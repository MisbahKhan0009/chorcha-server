{
  "title": "MB, Ctg.B, SB 2025",
  "subtitle": "(8)",
  "questions": [
    {
      "number": "1",
      "uddipok": "",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "কৃষি কী?",
          "explanation": "কৃষি হচ্ছে ফসল, গবাদিপশু, মাছ ও বনজ সম্পদ উৎপাদনের বিজ্ঞানসম্মত পদ্ধতি।"
        },
        {
          "label": "খ",
          "question": "কৃষকের জন্য উঠোন বৈঠক প্রয়োজন কেন? ব্যাখ্যা করো।",
          "explanation": "ফসল চাষাবাদে মৌসুম শুরুর আগে অথবা মাবে৷ উঠোন বৈঠক করা হয়। উঠোন বৈঠকের মাধ্যমে কৃষকদের মধ্যে অভিজ্ঞতা, জ্ঞান ও তথ্য নিয়ে মতবিনিময় হয়। কৃষি কর্মকর্তাদের অংশগ্রহণের ফলে কৃষকদের জ্ঞান ও তথ্য আরও সমৃদ্ধ হয়। উঠোন বৈঠকের মাধ্যমে নতুন কৃষি প্রযুক্তি হস্তান্তর করা হয়; কৃষকদের জন্য কর্ম পরিকল্পনা তৈরি, প্রচার, প্রসার ও সম্প্রসারণসহ সংশ্লিষ্ট বিষয়ে মতবিনিময় করা হয়। মতবিনিময়ের ফলে কৃষকদের জ্ঞান বাড়ে এবং কাজে স্পৃহাও বাড়ে। এছাড়া জরুরি প্রয়োজনে উঠোন বৈঠকের মাধ্যমে সমস্যার সমাধান করা যায়। তাই বলা যায়, উঠোন বৈঠকের প্রয়োজনীয়তা রয়েছে।"
        },
        {
          "label": "গ",
          "question": "চিত্র-২ এ প্রদর্শিত ফসলটি কোন ক্ষেত্রকে নির্দেশ করে? ব্যাখ্যা করো।",
          "explanation": "উদ্দীপকে প্রদর্শিত ফসলটি হলো বেগুন যা উদ্যান ফসলকেনির্দেশ করে। যে সকল ফসল উদ্যানে বেড়াযুক্ত অবস্থায় নিবিড় পরিচর্যার মাধ্যমে উৎপাদন করা হয় তাদের উদ্যান ফসল বলে। উদ্যান ফসল সাধারণত উঁচু ও কম পরিমাণ জমিতে বা বাড়ির আশেপাশে স্বল্প পরিসরে চাষ করা হয়। এসব ফসলেরর ক্ষেতের চারপাশে বেড়া নির্মাণ করার প্রয়োজন হয় অধিকাংশ ক্ষেত্রে প্রতিটি গাছকে আলাদাভাবে যত্ন নেওয়া হয়। একত্রে রোপণ করলেও উদ্যান ফসল ধাপে ধাপে পরিপক্ক হয় বলে ধাপে ধাপে সংগ্রহ করতে হয়। বেগুন ফসলটিও অল্প পরিমাণ বা বাড়ির আশেপাশের উঁচু জমিতে বেড়াযুক্ত অবস্থায় নিবিড় পরিচর্যার মাধ্যমে উৎপাদন করা হয়। বেগুনও একত্রে পরিপক্ক হয় না বলে ধাপে ধাপে সংগ্রহ করতে হয়। অর্থাৎ, বেগুন ফসলটির বৈশিষ্ট্য উদ্যান ফসলের বৈশিষ্ট্যের সাথে সামঞ্জস্যপূর্ণ। তাই বলা যায়, চিত্র-২ অর্থাৎ বেগুন উদ্যান ফসল ক্ষেত্রটিকে নির্দেশ করে।"
        },
        {
          "label": "ঘ",
          "question": "বাংলাদেশের প্রেক্ষাপটে চিত্র-১ এর অর্থনৈতিক গুরুত্ব বিশ্লেষণ করো।",
          "explanation": "উদ্দীপকের চিত্র-১ দ্বারা মাঠ ফসলকে নির্দেশ করা হয়েছে। কৃষিপ্রধান বাংলাদেশের প্রধান প্রধান মাঠ ফসলগুলো হলো ধান, গম ও ভুট্টা ইত্যাদি। নিচে মাঠ ফসলের অর্থনৈতিক গুরুত্ব বিশ্লেষণ করা হলো- দানা ফসলের মধ্যে বাংলাদেশে ধান অন্যতম ফসল। বাংলাদেশের মাঠ ফসলের মধ্যে প্রায় ৮০% জমিতে ধানের চাষ হয়ে থাকে। বাংলাদেশে কৃষি জমির পরিমাণ প্রতিনিয়ত কমলেও প্রতি একক জমিতে এর উৎপাদন বৃদ্ধি পাচ্ছে। পূর্বে ধানের উৎপাদন হার ছিল হেক্টর প্রতি কমবেশি ২-৩ টন আর এখন তা ৫-৬ টনে উন্নীত হয়েছে। বর্তমানে আমাদের দেশে চাহিদা পূরণ করে বিদেশে চাল রপ্তানি করা শুরু হয়েছে। এই ধারাবাহিকতা বজায় রাখতে পারলে ভবিষ্যতে এ খাত থেকে প্রচুর পরিমাণে বৈদেশিক মুদ্রা অর্জন সম্ভব হবে। আমাদের দেশের কৃষক সমাজের কর্মসংস্থানের জায়গা ধান চাষ। যা থেকে তারা লাভবান হন। দানা জাতীয় খাদ্যশস্যের মধ্যে ধানের পরই গমের স্থান। উৎপাদন ও ব্যবহারের বিবেচনায় ভুট্টা বিশ্বের তৃতীয় দানা জাতীয় ফসল। বাংলাদেশে এর চাষ সীমিত হলেও বর্তমানে এর ব্যবহার ও চাষ দ্রুত বাড়ছে। পশু-পাখি ও মৎস্য খাদ্য হিসেবে বাংলাদেশে ভুট্টার ব্যবহার প্রথম স্থানে। দানা জাতীয় ফসল শর্করার চাহিদা মেটায়। দানা জাতীয় ফসলের যেমন- গম, ভুট্টা ইত্যাদি নানাবিধ ব্যবহারের কারণে এদের অর্থনৈতিক উপযোগিতা রয়েছে। মাঠ ফসলের মধ্যে ডাল জাতীয় ফসল যথা- খেসারি, মসুর, ছোলা, মুগ, মটর অত্যন্ত গুরুত্বপূর্ণ। ডাল ফসল আমিষের চাহিদা পূরণে ভূমিকা রাখে। আবার, চিনি উৎপাদনে আখের বিকল্প নেই। আখ ও সুগারবিট থেকে চিনি ও গুড় তৈরি হয়। চাষিরা চিনিকলে আখ সরবরাহ করে নগদ অর্থ পেয়ে থাকেন। মাঠ ফসলের মধ্যে আখের গুরুত্ব বিবেচনায় একে শিল্প ফসল বলা হয়। বিভিন্ন ধরনের সরিষার বীজে ৪০-৪৪% তেল থাকে। এছাড়াও, বাংলাদেশের অর্থকরী ফসল হিসবে পাট অত্যন্ত গুরুতপূর্ণ। আঁশ ফসল থেকে সুতা, কাপড়, দড়ি, বস্তা, কার্পেট ইত্যাদি তৈরি করা হয়। পাট ও পাটজাত পণ্য রপ্তানি করে প্রচুর বৈদেশিক মুদ্রা অর্জন করা যায়। পাটজাত পণ্য তৈরিতে নারী-পুরুষ নির্বিশেষে অংশগ্রহণ করে। ফলে কর্মসংস্থানের বিশাল সুযোগ সৃষ্টি হয়। আমাদের দেশে মাঠ ফসল চাষের জন্য প্রয়োজনীয় মাটি ও জলবায়ু বেশ উপযোগী। এ সুযোগ কাজে লাগিয়ে আমরা যদি বৈজ্ঞানিক পদ্ধতিতে উক্ত ফসলগুলো চাষ করি তাহলে এগুলো আমাদের দেশের চাহিদা পূরণ করে বিদেশে রপ্তানি করে বৈদেশিক মুদ্রা অর্জনের সুযোগ রয়েছে। মাঠ ফসলের চাষ, সংগ্রহ, প্রক্রিয়াকরণ ও বিপণন প্রক্রিয়ায় বহু মানুষের কর্মসংস্থানের সুযোগ সৃষ্টি হয়। উপরিউক্ত আলোচনা থেকে বলা যায়, বাংলাদেশের প্রেক্ষাপটে মাঠ ফসলের অর্থনৈতিক গুরুত্ব রয়েছে।"
        }
      ]
    },
    {
      "number": "2",
      "uddipok": "",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "মাটির বুনট কী?",
          "explanation": "মাটিতে বালি, পলি ও কর্দমকণার আনুপাতিক বা শতকরা হারই হলো মৃত্তিকা বুনট।"
        },
        {
          "label": "খ",
          "question": "জৈব পদার্থকে মাটির প্রাণ বলা হয় কেন? ব্যাখ্যা করো।",
          "explanation": "জৈব পদার্থ মাটির একটি গুরুত্বপূর্ণ উপাদান যা জীবজন্তুর মৃতদেহ, গাছপালা, লতাপাতা, প্রাণীর মলমূত্র প্রভৃতি পচে তৈরি হয়। আদর্শ মাটিতে ৫% জৈব পদার্থ থাকে। জৈব পদার্থ মাটিস্থ অণুজীবগুলোর কার্যকারিতা বৃদ্ধি করে। ফলে প্রয়োজনীয় পুষ্টি উপাদানসমূহ যেমনকার্বন, নাইট্রোজেন, ফসফরাস, ক্যালসিয়াম ইত্যাদি গাছের গ্রহণ উপযোগী হয়। এটি মাটিতে,হিউমাস সৃষ্টি করে এবং মাটির অণুসমূহকে একে অপরের সাথে সংযুক্ত রাখতে সাহায্য করে। তাছাড়া জৈব পদার্থ মাটির গঠন উন্নত করে, পানি ধারণ ও বায়ু চলাচল ক্ষমতা বাড়ায় এবং মাটির অম্লত্ব ও ক্ষারত্ব নিয়ন্ত্রণ করে। ফলে মাটির উর্বরতা ও উৎপাদন ক্ষমতা বৃদ্ধি পায়। এ সকল কারণে জৈব পদার্থকে 'মাটির প্রাণ' বলা হয়।"
        },
        {
          "label": "গ",
          "question": "উদ্দীপকে 'B' মাটি সব ফসলের জন্য উপযোগী- ব্যাখ্যা করো।",
          "explanation": "উদ্দীপকের B চিহ্নিত মাটি হলো নিরপেক্ষ। নিরপেক্ষ মাটি সব ধরনের ফসল বা উদ্ভিদ এর জন্য উপযোগী। ফসল ফলানোর ক্ষেত্রে মাটির pH গুরুত্বপূর্ণ ভূমিকা রাখে। সব মাটিতে সব ফসল ভালো জন্মায় না। বিভিন্ন pH এর মাটিতে বিভিন্ন ফসল জন্মায়। তাই ফসল ফলানোর পূর্বে মাটির pH নির্ণয় করতে হয় এবং সে অনুযায়ী ফসল নির্বাচন করতে হয়। নিরপেক্ষ মাটির উর্বরতা ও উৎপাদনক্ষমতা বেশি থাকে। মাটির এই অম্লমানে মাটির খাদ্য অণুর ভারসাম্য বজায় থাকে বলে উদ্ভিদের জন্য প্রয়োজনীয় পুষ্টি উপাদান সহজলভ্য হয়। মাটির আয়ন বিনিময় ক্ষমতা বেশি থাকে। এ ধরনের মাটিতে উপকারি অণুজীবের পরিমাণ ও কার্যাবলি বেশি থাকে। সর্বোপরি ফসলের ফলন, উৎপাদন ও গুণগতমান বেশি হয়। উদ্দীপকের pH ৭ এর যত নিচে নামে মাটির অম্লত্ব তত তীব্রতর হয়। এরকম মাটিতে অ্যালুমিনিয়াম, ম্যাঙ্গানিজ, আয়রন প্রভৃতি উপাদানের মাত্রা অতিরিক্ত হয়ে যায়, যা উদ্ভিদে বিষক্রিয়ার সৃষ্টি করে। এর পাশাপাশি বিনিময়যোগ্য ফসফরাস, ক্যালসিয়াম ও ম্যাগনেসিয়ামের মাত্রা কমে যায়। এই মাটিতে জৈব পদার্থের বিয়োজন হার এবং নাইট্রোজেন ও ফসফরাসের প্রাপ্যতা কম বলে বীজের অঙ্কুরোদগম ভালো হয় না। আবার, মাটির pH ৭ এর যত উপরে উঠতে থাকে তামা, দস্তা, বোরন প্রভৃতি উপাদানের অভাব দেখা দেয়। ক্ষারীয় মাটিতে লোহা ও ম্যাঙ্গানিজের দ্রবণীয়তা কম এবং বিনিময়যোগ্য সোডিয়ামের পরিমাণ অনেক বেশি থাকে, যা অনেক ফসলের জন্যে বিষাক্ততার সৃষ্টি করে। এসব মাটিতে অনুজীবের ক্রিয়া এবং জৈব পদার্থের বিগলন কম হয়। এছাড়া ক্যালসিয়াম ও ম্যাগনেসিয়ামের আধিক্য দেখা দেয়। উদ্দীপকে প্রদত্ত B অর্থাৎ নিরপেক্ষ মাটিতে মোটামুটি সব ধরনের পুষ্টি উপাদান ফসলের জন্যে গ্রহণযোগ্য অবস্থায় থাকে। ফলে উদ্ভিদ তা গ্রহণ করতে পারে এবং কোনো বিরূপ প্রতিক্রিয়ার সৃষ্টি হয় না। ফলে ফসলের বৃদ্ধিও অনেক ভালো হয়। উপরিউক্ত আলোচনা থেকে পরিষ্কারভাবে বোঝা যায় যে, B চিহ্নিত মৃত্তিকা সব ধরনের ফসলের জন্য উপযোগী।"
        },
        {
          "label": "ঘ",
          "question": "উদ্দীপকে উল্লিখিত 'A' চিহ্নিত মাটি কীভাবে সংশোধন করবে? বিশ্লেষণ করো।",
          "explanation": "উদ্দীপকের 'A' চিহ্নিত মাটি হলো অম্লীয় মাটি। এ মাটিকে দোআঁশ মাটিতে রূপান্তর করার মাধ্যমে সংশোধন করা যায়। অম্লীয় মাটি বিভিন্ন উপায়ে সংশোধন করা যায়। যেমন- i. চুন ব্যবহার: চুন অম্লীয় মাটিতে আয়রন ও অ্যালুমিনিয়ামের দ্রবণীয়তা কমিয়ে ফসফরাসের প্রাপ্যতা বাড়ায়। তাছাড়া মাটিতে ক্যালসিয়াম ও ম্যাগনেসিয়াম যুক্ত হলে তা হাইড্রোজেন আয়নকে প্রতিস্থাপন করে হাইড্রোক্সিল আয়নের পরিমাণ বাড়ায়। ফলে মাটির অম্লত্ব কমে। ii. জৈব সার ব্যবহার: মাটিতে জৈব সার যেমন- কম্পোস্ট, বায়োফার্টিলাইজার, ট্রাইকোডার্মা কম্পোস্ট, জৈব বালাইনাশক প্রয়োগ করে অম্লত্ব কমানো যায়। iii. সবুজ সার ব্যবহার: সবুজ সার প্রয়োগ করা হলে তা মাটিতে পচে জৈব সার উৎপন্ন হয়, যা মাটিতে নাইট্রোজেন, ফসফরাস, পটাশিয়াম সরবরাহ করে। ফলে মাটির অম্লত্ব হ্রাস পায়। iv. অণুজীব সার ব্যবহার: অণুজীব সার হিসেবে রাইজোবিয়াম ব্যবহার করেও অম্লত্ব কমানো যায়। রাইজোবিয়াম বাতাসের নাইট্রোজেনকে মাটিতে সংবন্ধন করে। এগুলো মাটির জৈব পদার্থকে সংরক্ষণ করে এবং মাটির বাফার ক্ষমতা বাড়ায়। এই সার ব্যবহারে মাটিতে অম্লত্ব সৃষ্টিকারী সার বিশেষ করে ইউরিয়া প্রদানের প্রয়োজন পড়ে না। এতে মাটির অম্লত্ব হ্রাস পায়। V. সেচের পানির মান উন্নয়ন: আয়রন ও অ্যালুমিনিয়াম মুক্ত পানি দ্বারা সেচ প্রদান করে মাটির অম্লত্ব রোধ করা যায়। vi. সুষম সারের ব্যবহার: ফসলের জমিতে অতিরিক্ত রাসায়নিক সার ব্যবহার না করে বিভিন্ন জৈব ও অজৈব সারের সমন্বয়ে সুষম সার ব্যবহার করলে অম্লত্ব বাড়ার সম্ভাবনা থাকে না। vii. অম্লীয় সারের ব্যবহার কমানো: যেসব সার অম্লত্ব সৃষ্টি করে সেসব সারের ব্যবহার কমিয়ে বিকল্প সার ব্যবহার করতে হবে। যেমন- অ্যামোনিয়াম সালফেট সারের পরিবর্তে সোডিয়াম নাইট্রেট ব্যবহার করা যেতে পারে। viii. ঝিনুকের গুঁড়া ব্যবহার: ঝিনুকের গুঁড়ায় প্রচুর ক্যালসিয়াম কার্বনেট, থাকে যা প্রয়োগে অম্লত্ব হ্রাস পায়। উপরিউক্ত আলোচনা থেকে অম্লীয় মাটির সংশোধনের উপায়সমূহ জানা যায়।"
        }
      ]
    },
    {
      "number": "3",
      "uddipok": "মেহেরপুর গ্রামের কৃষকরা গতানুগতিক পদ্ধতিতে ধান চাষ করেন। কৃষি কর্মকর্তার পরামর্শ অনুযায়ী এ বছর তারা ধান চাষে নিবিড়তা পদ্ধতি গ্রহণ করেন। এ পদ্ধতিটি গতানুগতিক পদ্ধতির চেয়ে অধিক লাভজনক। এ পদ্ধতিতে জমিতে কয়েকটি ছিদ্রযুক্ত পাইপ পুঁতে সেচ প্রদান করেন।",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "সেচ কী?",
          "explanation": "সেচ হলো ফসল উৎপাদনের জন্য কৃত্রিম উপায়ে জমিতে পানি সরবরাহ করার প্রক্রিয়া।"
        },
        {
          "label": "খ",
          "question": "ফসলের জমিতে মালচিং কেন করা হয়?",
          "explanation": "মাটির রস সংরক্ষণের উদ্দেশ্যে শুকনা খড়, লতাপাতা, কচুরিপানা দিয়ে বীজ বা চারা রোপণের পর মাটি ঢেকে দেওয়াকে মালচিং বলে। মালচিং করলে সূর্যের তাপে মাটির পানি বাষ্পে পরিণত হতে পারে না। এতে মাটির আর্দ্রতা সংরক্ষিত হয় ও পানির অনুপ্রবেশের হার বাড়ে। এর প্রয়োগে ফসলের জমির ফাঁকা স্থানে বৃষ্টির ফোঁটা মাটিতে জোরে আঘাত করতে পারে না। প্রবাহমান পানি খুব মন্থর গতিতে জমি থেকে ঢালের দিকে প্রবাহিত হয়। পাশাপাশি ভূমিক্ষয় কমে, মাটিতে জৈব পদার্থ যোগ হয় এবং উর্বরতা বাড়ে। এতে আগাছার উপদ্রবও কমে যায়। তাই ফসলের জমিতে মালচিং করা হয়।"
        },
        {
          "label": "গ",
          "question": "উদ্দীপকে উল্লিখিত সেচ পদ্ধতিটি কী? ব্যাখ্যা করো।",
          "explanation": "উদ্দীপকে উল্লিখিত সেচ পদ্ধতিটি হলো Alternate Wetting and Drying (AWD) পদ্ধতি। নিম্নে AWD পদ্ধতিতে ধানক্ষেতে সেচ প্রয়োগের পদ্ধতি ব্যাখ্যা করা হলো- ধাপ-১: জমি তৈরি ও চারা রোপণ- বীজতলাসহ ধান রোপণের আগে জমি তৈরির সময় জমি ভালোভাবে সমতল করে নিতে হবে। তারপর ধানের চারা রোপণ করতে হবে। ধাপ-২: পাইপ বসানো- রোপণের ৭-১০ দিন পর জমির আইল থেকে ১-২ লাইন পর ধানের ৪ গুছির মাঝে ফাঁকা জায়গায় গর্ত করে পিভিসি পাইপের ছিদ্রবিহীন ১০ সেমি. অংশ মাটির উপরে এবং ছিদ্রযুক্ত ১৫ সেমি অংশ মাটির নিচে খাড়াভাবে জমিতে বসাতে হবে। এক একর জমিতে ২-৩টি পাইপ বসাতে হবে। ধাপ-৩: আগাছা দমন- ধানের চারা রোপণের ১০-১৫ দিন পর্যন্ত জমিতে ২-৪ সেমি দাঁড়ানো পানি রাখতে হবে। তারপর থেকে জমিতে পানি রাখলে ধান ক্ষেতে আগাছা কম হবে। এরপরও এই পদ্ধতিতে সেচ প্রদান করলে ধানক্ষেতে মাঝে মাঝে আগাছার উপদ্রব বেশি হতে পারে। তাই গ্রানাইট দ্বারা আগাছা দমনের প্রয়োজনীয় ব্যবস্থা নিতে হবে। ধাপ-৪: পানি ব্যবস্থাপনা- এই পদ্ধতি চালু করার পর প্রতিবার সেচের সময় জমিতে পানির পরিমাণ ৫-৭ সেমি উচ্চতায় রাখতে হবে। অতঃপর জমিতে পানি কমতে কমতে পানির স্তর যখন পর্যবেক্ষণ পাইপের ভেতরের মাটির নিচে ১৫ সেমি নেমে যাবে অর্থাৎ, পাইপের তলার মাটি দেখা যাবে তখন পুনরায় সেচ দিতে হবে। মাটিভেদে এই অবস্থায় আসতে ৫-৮ দিন সময় লাগে। ধাপ-৫: পানি রাখার সময়সীমা- ধান গাছে ফুল আসার এক সপ্তাহ পূর্ব থেকে এক সপ্তাহ পর পর্যন্ত জমিতে সব সময় ৫-৭ সেমি পানি রাখতে হবে। ধাপ-৬ঃ ধান গাছে ফুল পর্যায়ে পানি রাখা- এক সপ্তাহ পর দানা বাঁধার সময় থেকে দানা পরিপক্ক হওয়া পর্যন্ত এই পদ্ধতিতে সেচ দিতে হবে। ধান কাটার ২ সপ্তাহ আগে সেচ বন্ধ করে দিতে হবে। উপরিউক্তভাবে ধানক্ষেতে AWD পদ্ধতিতে পাইপের সাহায্যে সেচ দেওয়া হয়।"
        },
        {
          "label": "ঘ",
          "question": "উদ্দীপকে উল্লিখিত পদ্ধর্তিটির সুবিধাগুলো বিশ্লেষণ করো।",
          "explanation": "উদ্দীপকে উল্লিখিত ধান চাষের নিবিড় পদ্ধতিটি হলো SRI পদ্ধতি। এটি একটি আধুনিক ধান চাষ পদ্ধতি। নিচে SRI পদ্ধতির সুবিধাগুলো বিশ্লেষণ করা হলো- এসআরআই পদ্ধতিতে বীজের পরিমাণ (৭৫-৮০%) কম লাগে এবং প্রতি গোছায় ১টি করে চারা রোপণ করা হয়। এই পদ্ধতিতে বর্গাকারে রোপণের কারণে চারা প্রচুর সূর্যালোক পায় ও মূলের বৃদ্ধির জন্য প্রচুর জায়গা পায়। গতানুগতিক চাষ পদ্ধতির তুলনায় সেচে ৩০-৩৫% পানি সাশ্রয় হয়, ২৫-৩০% সার কম লাগে; কীটনাশক কম প্রয়োজন হয়। ফলে খরচ কম হয়। প্রচলিত পদ্ধতিতে ধানের অঙ্গজ বৃদ্ধি পর্যায়ে জমিতে যেমন দাঁড়ানো পানি থাকে সেখানে এসআরআই এর ক্ষেত্রে জমি শুধু ভেজা থাকলেই চলে। ফলে মাটিতে বায়ু চলাচলের সুযোগ থাকায় এসআরআই পদ্ধতিতে মিথেন গ্যাস কম নির্গত হয়। এই পদ্ধতিতে প্রতি গোছায় কুশির সংখ্যা বেশি হয় এবং দানাও বেশি হয়। পাশাপাশি প্রচলিত পদ্ধতির চেয়ে ১০ দিন আগে ধান ফসল কাটা যায় এবং বোরো ও আমন মৌসুমে প্রচলিত পদ্ধতির তুলনায় ধানের ফলন ২০% এর অধিক বৃদ্ধি পায়। উপরের আলোচনা থেকে SRI পদ্ধতির সুবিধাগুলো জানা যায়।"
        }
      ]
    },
    {
      "number": "4",
      "uddipok": "পাট চাষি ফরিদুলের জমিতে প্রচুর পাট উৎপাদন হলো। কিন্তু পাট কাটার মৌসুমে পানির অভাব দেখা দিল। এ ব্যাপারে তিনি কৃষি কর্মকর্তার শরণাপন্ন হলেন। কৃষি কর্মকর্তা তাকে পাট পচানোর একটি আধুনিক পদ্ধতি সম্পর্কে বললেন। তিনি এটাও বললেন এ পদ্ধতিটি পরিবেশবান্ধব এবং স্বাস্থ্যসম্মত।",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "রোগিং কী?",
          "explanation": "রোগিং হলো বীজ ফসলের জমি থেকে অনাকাঙ্ক্ষিত উদ্ভিদ (একই জাতের ভিন্ন বৈশিষ্ট্য সংবলিত বা অন্য জাত, অন্য ফসলের জাত, আগাছা ইত্যাদি) তুলে ফেলা।"
        },
        {
          "label": "খ",
          "question": "ভালো বীজের বৈশিষ্ট্য ব্যাখ্যা করো।",
          "explanation": "ফসলের ভালো ফলন পেতে হলে অবশ্যই ভালো বীজ ব্যবহার করতে হবে। ভালো বীজের বৈশিষ্ট্যগুলো নিম্নরূপঃ ১. ভালো বীজের বিশুদ্ধতা হবে ৯৬%-৯৯%। ২. অন্যজাতের বা অন্য ফসলের মিশ্রণ থাকবে না। ৩. বীজের আর্দ্রতা ফসলভেদে ৮-১২% হবে। ৪. অঙ্কুরোদগম ক্ষমতা হবে ৮০% বা তার ওপরে হবে। ৫. রোগ ও পোকামাকড়ের আক্রমণ মুক্ত হবে। ৬. বীজের আকার-আকৃতি স্বাভারিক ও রঙ উজ্জল হবে।"
        },
        {
          "label": "গ",
          "question": "উদ্দীপকে উল্লিখিত পাট পচানোর পদ্ধতিটি ব্যাখ্যা করো।",
          "explanation": "উদ্দীপকে উল্লিখিত পাট পচানোর পদ্ধতিটি হলো পাটের রিবন রেটিং। রিবন রেটিং পদ্ধতিতে পাট পচনের কৌশলগুলো নিম্নে উল্লেখ করা হলো- i. পাট গাছের বয়স ১০৫-১১০ দিন হলে পাট কাটা উচিত। কারণ এ সময় পাট কাটলে আঁশের মান ভালো হয়, গোড়ায় তেমন কাটিং থাকে না। ii. পাট কাটার পর পাতা ঝরানোর জন্য পাতার অংশগুলো খড়কুটা দিয়ে ৭২ ঘন্টা (৩ দিন) ঢেকে রাখলে পাতা ঝরে যায় অথবা পাট গাছের আগা থেকে ৬-৯ ইঞ্চি (১৫-২২.৫ সেমি) পরিমাণ মাথা কেটে দিলে পাতা ঝরানোর প্রয়োজন হয় না। এরপর পাট গাছের গোড়ার ৩-৪ ইঞ্চি পরিমাণ অংশ বাঁশের মুগুর বা হাতুড়ি দিয়ে থেঁতলাতে হবে। iii. পাতা ঝরানো ও গোড়া থেঁতলানোর পর ইংরেজি 'U' আকৃতি রিবনারের সাহায্যে ছাল ছাড়াতে হয়। তিনটি পাটকাঠি 'U'-এর মধ্যে রেখে ছাল দু'দিকে টান দিলেই কাঠি থেকে ছাল সহজে পৃথক হয়ে আসে। পরে কয়েকটি গাছের ছাল একত্রে নিয়ে আঁটি বাঁধা হয়। iv. প্রতি বিঘা (৩৩ শতাংশ) জমিতে উৎপাদিত পাটের ছাল পচানোর জন্য ১টি গর্ত (১২ হাত লম্বা, ৪ হাত পাশ এবং ২ হাত গভীর) করতে হবে এবং পলিথিন দিয়ে গর্তের তলা ও কিনারা ভালোভাবে ঢেকে দিতে হবে। এরপর গর্তে প্রয়োজনমতো পানি দিয়ে গর্তের ভেতরে মুড়ি/আঁটি/বান্ডিল বাঁধা ছালগুলোকে ফেলতে হবে। প্রতি কেজি ছাল পচার জন্য ৩-৪ লিটার পানির প্রয়োজন হয়। এখানে উল্লেখ্য যে, মুড়ি/বান্ডিল বাঁধা ছালগুলো পুকুর, ডোবা, মাটি বা সিমেন্টের চাড়িতে বা মাটির গর্তে পলিথিন ব্যবহার করে জাগ দেওয়া যায়। সাধারণত ১২-১৫. দিনের মধ্যে পচন সম্পন্ন হয়। ছালে পচন ক্রিয়া ত্বরান্বিত করার জন্য গর্তের পানিতে কিছু পাট পচা পানি দিতে হবে অথবা প্রতি ১০০০ কেজি ছালের জন্য ১০০ গ্রাম ইউরিয়া সার দিতে হবে। গুণগতমানের আঁশ উৎপাদনে এ পদ্ধতি অত্যন্ত উপযোগী।"
        },
        {
          "label": "ঘ",
          "question": "উদ্দীপকে উল্লিখিত পাট পচানোর পদ্ধতিটির অর্থনৈতিক গুরুত্ব মূল্যায়ন করো।",
          "explanation": "উদ্দীপকে উল্লিখিত পাট পচানোর পদ্ধতিটি হলো পাটের রিবন রেটিং। পাটের রিবন রেটিং হলো বাংলাদেশ পাট গবেষণা ইনস্টিটিউট কর্তৃক উদ্ভাবিত স্বল্প পানিতে অল্প সময়ে পাট পচানোর একটি বিকল্প পদ্ধতি। পাটের গুণগতমান. সংরক্ষণের জন্য এই প্রযুক্তির ব্যবহার গুরুত্বপূর্ণ ভূমিকা পালন করে। বিভিন্ন স্থানে নদ-নদী, পুকুর ইত্যাদির অভাব ও পরিষ্কার পানির অভাবে পাটের আঁশের গুণগতমান অনেক সময় হ্রাস পায়। এ অবস্থায় বাংলাদেশের পাট গবেষণা ইনস্টিটিউট বহু পরীক্ষার পর বাঁশের হুকের সাহায্যে বা সিংগেল রোলার রিবনার বা ডাবল রোলার রিবনার এর সাহায্যে কাঁচা পাটের গাছ থেকে ছাল ছাড়ানোর পদ্ধতি আবিষ্কার করেছে। এ পদ্ধতিতে স্বল্প পানিতে অথবা পানির পাত্রে, যেমনচাড়িতে পাট জাগ দেওয়ার মাধ্যমে পাটের উন্নত আঁশ সংগ্রহ করা যায়। রিবন রেটিং এ লোহার তৈরি হুক ব্যবহার করা হয়। হুকের সাথে ঘূর্ণায়মান রিং থাকে। ফলে ছাল টানার সময় দ্রুত ছাল সরে যায়। এ পদ্ধতিতে পাটের আঁশ ছাড়ালে আঁশের স্থিতিস্থাপকতা দৃঢ় থাকে, ফলে তার মূল্য বৃদ্ধি পায়। প্রাপ্ত পাটকাঠি মজবুত ও টেকসই হয়। আঁশে কাটিংস ২য় না বলে উন্নত আঁশ পাওয়া যায়। ফলে তা বিক্রি করে চাষিরা লাভবান হয়। অল্প জায়গায় বেশি পাট পচানো যায়। লোহার রিবনার বহু বছর ব্যবহার করা যায়। এই পদ্ধতিতে ছাল ছাড়াতে বিঘা প্রতি তুলনামূলক শ্রমিক (৪-৫ জন) কম লাগে। সর্বোপরি অনেক কম সময়ে আঁশ ছাড়ানো যায় বলে এ পদ্ধতিতে চাষি দ্রুত লাভবান হতে পারে। এ পদ্ধতিতে পাট পচালে শ্রমিক এবং সময় উভয়ই সাশ্রয় হয়। উন্নতমানের আশের চাহিদা থাকায় রপ্তানি করার সুযোগ থাকে। অর্থাৎ, এ পদ্ধতিতে পাট পচানোর অর্থনৈতিক উপযোগিতা রয়েছে।"
        }
      ]
    },
    {
      "number": "5",
      "uddipok": "",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "মালচিং কী?",
          "explanation": "মালচিং হলো একটি কৃষি ব্যবস্থাপনা প্রযুক্তি যার মাধ্যমে বিভিন্নভাবে মাটির আর্দ্রতা সংরক্ষণ করা হয়।"
        },
        {
          "label": "খ",
          "question": "কুল গাছে প্রুনিং করা হয় কেন? ব্যাখ্যা করো।",
          "explanation": "গাছের যথাযথ বৃদ্ধি ও অধিক ফল ধারণের জন্য কুল গাছে প্রুনিং করা হয়। প্রথম বছর গাছের কাঠামো মজবুত করার লক্ষ্যে গোড়া থেকে ৭৫ সেমি উচ্চতা পর্যন্ত প্রুনিং করা হয়। ছাঁটাইকৃত গাছে প্রচুর পরিমাণে নতুন কুশি বের হয়। ফুল আসার আগে দুর্বল, ভাঙা, রোগাক্রান্ত ডালগুলো হালকা করে এবং ফল সংগ্রহের পর সবডাল ভারীভাবে প্রুনিং করতে হয়। কুল গাছে সাধারণত নতুন গজানো প্রশাখায় ফুল ধরে যা পরবর্তীতে অধিক ফল উৎপাদন করে। এ সকল কারণে কুল গাছে প্রুনিং করা হয়।"
        },
        {
          "label": "গ",
          "question": "উদ্দীপকে 'ক' চিত্রটির চাষাবাদ পদ্ধতি বর্ণনা করো।",
          "explanation": "উদ্দীপকের চিত্র-ক হলো মাশরুম। মাশরুমের চাষাবাদ পদ্ধতি নিচে দেওয়া হলো- এই সবজিটি তুলনামূলকভাবে রুম সময় ও অল্প পরিশ্রমে চাষ করা যায়। মাশরুম চাষের জন্য প্রয়োজনীয় উপকরণগুলো হলো- মাশরুম বীজ বা স্পন, ধানের খড়, পাতলা পলিথিন ব্যাগ, ঝুলন্ত শিকা, ছিদ্রযুক্ত কালো পলিথিন শিট, হাইগ্রোমিটার, হ্যান্ড স্প্রেয়ার, জীবাণুনাশক, ব্লেড বা ছুরি ও বালতি। প্রথমে এক কেজি ধানের খড় ৪-৫ ইঞ্চি মাপের টুকরো করে কেটে বেড তৈরি করা হয় এবং তা ১২ ঘণ্টা ৮৫ ডিগ্রি সে. তাপমাত্রার পানিতে ডুবিয়ে পরবর্তীতে ৩০ মিনিট সিদ্ধ করা হয়। তারপর খড়গুলো কড়াই থেকে তুলে পানি ঝড়িয়ে সেগুলো মেঝে বা চাটাইয়ের উপর রেখে ঠান্ডা করা হয়। বীজ পলিব্যাগ থেকে বের করে ক্ষুদ্র ক্ষুদ্র টুকরো করে রাখা হয়। অন্যদিকে, পলিব্যাগে বায়ু চলাচলের জন্য ৪০-৬০টি ছিদ্র করে তার ভিতর ৪-৫ ইঞ্চি উঁচু খড়ের স্তর এবং তার উপরে ২৫ গ্রাম টুকরো স্পন ছড়িয়ে দিতে হয়। এভাবে পলিথিন ব্যাগে ৫টি খড়ের স্তরের মধ্যে ৪ স্তরে বীজ দিয়ে ব্যাগের মুখ বন্ধ করে বেড তৈরি করা হয়। এ সময় ঘরের তাপমাত্রা ২৮-৩৬ ডিগ্রি সে. ও আর্দ্রতা ৮০-৯০% রাখা হয়। প্রস্তুত বেড অন্ধকার ঘরের মাচার উপর ১৪ দিন রেখে দিলে বীজ গজিয়ে ব্যাগের মধ্যে খড়ের চারদিকে ছড়িয়ে পড়ে। পরে অন্ধকার ঘর থেকে সরিয়ে ব্যাগ থেকে খড়ের বেড বের করে উৎপাদন কক্ষে ঝুলিয়ে রাখা হয়। উন্মুক্ত করা ব্যাগে প্রতিদিন সকালে ও বিকেলে স্প্রেয়ার দিয়ে পানি ছিটিয়ে দিতে হয় এবং পোকামাকড় ও জীবজন্তুর হাত থেকে রক্ষার জন্য উপযুক্ত ব্যবস্থা গ্রহণ করতে হয়। পলিথিন ব্যাগ থেকে বেড বের করার ৭-১০ দিন ব্যবধানে মোট ৩ বার মাশরুম সংগ্রহ করা যায়।"
        },
        {
          "label": "ঘ",
          "question": "বর্তমান প্রেক্ষাপটে উদ্দীপকের 'ক' চিত্রটির চাষাবাদের অর্থনৈতিক উপযোগিতা বিশ্লেষণ করো।",
          "explanation": "উদ্দীপকের 'ক' চিত্রটি হলো মাশরুম। মাশরুম অত্যন্ত সুস্বাদু, পুষ্টিকর এবং ঔষধি গুণসম্পন্ন একটি সবজি যা বর্তমানে অনেকের বাসা-বাড়িতে নিয়মিত খাদ্য তালিকায় স্থান করে নিয়েছে। মাশরুম চাষে পুঁজি কম লাগে। অল্প শ্রমে কম দিনের মধ্যে বিনিয়োগকৃত অর্থ তুলে আনা যায়। ১০-১৫ হাজার টাকা একসাথে বিনিয়োগ করে প্রতিমাসে ৩-৪ হাজার টাকা আয় করা যায়। এক কেজি মাশরুম চাষ করতে খরচ হয় ৪০ টাকা যা ২০০ টাকায় বিক্রি হয়। অন্যান্য উদ্যান ও মাঠ ফসলের তুলনায় মাশরুম চাষে লাভ বেশি হয়। মাশরুম চাষে বাড়তি আবাদি জমির প্রয়োজন হয় না, ভূমিহীন কৃষকেরাও চাষ করতে পারেন। এটি কুটির শিল্পের মতো ঘরে বসেই করা যায় বলে মহিলারা সহজেই অর্থ উপার্জন করতে পারেন। মাশরুম চাষে কর্মহীন লোকদের নিয়োজিত করে দেশে অধিক কর্মসংস্থানের সুযোগ-সৃষ্টি করা যায়। আবার মাশরুম চাষ শেষে স্পন প্যাকেট জৈবসার হিসেবে জমিতে ব্যবহার এবং বিক্রি করা যায়। তাছাড়া মাশরুমে শর্করা কম, আঁশ ও আমিষের পরিমাণ মাছ বা মাংসের তুলনায় বেশি এবং প্রচলিত সবজির তুলনায় প্রায় দ্বিগুণ হওয়ায় চাহিদা বেশি। বিভিন্ন রোগের উপশমে এবং রোগ প্রতিরোধ ক্ষমতা বৃদ্ধিতে মাশরুমের বহুমুখী ব্যবহার থাকায় চিকিৎসা শাস্ত্রেও মাশরুম লাভজনক ভূমিকা রাখে। উপরিউক্ত আলোচনা থেকে দেখা যায়, মাশরুমের চাহিদা থাকায় এবং মুনাফা বেশি হওয়ায় মানুষ মাশরুম চাষের প্রতি ঝুঁকছে। তাই বলা যায়, মাশরুমের অর্থনৈতিক উপযোগিতা অত্যাধিক।"
        }
      ]
    },
    {
      "number": "6",
      "uddipok": "হারেস মিয়া একজন ধানচাষি। প্রতি বছর ধান চাষ করে ভালো ফলন পান। এ বছর তার ধান ক্ষেতে এক জাতীয় পোকার আক্রমণ হলো। তিনি লক্ষ করলেন তার ক্ষেতের ধানগুলো চিটা হয়ে গেছে এবং চালের মানও খারাপ হয়ে গেছে।",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "আঁশ জাতীয় ফসল কী?",
          "explanation": "আঁশ উৎপাদনের জন্য যেসব ফসল চাষ করা হয় সেগুলোই হলো আঁশ জাতীয় ফসল।"
        },
        {
          "label": "খ",
          "question": "রেটুন ফসল চাষে খরচ কম হয় কেন?",
          "explanation": "ফসল পরিপক্কতার সময় ফসলের গোড়া থেকে নতুন চারা বা কুশি বের হওয়ার ফলে পুনরায় যে ফসল পাওয়া যায় তাকে রেটুন বা মুড়ি ফসল বলে। এ ধরনের ফসল চাষে বীজের প্রয়োজন হয় না। জমি তৈরি, বীজ বপন ইত্যাদি বাবদ শ্রমিক ও মূলধন খরচও কম লাগে। পরিপক্ক হতে মূল ফসলের চেয়ে ১-২ মাস সময়.কম লাগে বলে বাড়তি ফসল পেয়ে কৃষক লাভবান হয়। তাই বলা যায়, রেটুন ফসল চাষে খরচ কম হয়।"
        },
        {
          "label": "গ",
          "question": "হারেস মিয়ার ধানক্ষেত কোন পোকার দ্বারা আক্রান্ত হয়েছিল? ব্যাখ্যা করো।",
          "explanation": "হারেস মিয়ার ধানক্ষেত গান্ধী পোকা দ্বারা আক্রান্ত হয়েছিল। গান্ধী পোকা হালকা খয়েরি রঙের, চিকন ও লম্বা প্রকৃতির। বয়স্ক পোকার গা থেকে বিশ্রি গন্ধ বের হয়। এই পোকার আক্রমণের ফলে ধান ফসলের ব্যাপক ক্ষতি হয়। পূর্ণবয়স্ক কীড়া ও পোকা উভয়ই ধানের দুধ আসা অবস্থায় দানা হতে দুধ চুষে খায়। ফলে ধানে চিটা হয়ে যায়। চিটা ধানে প্রায়ই বাদামি রঙের গোলাকার দাগ দেখা যায়। এরা পাতা ও শীষের ওপর সারি করে ডিম পাড়ে। ধানের মান খারাপ হয় এবং মাড়াইয়ের সময় চাল ভেঙ্গে যায়। উপরিউক্ত লক্ষণগুলো হারেস মিয়ার ধানক্ষেতে দেখা যায়। তাই বলা যায়, তার ধানক্ষেতে গান্ধী পোকা আক্রমণ করেছিল।"
        },
        {
          "label": "ঘ",
          "question": "উদ্দীপকে উল্লিখিত পোকাটির দমন ব্যবস্থা বিশ্লেষণ করো।",
          "explanation": "উদ্দীপকে উল্লিখিত পোকাটি হলো ধানের গান্ধী পোকা। নিচে গান্ধী পোকার দমন ব্যবস্থা দেওয়া হলো- হাত জালের সাহায্যে গান্ধী পোকা সংগ্রহ করে মেরে ফেলতে হবে। গড়ে প্রতি গোছায় ২-৩টি গান্ধী পোকা পাওয়া গেলে কৃষি কমকর্তার পরামর্শ অনুযায়ী অনুমোদিত কীটনাশক যেকোনো একটি যেমন- ম্যালাথিয়ন ৫৭ ইসি ১ লিটার/ হেক্টর অথবা ফেনিট্রোথিয়ন ৫০ ইসি ১ লিটার/ হেক্টর জমিতে ব্যবহার করতে হবে। নিয়মিত আলোক ফাঁদ ব্যবহার করে পোকা ধরে মেরে ফেলতে হবে। এছাড়াও ধানক্ষেতে পারচিং করা যেতে পারে। অর্থাৎ কিছু ডালপালা পুঁতে দিতে হবে পাখি বসার জন্য। পাখি পোকা খেয়ে পোকা নিধন করবে। উপরিউক্ত উপায়ে গান্ধী পোকা দমন করতে হবে।"
        }
      ]
    },
    {
      "number": "7",
      "uddipok": "সিরাজুল তার নিজস্ব বাগানে কুল চাষের সিদ্ধান্ত নেন। এ ব্যাপারে তিনি কৃষি কর্মকর্তার শরণাপন্ন হলেন। কৃষি কর্মকর্তা তাকে অঙ্গাজ উপায়ে চারা উৎপাদন সম্পর্কে বলেন। কর্মকর্তা তাকে আরও বলেন, কুল গাছের বৃদ্ধি এবং পরিমিত ফল ধারণের জন্য প্রুনিং খুবই গুরুত্বপূর্ণ।",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "জিনিং কী?",
          "explanation": "জতুলা থেকে আঁশ বা লিন্ট (lint) আলাদা করাই হলো জিনিং (Ginning)।"
        },
        {
          "label": "খ",
          "question": "চিনি উৎপাদনকারী ফসলের বৈশিষ্ট্য ব্যাখ্যা করো।",
          "explanation": "যেসব ফসল থেকে চিনি বা গুড় বা মিষ্টিজাতীয় খাদ্য পাওয়া যায় সেগুলো হচ্ছে চিনি উৎপাদনকারী ফসল। চিনি জাতীয় ফসল সালোকসংশ্লেষণ প্রক্রিয়ায় যে গ্লুকোজ তৈরি করে তার একটি উল্লেখযোগ্য অংশ সুক্রোজ বা চিনি হিসেবে রূপান্তরিত করে নিজের দেহে জমা রাখে। এরা দীর্ঘমেয়াদি বা বহুবর্ষজীবী উদ্ভিদ। অঙ্গজ উপায়ে এদের বংশবিস্তার করা যায়। আখের দৈহিক বৃদ্ধির জন্য আর্দ্র এবং পরিপক্ক হওয়ার সময় শুষ্ক আবহাওয়া দরকার। আখ এঁটেল দো-আঁশ ও দো-আঁশ মাটিতে ভালো জন্মে। একই জমিতে পরপর দু'বছরের বেশি আখ চাষ করা উচিত নয়। মূল গুচ্ছমূল প্রকৃতির, কাণ্ড শক্ত ও খরা সহিষ্ণু হয়। রেটুন বা মুড়ি চাষ করা যায়।"
        },
        {
          "label": "গ",
          "question": "উদ্দীপকে কুল গাছের বংশবিস্তার পদ্ধতি ব্যাখ্যা করো।",
          "explanation": "উদ্দীপকের কুল গাছের বংশবিস্তার পদ্ধতিটি হলো অঙ্গজ প্রজনন পদ্ধতি। কুলে কুঁড়ি সংযোজন করতে উপজোড় গাছের ডালের প্রত্যেক পাতার গোড়ায় অবস্থিত যেসব কুঁড়ি ৪-৫ দিনের মধ্যে ফোটার সম্ভাবনা থাকে সেসব কুঁড়ি সমৃদ্ধ ডাল সংগ্রহ করতে হয় এবং বোঁটার কিছু অংশ রেখে সমস্ত পাতা কেটে ফেলতে হয়। কুলের ক্ষেত্রে প্যাচ বা তালি বাডিং-ই তুলনামূলকভাবে সহজ ও বহুল ব্যবহৃত পদ্ধতি। এ পদ্ধতিতে চারা পেতে হলে নির্ধারিত স্থানে বীজ ও চারা তৈরি করে তার উপর বাডিং এর মাধ্যমে কলম করতে হয়। এ কলমের ক্ষেত্রে প্রথমে আদিজোড় শাখা থেকে আয়তকারে বাকল তুলে ফেলতে হয়। শূন্যস্থানে বাকলসহ কাঙ্ক্ষিত জাতের কুঁড়িটি হালকা চাপ দিয়ে কাঠের সাথে সুন্দরভাবে বসিয়ে দিতে হয়। বাডিং ফিতা বা পলিথিনের ফিতা দিয়ে বাকলসহ কুঁড়িটিকে আদিজোড় ডালের সহিত এমনভাবে পেঁচিয়ে বেঁধে দিতে হয় যেন শুধুমাত্র কুঁড়িটি উন্মুক্ত থাকে এবং বাকলটি আলগা হয়ে না যায়। এরপর কুঁড়ি বসানোর স্থান থেকে ৫.০-৭.৫ সেমি উপরে আদিজোড় ডালের মাথাটি কেটে ফেলতে হয়। উপরিউক্ত আলোচনা থেকে কুল গাছের অঙ্গজ উপায়ে বিস্তারের পদ্ধতি জানা যায়।"
        },
        {
          "label": "ঘ",
          "question": "উদ্দীপকে কৃষি কর্মকর্তার শেষোক্ত বাক্যটির যথার্থতা মূল্যায়ন করো।",
          "explanation": "উদ্দীপকে কৃষি কর্মকর্তার শেষোক্ত বাক্যটি হলো- কুল গাছেরবৃদ্ধি ও পরিমিত ফল ধারণের জন্য প্রুনিং খুবই গুরুত্বপূর্ণ নির্দিষ্ট উদ্দেশ্যে কোনো গাছের অপ্রয়োজনীয় ডালপালা, শাখা-প্রশাখাছাঁটাইকরণকে প্রুনিং বলে। কুল গাছে প্রুনিং করা হলে গাছের বৃদ্ধিনিয়ন্ত্রণ হয়, উৎপাদন ক্ষমতা বাড়ে, অঙ্গজ বৃদ্ধি ও ফল ধারণে সাম্যতাআসে এবং ফলের আকার-আকৃতি, রং ও মান ভালো হয়। পাশাপাশিপ্রনিং করলে গাছ ঝড়-তুফানে ক্ষতিগ্রস্ত হয় না। রোগ ও পোকা-মাকড়ের আক্রমণ হ্রাস পায়। গাছের ক্যানোপির (Canopy) ভেতরে আলো-বাতাসের চলাচল বেশি হয়। ছাঁটাইয়ের পর গাছের পল্লব বর্ধন(Foliar growth) বেশি হয়। ছাঁটাইয়ে গাছের পরগাছা বিনষ্ট হয়। গাছের পরিচর্যা যেমন- ওষুধ ছিটানো, ফল সংগ্রহ ইত্যাদিতে সুবিধাহয়। এছাড়া এসব কারণে প্রুনিং করা হলে কুল গাছের বৃদ্ধি ভালো হয়।পুনিয়ের কারণে উৎপাদনের পরিমাণ বাড়ে। ফল সংগ্রহের পর প্রনিংকরলে গ্রোথ হরমোন নিঃসৃত হয়। ফলে নতুন কুশি গজায় এবং ফলের উৎপাদন বৃদ্ধি পায়। এভাবে প্রুনিংয়ের কারণে কুল গাছে পরিমিত ফল ধারণ হয়। উপরিউক্ত আলোচনা থেকে বলা যায়, কৃষি কর্মকর্তার শেষোক্ত বাক্যটিযথার্থ ছিল।"
        }
      ]
    },
    {
      "number": "8",
      "uddipok": "হেলালদের জমিতে আলুর ব্যাপক ফলন হয়। হেলাল তার জমিতে উৎপাদিত আলু নিয়ে চিন্তিত হয়ে পড়েন। হেলালের মা তাকে আলু সংরক্ষণের জন্য হিমাগারের কথা বলেন এবং তিনি নিজে আলুর এক ধরনের মুখরোচক খাদ্য তৈরি করেন। খাদ্যটি নারী-পুরুষ, বিশেষভাবে শিশুদের নিকট খুবই প্রিয়।",
      "tag": "MB, Ctg.B, SB 25",
      "sub_questions": [
        {
          "label": "ক",
          "question": "জেলি কী?",
          "explanation": "জেলি হচ্ছে কঠিন ও তরল অবস্থার মাঝামাঝি স্বচ্ছ চকচকে পদার্থ যা ফলের রস ও চিনিসহকারে সিদ্ধ করে তৈরি করা হয়।"
        },
        {
          "label": "খ",
          "question": "ফল পচনের লক্ষণগুলো লেখো।",
          "explanation": "ভৌত ও রাসায়নিক পরিবর্তনের মাধ্যমে খাদ্যদ্রধ্য গ্রহণের অনুপযুক্ত হয়ে যাওয়াকে পচন বলা হয়। বিভিন্ন রোগজীবাণুর আক্রমণ, সংগ্রহজনিত আঘাত ইত্যাদি কারণে অনেক সময় ফল ও শাকসবজি পচে যায়। ফল ও শাক-সবজি পচে গেলে গায়ে কালো বড় দাগ দেখা যায়, রং পরিবর্তন হয়, বেশি নরম হয়ে যায়, দুর্গন্ধ বের হয়। তাছাড়া ছত্রাকের আক্রমণে সাদা ও ছাইয়ের মতো আবরণ পড়ে, স্বাদ পরিবর্তন বা তিক্ত হয়ে যায়।"
        },
        {
          "label": "গ",
          "question": "উদ্দীপকের মুখরোচক খাদ্যটি তৈরির কৌশল ব্যাখ্যা করো।",
          "explanation": "উদ্দীপকের মুখরোচক খাদ্যটি হলো আলুর চিপস। নিচে এই চিপস তৈরির কৌশল ব্যাখ্যা করা হলো- i. প্রথমে আলুগুলো ভালো করে ধুয়ে বঁটি অথবা ছুরি দিয়ে খোসা ছাড়িয়ে ২% লবণ পানিতে ডুবিয়ে রাখতে হবে। ii. এবার আলুগুলো স্লাইসার দিয়ে ১.৫ মিমি মাপে গোল করে কেটে আবারও লবণ পানিতে ডুবিয়ে রাখতে হবে। iii. স্লাইসগুলো লবণ পানি থেকে উঠিয়ে পানিতে ভালো করে ধুয়ে নিয়ে গরম পানিতে ৩-৪ মিনিট ব্লাঞ্চিং করতে হবে। iv. স্লাইসগুলো গরম পানি থেকে উঠিয়ে কেএমএস, মিশ্রিত (০.৫ গ্রাম/লিটার) ঠান্ডা পানিতে ১০ মিনিট ডুবিয়ে রাখতে হবে। V. এবার আলুর স্লাইসগুলো পানি থেকে ঝাঝরা চামচ দিয়ে উঠিয়ে অ্যালুমিনিয়াম অথবা বাঁশের চালুনিতে তুলে নিতে হবে। vi. পানি ঝরে গেলে আলুর স্লাইসগুলো ফুটন্ত সয়াবিন তেলে/পাম ওয়েলে ডুবিয়ে ভালোভাবে ভেজে নিতে হবে। vii. আলুর চিপসগুলো তেলমুক্ত করার জন্য পরিষ্কার কাগজ/টিস্যু পেপারের উপর কিছুক্ষণ রেখে দিতে হবে। viii. এবার মরিচের গুঁড়া, বীট লবণ ইত্যাদি মিশিয়ে পরিবেশন করলেই হয়ে গেল। ix. সংরক্ষণ করতে চাইলে পলিপ্রোপাইলিন প্লাস্টিকের বয়ামে মুখ বন্ধ করে রাখতে হবে। উপরিউক্ত আলোচনা থেকে আলুর চিপস তৈরি করার পদ্ধতি সম্পর্কেজানা যায়।"
        },
        {
          "label": "ঘ",
          "question": "উদ্দীপকে উল্লিখিত ফসলটির সংরক্ষণের গুরুত্ব মূল্যায়ন করো।",
          "explanation": "উদ্দীপকের হেলালের মা হিমায়িতকরণ ও চিপস তৈরির মাধ্যমে আলু সংরক্ষণের সিদ্ধান্ত নেন। খাদ্যদ্রব্যের খাদ্যমান বজায় রেখে তাকে 'অবিকৃত অবস্থায় ব্যবহার উপযোগী করে রাখাকে খাদ্য সংরক্ষণ বলা হয়। আলু হিমাগার অথবা প্রক্রিয়ায়জাতকরণ করে সংরক্ষণ করা যায়। নির্ধারিত তাপমাত্রা ও আর্দ্রতা নিয়ন্ত্রণ করে আলু হিমায়িতকরণ করা হয়। ফলে দীর্ঘদিন আলু নষ্ট হয় না। অন্যদিকে খাদ্যদ্রব্যের গুণগতমানের কোনো পরিবর্তন না করে এগুলোর আকৃতি ও প্রকৃতিতে পরিবর্তন ঘটিয়ে ভৌত ও রাসায়নিক পদ্ধতি প্রয়োগের মাধ্যমে জীবাণুমুক্ত করে সংরক্ষণ করাকে খাদ্য প্রক্রিয়াজাতকরণ বলে। এর মাধ্যমে খাদ্যকে দীর্ঘদিন সংরক্ষণ করা সম্ভব। সাধারণত ফ্রেঞফ্রাই ও চিপস তৈরির মাধ্যমে আলু প্রক্রিয়াজাত করা হয়। আলু এবং অন্যান্য ফল বা শাকসবজি রক্ষণাবেক্ষণ করা না হলে এগুলোর পুষ্টিমান ও গুণাগুণ কমে যায় এবং একসময় পচে যায়। সঠিকভাবে হিমায়িতকরণ ও প্রক্রিয়াজাতকরণের মাধ্যমে সবধরনের মৌসুমে ফল ও শাকসবজির চাহিদা মেটানো সম্ভব। আমাদের দেশে শাকসবজি ও ফলমূল দীর্ঘদিন সংরক্ষণ করে দেশের চাহিদা পূরণের পাশাপাশি বিদেশেও রপ্তানি করা হয়, যা দেশের অর্থনৈতিক উন্নয়নেও সাহায্য করে। আলু বাংলাদেশের অন্যতম প্রধান খাদ্য। এটি একটি মূল্যবান কৃষিপণ্য। এছাড়া ভাতের উপর চাপ কমাতে আলু বিশেষ ভূমিকা রাখে। তাই বলা যায়, দেশের অভ্যন্তরীণ খাদ্য ঘাটতি পূরণে খাদ্য নিরাপত্তা এবং উৎপাদিত আলুর যথাযথ ব্যবহারের জন্য আলু সংরক্ষণের গুরুত্ব অপরিসীম।"
        }
      ]
    }
  ]
}