{
  "title": "ক্যান্টনমেন্ট কলেজ, মোমেনশাহী ২০২৩",
  "subtitle": "কৃষিশিক্ষা (6)",
  "questions": [
    {
      "number": "1",
      "uddipok": "রাকিব তার পুকুরে নাইলোটিকা মাছ চাষের উদ্দেশ্যে উপজেলা মৎস্য অফিসে গিয়ে মৎস্য কর্মকর্তার পরামর্শ চান। মৎস্য কর্মকর্তা বলেন, মাছের দ্রুত বৃদ্ধি ও অর্থনৈতিকভাবে লাভজনক উৎপাদন পাওয়ার জন্য প্রাকৃতিক খাদ্য যথেষ্ট নয়। এজন্য পুকুরে বাইরে থেকে অতিরিক্ত খাদ্য প্রয়োগ করতে হয়। মৎস্য কর্মকর্তা রাকিবকে এ খাদ্য তৈরির কৌশল ও প্রয়োগ পদ্ধতি বুঝিয়ে দেন। তিনি আরও বলেন, সম্পূরক খাদ্য মাছের উৎপাদন বৃদ্ধির মূল চাবিকাঠি।",
      "tag": "CPSCM 23",
      "sub_questions": [
        {
          "label": "ক",
          "question": "প্লাংকটন কী?",
          "explanation": "প্লাংকটন হলো পানিতে মুক্তভাবে ভাসমান আণুবীক্ষণিক জীব যা মাছ খাদ্য হিসেবে গ্রহণ করে।"
        },
        {
          "label": "খ",
          "question": "রাজপুঁটি মাছ চাষ লাভজনক কেন?",
          "explanation": "ফলনের দিক দিয়ে রাজপুঁটি মাছটি অন্য যেকোনো দেশীয় পুঁটি মাছের চেয়ে প্রায় ৪০-৫০% বেশি উৎপাদনশীল। পারিবারিক শ্রম দ্বারা অল্প খরচে ও স্বল্প ব্যবস্থাপনায় মৌসুমি বা বাৎসরিক পুকুরে এ মাছের চাষ করা যায়। ধানক্ষেতেও এর চাষ করা যায়। কার্প জাতীয় মাছের সাথে মিশ্রচাষ করা যায়। এ মাছ ৩-৬ মাসের মধ্যে বিক্রয়যোগ্য হয়। খেতে সুস্বাদু বলে বাজারমূল্যও বেশি। এসকল কারণে রাজপুঁটি মাছ চাষ লাভজনক।"
        },
        {
          "label": "গ",
          "question": "মাছের সম্পূরক খাদ্য তৈরি ও প্রয়োগ পদ্ধতি ব্যাখ্যা করো।",
          "explanation": "মৎস্য কর্মকর্তা রাকিবকে মাছের দ্রুত বৃদ্ধির জন্য প্রাকৃতিক খাদ্যের পাশাপাশি সম্পূরক খাদ্য প্রদানের পরামর্শ দেন। তিনি নিম্নলিখিত উপায়ে সম্পূরক খাদ্য তৈরি ও প্রয়োগ করতে বলেন- তৈরি পদ্ধতি: ১. প্রয়োজনীয় পরিমাণ সরিষার খৈল একটি পাত্রের পানিতে ১০ থেকে ১২ ঘণ্টা ভিজিয়ে রাখতে হবে। ২. এরপর ভিজা খৈলের সাথে প্রয়োজনীয় পরিমাণ নিচের উপাদানগুলো মিশিয়ে ১০ কেজি খাবার তৈরি করতে হবে। খাদ্যোপকরণের নাম পরিমাণ চালের কুঁড়া ৩.৫ কেজি গম/ডালের ভুসি ২.০ কেজি সরিষার খৈল ৩.০ কোজ শুঁটকি মাছের গুঁড়া ১.০ কেজি চিটাগুড় ১০০ গ্রাম ভিটামিন ও খনিজ মিশ্রণ ১০ কেজি ৩. মিশ্রিত খাদ্যোপাদানগুলো দিয়ে হাতের সাহায্যে ছোট বল তৈরি করে একটি পাত্রে সংরক্ষণ করতে হবে। প্রয়োগ পদ্ধতি: ১. নমুনায়নের মাধ্যমে পুকুরে মজুদ মাছের মোট ওজন জেনে নিয়ে সম্পূরক খাদ্যের পরিমাণ নির্ণয় করতে হবে। ২. প্রয়োজনীয় খাদ্য প্রতিদিন ২ ভাগ করে সকাল ও বিকেলে পুকুরে দিতে হবে। ৩. প্রথমে পুকুরের আকার অনুযায়ী কয়েকটি স্থান নির্দিষ্ট করে বাঁশ পুঁতে চিহ্নিত করতে হবে। ৪. চিহ্নিত স্থানে ১ মিটার গভীরতায় পাটাতনে, ট্রেতে বা সরাসরি বল করে রাখা সম্পূরক খাদ্যগুলো পুকুরে দিতে হবে। ৫. খাদ্য প্রদানের স্থান মাঝে মাঝে পরিষ্কার করে দিতে হবে।"
        },
        {
          "label": "ঘ",
          "question": "উদ্দীপকের মৎস্য কর্মকর্তার শেষ উক্তিটি মূল্যায়ন করো।",
          "explanation": "উদ্দীপর্কে মৎস্য কর্মকর্তার শেষ উক্তিটি হলো, \"মাছের উৎপাদন বৃদ্ধির মূল চাবিকাঠি হলো সম্পূরক খাদ্য।\" মাছের স্বাভাবিক বৃদ্ধির জন্য পানিতে বিদ্যমান প্রাকৃতিক খাবারের পাশাপাশি বাইরে থেকে যেসব বাড়তি খাদ্য দেওয়া হয় সেগুলোই সম্পূরক খাদ্য। সম্পূরক খাদ্যে মাছের জন্য প্রয়োজনীয় সকল খাদ্য উপাদান যথাযথ মাত্রায় বিদ্যমান থাকে। সম্পূরক খাদ্যে যেসব 'উপাদানগুলো থাকে সেগুলো হলো চালের কুঁড়া, গম ও ডালের ভুসি, সরিষা বা তিলের খৈল, মাছের গুঁড়া, শস্যদানা, পশু-পাখির নাড়িভুঁড়ি বিভিন্ন উদ্ভিদের কচি পাতা, খনিজ লবণ ও ভিটামিন ইত্যাদি। এই খাদ্য মাছ উৎপাদনের জন্য প্রয়োজনীয় অন্যতম উপাদান।পূর্ণ সুষম সম্পূরক খাদ্য প্রয়োগে মাছের স্বাভাবিক বৃদ্ধি নিশ্চিত হয়। এ খাদ্য প্রয়োগে পোনার বাঁচার হার বৃদ্ধি পায় ও মৃত্যুর হার হ্রাস পায়। এ জাতীয় খাদ্য প্রদানে পুকুরে সুস্থ ও সবল পোনা পাওয়া যায়। সম্পূরক খাদ্য প্রদানের ফলে মাছের রোগ-প্রতিরোধ ক্ষমতা বৃদ্ধি পায়। সম্পূরক খাদ্য প্রদানসহ নিবিড় পদ্ধতিতে মাছ চাষ করে ৪/৫ গুণ বেশি উৎপাদন পাওয়া যায়। অল্প জায়গায় অধিক ঘনত্বে মাছ চাষ করা যায়। পুকুর হতে অল্প সময়ে অধিক মাছ লাভ করা যায়। শুধু স্বাভাবিক খাদ্য প্রয়োগে মাছের উৎপাদন আশানুরূপ হয় না। সুষম সম্পূরক খাদ্য প্রয়োগে আশানুরূপ ফলন পাওয়া যায় বলে মাছ চাষিরা বেশি লাভবান হয়। তাই সম্পূরক খাদ্য প্রদান সম্পর্কিত মৎস্য কর্মকর্তার উক্তিটি যথার্থ"
        }
      ]
    },
    {
      "number": "2",
      "uddipok": "",
      "tag": "CPSCM 23",
      "sub_questions": [
        {
          "label": "ক",
          "question": "রাক্ষুসে মাছ কী?",
          "explanation": "যে সকল মাছ চাষের মাছকে খেয়ে ফেলে এবং চাষযোগ্য মাছের জায়গা, খাদ্য, অক্সিজেন সবকিছুতেই ভাগ বসায় সে সকল মাছই হলো রাক্ষুসে মাছ (শোল, গজার, টাকি ইত্যাদি)।"
        },
        {
          "label": "খ",
          "question": "মাছের প্রাকৃতিক খাদ্য বলতে কী বোঝ?",
          "explanation": "পুকুরে প্রাকৃতিকভাবে উৎপন্ন প্লাংকটন বা উদ্ভিদ ও প্রাণিকণা হলো মাছের প্রাকৃতিক খাদ্য। মাছের জীবনধারণের জন্য প্রয়োজনীয় খাদ্যের প্রধান উৎস হলো এই প্রাকৃতিক খাদ্য। প্রাণিকণা থেকে মাছ প্রায় ৪০%-৭০% প্রাণিজ আমিষ পেয়ে থাকে। প্রাকৃতিক খাদ্য মাছ চাষের খরচ কমিয়ে দেয় এবং রাসায়নিক খাদ্যের ক্ষতি থেকে মাছকে নিরাপদ রাখে। প্রাকৃতিক খাদ্যের উপস্থিতিতে মাছ চাষ করলে রোগবালাই কম হয় এবং স্বাস্থ্যবান ও পুষ্ট মাছ পাওয়া যায়। তাই মৎস্য চাষে প্রাকৃতিক খাদ্য গুরুত্বপূর্ণ।"
        },
        {
          "label": "গ",
          "question": "চিত্রে প্রদর্শিত মাছটির পরিচয় ব্যাখ্যা করো।",
          "explanation": "উদ্দীপকের মাছটি হলো নাইলোটিকা যা শান্তস্বভাবী মাছের অন্তর্ভুক্ত। ১৯৭৪ সালে থাইল্যান্ড থেকে নাইলোটিকা মাছ বাংলাদেশে আমদানি করা হয়। মাছটি দ্রুত বর্ধনশীল এবং সারা বছর চাষযোগ্য। বছরে ৩-৪ বার ডিম পাড়ে। তিন মাস বয়সে প্রজননক্ষম এবং দুই মাস বয়সে খাওয়ার উপযোগী হয়। শান্তস্বভাবী বলে এ মাছ মুক্ত জলাশয় ছাড়াও পুকুর, দিঘি ও ডোবায় চাষের জন্য খুব উপযোগী। এই মাছগুলো একে অপরের সাথে খাদ্যের জন্য প্রতিযোগিতা করে না। এ জাতীয় মাছ বদ্ধ জলাশয়ে প্রজনন করে না, তবে কৃত্রিমভাবে প্রজনন করিয়ে পোনা উৎপাদন করা যায়। নাইলোটিকা মাছ উচ্চ ফলনশীল এবং ৩-৪ মাসে বিক্রয়যোগ্য হয়। বাজারে এ মাছের ব্যাপক চাহিদা রয়েছে।"
        },
        {
          "label": "ঘ",
          "question": "\"উক্ত মাছটি দ্রুতবর্ধনশীল ও উচ্চফলনশীল হওয়ায় এর অর্থনৈতিক গুরুত্ব অত্যাধিক\"- যুক্তিসহ বিশ্লেষণ করো।",
          "explanation": "উদ্দীপকের মাছটি হলো নাইলোটিকা বা মনোসেক্স তেলাপিয়া। নাইলোটিকা মাছ ১৯৭৪ সালে থাইল্যান্ড থেকে প্রথম বাংলাদেশে আনা হয়। দ্রুত বর্ধনশীল ও ব্যাপক চাহিদাসম্পন্ন এ মাছটি অর্থনৈতিকভাবে অনেক গুরুত্ব বহন করে। মৎস্য ও প্রাণিসম্পদ মন্ত্রণালয়ের তথ্য মতে, নাইলোটিকা মাছ স্থানীয় জাতের চেয়ে ৫০-৬০% বেশি উৎপাদনশীল। ৩-৪ মাসে এই মাছ বিক্রয়যোগ্য হয় এবং তুলনামূলকভাবে অধিক রোগ প্রতিরোধ ক্ষমতাসম্পন্ন। অগভীর জলাশয়সহ স্বাদু ও লবণাক্ত পানিতে এই মাছ চাষ করা যায়। এ মাছ চাষে সম্পূরক খাবারও কম লাগে। নাইলোটিকা চাষে প্রতি বিঘা জমিতে বছরে ৩-৫ জন মানুষের কর্মসংস্থান হয়। বাংলাদেশের মৎস্যচাষিদের মধ্যে ৬০% নাইলোটিকা চাষ ও বাজারজাতকরণের সাথে জড়িত। মৌসুমি 'পুকুরে নাইলোটিকা চাষ করে বিঘা প্রতি ৪০০-৫০০ কেজি মাছ উৎপাদন করা যায়। প্রতি কেজি পাইকারি দরে ৭০ টাকা হারে বিঘা প্রতি গড়ে প্রায় ৩২,০০০/- টাকা আয় করা সম্ভব, যেখানে এই মাছ চাষে ব্যয় হবে মাত্র ৮,০০০/- টাকা। অর্থাৎ, প্রতি বিঘায় নিট লাভের পরিমাণ প্রায় ২৪,০০০/- টাকা, যেখানে আয় ও ব্যয়ের অনুপাত প্রায় ৪:১। বাংলাদেশের যেসব এলাকায় নদী-নালা, হাওর, খাল-বিল আছে কিন্তু পুকুর নেই, সেসব এলাকায় খাঁচায় এ মাছ চাষ করা সম্ভব। একটি ২০ ফুট × ১০ ফুট × ৬ ফুট আকারের খাঁচায় বছরে একবার চাষে ৩৬০ কেজি মাছ উৎপাদন করা যায়। এ মাছ বছরে দুই বার চাষ করে দ্বিগুণ আয় করা সম্ভব। এ মাছ সুস্বাদু ও শতক প্রতি ফলন বেশি হওয়ায় রপ্তানি করে প্রচুর বৈদেশিক মুদ্রা অর্জন করা সম্ভব। সহজ চাষ পদ্ধতি, চাষ ব্যয় কম ও ফলন হার বেশি বলে এর মোট উৎপাদন চাষকৃত মৌসুমি মাছগুলোর মধ্যে শীর্ষে। সুতরাং, আলোচনার প্রেক্ষিতে বলা যায়, উদ্দীপকে উল্লিখিত নাইলোটিকা মাছটির চাষ অত্যন্ত লাভজনক।"
        }
      ]
    },
    {
      "number": "3",
      "uddipok": "মৎস্য সপ্তাহ উপলক্ষ্যে আয়োজিত অনুষ্ঠানে ফরিদপুর জেলা মৎস্য কর্মকর্তা জনাব শফিউল আলম তার উদ্বোধনী বক্তৃতায় আমাদের দেশে ধানক্ষেতে চিংড়ি চাষের সম্ভাবনা ব্যাখ্যা করে বলেন, বাংলাদেশে বর্তমানে ধানক্ষেতে প্রায় দু'লক্ষ হেক্টর জমিতে মাছ চাষ করা সম্ভব। মৎস্য কর্মকর্তা ধানক্ষেতে মাছ ও চিংড়ি চাষের সুবিধা এবং এর চাষপদ্ধতি বর্ণনা করেন। অনুষ্ঠানের অংশগ্রহণকারী চাষিরা ধানক্ষেতে মাছ চাষের সিদ্ধান্ত নেন এবং আশাতীত সাফল্য পান।",
      "tag": "CPSCM 23",
      "sub_questions": [
        {
          "label": "ক",
          "question": "সুষম খাদ্য কী?",
          "explanation": "যে খাদ্যে সকল খাদ্য উপকরণ সুনির্দিষ্ট পরিমাণে বা অনুপাতে থাকে তাই সুষম খাদ্য।"
        },
        {
          "label": "খ",
          "question": "পুকুরে সার প্রয়োগ করা হয় কেন?",
          "explanation": "পুকুরে নিয়মিত সার প্রয়োগ করলে পানিতে প্রাকৃতিক খাদ্য তৈরির হার সন্তোষজনকভাবে বাড়ে এবং মাছের ফলন বৃদ্ধি পায়। পুকুরে মাছের খাদ্য হিসেবে প্রাকৃতিকভাবে যে উদ্ভিদ ও প্রাণিকণা জন্মায় তাকে প্লাংকটন বলে। প্লাংকটন উৎপাদনের আধিক্যের ওপর মাছের উৎপাদন নির্ভর করে। ফাইটোপ্লাংকটনের আধিক্যের জন্য নাইট্রোজেন, ফসফরাস, পটাশিয়াম প্রভৃতি পুষ্টি উপাদান প্রয়োজন। পানিতে এইসব উপাদান অনেক সময় পর্যাপ্ত পরিমাণে থাকে না। এছাড়াও মাছ আহরণ, পানি পরিবর্তন এবং অন্যান্য প্রাকৃতিক কারণে পুকুরে পুষ্টি উপাদানের পরিমাণ কমে যায়। তাই পুকুরের উৎপাদনশীলতা বৃদ্ধির জন্য বিভিন্ন জৈব ও অজৈব সার ব্যবহার করে প্রয়োজনীয় পুষ্টি উপাদানের যোগান দেওয়া হয়।"
        },
        {
          "label": "গ",
          "question": "উদ্দীপকে উল্লিখিত ধানক্ষেতে চিংড়ি চাষ পদ্ধতি ব্যাখ্যা করো।",
          "explanation": "উদ্দীপকে উল্লিখিত ধানক্ষেতে চিংড়ি চাষ পদ্ধতি ব্যাখ্যা করা হল: ধানক্ষেতে চিংড়ি চাষের ক্ষেত্রে যে জমিতে বছরে ৩-৪ মাস সময় এবং ১০-২০ সেমি গভীরতায় পানি আটকে রাখা যাবে এমন জমি নির্বাচন করতে হবে। জমির আইল শক্ত, মজবুত এবং উঁচু করে তৈরি করতে হবে। পানির গভীরতা সমান রাখার জন্য জমির সকল স্থানে চাষ দিয়ে সমতল রাখতে হবে। জমিতে ভালোভাবে চাষ দেয়ার পর প্রচলিত নিয়মে রাসায়নিক সার ও গোবর সার মিশিয়ে জমি তৈরি করতে হবে। জমির ঢাল অনুযায়ী ক্ষেতের ভিতরে আড়াআড়িভাবে কয়েকটি নালা খনন করতে হবে। প্রতিটি নালা ৫০-৬০ সেমি গভীর এবং ৬০-১০০ সেমি প্রশস্ত হতে হবে। নালার মাথায় কিংবা সংযোগস্থানে নালার চেয়ে গভীর ও প্রশস্ত করে গর্ত খনন করতে হবে যার গভীরতা হবে ১ মিটার। এরপর ধানের চারা সারিবদ্ধভাবে রোপণ করতে হবে। ধানের চারাপ রোপণের ক্ষেত্রে সারি থেকে সারির দূরত্ব ২০-২৫ সেমি এবং চারা থেকে চারার দূরত্ব ১৫-২০ সেমি রাখতে হবে। এক্ষেত্রে ধানের চারা রোপণের ২০-২৫ দিন পর চিংড়ির পোনা ছাড়তে হয়। জৈষ্ঠ্য মাসে ধান রোপণের ১০-১৫ দিন পর সাধারণ নিয়মে গলদা চিংড়ির পোনা প্রতি হেক্টরে ৫ সেমি আকারে ১০-১৫ হাজার হারে মজুদ করা হয়। উপরে উল্লিখিত পদ্ধতিতে ধানের সাথে গলদা চিংড়ির চাষ করা হয়।"
        },
        {
          "label": "ঘ",
          "question": "উদ্দীপকের আলোকে ধানক্ষেতে চিংড়ি চাষের যৌক্তিকতা বিশ্লেষণ করো।",
          "explanation": "মৎস্য কর্মকর্তা সমন্বিতভাবে ধানের সাথে গলদা চিংড়ি চাষ করার কথা জানান। ধানক্ষেতে গলদা চিংড়ি চাষ বলতে একই জায়গায় একই ব্যবস্থাপনায় একই সময়ে ধান ও চিংড়ি চাষ করাকে বোঝায়। ধানক্ষেতে চিংড়ি চাষের ক্ষেত্রে ধান হলো মুখ্য ফসল আর চিংড়ি হলে দ্বিতীয় ফসল। একই জমিতে ধানের সাথে চিংড়ি চাষ করলে ধানের তেমন ক্ষতি হয় না, - পাশাপাশি চিংড়ি বিক্রি করে অতিরিক্ত আয় করা যায়। সমন্বিত চাষ পদ্ধতিতে ধান ক্ষেতে চিংড়ি চাষ করলে আর্থিকভাবে লাভবান হওয়া যায়। কেননা, একই জমিতে একাধিক ফসল ফলানো যায়। ধান ক্ষেতে চিংড়ি চাষ করলে এর জন্য আলাদা জায়গার দরকার হয় না। চিংড়ির মল ও অন্যান্য বর্জ্য পদার্থ ধান ক্ষেতে সার হিসেবে কাজ করে। এছাড়াও ধানের জন্যে ক্ষতিকর কীটপতঙ্গগুলোকে চিংড়ি খেয়ে ফেলে। ফলে ধান চাষের উৎপাদন ব্যয়ও অনেকাংশে কমে যায়। সমন্বিত চাষে জমির সর্বোত্তম ব্যবহার নিশ্চিত হয়। রাসায়নিক কীটনাশক ব্যবহার করার প্রয়োজন হয় না বলে পরিবেশ, মাটি ও পানি বিষাক্ততা থেকে রক্ষা পায়। চিংড়িকে সম্পূরক খাবার না দিয়েও ভালো ফলন পাওয়া যায়। এই ধরনের সমন্বিত চাষে জমির উর্বরতা বৃদ্ধি পায়, আগাছা নিয়ন্ত্রণ হয়, ইঁদুরের উপদ্রব হতে পারে না। এতে স্বল্প সময়ে অধিক উৎপাদন হয়, কর্মসংস্থানের সুযোগ সৃষ্টি হয় এবং সামগ্রিক উৎপাদন দ্বারা অর্থনৈতিকভাবে লাভবান হওয়া যায়। লাবু মৎস্য কর্মকর্তার পরামর্শে সমন্বিতভাবে ধানের ক্ষেতে গলদা চিংড়ি চাষ করে অল্প ব্যয়ে, স্বল্প সময়ে অধিক আয় করে। তাই বলা যায়, সমন্বিত চাষ পদ্ধতিটি অর্থনৈতিকভাবে লাভজনক।"
        }
      ]
    },
    {
      "number": "4",
      "uddipok": "মনির হোসেন একজন আদর্শ পোল্ট্রি খামারি। তার খামারে দৈনিক প্রায় ৩০০টি করে ডিম উৎপাদিত হয়। সঠিক পরিকল্পনা ও ব্যবস্থাপনার কারণে ডিম উৎপাদনের শুরু থেকেই তিনি খামারটি থেকে লাভবান হতে থাকেন। সুষম খাদ্য সরবরাহের প্রতি তিনি সবচেয়ে বেশি জোর দেন। তার দেখাদেখি এলাকার অন্যরাও মুরগির খামার স্থাপনে আগ্রহী হয়ে ওঠে।",
      "tag": "CPSCM 23",
      "sub_questions": [
        {
          "label": "ক",
          "question": "লেয়ার কী?",
          "explanation": "অধিক ডিম উৎপাদনের উদ্দেশ্যে বাণিজ্যিকভাবে যে মুরগি (২০-২১ সপ্তাহ বয়সের) পালন করা হয় তাকে লেয়ার বলে।"
        },
        {
          "label": "খ",
          "question": "মুরগি পালনে সুষম খাদ্যের প্রয়োজন কেন?",
          "explanation": "সাধারণ খাদ্যের পাশাপাশি সুষম খাদ্য হাঁস-মুরগিকে সরবরাহ করা না হলে যে খাদ্য উপাদানের ঘাটতি থাকে তার কারণে দেহে নানা রকম অসুবিধার সৃষ্টি হয়। সুষম খাদ্য নিয়মিত সরবরাহ করলে- ১. হাঁস-মুরগির সার্বিক উৎপাদন অর্থাৎ ডিম, মাংস, বাচ্চা ফোটার হার ইত্যাদি বৃদ্ধি পায়। ২. অপুষ্টিজনিত এবং অন্যান্য রোগ কম হয়। ৩. ডিম ও মাংসের গুণগতমান ভালো হয়। ৪. হাঁস-মুরগির বৃদ্ধি দ্রুত হয়। তাই হাঁস-মুরগি পালনে সুষম খাদ্য প্রদান করা প্রয়োজনীয়।"
        },
        {
          "label": "গ",
          "question": "উদ্দীপকের মনির হোসেন কীভাবে খামারের মুরগির জন্য সুষম খাদ্য প্রস্তুত করেন ব্যাখ্যা করো।",
          "explanation": "মনির সাহেব তার খামার থেকে দৈনিক ৩০০টি মুরগির ডিম পেয়ে থাকেন। তাহলে ধরা যায় তার খামারের ৩০০টি লেয়ার মুরগি রয়েছে। মুরগির দৈনিক খাদ্য গ্রহণের পরিমাণ মুরগির জাত, বয়স, তাপমাত্রা, খাদ্যের মান, বাসস্থান, খাদ্যের আকার পরিবেশনের উপর নির্ভর করে। সাধারণত ১টি লেয়ার মুরগি দৈনিক ১১৫ গ্রাম খাদ্য গ্রহণ করে থাকে। নিম্নে ৩০০টি লেয়ার মুরগির সম্পূরক খাদ্যতালিকা প্রদান করা হলো- মনির তালিকা অনুযায়ী প্রয়োজনীয় খাদ্য উপকরণগুলো প্রতিটি মুরগির জন্য পৃথক পাত্রে একত্রিত করে গ্রাইন্ডারে বা যাতাকলে ভালো করে গুঁড়া করে নিয়ে চালুনি দ্বারা চেলে নেন। তারপর মিশ্রিত খাদ্য ভালোভাবে রৌদ্রে শুকিয়ে বস্তায় ভরে শুষ্ক ও ঠান্ডা জায়গায় সংরক্ষণ করেন। পিলেট বা বড়ি করার প্রয়োজনে মিশ্রিত খাদ্যোপাদানে পরিমাণমতো পানি ঢেলে আঠালো খণ্ডে পরিণত করে পেস্ট বা মন্ড যন্ত্রের ভিতরে দিয়ে পিলেট বা বড়ি তৈরি করে শুকিয়ে সংরক্ষণ করেন। এভাবে যথাযথভাবে সুষম খাদ্য তৈরি করলে ও খামারে প্রদান করলে মনির ব্যবসা লাভজন হবে।"
        },
        {
          "label": "ঘ",
          "question": "পোল্ট্রি খামার স্থাপনে মনির হোসেনের পরিকল্পনা সঠিক কি না তা-মূল্যায়ন করো।",
          "explanation": "উদ্দীপকের মনির হোসেন খামারে সঠিক পরিকল্পনা ও ব্যবস্থাপনা গ্রহণের ফলে লাভবান হন। তিনি সুষম খাদ্যের প্রতি সবচেয়ে বেশি জোর দেন। মনির হোসেন শুরু থেকে খামার স্থাপনে সঠিক পরিকল্পনা গ্রহণ করেছিলেন। খামার স্থাপনের বিবেচ্য বিষয়গুলো যেমন- মূলধন, জমি, খামারের অবস্থান, মুরগির জাত নির্বাচন, যোগাযোগ ও বিদ্যুৎ সুবিধা, ঘর নির্মাণ, রোগ-প্রতিকার ও প্রতিরোধ, বাজারজাতকরণ ইত্যাদি মাথায় রেখেই তিনি পরিকল্পনা করেন এবং সবচেয়ে প্রয়োজনীয় বিষয় হলো সুষম খাদ্য সরবরাহ যা না হলে ডিম উৎপাদন ও মাংস উৎপাদন ব্যহত হবে এবং খামার ক্ষতির সম্মুখীন হবে। তাই তিনি সঠিক নিয়মে পরিকল্পনামাফিক সুষম খাদ্য সরবরাহ করেন। সুষম খাদ্য পশু-পাখির দেহে শক্তি জোগায়, দেহের ক্ষয়পূরণ করে, ডিম ও মাংস উৎপাদন বৃদ্ধি করে এবং রোগ প্রতিরোধ ক্ষমতা-বাড়ায়। খাদ্যের ছয়টি উপাদান যথা: আমিষ, শর্করা, স্নেহ, খনিজ, ভিটামিন ও পানি সুষম খাদ্য থেকে আসে। খাদ্য যদি সুষম না হয় তাহলে হাঁস- মুরগি আশানুরূপভাবে বৃদ্ধি লাভ করবে না। ফলে তাদের দেহের ক্ষয়পূরণ হবে না, ডিম ও মাংস উৎপাদন এবং রোগ প্রতিরোধ ক্ষমতা কমে যাবে। আবার বিভিন্ন ধরনের মুরগি ও তাদের বিভিন্ন পর্যায়ের জন্য কিছু বিশেষ খাদ্যের প্রয়োজন হয়। তা না হলে তাদের ডিম বা মাংস উৎপাদনে ব্যাঘাত সৃষ্টি হতে পারে। যেমন লেয়ার মুরগির ডিমের মান ও খোসা শক্ত করার জন্য তাদের খাদ্যে খনিজের বেশি প্রয়োজন। আবার ব্রয়লার মুরগিকে মাংসের জন্য পালন করা হয় বলে তাদের খাদ্যে আমিষের পরিমাণ বেশি থাকে। সুষম খাদ্য প্রদান না করলে পোল্ট্রি সঠিকভাবে বৃদ্ধি লাভ করবে না। ফলে উৎপাদনও বৃদ্ধি পাবে না। তাই বলা যায়, পোল্ট্রি খামার স্থাপনে মনির হোসেনের পরিকল্পনা যথার্থ এবং বাস্তবসম্মত ছিলো।"
        }
      ]
    },
    {
      "number": "5",
      "uddipok": "কাজী হ্যাচারি এন্ড পোল্ট্রি লিমিটেড-এর বর্ষপূর্তি উপলক্ষ্যে আয়োজিত অনুষ্ঠানে কৃষিবিদ জনাব ফিরোজ গাজি প্রধান অতিথি হিসেবে আমন্ত্রিত হয়। তিনি তার বক্তব্যে বলেন, বাংলাদেশে পোল্ট্রি শিল্প বর্তমানে দ্রুত অগ্রসরমান। যদিও দেশে এ শিল্পের বেশ কিছু সমস্যা রয়েছে। তবে কার্যকরী পদক্ষেপ গ্রহণ করে এসব সমস্যার সমাধান করতে পারলে জাতীয় অর্থনীতিতে এ শিল্প উল্লেখযোগ্য অবদান রাখতে পারে।",
      "tag": "CPSCM 23",
      "sub_questions": [
        {
          "label": "ক",
          "question": "পুলেট কী?",
          "explanation": "পুলেট হলো প্রজনন ক্ষমতাসম্পন্ন ২০/২২ সপ্তাহ বয়সের মুরগি যাকে এখনো মোরগের সংস্পর্শে দেওয়া হয়নি।"
        },
        {
          "label": "খ",
          "question": "বাংলাদেশে পোল্ট্রির প্রয়োজনীয়তা ব্যাখ্যা করো।",
          "explanation": "পোল্ট্রি বলতে মানুষের তত্ত্বাবধানে নিবিড় পরিচর্যায় পালিত বিভিন্ন প্রকার গৃহপালিত পাখি, যেমন-হাঁস, মুরগি, কবুতর ইত্যাদিকে বোঝায়। পোল্ট্রি পালনের মাধ্যমে আমিষের চাহিদা পূরণ করা সম্ভব, যা আমাদের শরীরের পুষ্টি সাধন, ক্ষয়পূরণ, বৃদ্ধি ও কর্মশক্তি যোগাতে সহায়তা করে। পোল্ট্রি পালনের মাধ্যমে অর্থ আয় ও বেকারত্ব দূর করা যায়। পোল্ট্রির হাড়, বিষ্ঠা থেকে তৈরি জৈবসার জমিতে ব্যবহার করে ফসলের উৎপাদন বৃদ্ধি করা যায়। এছাড়াও পরিবেশের উন্নয়ন, শিল্পের উপকরণ ও মাছের খাদ্য হিসেবেও এর ব্যবহার রয়েছে। তাই বলা যায়, গ্রামীণ দুঃস্থ লোকদের খাদ্য ও পুষ্টির চাহিদা পূরণ, কর্মসংস্থান সৃষ্টি ও জাতীয় অর্থনীতিতে পোল্ট্রির প্রয়োজনীয়তা অপরিসীম।"
        },
        {
          "label": "গ",
          "question": "উদ্দীপকের জনাব ফিরোজ গাজি বাংলাদেশে পোল্ট্রি পালনের যে সমস্যার কথা তুলে ধরেছেন তা ব্যাখ্যা করো।",
          "explanation": "উদ্দীপকে পোল্ট্রি শিল্পের কথা বলা হয়েছে। সুষম খাদ্য সরবরাহ, গ্রামীণ দুঃস্থ লোকদের আত্ম-কর্মসংস্থান সৃষ্টি ও জাতীয় অর্থনীতিতে পোল্ট্রি শিল্পের ব্যাপক অবদান রয়েছে। তবে কিছু সমস্যার কারণে বাংলাদেশে পোল্ট্রি শিল্পের উন্নয়ন বাধাগ্রস্ত হচ্ছে। এসব সমস্যার মধ্যে রয়েছে- i. পর্যাপ্ত উন্নত জাতের মুরগির অভাব থাকায় বিদেশ থেকে বাচ্চা আমদানি করে হাঁস-মুরগি পালন করা হচ্ছে। ফলে উৎপাদন খরচ বেশি হচ্ছে। ii. পোল্ট্রি খামারে মোট উপকরণ ব্যয়ের শতকরা ৬৫-৭০ ভাগ ব্যয় হয় খাদ্য ক্রয় বাবদ। তাছাড়া পোল্ট্রির জন্য তৈরিকৃত সুষম খাদ্যের বিভিন্ন উপকরণ যেমন- ভুট্টা, সয়াবিন ইত্যাদি বাইরে থেকে আমদানি করতে হয় যেগুলোর গুণগত মান অনেক সময়ই ভালো হয় না। iii. দেশে পোল্ট্রি ফিড উৎপাদনকারী কল-কারখানার সংখ্যাও কম, ফলে বাইরে থেকে আমদানি করতে হয় এবং দাম বেশি পড়ে। iv. দেশে পোল্ট্রির রোগ প্রতিরোধ ও চিকিৎসার জন্য প্রয়োজনীয় টিকা ও ঔষধের অভাব রয়েছে। বাইরে থেকে আমদানি করেও চাহিদা পূরণ হচ্ছে না। V. খামার প্রতিষ্ঠার জন্য পর্যাপ্ত অর্থের যোগান ও সহজ শর্তে ব্যাংক ঋণের অভাবে ইচ্ছে থাকলেও অনেকে খামার গড়ে তুলতে পারছেন না। vi. পোল্ট্রি খামারিদের প্রয়োজনীয় প্রশিক্ষণ ও কারিগরি জ্ঞানের অভাব রয়েছে। শুধু ধারণার উপর ভিত্তি করে হাঁস-মুরগি পালন করায় প্রয়োজনীয় যত্ন ও পরিচর্যার অভাবে প্রচুর হাঁস-মুরগি মারা যাচ্ছে। vii. দেশে হাঁস-মুরগির ডিম ও মাংসের পরিবহন, বাজারজাতকরণ ও সংরক্ষণের সুব্যবস্থা নেই। ফলে খামারিরা আর্থিকভাবে ক্ষতিগ্রস্ত হচ্ছে। viii. উন্নত প্রযুক্তি ও কলাকৌশল উদ্ভাবনে' গবেষণার জন্য সরকারি পৃষ্ঠপোষকতার যথেষ্ট অভাব থাকার কারণে এ খাতের কাঙ্ক্ষিত উন্নয়ন হচ্ছে না। পোল্ট্রি খামার একটি বিশেষ ধরনের শিল্প। যেকোনো খামার বা শিল্পে বাণিজ্যিকভাবে সফলতা লাভের জন্য প্রয়োজন সুষ্ঠু ব্যবস্থাপনা। কিন্তু এসব ব্যবস্থাপনায় বিদ্যমান সমস্যাসমূহ পোল্ট্রি শিল্পের বিকাশকে বাধাগ্রস্ত করছে।"
        },
        {
          "label": "ঘ",
          "question": "পোল্ট্রি শিল্প সম্পর্কে জনাব ফিরোজ গাজির শেষোক্ত উক্তিটির যথার্থতা মূল্যায়ন করো।",
          "explanation": "সরকারের সহযোগিতা পেলে উদ্দীপকে উল্লেখিত শিল্পটি অর্থাৎ পোল্ট্রি শিল্প দ্রুত অগ্রসর হতে পারে এবং জাতীয় অর্থনীতিতে এ শিল্প কার্যকরী অবদান রাখতে পারে। পোল্ট্রি শিল্প একটি সম্ভাবনাময় কৃষি খাত, কর্মসংস্থান সৃষ্টি ও রোজগারের উৎস। নানাবিধ প্রতিকূলতা ও সম্পদের সীমাবদ্ধতা থাকায় আমাদের পোল্ট্রি শিল্প যথেষ্ট উন্নত হতে পারেনি যদিও এ খাতে সম্ভাবনা প্রচুর। এসব সমস্যা সমাধানে সরকার বিভিন্ন কার্যকরী পদক্ষেপ গ্রহণ করতে পারে। সেগুলো হলো- i. পোল্ট্রি পালন ও স্বাস্থ্যসম্মত রক্ষণাবেক্ষণের লক্ষ্যে পশুসম্পদ অধিদপ্তরের বিভিন্ন সম্প্রসারণ কার্যক্রম জোরদার করা। ii. ছোট, বড় অনেক উদ্যোক্তা পোল্ট্রি খামার স্থাপনে এগিয়ে আসছেন। তাদের যথাযথ সহায়তা প্রদান করা। iii. উন্মুক্ত বিশ্ববিদ্যালয়ে পোল্ট্রি বিষয়ে সার্টিফিকেট কোর্স চালু করা, যাতে সকল পর্যায়ে শিক্ষা ছড়িয়ে পড়ে। iv. পোল্ট্রি পালন, খামার স্থাপন ও পরিচালনা বিষয়ে বেকার যুবসমাজ ও গৃহিণীদের প্রশিক্ষণ দেওয়া। V. যুব উন্নয়ন অধিদপ্তর ও মহিলা বিষয়ক মন্ত্রণালয়ে পোল্ট্রি পালন সম্পর্কিত বিভিন্ন প্রশিক্ষণ কার্যক্রম জোরদার করা। vi. পোল্ট্রির খাদ্য উৎপাদন কারখানা গড়ে তুলে এ খাতকে জোরদার করার উদ্যোগ গ্রহণ করা। v. যুব উন্নয়ন অধিদপ্তর ও মহিলা বিষয়ক মন্ত্রণালয়ে পোল্ট্রি পালন সম্পর্কিত বিভিন্ন প্রশিক্ষণ কার্যক্রম জোরদার করা। vi. পোল্ট্রির খাদ্য উৎপাদন কারখানা গড়ে তুলে এ খাতকে জোরদার করার উদ্যোগ গ্রহণ করা। vii. প্রশিক্ষণপ্রাপ্ত যুব সমাজ ও গৃহিনীদের সহজ শর্তে ঋণদানের ব্যবস্থা করা। viii. উন্নত জাতের বাচ্চা সুলভ মূল্যে সরবরাহের ব্যবস্থা নেওয়া। ix. প্রয়োজনীয় ওষুধ ও টিকা দেশে উৎপাদনের উদ্যোগ নেওয়া এবং সময়মতো প্রদানের ব্যবস্থা করা। X. পরিবহন ও বাজারজাতকরণ ব্যবস্থা উন্নয়নের চেষ্টা করা। xi. গবেষণা কার্যক্রম পরিচালনায় পৃষ্ঠপোষকতা করা। xii. খামারিদের উৎসাহ প্রদানে পোল্ট্রি শিল্প উপযোগী বীমা পলিসি চালু করা। বাংলাদেশ সরকার পোল্ট্রি শিল্পকে কর্মমুখী ও রপ্তানির সম্ভবনাময় খাত হিসেবে প্রতিষ্ঠিত করতে ইতোমধ্যেই বিভিন্ন কর্মসূচি বাস্তবায়ন করা শুরু করেছে। তাই সরকারের সহযোগিতা পেলে পোল্ট্রি শিল্প দ্রুত অগ্রসর হতে পারে এবং জাতীয় অর্থনীতিতে উল্লেখযোগ্য অবদান রাখতে"
        }
      ]
    },
    {
      "number": "6",
      "uddipok": "বাংলাদেশ কৃষি বিশ্ববিদ্যালয়ের পশুপালন অনুষদের শেষ বর্ষের ছাত্র ইয়াসিন। ঈদের ছুটিতে গ্রামের বাড়িতে বেড়াতে এসে সে দেখলো তাদের একটি গরুর মুখ দিয়ে ফেনা পড়ছে এবং গরুর মুখে ও ক্ষুরার ভেতরে ঘা হয়েছে। গরুটির কাছে গিয়ে সে ভালোভাবে রোগটি পর্যবেক্ষণ করলো এবং তার বাবাকে দ্রুত পশু ডাক্তারের পরামর্শ নিতে বললো।",
      "tag": "CPSCM 23",
      "sub_questions": [
        {
          "label": "ক",
          "question": "গবাদিপশু কী?",
          "explanation": "যে সব পশু যেমন- গরু, মহিষ, ছাগল, ভেড়া ইত্যাদি। গৃহে (খামার, বাড়ির আশেপাশে গোয়াল ঘর ইত্যাদি) লালন-পালন করা হয়, বংশবৃদ্ধি ঘটে এবং যাদের অর্থনৈতিক গুরুত্ব রয়েছে তারাই গবাদিপশু।"
        },
        {
          "label": "খ",
          "question": "দুধকে আদর্শ খাদ্য বলা হয় কেন?",
          "explanation": "দুধকে আদর্শ খাদ্য বলা হয় কারণ দুধে সব ধরনের খাদ্যোপাদান মাত্রানুযায়ী বিদ্যমান। দুধে পানি ৮৫.৫%, ল্যাকটোজ ৪.৮% ফ্যাট ৪.৫%, ও প্রোটিন ৩.৫% থাকে। দুধ প্রাণিজ আমিষের অন্যতম প্রধান উৎস। জৈব- আমিষের এক-তৃতীয়াংশ সংগৃহীত হয় গাভির দুধ থেকে। এছাড়া দুধে মানবদেহের জন্য অত্যাবশ্যকীয় অ্যামাইনো অ্যাসিড বিভিন্ন খনিজ পদার্থ, ভিটামিন 'এ' ও রোগ প্রতিরোধক এন্টিবডি বিদ্যমান থাকে।"
        },
        {
          "label": "গ",
          "question": "উদ্দীপকের গরুটি কোন রোগে আক্রান্ত? ব্যাখ্যা করো।",
          "explanation": "উদ্দীপকের পশুটি ক্ষুরা রোগে আক্রান্ত। ক্ষুরা রোগ গবাদিপশুর ভাইরাসজনিত একটি মারাত্মক রোগ। পিকরনা ভাইরাসের আক্রমণে গরুর ক্ষুরা রোগ হয়। ক্ষুরা রোগে আক্রান্ত হলে গাভির যে লক্ষণগুলো দেখা যায় তা নিচে দেওয়া হলো- ১. জিহ্বা, দাঁতের মাড়ি, মুখের ভিতর এবং পায়ের ক্ষুরের মাঝখানে ফোস্কা ওঠে ও ঘায়ের সৃষ্টি হয়।' ২. মুখ দিয়ে লালা ঝরে, ঠিকমতো খাবার খেতে পারে না। ৩. শারীরিক/দৈহিক গঠন নষ্ট হয়। ৪. ওলানে ফোস্কা ওঠে এবং দুধ কমে যায়। ৫. ছোট বাছুরের ক্ষেত্রে হৃৎপিণ্ড আক্রান্ত হয় এবং কোনো লক্ষণ ছাড়াই হঠাৎ মারা যায়।"
        },
        {
          "label": "ঘ",
          "question": "ইয়াসিনের দেখা রোগটি দমন ও প্রতিরোধে খামারিদের করণীয়সমূহ বিশ্লেষণ করো।",
          "explanation": "ইয়াসিনের দেখা রোগটি দমন ও প্রতিরোধে খামারিদের করণীয়সমূহ বিশ্লেষণ করা হলো: গরুগুলো ক্ষুরা রোগে আক্রান্ত। ক্ষুরা রোগ প্রতিরোধে ৬ মাস বয়সে পশুকে টিকা দিতে হবে। পরে প্রতি বছরে একবার করে টিকা দিতে হবে। এছাড়া সুস্থ পশুকে আক্রান্ত পশু হতে পৃথক রাখতে হবে এবং আক্রান্ত পশুর মল, রক্ত ও মৃতদেহ মাটির নিচে পুঁতে ফেলতে হবে। সর্বোপরি পরিষ্কার-পরিচ্ছন্ন ও জীবাণুমুক্ত শুকনো স্থানে পশু লালন-পালনের মাধ্যমে এ রোগ প্রতিরোধ করা সম্ভব। ক্ষুরা রোগ দেখা দিলে আক্রান্ত পশুকে সুস্থ পশু হতে আলাদা করে পরিষ্কার ও শুকনা জায়গায় রাখতে হবে। আক্রান্ত পশুকে কচি ঘাস ও তরল খাবার যেমন ভাতের মাড় বা জাউভাত খেতে দিতে হবে। আক্রান্ত পশুর মুখের বা পায়ের ঘা-এর চিকিৎসা করাতে হবে। মুখের ক্ষত ও জিহ্বা প্রত্যহ ২/৩ বার পটাসিয়াম পারম্যাঙ্গানেট (০.০১%) অথবা ফিটকিরি বা এলম (২%) দিয়ে ধুয়ে দিতে হবে। ৩% আইওসান সলিউসান দ্বারা ক্ষতস্থান দৈনিক ৩ বার করে ৩৫ দিন ধুয়ে দিতে হবে। অথবা মুখের ঘা-এ সোহাগার খৈ গুঁড়া করে মধু বা ঝোলাগুড়ের সাথে মিশিয়ে লাগাতে হবে। আইওসান দ্বারা ধোয়ার পরপরই ক্ষতস্থানে এন্টিবায়োটিক পাউডার লাগিয়ে অথবা পায়ের ক্ষত স্থানে তুঁতে (১%) অথবা সোডিয়াম বাইকার্বোনেট (২%) অথবা পটাসিয়াম পারম্যাঙ্গানেট (০.০১%) সলিউশন দিয়ে ধুয়ে দিতে হবে। এরপর গন্ধকের গুঁড়া বা সালফানিলামাইড পাউডার দিনে ২-৩ বার লাগাতে হবে। নারিকেল তেল ও তারপিন তেল ৪:১ অনুপাতে মিশিয়ে ঘা-এ লাগাতে হবে যাতে ক্ষতস্থানে মাছি না পড়ে। প্রাণিচিকিৎসকের পরামর্শে উপরোক্ত ব্যবস্থাসমূহ গ্রহণ করে রুহুল। আমিন তার খামারে ক্ষুরারোগ প্রতিরোধ ও প্রতিকার করতে পারেন।"
        }
      ]
    }
  ]
}