{
  "title": "সিলেট কমার্স কলেজ ২০২৩",
  "subtitle": "কৃষিশিক্ষা (8)",
  "questions": [
    {
      "number": "1",
      "uddipok": "এহসান একজন মৎস্য চাষি। তিনি নিজের পুকুরে মাছ চাষ করেন। তিনি নিয়মিত মাছের পরিচর্যার দিকে খেয়াল করেন। হঠাৎ একদিন দেখলেন, কিছু মাছের পেট অস্বাভাবিকভাবে ফুলে উঠেছে এবং দীর্ঘ সময় ধরে ভেসে থাকছে। বিষয়টি দেখে তিনি চিন্তায় পড়ে গেলেন। আক্রান্ত একটি মাছ নমুনা হিসেবে উপজেলা মৎস্য অফিসে নিয়ে গেলেন। মৎস্য কর্মকর্তা মাছের পেটে চাপ দিয়ে তরল জাতীয় পদার্থ বের করাসহ আরও কিছু পরামর্শ দিলেন।",
      "tag": "SCC 23",
      "sub_questions": [
        {
          "label": "ক",
          "question": "মাৎস্যবিজ্ঞান কাকে বলে?",
          "explanation": "বিজ্ঞানের যে শাখায় মাছের শ্রেণিবিন্যাস, মাছ চাষ ও ব্যবস্থাপনা, মাছের প্রজনন, প্রতিপালন, সংরক্ষণ, পরিবহন, বিপণন, মাছের রোগতত্ত্ব তথা মাছ সংশ্লিষ্ট বিষয় আলোচনা করা হয় তাকে মাৎস্যবিজ্ঞান বলে।"
        },
        {
          "label": "খ",
          "question": "পুকুরে সার প্রয়োগ করা হয় কেন- ব্যাখ্যা করো।",
          "explanation": "পুকুরে নিয়মিত সার প্রয়োগ করলে পানিতে প্রাকৃতিক খাদ্য তৈরির হার সন্তোষজনকভাবে বাড়ে এবং মাছের ফলন বৃদ্ধি পায়। পুকুরে মাছের খাদ্য হিসেবে প্রাকৃতিকভাবে যে উদ্ভিদ ও প্রাণিকণা জন্মায় তাকে প্লাংকটন বলে। প্লাংকটন উৎপাদনের আধিক্যের ওপর মাছের উৎপাদন নির্ভর করে। ফাইটোপ্লাংকটনের আধিক্যের জন্য নাইট্রোজেন, ফসফরাস, পটাশিয়াম প্রভৃতি পুষ্টি উপাদান প্রয়োজন। পানিতে এইসব উপাদান অনেক সময় পর্যাপ্ত পরিমাণে থাকে না। এছাড়াও মাছ আহরণ, পানি পরিবর্তন এবং অন্যান্য প্রাকৃতিক কারণে পুকুরে পুষ্টি উপাদানের পরিমাণ কমে যায়। তাই পুকুরের উৎপাদনশীলতা বৃদ্ধির জন্য বিভিন্ন জৈব ও অজৈব সার ব্যবহার করে প্রয়োজনীয় পুষ্টি উপাদানের যোগান দেওয়া হয়।"
        },
        {
          "label": "গ",
          "question": "এহসানের পুকুরের মাছ কোন রোগে আক্রান্ত হয়েছে? ব্যাখ্যা করো।",
          "explanation": "এহসানের পুকুরের মাছ ড্রপসি বা পেটফুলা রোগে আক্রান্ত হয়েছে। এরোমোনাস (Aeromonas punctata) নামক ব্যাকটেরিয়ার আক্রমণে এ রোগটি হয়ে থাকে। এ রোগে আক্রান্ত মাছের লক্ষণসমূহ নিম্নরূপ- ১. আক্রান্ত মাছের বক্ষ গহ্বরে তরল পদার্থ জমা হয়ে পেট ফুলে ওঠে। ২. আঁইশ খসে পড়ে এবং চোখ ফুলে যায়। ৩.ত্বক' ও ফুলকায় রক্তক্ষরণজনিত কারণে ঘা সৃষ্টি হয়। ৪. কখনও কখনও ফোলা উদর ও পায়ুর উপর লাল দাগ দেখা যায়। ৫.পায়ু ফুলে ওঠে এবং লাল বর্ণের হয়। ৬. আক্রান্ত মাছ গতিশক্তি হারিয়ে ফেলে এবং পুকুরের কিনারায় ধীরে ধীরে সাঁতার কাটে। উপরিউক্ত লক্ষণগুলো দেখে বলা যায়, এহসানের পুকুরের মাছ ড্রপসি বা পেটফুলা রোগে আক্রান্ত হয়েছে।"
        },
        {
          "label": "ঘ",
          "question": "কর্মকর্তার এহসানকে দেওয়া পরামর্শটি মূল্যায়ন করো।কর্মকর্তার এহসানকে দেওয়া পরামর্শটি মূল্যায়ন করো।",
          "explanation": "উদ্দীপকে মৎস্য কর্মকতা এহসানকে মাছের পেটে চাপ দিয়ে তরল পদার্থ বের করাসহ আরও কিছু পরামর্শ দেন। পেট ফুলা রোগে আক্রান্ত হলে মাছের বক্ষ গহ্বরে তরল পদার্থ জমে পেট ফুলে উঠে। অনেক সময় ত্বক ও ফুলকায় রক্তক্ষরণ জনিত কারণে ঘা হয়। মাছের ড্রপসি বা পেটফুলা রোগ প্রতিকারে প্রথমে পুকুরে নিয়মিত শতাংশ প্রতি ডলোচুন ১ কেজি (তিন মাস অন্তর) হারে প্রয়োগ করতে হবে। পরিমাণমতো সুষম খাদ্য নিয়মিত প্রয়োগ করতে হবে। প্রথমে জীবাণুমুক্ত সুঁচ দিয়ে পেটে জমে থাকা তরল পদার্থ বের করে ফেলতে হবে। অতঃপর প্রতি কেজি খাদ্যের সাথে ২০০ মি. গ্রাম হারে অক্সিটেট্রাসাইক্লিন মিশিয়ে ৭-১০ দিন খাওয়াতে হবে। বড় মাছের ক্ষেত্রে প্রতি কেজি দৈহিক ওজনের জন্য ৫০-৬০ মি.গ্রা. হারে স্ট্রেপটোনাইসিন পেট গহ্বরে ইনজেকশন করে দিতে হবে। মাছ ছোট হলে প্রতি কেজি খাদ্যের সাথে ২০০ মি. গ্রাম হারে ক্লোরামফেনিকল মিশিয়ে কমপক্ষে ২ সপ্তাহে খাওয়াতে হবে।"
        }
      ]
    },
    {
      "number": "2",
      "uddipok": "হোসেন সাহেব চট্টগ্রামের উখিয়া এলাকার বাসিন্দা। তিনি তার জমিতে প্রতি বছর শীতকালে লবণ উৎপন্ন করেন। বাকি পুরো বর্ষা মৌসুম জমিগুলো পতিত থাকে। কৃষি কর্মকর্তার কাছে পরামর্শের জন্য গেলে তিনি বর্ষা মৌসুমে উক্ত জমিগুলোতে একটি রপ্তানিযোগ্য গুরুত্বপূর্ণ মৎস্য সম্পদ চাষের পরামর্শ দেন।",
      "tag": "SCC 23",
      "sub_questions": [
        {
          "label": "ক",
          "question": "মৎস্য প্রক্রিয়াজাতকরণ কী?",
          "explanation": "কোনো জলাশয় থেকে মাছ আহরণের পর তাতে তাজা মাছের সকল গুণাগুণ অক্ষুণ্ণ রেখে ভোক্তাদের চাহিদা অনুযায়ী দীর্ঘ বা স্বল্প মেয়াদে সংরক্ষণ করে বাজারজাত করার প্রক্রিয়াই হলো প্রক্রিয়াজাতকরণ।"
        },
        {
          "label": "খ",
          "question": "শুঁটকিকরণ বলতে কী বোঝো?",
          "explanation": "সূর্যালোক বা আধুনিক প্রযুক্তির সাহায্যে (যেমন- সোলার ড্রায়ার) মাছকে শুকিয়ে সংরক্ষণ করাকে শুঁটকিকরণ বলা হয়। শুঁটকিকরণ পদ্ধতিতে তাজা মাছ থেকে ৮০-৮৫% পানি অপসারণ করা হয়, ফলে জীবাণু সংক্রমণ, বংশবৃদ্ধি এবং মাছের পচন ঘটাতে পারে না। ছোট মাছ শুঁটকিকরণের ক্ষেত্রে পরিষ্কার করা মাছকে ১০% লবণ পানিতে ১৫-২০ মিনিট ডুবিয়ে রেখে জীবাণুমুক্ত করা হয়। এগুলোকে পরবর্তীতে রোদে শুকিয়ে শুঁটকি করা হয়। বড় মাছ পরিষ্কার করার পর মাথা থেকে লেজ পর্যন্ত, আড়াআড়িভাবে কাটা হয়। এরপর রোদে শুকানো হয়। মাছ শুঁটকি করতে সর্বোচ্চ ১০ দিন সময় লাগে।"
        },
        {
          "label": "গ",
          "question": "",
          "explanation": "মৎস্য কর্মকর্তা হোসেন সাহেবকে বাগদা চিংড়ি চাষের পরামর্শ দেন যা রপ্তানিযোগ্য গুরুত্বপূর্ণ মৎস্য সম্পদ। বাগদা চিংড়ি চাষের জন্য নিম্নলিখিত বিষয়াবলি বিবেচনা করে ঘের নির্মাণ করতে হবে- ১. সুষ্ঠু ঘের নির্মাণ ও কারিগরি ব্যবস্থাপনার স্বার্থে ঘেরের আয়তন ৩-৭ হেক্টর হলে ভালো হয়। ২. ঘেরের চারদিকে বেষ্টনী বাঁধ নির্মাণ করতে হবে, ঘের আগাছামুক্ত ও শেওলামুক্ত হতে হবে। ৩. ঘের এলাকায় ৭-১০% এলাকাজুড়ে পানি সরবরাহ ও নিষ্কাশন নালা থাকতে হবে। ৪. চাষ এলাকায় চাহিদা অনুযায়ী ২০% জায়গায় নার্সারি পুকুর স্থাপন করতে হবে। ৫. ঘেরের গভীরতা ১.২-১.৫ মিটার হতে হবে। ৬. ঘেরের মুইসগেটের সংখ্যা, আয়তন এমনভাবে নির্ধারণ করতে হবে যেন প্রতি জোয়ারে কমপক্ষে ৩০% পানি ঢোকানো বা বদল করা যাবে। ৭. ঘেরের মাটির অম্লমান বা pH ৭.০ এর উপর হতে হবে। ৮. বাগদা চিংড়ি চাষের সময় পানির লবণাক্ততা ১০-১৫ পিপিটি হতে হবে। এভাবেই লবণ ক্ষেতে উদ্দীপকের আলোচিত মৎস্য অর্থাৎ বাগদা চিংড়ি চাষের জন্য ঘের প্রস্তুত করতে হবে।"
        },
        {
          "label": "ঘ",
          "question": "",
          "explanation": "উদ্দীপকের মৎস্য সম্পদটি হলো চিংড়ি। চিংড়ির দুইটি প্রজাতি হলো গলদা ও বাগদা। গলদ ও বাগদা চিংড়ি বৈশিষ্ট্যগত পার্থক্য নিচে দেওয়া হলো- বৈশিষ্ট্য গলদা চিংড়ি বাগদা চিংড়ি মাথা ও ক্যারাপেস বড় এবং দেহের ওজনের প্রায় অর্ধেক। ছোট এবং দেহের ওজনের প্রায় এক-তৃতীয়াংশ। রোস্ট্রাম লম্বা ও বাঁকানো। খাটো ও সোজা। রোস্ট্রামে কাঁটার সংখ্যা উপরিভাগে ১১-১৪টি এবং নিচের দিকে ৮-১৪টি। উপরিভাগে ৭-৮টি এবং নিচের দিকে ২-৩টি। অ্যানটেনিউল তিনটি ফ্লাজেলাযুক্ত। দুটি ফ্লাজেলাযুক্ত। শিরোবক্ষ অন্যান্য অঙ্গ যেমন- উদর অংশ অপেক্ষা বড় ও উন্নত। অংশটি অপর অংশের তুলনায় স্বাভাবিক। পুরা দ্বিতীয় উদর খন্ডকের প্লুরা প্রথম ও তৃতীয় খন্ডকের প্লুরাকে আবৃত রাখে। দ্বিতীয় উদর খন্ডকের প্লুরা কেবল প্রথম খন্ডকের প্লুরাকে আবৃত করে রাখে। বক্ষোপাঙ্গ প্রথম দুটি উপাঙ্গ চিলেটে বা সাঁড়াশির ন্যায় অংশে রূপান্তরিত হয়। প্রথম তিন উপাঙ্গ চিলেটে বা সাঁড়াশির ন্যায় অংশে রূপান্তরিত হয়। আবাসস্থল প্রধানত স্বাদু পানি। লোনা পানি। বর্ণ হালকা সবুজ থেকে বাদামি। হালকা বাদামি।"
        }
      ]
    },
    {
      "number": "3",
      "uddipok": "সিলেটের একটি প্রত্যন্ত গ্রাম কামালবস্তি। এই গ্রামের মারিয়া একটি মুরগির খামার করে। হঠাৎ করে খামারের ৪টি মুরগি মারা গেল। মৃত্যুর পূর্বে তারা চুনের মতো মলত্যাগ করেছিল। প্রাণিসম্পদ কর্মকর্তার সাথে যোগাযোগ করলে তিনি মরিয়াকে দ্রুত রাসায়নিক জৈব প্রতিরোধমূলক ব্যবস্থা নিতে পরামর্শ দিলেন, যাতে খামারের অন্য মুরগিগুলো নিরাপদ থাকে।",
      "tag": "SCC 23",
      "sub_questions": [
        {
          "label": "ক",
          "question": "জিনডিং কী?",
          "explanation": "ডিম উৎপাদনে হাঁসের একটি জনপ্রিয় জাত হলো জিনডিং।"
        },
        {
          "label": "খ",
          "question": "রাজহাঁস পালন লাভজনক কেন? ব্যাখ্যা করো।",
          "explanation": "পোল্ট্রির মধ্যে রাজহাঁসই মানুষ প্রথম পালন করে। অন্যান্য পোল্ট্রির তুলনায় রাজহাঁসের বৃদ্ধি বেশি হয়। রাজহাঁস হতে অধিক মাংস পাওয়া যায়। ১০ সপ্তাহে ৫ কেজির বেশি ওজন হয়। এরা বছরে ২০-৩০টি ডিম দেয়। প্রাপ্ত বয়সী হাঁসের ওজন ১০-১৫ কেজি হয়। এরা সব ধরনের আবহাওয়াতেও খাপ খাওয়াতে পারে। ঘাস খায় বলে সম্পূরক খাদ্য কম লাগে। রাজহাঁস ফসলের। জমির আগাছা খেয়ে পা দিয়ে মাটি নিড়ানির কাজ করে। বিছানা ও পোশাক তৈরিতে এর নরম পালক ব্যবহার করা হয়। উৎপাদন খরচ কম বলে বাণিজ্যিক ভিত্তিতে সহজেই রাজহাঁস পালন করে লাভবান হওয়া যায়।"
        },
        {
          "label": "গ",
          "question": "উদ্দীপকের মারিয়ার মুরগির রোগের লক্ষণগুলো ব্যাখ্যা করো",
          "explanation": "উদ্দীপকের মুরগিগুলো রাণীক্ষেত রোগে আক্রান্ত হয়েছে। রাণীক্ষেত একটি ভাইরাসজনিত রোগ। New Castle Disease Virus-এ রোগের জন্য দায়ী। এ রোগ হলে মুরগি চুনের মতো মলত্যাগ করে। এছাড়াও আরও যে লক্ষণসমূহ দেখা দিতে পারে সেগুলো হলো- ১.মুখ দিয়ে লালা পড়া, হাঁচি, কাশি, নাক দিয়ে শ্লেষ্মা ঝরা। ২.শ্বাস-প্রশ্বাস দ্রুত হওয়া এবং হা করে নিশ্বাস নেওয়া (অনেক সময় শ্বাস নেওয়ার সময় 'ঘড় ঘড়' শব্দ হয়)। ৩.দেহের তাপমাত্রা বেড়ে যাওয়া। ৪.মুরগির খাওয়া-দাওয়ায় অনীহা এবং মাথা নিচু ও চোখ বন্ধ করে ঝিমাতে থাকা। ৫.ডানা নিচের দিকে ঝুলে যাওয়া।"
        },
        {
          "label": "ঘ",
          "question": "প্রাণিসম্পদ কর্মকর্তার পরামর্শ অনুযায়ী মারিয়া তার খামারের জন্য কী কী পদক্ষেপ গ্রহণ করবে-বিশ্লেষণ করো।",
          "explanation": "মারিয়ার মুরগিগুলো রাণীক্ষেত রোগে আক্রান্ত হওয়ায় প্রাণিসম্পদ কর্মকর্তা তাকে দ্রুত রাসায়নিক ও জৈব প্রতিরোধমূলক ব্যবস্থা নিতে পরামর্শ দিলেন। রাণীক্ষেত একটি ভাইরাসজনিত মারাত্মক ছোঁয়াচে রোগ। আক্রান্ত মুরগির মল ও শ্লেষ্মার সাথে ভাইরাস জীবাণু নির্গত হয় এবং বাতাসের সাহায্যে চারদিকে ছড়িয়ে পড়ে। মারিয়া রোগাক্রান্ত মুরগিকে আলাদা করবে এবং মৃত মুরগিকে মাটির নিচে পুঁতে ফেলবে। জীবিত মুরগির জন্য স্বাস্থ্যকর বাসস্থানের ব্যবস্থা করবে। সময়মতো মুরগিকে প্রতিষেধক টিকা দেবে। ৭ দিন ও ২১ দিন বয়সের বাচ্চা মুরগিতে বি.সি.আর.ডি.ভি. প্রতি চোখে ১ ফোঁটা করে দেবে। দুই মাসের বেশি বয়সের মুরগির রানের মাংসে আর.ডি.ভি ১ সিসি করে ইনজেকশন দেবে। এছাড়া পটাশ বা কার্বলিক এসিড গোলা পানি দিনে ৩ বার খামারের অসুস্থ মুরগি এবং সুস্থ মুরগিকে খাওয়াবে। রোগ যাতে হতে না পারে সে জন্য খামারের মুরগির সুস্বাস্থ্য নিশ্চিত করার ব্যবস্থা করে খামারের অভ্যন্তর ও বাইরের পরিবেশ যথাসম্ভব স্বাস্থ্যসম্মত তথা জীবাণুমুক্ত রাখবে। খামারে প্রবেশের ক্ষেত্রে (কর্মচারী, দর্শনার্থী) সর্বোচ্চ প্রতিরোধ ব্যবস্থা হিসেবে জীবাণুনাশক দিয়ে পা ধুয়ে খামারে প্রবেশ করার ব্যবস্থা গ্রহণ করবে। পানি ও- খাদ্যপাত্র প্রতিদিন পরিষ্কার করবে। উল্লিখিত পদ্ধতিসমূহ গ্রহণ করার মাধ্যমে মারিয়া তার খামারের অন্য মুরগিগুলো নিরাপদ থাকবে।"
        }
      ]
    },
    {
      "number": "4",
      "uddipok": "সাঈদ ও সুমন দুই বন্ধু। সাঈদের হাঁস পালন পদ্ধতি হলো- রাতে হাঁসগুলো ঘরে থাকে এবং দিনের বেলায় ঘরের পাশে একটি পুকুরে বিচরণ করে। কিন্তু সুমন হাঁসগুলোকে সারা দিনের জন্য সকাল ১০টার দিকে ছেড়ে দেয় এবং রাতে ঘরে আবদ্ধ রাখে। সে হাঁসগুলোকে কোনো খাবার দেয় না।",
      "tag": "SCC 23",
      "sub_questions": [
        {
          "label": "ক",
          "question": "BCRDV কী?",
          "explanation": "BCRDV হলো মুরগির রাণীক্ষেত রোগের টিকা বা প্রতিষেধক যা ৭ দিন ও ২১ দিন বয়সের মুরগির চোখে ১ ফোঁটা করে দিতে হয়।"
        },
        {
          "label": "খ",
          "question": "বাংলাদেশে পোল্ট্রির প্রয়োজনীয়তা ব্যাখ্যা করো।",
          "explanation": "পোল্ট্রি বলতে মানুষের তত্ত্বাবধানে নিবিড় পরিচর্যায় পালিত বিভিন্ন প্রকার গৃহপালিত পাখি, যেমন-হাঁস, মুরগি, কবুতর ইত্যাদিকে বোঝায়।' পোল্ট্রি পালনের মাধ্যমে আমিষের চাহিদা পূরণ করা সম্ভব, যা আমাদের শরীরের পুষ্টি সাধন, ক্ষয়পূরণ, বৃদ্ধি ও কর্মশক্তি যোগাতে সহায়তা করে। পোল্ট্রি পালনের মাধ্যমে অর্থ আয় ও বেকারত্ব দূর করা যায়। পোল্ট্রির হাড়, বিষ্ঠা থেকে তৈরি জৈবসার জমিতে ব্যবহার করে ফসলের উৎপাদন বৃদ্ধি করা যায়। এছাড়াও পরিবেশের উন্নয়ন, শিল্পের উপকরণ ও মাছের খাদ্য হিসেবেও এর ব্যবহার রয়েছে। তাই বলা যায়, গ্রামীণ দুঃস্থ লোকদের খাদ্য ও পুষ্টির চাহিদা পূরণ, কর্মসংস্থান সৃষ্টি ও জাতীয় অর্থনীতিতে পোল্ট্রির প্রয়োজনীয়তা অপরিসীম।"
        },
        {
          "label": "গ",
          "question": "সুমনের হাঁস পালন পদ্ধতি ব্যাখ্যা করো।",
          "explanation": "সুমনের হাঁস পালনের পদ্ধতিটি হলো মুক্ত পালন পদ্ধতি। এই পদ্ধতিতে হাঁসকে কেবলমাত্র রাতের বেলায় ঘরের মধ্যে আটকে রাখা হয়। দিনের বেলায় হাঁস বিভিন্ন জায়গায় যেমন- পুকুর, নদী-নালা, হাওর, বিল প্রভৃতি জায়গায় চড়ে বেড়ায়। এই পদ্ধতিতে বাড়ন্ত ও পূর্ণবয়স্ক উভয় প্রকার হাঁসই পালন করা যায়। হাঁস সকালের দিকে ডিম পাড়ে। মুক্ত অবস্থায় হাঁস পালন পদ্ধতিতে হাঁসগুলোকে সকাল ১০টা পর্যন্ত ঘরের মধ্যে আবদ্ধ রেখে তারপর ছেড়ে দেওয়া হয়। এতে ডিম সংগ্রহ করা সুবিধাজনক হয়। এই পদ্ধতিতে হাঁসগুলোকে বাইরে থেকে কোনো খাবার সরবরাহ করার প্রয়োজন হয় না। কারণ সারাদিন প্রাকৃতিক উৎস থেকে এরা বিভিন্ন খাদ্য, যেমন- শামুক, ছোট মাছ, জলজ উদ্ভিদসহ বিভিন্ন দানাশস্য ও কীটপতঙ্গ সংগ্রহ করে খায়। ফলে খাদ্য বাবদ খরচ কম লাগে। এছাড়াও বাসস্থানের জন্য খুব অল্প - পরিমাণ জায়গার এবং ব্যবস্থাপনায় কম শ্রমিকের প্রয়োজন হয়। - অর্থাৎ, মুক্ত পালন পদ্ধতিতে অল্প জায়গায় অল্প খরচে অধিক হাঁস পালন - করা যায়।"
        },
        {
          "label": "ঘ",
          "question": "সাঈদ ও সুমনের মধ্যে কার হাঁস পালন পদ্ধতিটি বেশি উপযোগী? মূল্যায়ন করো।",
          "explanation": "সাঈদ অর্ধ-আবদ্ধ পালন পদ্ধতিতে এবং করিম মুক্ত পালন পদ্ধতিতে হাঁস পালন করে। সাঈদ ও সুমনের হাঁস পালন পদ্ধতির মধ্যে সাঈদের হাঁস পালন পদ্ধতিটি বেশি উপযোগী। অর্ধ-আবদ্ধ পদ্ধতিতে রাতে হাঁসগুলোকে ঘরের মধ্যে আবদ্ধ করে রাখা হয় এবং দিনের বেলায় ঘরের পাশে একটি নির্দিষ্ট জলাধারে বিচরণের জন্য ছেড়ে দেওয়া হয়। ফলে হাঁস সাঁতার কাটার সুযোগ পায়। এই পদ্ধতিতে হাঁসের যত্ন নেওয়া সহজ হয়। ফলে হাঁসের বৃদ্ধি ভালো হয়। হাঁস জলাশয় থেকে প্রাকৃতিক খাদ্য খেতে পারে এবং জলাশয়ের মাছ হাঁসের বিষ্ঠা খাদ্য হিসেবে গ্রহণ করে। এ পদ্ধতিতে খরচ তুলনামূলক বেশি হলেও বাণিজ্যিকভাবে হাঁস পালনের জন্য সুবিধাজনক। অপরদিকে মুক্ত পালন পদ্ধতিতে হাঁসকে কেবল রাতের বেলায় ঘরের মধ্যে আটকে রাখা হয় এবং দিনের বেলায় মুক্তভাবে বিচরণের জন্য ছেড়ে দেওয়া হয়। এই পদ্ধতিতে খাদ্য বাবদ ও শ্রমিক খরচ কম লাগলেও কিছু অসুবিধা রয়েছে। এই পদ্ধতিতে বাচ্চা হাঁস পালন করা কঠিন। বাচ্চা হাঁস চড়ে বেড়ানোর সময় বন্যপ্রাণী দ্বারা ক্ষতিগ্রস্ত হওয়ার আশঙ্কা থাকে। এই পদ্ধতিতে সব হাঁস সমান পরিমাণ খাদ্য গ্রহণ করতে পারে না। হাঁসের নিবিড় যত্ন নেওয়া সম্ভব হয় না। অতএব বলা যায়, হাঁস পালনের জন্য সাঈদের পদ্ধতি অর্থাৎ অর্ধ-আবদ্ধ পালন পদ্ধতিটি বেশি উপযোগী।"
        }
      ]
    },
    {
      "number": "5",
      "uddipok": "রাফিন ৪৮০ বর্গফুট ঘরে লেয়ার পালনের জন্য ৬০ ওয়াটের একটি বাল্ব লাগিয়েছেন। লেয়ারের বয়স এখন ১৮ সপ্তাহ। সুষম খাদ্যে শর্করার পরিমাণ ৪০% দিচ্ছেন। মুরগির ডিম উৎপাদন কমে যাচ্ছে। প্রাণিসম্পদ কর্মকর্তা বলেন, আলো বাড়ালে ও খাদ্যে শর্করার পরিমাণ বাড়ালে ডিম উৎপাদন বাড়বে। প্রাণিসম্পদ কর্মকর্তা আরো জানান খামার স্থাপনে স্থান নির্বাচন একটি গুরুত্বপূর্ণ বিষয়।",
      "tag": "SCC 23",
      "sub_questions": [
        {
          "label": "ক",
          "question": "কুঁচে মুরগি কী?",
          "explanation": "যে সকল মুরগির ডিমে তা দেয়ার প্রবণতা আছে এবং যেগুলো দিয়ে প্রাকৃতিক পদ্ধতিতে মুরগির ডিমে তা দিয়ে বাচ্চা ফোটানো হয় সেগুলোই হলো কুঁচে মুরগি।"
        },
        {
          "label": "খ",
          "question": "হারডিং পদ্ধতিতে হাঁস পালন সুবিধাজনক কেন- ব্যাখ্যা করো।",
          "explanation": "হারডিং পদ্ধতিতে বাড়ন্ত এবং পূর্ণবয়স্ক হাঁস একত্রে পালন করা যায়। এই পদ্ধতিতে হাঁসগুলোকে কোনো ঘরে রাখতে হয় না বিধায় আবাসন খরচ লাগে না। হাঁস অধিকাংশ সময় প্রাকৃতিক জায়গা থেকে সংগ্রহ করে, তাই খাবার খরচ কম হয়। এই পদ্ধতিতে একসাথে অনেকগুলো হাঁস পালন করা যায় বলে শ্রমিক খরচ কম হয়। এসব কারণেই হারডিং পদ্ধতিতে হাঁসপালন সুবিধাজনক।"
        },
        {
          "label": "গ",
          "question": "রাফিন ডিম উৎপাদন বৃদ্ধির জন্য কী করবেন- ব্যাখ্যা করো।",
          "explanation": "রাফিন ডিম উৎপাদন বৃদ্ধির জন্য আলো এবং খাদ্যে শর্করার পরিমাণ বাড়াবে। রাফিন ৪৮০ বর্গফুট ঘরে লেয়ার পালনের জন্য ৬০ ওয়াটের একটি বাল্ব লাগান। তার লেয়ারের বয়স ১৮ সপ্তাহ। তিনি লেয়ার মুরগিকে যে সুষম খাদ্য সরবরাহ করেন তাতে শর্করা দেন ৪০%। কিন্তু এতে তার ডিম উৎপাদন কমে যাচ্ছে। লেয়ার মুরগি পালনের ক্ষেত্রে ২০০১০ বর্গফুট অর্থাৎ ২০০ বর্গফুট ঘরের জন্য একটি ৬০ ওয়াটের বাল্ব প্রয়োজন। যেহেতু রাফিনের লেয়ার মুরগির ঘর ৪৮০ বর্গফুট। অর্থাৎ তাকে ৬০ ওয়াটের ২ থেকে ৩টি বাল্ব লাগাতে হবে। এতে মুরগি আলো পাবে পর্যাপ্ত ফলে ডিম উৎপাদন বৃদ্ধি পাবে। অন্যদিকে সুষম খাদ্যে শর্করা থাকা উচিত ৭০-৮০% শর্করা হিসেবে, গম, চালের কুঁড়া, ভূট্টা ইত্যাদি দিতে হবে। এতে করে ডিমের উৎপাদন বাড়বে। উপরিউক্ত উপায় অবলম্বন করলে ডিম উৎপাদন বৃদ্ধি পাবে।"
        },
        {
          "label": "ঘ",
          "question": "উদ্দীপকের শেষোক্ত লাইনটি বিশ্লেষণ করো।",
          "explanation": "উদ্দীপকের শেষোক্ত লাইনটি হলো- খামার স্থাপনে স্থান নির্বাচন একটি গুরুত্বপূর্ণ বিষয়। মুরগি থেকে সর্বোচ্চ সংখ্যক মুনাফা তথা উৎপাদন পাওয়ার লক্ষ্যে স্থান নির্বাচনে বিবেচ্য বিষয়সমূহ হলো- ১. মুরগি পালনের জন্য অপেক্ষাকৃত উঁচু জমি যেখানে বৃষ্টির পানি জমে না এমন স্থান নির্বাচন করতে হবে। ২. মূল সড়ক ও কোলাহল থেকে দূরে হতে হবে। কারণ শব্দে মুরগি ভয় পায় ও ডিম উৎপাদন কম হয়। ৩. শিকারি প্রাণীর আক্রমণমুক্ত অঞ্চল হতে হবে। ৪. খামার বর্ধিত করার মতো জায়গা থাকতে হবে। ৫. মূল সড়ক থেকে সংযোগ সড়ক দ্বারা যেন খামারের সাথে যোগাযোগ থাকে সেদিকে লক্ষ রাখতে হবে। ৬. নিরবচ্ছিন্ন বিদ্যুৎ ও পানির ব্যবস্থা অছে এমন স্থান হতে হবে। ৭. পর্যাপ্ত আলো-বাতাসের ব্যবস্থা ও গাছপালা সম্পন্ন স্থান নির্বাচন করতে হবে। ৮.. চিকিৎসা ও বাজারজাতকরণে যেন অতিরিক্ত পথ অতিক্রম করতে না হয় এমন স্থান নির্বাচন করতে হবে। তাই বলা যায়, খামার স্থাপনে স্থান নির্বাচন একটি গুরুত্বপূর্ণ"
        }
      ]
    },
    {
      "number": "6",
      "uddipok": "প্রাকৃতিক সৌন্দর্যে ভরপুর আমাদের এই দেশ। এদেশে রয়েছে পৃথিবীর বৃহত্তম প্রাকৃতিক ম্যানগ্রোভ বন যা সারা বিশ্বের একটি ঐতিহ্য। এদেশে কৃত্রিমভাবেও বিভিন্ন বনায়ন কার্যক্রম চলমান রয়েছে। ফলে প্রাকৃতিক ভারসাম্য রক্ষার পাশাপাশি উৎপাদন বৃদ্ধি ও কর্মসংস্থানের সুযোগ- সৃষ্টি হচ্ছে।",
      "tag": "SCC 23",
      "sub_questions": [
        {
          "label": "ক",
          "question": "সামজিক বনায়েন কাকে বলে?",
          "explanation": "বনজ সম্পদ উৎপাদন বৃদ্ধির লক্ষ্যে জনসাধারণের প্রত্যক্ষ অংশগ্রহণের মাধ্যমে বসতবাড়ি, রাস্তা, বাঁধ, খাস ও প্রাতিষ্ঠানিক জমিতে সামাজিক বৃক্ষরোপণ ও পরিচর্যার মাধ্যমে বন সৃষ্টি করাকে সামাজিক বনায়ন বলে।"
        },
        {
          "label": "খ",
          "question": "সকল ট্রেনিং প্রুনিং কিন্তু সকল প্রুনিং ট্রেনিং নয়- ব্যাখ্যা করো।",
          "explanation": "ট্রেনিং ও প্রুনিং উভয় ক্ষেত্রেই গাছের অংশবিশেষ ছাঁটাই করা হয়। গাছকে নির্দিষ্ট উচ্চতা, আকার-আকৃতি, সুন্দর সুগঠিত ও শক্ত কাঠামো দেওয়ার জন্য ট্রেনিং করা হয়। এক্ষেত্রে শুধু গাছের শাখা-প্রশাখা ছাঁটাই করা হয়। এতে ব্যবহারযোগ্য কাঠের পরিমাণ বৃদ্ধি পায়। পক্ষান্তরে প্রুনিং-এ গাছের শাখা, পাতা, কান্ড, ফুল, ফল-মূল ইত্যাদি কেটে অপসারণ করা হয়। প্রুনিং গাছের বিভিন্ন শারীরবৃত্তীয় কার্যাবলি নিয়ন্ত্রণ করে ফুল ও ফল ধারনক্ষমতা বাড়িয়ে দেয়, রোগ ও পোকার আক্রমণ নিয়ন্ত্রণ করে এবং গাছে বেশি আলো বাতাস প্রবেশের ব্যবস্থা করে। তাই বলা যায়, সকল ট্রেনিং হলো প্রুনিং কিন্তু সকল প্রুনিং ট্রেনিং নয়।"
        },
        {
          "label": "গ",
          "question": "বিশ্বের ঐতিহ্য হিসেবে যে বনের কথা উল্লেখ করা হয়েছে তা ব্যাখ্যা করো।",
          "explanation": "বিশ্বের ঐতিহ্য হিসেবে উদ্দীপকে ম্যানগ্রোভ বন বা সুন্দরবনের কথা উল্লেখ করা হয়েছে। ম্যানগ্রোভ বনের মাটির প্রকৃতি ক্ষারীয়। এ বন সমুদ্রপৃষ্ঠ থেকে আনুমানিক ২ মিটার উচু এবং বনের নিম্নভূমি জোয়ার-ভাটা দ্বারা দৈনিক দুইবার প্লাবিত হয়। খুলনা, বাগেরহাট ও সাতক্ষীরা জেলায় এ বন অবস্থিত। এ বনের আয়াতন ৬.১ লক্ষ হেক্টর, যা দেশের মোট ভূমির প্রায় ৪%। এ বনাঞ্চলে বৃক্ষসমূহের জরায়ুজ অঙ্কুরোদগম হয় এবং শ্বাসমূল থাকে। এ বনাঞ্চল নদ-নদী, খাল-বিল দ্বারা পরস্পর বিচ্ছিন্ন থাকে। ম্যানগ্রোভ বনের মাটি সর্বদা লোনা পানিতে ভেজা থাকে বলে বৃক্ষসমূহ চিরহরিৎ। এ বনের প্রধান বৃক্ষ হলো সুন্দরি, যার জন্য এ বনের নাম হয়েছে সুন্দরবন। ম্যানগ্রোভ বনের প্রধান প্রধান কাষ্ঠল বৃক্ষ হলো- সুন্দরি, গেওয়া, গরান, বাইন, কেওড়া, পশুর ইত্যাদি। এ বনের অকাষ্ঠল বৃক্ষের মধ্যে গোলপাতা, হোঁগলা, হেতাল, কেয়া, হারগোজা, বেত, শন ইত্যাদি প্রধান। ম্যানগ্রোভ বনের প্রাণীর মধ্যে রয়েছে বানর, কুমির, হাঙ্গর, অজগর ও বিভিন্ন প্রজাতির সাপ। এ বনের প্রধান আকর্ষণ রয়েল বেঙ্গল টাইগার ও চিত্রা হরিণ এবং গোলপাতা। সুতরাং বলা যায়, বিশ্বের ঐতিহ্য হিসেবে সুন্দরবনের বিশেষ ভূমিকা রয়েছে।"
        },
        {
          "label": "ঘ",
          "question": "উদ্দীপকের শেষ লাইনটি বিশ্লেষণ করো।",
          "explanation": "উদ্দীপকের শেষ লাইনটি হলো- কৃত্রিম বনায়নের মাধ্যমে দেশের প্রাকৃতিক ভারসাম্য রক্ষার পাশাপাশি উৎপাদন বৃদ্ধি ও কর্মসংস্থানের সুযোগ সৃষ্টি হচ্ছে। দেশে অর্থনীতি, শিল্প, পরিবেশ, জীববৈচিত্র্যসহ বিভিন্ন ক্ষেত্রে বনের ভূমিকা অপরিসীম। তাই প্রাকৃতিক বনের পাশাপাশি মানবসৃষ্ট কৃত্রিম বনও জরুরি। কৃত্রিম বা মানবসৃষ্ট বনেরই একটি অংশ হলো কৃষি বন যা কৃষকগণ তাদের মাঠফসলের ক্ষেতে করে থাকেন। এ বনায়নের মাধ্যমে ভূমির সর্বোত্তম ব্যবহার হয়, কৃষকদের কর্মসংস্থান হয় এবং আয় বাড়ে। বসতবাড়ির আশেপাশে গড়ে তোলা বন হলো বসত বন। বসত বনও কৃত্রিম বনায়নের অন্তর্ভুক্ত। এ বনায়নের মাধ্যমে পারিবারিক প্রয়োজন মেটানোর পাশাপাশি পরিবারের বেকার সদস্যদের কর্মসংস্থান হয়। এছাড়া কৃত্রিমভাবে সামাজিক বনায়নের মাধ্যমেও পরিবেশের দূষণ নিয়ন্ত্রণ করে ভারসাম্য রক্ষার পাশাপাশি গ্রামীণ জনগণের চাহিদা পূরণ ও কর্মসংস্থানের ব্যবস্থা করা হচ্ছে। গ্রামীণ দুঃস্থ, দরিদ্র ও কর্মহীনরা এ বনায়নের সাথে নিজেদের সম্পৃক্ত করে আর্থ-সামাজিক উন্নয়ন সাধন করছে। এ থেকে তারা নিজেদের চাহিদা ও পশুখাদ্যের যোগানের পাশাপাশি আর্থিকভাবে লাভবান হচ্ছেন। উপরিউক্ত আলোচনা থেকে বলা যায়, উদ্দীপকের শেষ লাইনটি যথাযথ।"
        }
      ]
    },
    {
      "number": "7",
      "uddipok": "শিমুলের দাদু বন বিভাগের কর্মচারী ছিলেন। অবসর জীবনে তিনি রাঙ্গামাটি জেলায় বসবাস করেন। তার একমাত্র নাতি শিমুলের এসএসসি পরীক্ষার পর তাকে নিয়ে সুন্দরবন বেড়াতে এসেছেন। শিমুল তার এলাকার শীল কড়ই গাছের সাথে পরিচিত ছিল। এখানে সে সুন্দরি গাছসহ অনেক অপরিচিত গাছপালা ও পশুপাখি দেখে মুগ্ধ হলো। দাদু বললেন, তার ছোটবেলায় দেখা বনের গাছপালা ও পশুপাখি এখন আর তেমন একটা চোখে পড়ে না। কারণ মানুষ আজকাল নির্বিচারে গাছপালা কাটছে।",
      "tag": "SCC 23",
      "sub_questions": [
        {
          "label": "ক",
          "question": "কৃষিবন কী?",
          "explanation": "কৃষিবন হলো এক ধরনের ভূমি ব্যবস্থাপনা পদ্ধতি যার মাধ্যমে একই জমিতে একই সাথে পর্যায়ক্রমিকভাবে বৃক্ষ, খাদ্য বা পশুখাদ্যের চাষাবাদের মাধ্যমে জমির সার্বিক উৎপাদন বৃদ্ধি করা হয়।"
        },
        {
          "label": "খ",
          "question": "কৃষিমেলার আয়োজন করা হয় কেন?",
          "explanation": "কৃষিতে উদ্ভাবিত বিভিন্ন প্রযুক্তি প্রদর্শন ও বিক্রয়ের জন্য কৃষিমেলার আয়োজন করা হয়। এ মেলার মাধ্যমে স্থানীয় কৃষকদের নতুন উদ্ভাবিত বিভিন্ন কৃষিপণ্য দেখিয়ে চাষাবাদে এসকল প্রযুক্তি ব্যবথরে উদ্বুদ্ধ করা হয়। অর্থাৎ, ফসল উৎপাদনে ব্যবহৃত কৃষি যন্ত্রপাতি সম্পর্কে কৃষকদের জানিয়ে উৎপাদন বৃদ্ধিতে সহায়তা করা, বীজ উৎপাদন কলাকৌশল ও সংরক্ষণে আধুনিক নিয়মনীতি সম্পর্কে ধারণা প্রদানের জন্যেই কৃষিমেলার আয়োজন করা হয়।"
        },
        {
          "label": "গ",
          "question": "উদ্দীপকের আলোকে শিমুলের দেখা বন দুটির তুলনা করো।",
          "explanation": "উদ্দীপকে শিমুলের দেখা প্রথম বনটি হলো পাহাড়ি বন ও পরের বনটি হলো ম্যানগ্রোভ বন। পাহাড়ি উঁচু এলাকায়-প্রাকৃতিকভাবে জন্মানো বনকে পাহাড়ি বন বলে। অপরদিকে সমুদ্র উপকূলীয় এলাকার লোনা মাটিতে যে বন গড়ে উঠেছে তাকে ম্যানগ্রোভ বন বলে। ভৌগোলিক অবস্থান ও জলাবায়ুভেদে বন দুটির মধ্যে পার্থক্য দেখা যায়। যেমন- ১. পাহাড়ি বনের ভূমি উঁচু ও মাঝারি হয়, কিন্তু ম্যানগ্রোভ বনের ভূমি নিচু হয়। ২. পাহাড়ি বনের মাটি অম্লীয় (pH = ৫-৬), কিন্তু ম্যানগ্রোভ বনের মাটি ক্ষারীয় (pH = ৭.৫-৮.৫) প্রকৃতির হয়। ৩. পাহাড়ি বনে বন্যার পানি প্রবেশ করতে পারে না। অপরদিকে ম্যানগ্রোভ বনে জোয়ার-ভাটার মাধ্যমে বন্যার পানি প্রবেশ করে এবং বেশিরভাগ এলাকা পানির নিচে ডুবে থাকে। ৪. ম্যানগ্রোভ বনের উদ্ভিদের প্রধান বৈশিষ্ট্য হলো এদের শ্বাসমূল থাকে, জরায়ুজ অঙ্কুরোদগম হয়, যা পাহাড়ি বনের উদ্ভিদে অনুপস্থিত। পাহাড়ি বনে আবহাওয়া উষ্ণ ও শুষ্ক হওয়ার ফলে ক্রান্তীয় চিরহরিৎ ও পর্ণমোচী জাতীয় বৃক্ষ জন্মে। ৫. পাহাড়ি বনের প্রধান বৃক্ষ চাপালিশ, সেগুন, কড়ই, শাল ইত্যাদি। ম্যানগ্রোভ বনের প্রধান বৃক্ষ সুন্দরি, গেওয়া, বাইন, গরান, কেওড়া, পশুর ইত্যাদি। ৬. পাহাড়ি বনের প্রধান পশু হলো হাতি, চিতাবাঘ, নেকড়ে, বন্য শূকর, কাঠবিড়ালি, বানর, সাপ, গিরগিটি ইত্যাদি। ম্যানগ্রোভ বনের প্রধান পশু হলো রয়েল বেঙ্গল টাইগার, চিত্রাহরিণ, কুমির, অজগর ইত্যাদি। ৭. পাহাড়ি বনের প্রধান পাখি হলো বনমোরগ, ময়না, টুনটুনি, কাঠঠোকরা, ধনেশ ইত্যাদি। ম্যানগ্রোভ বনের প্রধান পাখি হলো মাছরাঙা, মদনটাক, সবুজ বক, শিকরা, সিঁদুরে সহেলী, লালপা, কানি বক ইত্যাদি। পরিশেষে বলা যায়, পাহাড়ি ও ম্যানগ্রোভ বনের মধ্যে তুলনামূলক পার্থক্য থাকা সত্ত্বেও দু'প্রকার বনই আমাদের দেশের অর্থনীতি ও পরিবেশ রক্ষায় গুরুত্বপূর্ণ ভূমিকা রাখে।"
        },
        {
          "label": "ঘ",
          "question": "উদ্দীপকের দাদুর ছোটবেলার দেখা বনের গাছপালা ও পশুপাখি এখন দেখা না যাওয়ার কারণ বিশ্লেষণ করো।",
          "explanation": "শিমুলের দাদু তার ছোটবেলায় দেখা বনের গাছপালা ও পশুপাখি এখন আর দেখেন না বলে মন্তব্য করেছেন। প্রকৃতির প্রতি মানুষের বিরূপ আচরণের কারণে বিশ্বে প্রায় প্রতিদিনই অন্তত ডজনখানেক উদ্ভিদ ও প্রাণী প্রজাতি বিলুপ্ত হয়ে যাচ্ছে। আর এই বিলুপ্তির ধারা থেকে বাংলাদেশও ব্যতিক্রম নয়। ভৌগোলিক অবস্থানের কারণে আয়তনে ক্ষুদ্র হওয়া সত্ত্বেও আমাদের দেশে একসময় পাওয়া যেত নানা ধরনের গাছপালাও বন্য প্রাণী। এসব প্রাণীর মধ্যে অনেকে প্রাণীই আজ বেঁচে আছে শুধু লৌকিক গল্পগাথায়। বন্যপ্রাণী সংরক্ষণে সচেতনতার অভাবে, আইনের কার্যকারিতা না থাকায় এবং জনসংখ্যার চাপে বাংলাদেশের জীববৈচিত্র্য বিপন্ন হয়ে পড়েছে। মানুষের বিরূপ কর্মকান্ড যেমন- অতিরিক্ত বনজ সম্পদ আহরণ, খাদ্য বা অর্থের আশায় জীব হত্যা, জ্বালানি, স্থাপনা ও বাণিজ্যিক উদ্দেশ্যে গাছপালা ধ্বংস হচ্ছে। বনজঙ্গল উজাড় হওয়ার ফলে পরিবেশ রুক্ষ হয়ে উঠেছে। বৃষ্টিপাতের পরিমাণ কমে যাচ্ছে। উষ্ণতা বৃদ্ধি পাচ্ছে। আশঙ্কাজনকভাবে কমে যাচ্ছে বনভূমি। বৃক্ষ নিধনের ফলে পশুপাখির আবাসস্থল ও খাদ্য সংকট তৈরি হচ্ছে। এছাড়াও এই বিলুপ্তির জন্য জলবায়ুর পরিবর্তন, নদী শুকিয়ে যাওয়া, বন্যা, খরা, ঘূর্ণিঝড় প্রভৃতি কারণও রয়েছে। বন ও বনের পশুপাখি প্রাকৃতিক পরিবেশের অবিচ্ছেদ্য অংশ। এদের বিলুপ্তি পরিবেশের যে বিপর্যয়ের সৃষ্টি করবে তা মানুষের অস্তিত্বকেও ধ্বংস করে দিতে পারে।"
        }
      ]
    },
    {
      "number": "8",
      "uddipok": "দিনাজপুর জেলার সুন্দরবন গ্রামের আকতার একজন সচ্ছল কৃষক। তার বিভিন্ন ধরনের কাঠের ও ফলের বাগান রয়েছে। তিনি কাঠের গাছ পূর্ণবয়স্ক হওয়ার পূর্বে ছাঁটাই করেন এবং ফলের উৎপাদন বৃদ্ধির জন্য প্রতি বছর ফল সংগ্রহের পর গাছের পাতা ও রোগাক্রান্ত ডাল ছাঁটাই করেন। এর ফলে তার গাছের ফুল, ফল ধারণ ও ফলের গুণগতমান বৃদ্ধি পায়।",
      "tag": "SCC 23",
      "sub_questions": [
        {
          "label": "ক",
          "question": "বৃক্ষের ড্রেসিং কী?",
          "explanation": "বৃক্ষের কাণ্ড, শাখা ও প্রশাখার ক্ষতস্থানের ছত্রাকসহ পচনশীল পদার্থ অপসারণ করে জীবাণু সংক্রামক প্রতিরোধক লাগিয়ে দেয়াই হলো বৃক্ষের ড্রেসিং।"
        },
        {
          "label": "খ",
          "question": "প্রাকৃতিক দুর্যোগ প্রতিরোধে বন কী ভূমিকা রাখে? ব্যাখ্যা করো।",
          "explanation": "প্রাকৃতিক দুর্যোগ প্রতিরোধে বন গুরুত্বপূর্ণ ভূমিকা পালন করে। বন বায়ুপ্রবাহের গতিরোধ করে বিপর্যয় কমায়। বন প্রাকৃতিক দুর্যোগের প্রকোপ কমায়। আবার এ বন ঝড়ঝঞ্ঝা ও জলোচ্ছ্বাসজনিত ক্ষয়ক্ষতি হ্রাস করে। উদাহরণস্বরূপ বলা যায়, বিগত দশকে সিডর, আইলাসহ অনেক দুর্যোগ থেকে সুন্দরবন বাংলাদেশের দক্ষিণ-পশ্চিম অঞ্চলকে চরম ক্ষয়ক্ষতি হতে সুরক্ষা দিয়েছে।"
        },
        {
          "label": "গ",
          "question": "উদ্দীপকে আকতার তার বাগানে কী ধরনের কর্মকান্ড করেছেন? ব্যাখ্যা করো।",
          "explanation": "উদ্দীপকে গাছের উৎপাদন বৃদ্ধির জন্য গাছের মূল, পাতা, ফুল, ফল ছাঁটাই করেন। এটি প্রুনিং পদ্ধতি। নিচে তার কর্মকাণ্ড বর্ণনা করা হলো- i.শাখা ছাঁটাই: গাছে কুশি কম হলে, শাখা বেশি হলে ছাঁটাই করেন। এতে পরবর্তী নতুন শাখা শক্ত ও মজবুত হয়। ii. পাতা ছাঁটাই: গাছে পাতার পরিমাণ বেশি হলে পাতা ছাঁটাই করেন। এতে গাছের ফুল ও ফল ধারণ ক্ষমতা বাড়ে। চারাগাছ এক স্থান থেকে অন্য স্থানে রোপণ করলে গাছের পানি শোষণ ক্ষমতা কমে যায়। ফলে পাতা ছাঁটাই করলে প্রস্বেদন হার কমে যায়। এতে গাছের ফলন বেশি হয়। iii. মূল ছাঁটাই: যেসব গাছ মাটি থেকে প্রচুর পরিমাণ নাইট্রোজেন গ্রহণ করে তাদের বৃদ্ধি বেশি হয়। তাই এসব গাছের শিকড় ছাঁটাই করে গাছের বৃদ্ধি নিয়ন্ত্রণ করেন। এতে ফল ও ফুল বেশি ধরে। যেমন: আম, লিচু। iv. ফল ও ফুল ছাঁটাই: কখনো কখনো গাছে প্রচুর পরিমাণে ফল ও ফুল ধরতে দেখা যায়। এতে ফুল ও ফলের আকৃতি ছোট হয়ে যায়। তাই গাছের ফল, ফুল বৃদ্ধির জন্য অপেক্ষাকৃত ছোট ফল ও ফুল ছাঁটাই করেন যাতে অন্যান্য ফল ও ফুলগুলো আকারে বড় হতে পারে। V. কুশি ছাঁটাই: গাছে কুশির পরিমাণ বেশি হলে তা ছাঁটাই করেন। অপেক্ষাকৃত ছোট কুশিগুলো ছাঁটাই করলে অন্যান্য কুশিগুলো আকারে বড় হতে পারে ফলে ফল, ফুলের পরিমাণ বৃদ্ধি পায়"
        },
        {
          "label": "ঘ",
          "question": "উদ্দীপকে শেষের উক্তিটি দ্বারা যা বোঝানো হয়েছে তা বিশ্লেষণ করো।",
          "explanation": "উদ্দীপকের শেষের উক্তিটি দ্বারা প্রুনিং এর উপকারিতা বোঝানো হয়েছে। এর ফলে গাছের ফুল ও ফল ধারণ ক্ষমতা এবং ফলের গুণগত মান বৃদ্ধি পায়। নিম্নে এই পদ্ধতির প্রয়োজনীয়তা উল্লেখ করা হলো- i. এই পদ্ধতি প্রয়োগের ফলে বৃক্ষের সঠিক আকার ও আকৃতি বজায় থাকে। ii. রোগাক্রান্ত শাখা-প্রশাখা ছেঁটে দেয়া হয় বলে গাছ কম রোগাক্রান্ত হয়। iii. গাছের সার্বিক উৎপাদন তথা কাঠের পরিমান, ফুল ও ফলের উৎপাদন বৃদ্ধি পায় এবং গুণগত মানও উন্নত হয়। iv. ছাঁটাইকৃত অংশ তাৎক্ষণিকভাবে জ্বালানি, বেড়া হিসেবে ও অন্যান্য কাজে এবং গবাদি পশুর খাদ্য হিসেবে ব্যবহার করা যায়। V. ছাঁটাইয়ের ফলে গাছের মূল ও কাণ্ডের পার্শ্ব বা বেড় বাড়ে এবং কাঠের পরিমান বৃদ্ধি পায়। vi. ঝড়-তুফানসহ বিভিন্ন প্রাকৃতিক দুর্যোগে গাছ কম ক্ষতিগ্রস্ত হয়। vii. গাছের কেনোপির ভেতরে আলো-বাতাসের চলাচল বৃদ্ধি পায়। viii. ছাঁটাইয়ের পর গাছের পল্লব বর্ধন বেশি হয়। ix. কৃষি বন ছাঁটাই করলে মাঠের আন্তঃফসলের উপকার হয়। x. স্বর্ণলতা, বন্য অর্কিড ইত্যাদি বিভিন্ন পরগাছা থেকে গাছ মুক্তি পায়। xi. গাছের বিভিন্ন পরিচর্যা যেমন ওষুধ ছিটানো, ফল সংগ্রহ ইত্যাদিতে সুবিধা হয়। পরিশেষে বলা যায়, বনায়ন বা স্বল্পপরিসরে বাগান করে লাভবান হওয়ার জন্য প্রুনিং অনেক উপকারী।"
        }
      ]
    }
  ]
}