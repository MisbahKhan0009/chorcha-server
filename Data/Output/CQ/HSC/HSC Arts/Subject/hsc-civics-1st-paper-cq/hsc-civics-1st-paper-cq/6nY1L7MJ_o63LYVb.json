{
  "title": "ঢাকা কলেজ ২০২৩",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "করিম একাদশ শ্রেণির মানবিক বিভাগে ভর্তি হতে ইচ্ছুক। সে জানে বাংলা ও ইংরেজি বিষয় বাধ্যতামূলক। কিন্তু ঐচ্ছিক বিষয় হিসাবে বিষয় নির্বাচন করতে গিয়ে সে তার পূর্ব পরিচিত এক বন্ধুর বড় ভাইয়ের নিকট পরামর্শ চাইল। সে তাকে জিজ্ঞাসা করল যে, উচ্চতর শ্রেণিতে তুমি কী বিষয় নিয়ে সম্মান ও মাস্টার্স পড়তে ইচ্ছুক। করিমের প্রবল ইচ্ছা সে রাষ্ট্রবিজ্ঞান নিয়ে অনার্স ও মাস্টার্স কোর্স করবে। তার ভবিষ্যৎ ইচ্ছা জানতে পেরে শিক্ষক তাকে পরামর্শ দিলেন, পৌরনীতিকে ঐচ্ছিক বিষয় হিসাবে নির্বাচন করার জন্য এবং বললেন যে, পৌরনীতি একটি গুরুত্বপূর্ণ নাগরিকতা বিষয়ক বিজ্ঞান। পৌরনীতি পাঠ করা একান্ত অপরিহার্য। আমাদের প্রতি তাদের দায়িত্ব ও কর্তব্য পালনে উদ্বুদ্ধ করবে। আর জ্ঞান না থাকলে তারা শুধু প্রতারিত হবে না বরং সঠিকভাবে তাদের দায়িত্ব ও কর্তব্য পালন করতেও পারবে না।",
      "tag": "DC 23",
      "sub_questions": [
        {
          "label": "ক",
          "question": "পৌরনীতি কাকে বলে?",
          "explanation": "পৌরনীতি হলো সেই শাস্ত্র, যা সমাজ ও রাষ্ট্রের প্রতি নাগরিকের অধিকার ও কর্তব্য এবং নাগরিকের সাথে সংশ্লিষ্ট অন্যান্য বিষয় নিয়ে আলোচনা করে।"
        },
        {
          "label": "খ",
          "question": "পৌরনীতির গুরুত্বপূর্ণ আলোচ্য বিষয় কী? ব্যাখ্যা করো।",
          "explanation": "পৌরনীতির গুরুত্বপূর্ণ আলোচ্য বিষয় হলো নাগরিকতা। নাগরিক হিসেবে রাষ্ট্রের কাছ থেকে প্রাপ্ত ব্যক্তির মর্যাদাই হচ্ছে নাগরিকতা। আর নাগরিকতার সাথে জড়িত সকল বিষয়, যেমন- নাগরিকতার উদ্ভব বিকাশ, বিবর্তন, নাগরিকের অধিকার, কর্তব্য, সুনাগরিকতা, সুনাগরিকের গুণাবলি প্রভৃতি নিয়ে আলোচনা করে। এ জন্য পৌরনীতিকে নাগরিকতা বিষয়ক বিজ্ঞানও বলা হয়।"
        },
        {
          "label": "গ",
          "question": "বন্ধুর বড় ভাই করিমকে পৌরনীতি ও সুশাসন পড়ার পরামর্শ দিলেন কেন? ব্যাখ্যা করো।",
          "explanation": "উত্তম নাগরিক জীবন গঠনের জন্য বন্ধুর বড় ভাই করিমকে পৌরনীতি ও সুশাসন পড়ার পরামর্শ দিলেন। পৌরনীতি ও সুশাসনের মুখ্য উদ্দেশ্য হলো রাষ্ট্রের নাগরিকের অধিকার ও কর্তব্য সম্পর্কে আলোচনা করা। নাগরিকের উত্তম জীবন নিশ্চিত করাই এর লক্ষ্য। উত্তম নাগরিক জীবন গঠনের উদ্দেশ্যে পৌরনীতি ও সুশাসন নাগরিকতা সম্পর্কে বিশদভাবে আলোচনা করে। কীভাবে যথাযথভাবে নাগরিকের অধিকার ভোগ ও কর্তব্য পালন করা যায় সে বিষয়ে বিস্তারিত আলোচনা পৌরনীতি ও সুশাসনের অন্তর্ভুক্ত। মানুষের ব্যক্তিত্ব বিকাশের জন্য কিছু কিছু সুযোগ-সুবিধা বা অধিকার একান্ত প্রয়োজন। পৌরনীতি ও সুশাসন পাঠের ফলে নাগরিকগণ তাদের এসব সামাজিক, রাজনৈতিক ও অর্থনৈতিক অধিকার সম্পর্কে সচেতন হতে পারে। অধিকারের ধারণার মধ্যেই কর্তব্যের ধারণা নিহিত থাকে। প্রত্যেক নাগরিককে তার কর্তব্য কী কী, কেন কর্তব্য পালন করতে হয়, অধিকার ও কর্তব্যের মধ্যে সম্পর্ক কী এসব সম্পর্কে জানতে হয়। পৌরনীতি ও সুশাসন এসব বিষয় নিয়ে আলোচনা করে এবং ব্যক্তিকে অধিকার উপভোগের পাশাপাশি কর্তব্য সম্পর্কে সচেতন হতে সাহায্য করে। উদ্দীপকে দেখা যায়, একাদশ শ্রেণিতে ঐচ্ছিক বিষয় নির্বাচনের জন্য করিম তার বন্ধুর বড় ভাইয়ের নিকট পরামর্শ চায়। তিনি করিমকে ঐচ্ছিক বিষয় হিসেবে পৌরনীতি ও সুশাসন নিতে বলেন। কেননা এটি গুরুত্বপূর্ণ নাগরিকতা বিষয়ক বিজ্ঞান, যা আমাদের দায়িত্ব ও কর্তব্য পালনে উদ্বুদ্ধ করে। যেমনটি উপরের আলোচনায়ও ফুটে উঠেছে। এ বিষয়টি পাঠের মাধ্যমে করিম নাগরিকের দায়িত্ব ও কর্তব্য জানার মাধ্যমে উত্তম নাগরিক জীবন গঠন করতে পারবে। এজন্যই বন্ধুর বড় ভাই করিমকে পৌরনীতি ও সুশাসন পাঠের পরামর্শ দিয়েছে।"
        },
        {
          "label": "ঘ",
          "question": "উদ্দীপকের সর্বশেষ মন্তব্যটি পৌরনীতি ও সুশাসন বিষয় গুরুত্বের পূর্ণাঙ্গ ইঙ্গিতবহ- তোমার মতামত দাও।",
          "explanation": "উদ্দীপকের সর্বশেষ মন্তব্যটি 'পৌরনীতি ও সুশাসন' বিষয়টির গুরুত্বের পূর্ণাঙ্গ ইঙ্গিতবহ'- উক্তিটির সাথে আমি একমত। উদ্দীপকের সর্বশেষ মন্তব্যটি হলো, 'আর জ্ঞান না থাকলে তারা শুধু প্রতারিত হবে না বরং সঠিকভাবে তাদের দায়িত্ব ও কর্তব্য পালন করতে পারবে না।' এটি দ্বারা পৌরনীতি ও সুশাসনের জ্ঞানের গুরুত্ব ফুটে উঠেছে। কেননা রাষ্ট্রের কাছ থেকে একজন নাগরিক কী কী অধিকার ভোগ করবে এবং এর পরিবর্তে তাদের কর্তব্য কী তা পৌরনীতি ও সুশাসন আলোচনা করে। এ বিষয়টি অধ্যয়নের মাধ্যমেই কেবল একজন ব্যক্তি নাগরিকতার সাথে জড়িত সকল বিষয় জানতে পারে। পৌরনীতি ও সুশাসন পাঠ নাগরিকদের আত্মসংযম, বিবেক, বুদ্ধিমত্তা ইত্যাদি গুণাবলি, শিক্ষা দেয় এবং নাগরিক সচেতনতা বৃদ্ধি করে। সামাজিক পরিবেশের সাথে নাগরিক জীবনকে খাপ খাইয়ে নেওয়ার শিক্ষা পৌরনীতি ও সুশাসন পাঠের মাধ্যমে অর্জন করা যায়। তাই উন্নত সামাজিক ও রাষ্ট্রীয় জীবন গঠন করার জন্য পৌরনীতি ও সুশাসনের শিক্ষা অত্যাবশ্যক। পৌরনীতি ও সুশাসন পাঠের মাধ্যমে নাগরিকরা তাদের অধিকার এবং দায়িত্ব-কর্তব্য সম্পর্কে জ্ঞান লাভ করতে পারে। এ বিষয়টি সুনাগরিক সৃষ্টির মাধ্যমে রাষ্ট্রীয় জীবনে শান্তি প্রতিষ্ঠার পাশাপাশি বিশ্ব শান্তির পথকেও নিশ্চিত করার শিক্ষা দিয়ে থাকে। পৌরনীতি ও সুশাসন পাঠের মাধ্যমে নাগরিকরা গণতান্ত্রিক রীতিনীতি, মূল্যবোধ প্রভৃতি সম্পর্কে শিক্ষা লাভ করে। এছাড়া পৌরনীতি ও সুশাসন বিষয়ের পাঠ জাতিকে সুযোগ্য নেতৃত্ব গঠনে সহায়তা করে। তাই প্রত্যেক নাগরিকের পৌরনীতি ও সুশাসন সম্পর্কে জ্ঞান থাকা আবশ্যক। পরিশেষে বলা যায়, পৌরনীতি ও সুশাসনের গুরুত্বপূর্ণ আলোচ্য বিষয়াবলি নাগরিককে কেন্দ্র করে আবর্তিত হয়। আর এ শাস্ত্র নাগরিককে অধিকার ও কর্তব্য সচেতন হওয়ার শিক্ষা প্রদানের মাধ্যমে সুনাগরিক হতে সাহায্য করে। যা উদ্দীপকের শেষোক্ত মন্তব্যতেও ফুটে উঠেছে।"
        }
      ]
    },
    {
      "number": "2",
      "uddipok": "মৌসুমীর বাবা তাঞ্জিনিয়ায় মেয়ের বাসায় বেড়াতে গিয়ে ওয়াশিংটন ডিসিতে গেলেন। সেখানে মুক্তমঞ্চে দাঁড়িয়ে তাদের দেশের শাসন ব্যবস্থার স্বচ্ছতার উৎকৃষ্টতার প্রসঙ্গে বক্তৃতা শুনলেন। কথাগুলো বাবার খুব ভালো লেগেছে। বিশেষ করে শাসন ব্যবস্থার স্বচ্ছতার বিষয়টি, দেশে ফিরে এসে কলেজ পড়ুয়া ছেলেকে মার্কিন যুক্তরাষ্ট্রের সুশাসন নিয়ে আলাপ করলেন। বিশেষ করে রাষ্ট্রপতির নির্বাচন, কংগ্রেসের সিদ্ধান্ত গ্রহণ ও সুপ্রিম কোর্টের ক্ষমতা প্রসঙ্গে। আতিক বলল, আমাদের দেশে সরকারের জবাবদিহিতা নেই বললেই চলে।",
      "tag": "DC 23",
      "sub_questions": [
        {
          "label": "ক",
          "question": "সুশাসন কী?",
          "explanation": "সরকারের স্বচ্ছতা, জবাবদিহিতা এবং জনগণের অংশগ্রহণের ভিত্তিতে শাসনকার্য পরিচালনাই সুশাসন।"
        },
        {
          "label": "খ",
          "question": "সুশাসনের বৈশিষ্ট্য কী কী?",
          "explanation": "সুশাসনের উল্লেখযোগ্য বৈশিষ্ট্য হলো আইনের শাসন, স্বচ্ছতা, জবাবদিহিতা, অবাধ অংশগ্রহণ, গণমাধ্যমের স্বাধীনতা প্রভৃতি। সুশাসন বলতে অংশগ্রহণমূলক, স্বচ্ছ, দায়িত্বশীল ও ন্যায়পরায়ণ শাসনব্যবস্থাকে বোঝায়, যা আইনের শাসন নিশ্চিত করে। সুশাসনের আইনের শাসন বৈশিষ্ট্যের দ্বারা সাম্য, স্বাধীনতা ও মৌলিক অধিকার প্রতিষ্ঠিত হয় এবং শাসক ও শাসিতের মধ্যে সুসম্পর্ক গড়ে ওঠে। স্বচ্ছতার মাধ্যমে তথ্যের অবাধ প্রবাহ ও তথ্য প্রাপ্তির সহজলভ্যতা নিশ্চিত হয়। অন্যদিকে জবাবদিহিতা হলো সুশাসনের চাবিকাঠি, যা সরকারি প্রতিষ্ঠানের দক্ষতা ও দায়িত্বশীলতা বৃদ্ধি করে। এগুলোর পাশাপাশি সংবেদনশীলতা, সুশীল সমাজ, প্রশাসনিক বিকেন্দ্রীকরণ, লিঙ্গ বৈষম্যের অবসান, রাজনৈতিক স্থিতিশীলতা, স্বাধীন ও নিরপেক্ষ বিচার ব্যবস্থা ইত্যাদি সুশাসনের গুরুত্বপূর্ণ বৈশিষ্ট্য।"
        },
        {
          "label": "গ",
          "question": "মৌসুমীর বাবার বিশেষ ভালোলাগার বিষয়টি ব্যাখ্যা করো।",
          "explanation": "মৌসুমীর বাবার কাছে তাঞ্জিনিয়ার শাসন ব্যবস্থার 'স্বচ্ছতা' বিশেষভাবে ভালো লেগেছে। যা সুশাসনের অন্যতম বৈশিষ্ট্য। স্বচ্ছতা অর্থ পরিষ্কার, স্পষ্ট ও নির্ভুল হওয়া। অর্থাৎ যেকোনো ধরনের গোপনীয়তা পরিহার করে, নিয়মনীতি মেনে কোনো কাজ সুষ্ঠুভাবে সম্পাদন করাকে স্বচ্ছতা বলে। সুশাসনে স্বচ্ছতা বলতে সরকারি প্রতিষ্ঠানসমূহের পাশাপাশি দেশের সকল আধা-সরকারি, বেসরকারি প্রতিষ্ঠান, সংগঠন ও সংস্থার স্বচ্ছতাকেও বোঝায়। স্বচ্ছতা হলো একটি বিমূর্ত ধারণা। কোনো কাজ কতটুকু নীতিসংগত বা বৈধ তা এর মাধ্যমে মানুষ উপলব্ধি করতে পারে। স্বচ্ছতা সুশাসনের অন্যতম প্রধান বৈশিষ্ট্য। একটি দেশের শাসনব্যবস্থায় প্রচলিত আইনকানুন, নীতি বা সিদ্ধান্ত যদি স্পষ্ট হয় তাহলে তা সহজেই জনগণের বোধগম্য হয়। এর ফলে শাসক-শাসিত, সিদ্ধান্ত গ্রহণকারী ও তা পালনকারীর মধ্যে ভুল বোঝাবুঝির সুযোগ থাকে না। এর ফলে সুশাসন প্রতিষ্ঠার পথ সুগম হয়। তাই স্বচ্ছতাকে সুশাসনের পূর্বশর্ত বলা হয়।"
        },
        {
          "label": "ঘ",
          "question": "আতিকের বক্তব্যের যথার্থতা যাচাই করো।",
          "explanation": "\"আমাদের দেশে সরকারের জবাবদিহিতা নেই বললেই চলে\"- আতিকের এ বক্তব্যটি যথার্থ নয় বলে আমি মনে করি। জবাবদিহিতা সুশাসনের একটি গুরুত্বপূর্ণ বৈশিষ্ট্য। ব্যক্তি যখন তার কাজের জন্য অন্য কারো কাছে উত্তর দেয় যে, সে কাজটা কীভাবে করেছে তখন তাকে জবাবদিহিতা বলে। সুশাসনের ক্ষেত্রে জবাবদিহিতা বলতে সরকারি ও বেসরকারি প্রতিষ্ঠানসমূহের জবাবদিহিতাকে বোঝায়। উদাহরণস্বরূপ বলা যায়, নিম্নস্তরের আমলারা তাদের কাজের জন্য ঊর্ধ্বতন আমলাদের নিকট জবাবদিহি করেন। তদ্রুপ ঊর্ধ্বতনরাও শাসন বিভাগের কর্তাদের নিকট জবাবদিহি করে থাকেন। বাংলাদেশ সাংবিধানিকভাবে একটি গণতান্ত্রিক প্রজাতন্ত্র। এদেশে সংসদীয় বা মন্ত্রিপরিষদ শাসিত সরকারব্যবস্থা বিদ্যমান। যা বৈশিষ্ট্যগতভাবে দায়িত্বশীল ও জবাবদিহিমূলক এ ব্যবস্থায় জনগণের প্রত্যক্ষ ভোটে সংখ্যাগরিষ্ঠ সংসদীয় আসন লাভকারী রাজনৈতিক দল সরকার গঠন করে। নির্বাচিত প্রতিনিধি হিসেবে উক্ত সরকার জনগণের নিকট দায়ী থাকে। পরবর্তী নির্বাচনে জয়ী হওয়ার জন্য তারা জনস্বার্থমূলক কাজ করে বলে দায়িত্বশীল ও জবাবদিহিমূলক শাসন প্রতিষ্ঠিত হয়। আবার, সংসদীয় সরকার ব্যবস্থায় শাসন বিভাগ তার কর্মকান্ডের জন্য আইন বিভাগের নিকট দায়ী থাকে। আইনসভার আস্থা হারালে মন্ত্রিসভাকে পদত্যাগ করতে হয়। ফলে আমাদের দেশে জবাবদিহিমূলক সরকার প্রতিষ্ঠিত হয়েছে। উপরের আলোচনা থেকে বুঝা যায়, বাংলাদেশের সরকার ব্যবস্থায় জনমতের প্রাধান্য রয়েছে। এজন্য এদেশের সরকারের জবাবদিহিতা রয়েছে। সুতরাং আতিকের বক্তব্যটি যথার্থ নয়।"
        }
      ]
    },
    {
      "number": "3",
      "uddipok": "ছকটি দেখি এবং নিচের প্রশ্নগুলোর উত্তর দাও:",
      "tag": "DC 23",
      "sub_questions": [
        {
          "label": "ক",
          "question": "পৌরনীতির ইংরেজি প্রতিশব্দ কী এবং তা কোন ভাষার কোন শব্দ থেকে এসেছে?",
          "explanation": "পৌরনীতির ইংরেজি প্রতিশব্দ 'Civics' যা ল্যাটিন ভাষার দুটি শব্দ 'Civis' ও 'Civitas' থেকে এসেছে।"
        },
        {
          "label": "খ",
          "question": "সুনাগরিকতা অর্জনে পৌরনীতি ও সুশাসন পাঠ কেন গুরুত্বপূর্ণ?",
          "explanation": "সুনাগরিক হিসেবে সুসংহত সামাজিক ও রাষ্ট্রীয় জীবন লাভ করার জন্য পৌরনীতি ও সুশাসন বিষয়টি পাঠ করা প্রয়োজন। নাগরিক ও নাগরিকতার সাথে জড়িত সকল বিষয় নিয়ে পৌরনীতি ও সুশাসন আলোচনা করে। নাগরিকের অতীত, বর্তমান ও ভবিষ্যৎ জীবনের সাথে সম্পর্কযুক্ত ঘটনাবলি ও কার্যকলাপ এ শাস্ত্রে আলোচিত হয়। নাগরিক জীবনের সার্বিক দিকের আলোচনা পৌরনীতি ও সুশাসনের বিষয়বস্তু। পৌরনীতি ও সুশাসন পাঠের মাধ্যমে সুনাগরিকের গুণাবলি এবং নাগরিকের অধিকার ও কর্তব্য সম্পর্কে সচেতন হওয়া যায়। তাই একজন নাগরিকের পৌরনীতি ও সুশাসন বিষয়ক জ্ঞান থাকা আবশ্যক।"
        },
        {
          "label": "গ",
          "question": "উপরের উদ্দীপকে পৌরনীতি ও সুশাসনের যে চিত্র তুলে ধরেছে তার স্বরূপ ব্যাখ্যা করো।",
          "explanation": "উদ্দীপকটি পৌরনীতি ও সুশাসনের পরিধির অন্তর্ভুক্ত নাগরিকতার অতীত, বর্তমান ও ভবিষ্যৎ এবং স্থানীয়, জাতীয় ও আন্তর্জাতিক দিকের চিত্র তুলে ধরেছে। পৌরনীতি ও সুশাসন নাগরিকতার সাথে জড়িত সব দিক নিয়ে আলোচনা করে। এগুলোর মধ্যে উল্লেখযোগ্য হলো নাগরিকতার অতীত, বর্তমান ও ভবিষ্যৎ এবং স্থানীয়, জাতীয় ও আন্তর্জাতিক বিষয় সম্পর্কিত আলোচনা। পৌরনীতি ও সুশাসন হচ্ছে এমন বিজ্ঞান যা নাগরিকের স্থানীয়, জাতীয় ও আন্তর্জাতিক বিষয় নিয়ে আলোচনার পাশাপাশি নাগরিকের অতীত, বর্তমান ও ভবিষ্যৎ নিয়ে আলোচনা করে। একজন আদর্শ নাগরিক পরিবার, গ্রাম, ইউনিয়ন, পৌরসভা বা সিটি কর্পোরেশন প্রভৃতি সংগঠনের সাথে সংশ্লিষ্ট থাকে। তাই একজন নাগরিক এলাকার সদস্য হিসেবে পরিচিত হওয়ার পর স্থানীয়ভাবে কতগুলো সুযোগ-সুবিধা ভোগ করে এবং বিনিময়ে কর্তব্য পালন করে। এটি নাগরিকের স্থানীয় দিককে নির্দেশ করে। এছাড়া নাগরিকের মৌলিক অধিকার, কর্তব্য, সুনাগরিকের গুণাবলি, দেশ রক্ষায় সুনাগরিকের ভূমিকা, নির্বাচনি প্রক্রিয়ায় অংশগ্রহণ করা প্রভৃতি জাতীয় বা রাষ্ট্রীয় দিক নিয়ে পৌরনীতি ও সুশাসন আলোচনা করে। পৌরনীতি ও সুশাসন বিভিন্ন আন্তর্জাতিক সংস্থার উদ্দেশ্য ও কার্যাবলি আলোচনার পাশাপাশি আন্তর্জাতিক সমাজের সদস্য হিসেবে একজন নাগরিকের অধিকার ও কর্তব্য সম্পর্কেও আলোচনা করে। এটি নাগরিকতার আন্তর্জাতিক দিক। পাশাপাশি নাগরিক জীবনের সাথে সংশ্লিষ্ট সব রাজনৈতিক ও সামাজিক বিষয়াদির অতীত ও বর্তমান রূপ আলোচনার আলোকে এর ভবিষ্যৎ রূপ ও কার্যাবলি কেমন হবে বা হওয়া উচিত সে সম্পর্কেও পৌরনীতি ও সুশাসন ইঙ্গিত প্রদান করে।"
        },
        {
          "label": "ঘ",
          "question": "পৌরনীতি ও সুশাসন পাঠ নাগরিক জীবনকে কীভাবে প্রভাবিত করে? যুক্তি দিয়ে বোঝাও।",
          "explanation": "পৌরনীতি ও সুশাসন পাঠ নাগরিক জীবনকে বিভিন্নভাবে প্রভাবিত করে। পৌরনীতি ও সুশাসন অধ্যয়ন এবং অনুশীলনের গুরুত্ব অপরিসীম। পৌরনীতি ও সুশাসন নাগরিককে সুনাগরিক হওয়ার শিক্ষাদান করে। সুনাগরিক হওয়ার তিনটি অপরিহার্য গুণ হচ্ছে আত্মসংযম, বুদ্ধি ও বিবেকবোধ। পৌরনীতি ও সুশাসনের পাঠ নাগরিককে এ তিনটি গুণ লাভ করতে সহায়তা করে দেশ ও জাতি সম্পর্কে সচেতনতা অর্জনে সক্ষম করে তোলে। পৌরনীতি ও সুশাসন পাঠ করে নাগরিকরা দায়িত্বশীল, কর্তব্যনিষ্ঠ, স্বচ্ছ ও উদার মানসিকতাসম্পন্ন হয়। তাদের মধ্যকার গোঁড়ামি, সাম্প্রদায়িকতা, অন্ধবিশ্বাস, সংকীর্ণতা প্রভৃতি দূর হয়। তাদের মধ্যে সামাজিক স্বার্থকে ব্যক্তিগত স্বার্থের ঊর্ধ্বে স্থান দেওয়ার মানসিকতা গড়ে ওঠে। অর্থাৎ পৌরনীতি ও সুশাসনের জ্ঞান মানুষকে সুনাগরিক করে গড়ে তোলে। পৌরনীতি ও সুশাসন পরিবার, সমাজ, রাষ্ট্র, সরকার, সংবিধান, রাজনৈতিক দল প্রভৃতি সম্বন্ধে জ্ঞানদান করে। এদের গঠন ও কার্যাবলি আলোচনার মাধ্যমে মানুষ সচেতন হয় এবং এসব প্রতিষ্ঠানের প্রতি তাদের অংশগ্রহণের গুরুত্ব উপলব্ধি করতে শেখে। পৌরনীতি ও সুশাসন সাম্য, স্বাধীনতা ও সহনশীলতার শিক্ষাদানের মাধ্যমে গণতান্ত্রিক মূল্যবোধসম্পন্ন জাতি গঠনে অগ্রণী ভূমিকা পালন করে। এছাড়া পৌরনীতি ও সুশাসন পরিবার থেকে শুরু করে আন্তর্জাতিক প্রতিষ্ঠানের সদস্য হিসেবে মানুষের আচরণ ও কার্যাবলি সম্পর্কিত দিক-নির্দেশনা প্রদান করে থাকে। এভাবে সমাজ, রাষ্ট্র ও বিশ্ব সম্পর্কিত নানা ধ্যান-ধারণা পৌরনীতি ও সুশাসন পাঠের মাধ্যমে জানা যায়। পরিশেষে বলা যায়, সুনাগরিকতার শিক্ষা প্রদানের মাধ্যমে পৌরনীতি ও সুশাসন নাগরিকদের ব‍্যক্তিগত, সামাজিক ও রাষ্ট্রীয় জীবন সফলভাবে গড়ে তুলতে বিভিন্নভাবে সহায়তা করে।"
        }
      ]
    },
    {
      "number": "4",
      "uddipok": "ড. মল্লিক পেশায় একজন আইনজীবী, দীর্ঘ পেশাজীবনে আইন বিয়ে অনেক বই লিখেছেন। কিন্তু তিনি মনে করেন, কেবল আইনই স্বাধীনতা নিশ্চিত করতে পারে না। মানুষ বিবেকবোধ, ন্যায়-নীতি, উচিত-অনুচিতের দ্বারাও পরিচালিত হয়। সেগুলো আইন থেকে পৃথক। তিনি বিশ্বাস করেন সমাজে যদি বৈষম্য বিরাজ করে তা'হলে স্বাধীনতা কখনো ফলপ্রসূ হয় না।",
      "tag": "DC 23",
      "sub_questions": [
        {
          "label": "ক",
          "question": "মূল্যবোধ কী?",
          "explanation": "মূল্যবোধ হলো সমাজে প্রচলিত কিছু ধারণা, বিশ্বাস ও রীতিনীতির সমষ্টি, যার মাধ্যমে সমাজের সদস্যরা প্রভাবিত বা নিয়ন্ত্রিত হয়।"
        },
        {
          "label": "খ",
          "question": "আইনের অনুশাসন বলতে কী বোঝায়?",
          "explanation": "আইনের অনুশাসন বলতে আইনের প্রাধান্যকে বোঝায়। আইনের দৃষ্টিতে সকলে সমান। দেশের রাষ্ট্রপ্রধান থেকে সাধারণ জনগণ সকলেই আইন মেনে চলতে বাধ্য। অর্থাৎ আইনে জাতি, ধর্ম, বর্ণ নির্বিশেষে কোনো বৈষম্য থাকবে না এবং বিনা অপরাধে কাউকে কারাগারে আটক রাখা যাবে না। সমাজে যখন সাম্য ও মৌলিক মানবাধিকার নিশ্চিত হয় এবং সকল নাগরিক রাষ্ট্রের কাছ থেকে সমদৃষ্টি লাভ করে, তখন আইনের অনুশাসন নিশ্চিত হয়।"
        },
        {
          "label": "গ",
          "question": "উদ্দীপকে ড. মল্লিক বিবেকবোধ, ন্যায়-নীতিকে আইন থেকে পৃথক বলেছেন কেন? ব্যাখ্যা করো।",
          "explanation": "বৈশিষ্ট্যগত পার্থক্য থাকায় ড. মল্লিক বিবেকবোধ, ন্যায়-নীতিকে আইন থেকে পৃথক বলেছেন। আইনের সাধারণ অর্থ হলো নিয়মকানুন বা বিধিবিধান। পৌরনীতিতে আইন হচ্ছে- নাগরিকদের আচরণ নিয়ন্ত্রণের জন্য অত্যাবশ্যকীয় কিছু বিধানের সমষ্টি যা রাষ্ট্র ও সমাজ কর্তৃক গৃহীত, সমর্থিত এবং জনকল্যাণের জন্য অপরিহার্য। কিন্তু মানুষের এমন কিছু আচরণ আছে যা আইন দ্বারা সীমাবদ্ধ করা সম্ভব নয় এবং সেসব আচরণের লঙ্ঘন অপরাধও নয়। মানুষের এ আচরণ নৈতিকতার সাথে সামঞ্জস্যপূর্ণ। কেননা, নৈতিকতা মূলত ব্যক্তিগত এবং সামাজিক ব্যাপার। এটি একান্তভাবেই মানুষের মন থেকে উৎসারিত হয়। এর ফলে মানুষ ন্যায়- অন্যায়, ভালো-মন্দ, উচিত-অনুচিত বিষয়গুলো বুঝতে পারে। আর যারা নীতিবোধ দ্বারা পরিচালিত হন, তারা দুর্নীতি, স্বজনপ্রীতি ও অনৈতিক কাজ থেকে বিরত থাকেন। এর প্রভাবে তারা গুরুজনদের সম্মান করেন, অসহায়দের সাহায্য করেন, পিতা-মাতার সেবা করেন, ছোটদের স্নেহ করেন। বিবেকের দংশনই নৈতিকতার বড় রক্ষাকবচ। উদ্দীপকের আইনজীবী ড. মল্লিক মনে করনে মানুষ বিবেকবোধ, ন্যায়- নীতি, উচিত-অনুচিতের দ্বারাও পরিচালিত হয়। সেগুলো আইনের থেকে পৃথক। উপরের আলোচনার প্রেক্ষিতে বলা যায়, এক্ষেত্রে তিনি যথার্থই বলেছেন। কেননা ন্যায়-নীতি, বিবেকবোধ হচ্ছে সমাজস্বীকৃত সেসব আচরণ যা লঙ্ঘনের জন্য কাউকে শাস্তি পেতে হয় না। অপরদিকে আইনে বর্ণিত বিধিবিধান বহির্ভূত আচরণের জন্য নাগরিকদের শান্তি ভোগ করতে হয়। উক্ত বৈশিষ্ট্যগত পার্থক্যের জন্যই তিনি আইন ও বিবেকবোধ, ন্যায়-নীতিকে পৃথক বলেছেন।"
        },
        {
          "label": "ঘ",
          "question": "উদ্দীপকে ড. মল্লিকের বিশ্বাসের সাথে তুমি কি একমত? তোমার উত্তরের স্বপক্ষে যুক্তি দেখাও।",
          "explanation": "হ্যাঁ, উদ্দীপকের ড. মল্লিকের বিশ্বাসে সাথে আমি একমত। উদ্দীপকের ড. মল্লিক বিশ্বাস করেন যে, সমাজে যদি বৈষম্য বিরাজ করে তাহলে স্বাধীনতা কখনো ফলপ্রসূ হয় না। অর্থাৎ সাম্যের অনুপস্থিতি স্বাধীনতাকে বাধাগ্রস্ত করে। সাম্য ও স্বাধীনতার মধ্যে পারস্পরিক সুসম্পর্ক আছে বলে সাম্য ছাড়া স্বাধীনতা অর্থহীন। সাম্য বলতে জাতি-ধর্ম-বর্ণ, নারী-পুরুষ নির্বিশেষে সবাইকে সমান সুযোগ- সুবিধা প্রদানের ব্যবস্থাকে বোঝায়। আর অন্যের কাজে হস্তক্ষেপ বা বাধা সৃষ্টি না করে নিজের ইচ্ছানুযায়ী নির্দিষ্ট সীমার মধ্যে কাজ করাই হলো স্বাধীনতা। সাম্য ও স্বাধীনতার সম্পর্ক অত্যন্ত নিবিড়। সাম্য নিশ্চিত করার জন্য স্বাধীনতার প্রয়োজন। স্বাধীনতার শর্ত পূরণ না হলে সাম্য প্রতিষ্ঠিত হয় না। আবার স্বাধীনতাকে ভোগ করতে চাইলে সাম্য প্রতিষ্ঠা করতে হবে। তা না হলে দুর্বলের সাম্য সবলের সুবিধায় পরিণত হবে। সাম্য ও স্বাধীনতা একই সাথে বিরাজ না করলে গণতান্ত্রিক অধিকার ভোগ করার প্রশ্নই ওঠে না। সাম্য উঁচু-নিচুর ভেদাভেদ দূর করে। আর স্বাধীনতা সমাজের সুযোগ- সুবিধাগুলো ভোগ করার অধিকার দান করে। আলোচনার পরিসমাপ্তিতে বলা যায়, সাম্য ও স্বাধীনতা একে অপরের সহায়ক ও পরিপূরক। তাই স্বাধীনতাকে অর্থবহ ও নাগরিক জীবনকে পূর্ণতা প্রদানের জন্য বৈষম্য নিরসনের মাধ্যমে সাম্য প্রতিষ্ঠা করতে হবে।"
        }
      ]
    },
    {
      "number": "5",
      "uddipok": "আসিফ, নাফিস ও ঝর্ণা পাঠগারে বসে আইন নিয়ে আলোচনায় প্রবৃত্ত হলো। আসিফ বলল, আইনের সাথে নৈতিকতার সম্পর্ক খুব গভীর। কারণ নৈতিক দিক হতে আইন সমৃদ্ধ না হলে সে আইন কেউ মানতে চায় না। নাফিস তাকে সমর্থন করল এবং বলল যে, আইন রাষ্ট্রের ভিত্তি। তাই আইনকে অবশ্যই নৈতিকতা সমৃদ্ধ হতে হবে। ঝর্ণা বলল, আইনের শাসন না থাকলে সমাজে শান্তিতে বাস করা যায় না এবং মানুষের স্বাধীনতা ও সাম্য নিশ্চিত হয় না।",
      "tag": "DC 23",
      "sub_questions": [
        {
          "label": "ক",
          "question": "আইন কী?",
          "explanation": "আইন হচ্ছে সমাজ স্বীকৃত এবং রাষ্ট্র কর্তৃক অনুমোদিত নিয়ম- কানুন, যা মানুষের বাহ্যিক আচরণকে নিয়ন্ত্রণ করে।"
        },
        {
          "label": "খ",
          "question": "আইন মেনে চলার কারণ কী?",
          "explanation": "সামাজিক, রাজনৈতিক, অর্থনৈতিক জীবনে শান্তি-শৃঙ্খলা ও কল্যাণ বজায় রাখার জন্য মানুষ আইন মান্য করে থাকে। আইন মান্য করা নিয়ে রাষ্ট্রবিজ্ঞানীদের মধ্যে মতপার্থক্য দেখা যায়। ইংরেজ দার্শনিক টমাস হর্স, জেরেমি বেত্থাম, জন অস্টিন প্রমুখ বলেন, মানুষ আইন মেনে চলে শাস্তির ভয়ে। কেননা আইন ভঙ্গ করলে শাস্তি পেতে হয়। তাই ব্যক্তি ও সমাজজীবনকে সুন্দর ও সুশৃঙ্খল করে গড়ে তুলতে মানুষের আইন মেনে চলা উচিত।"
        },
        {
          "label": "গ",
          "question": "আসিফের মতানুসারে আইন ও নৈতিকতার সম্পর্ক বর্ণনা করো।",
          "explanation": "আইনের সাথে নৈতিকতার সম্পর্ক খুব গভীর- আসিফের এই মতামতটি যথার্থ। আইন হলো রাষ্ট্রের নৈতিক অগ্রগতির দর্পণস্বরূপ। আইন ও নৈতিকতা পরস্পর সম্পর্কযুক্ত। আইন মানুষের বাহ্যিক আচার-আচরণ নিয়ন্ত্রণ করে। অন্যদিকে, নৈতিকতা মানুষের অভ্যন্তরীণ তথা মানসিক দিকের নিয়ন্ত্রণ করে সামাজিক নিয়মনীতি, আচার-আচরণকে একটি নৈতিক মানদণ্ডে আসীন করে। আইন ও নৈতিকতার উৎস এক ও অভিন্ন। আইনের উৎসগুলো হলো প্রথা, ধর্ম, ন্যায়বোধ ইত্যাদি। মানুষের নৈতিকতাও সামাজিক লোকাচার, ধর্ম, ন্যায়বোধ ইত্যাদি দ্বারা গড়ে উঠে। উভয়ের মূল উদ্দেশ্য মানুষের আচরণ নিয়ন্ত্রণ করা। আইন মানুষের বাহ্যিক আচরণ নিয়ন্ত্রণ করে আর নৈতিকতা মানসিক দিক নিয়ন্ত্রণ করে। উভয়ই সমাজ ও রাষ্ট্রের ওপর নির্ভরশীল। সমাজ ব্যবস্থার পরিবর্তনের সাথে সাথে নৈতিকতারও পরিবর্তন ঘটে। নতুন আইনের ফলে নৈতিকতার আদর্শও পরিবর্তিত হয়ে থাকে। ন্যায়- অন্যায়বোধ থেকে যেমন অনেক আইনের জন্ম, তেমনি সমাজের প্রচলিত কুসংস্কারকে আবার আইনই দূর করে। অর্থাৎ আইন ও নৈতিকতা একে অন্যকে প্রভাবিত করে। আইন ও নৈতিকতার মধ্যে সামঞ্জস্য থাকলে সমাজজীবনে উৎকর্ষতা অর্জিত হয়।"
        },
        {
          "label": "ঘ",
          "question": "আইন, স্বাধীনতা ও সাম্য সম্পর্কে ঝর্ণার বক্তব্য মূল্যায়ন করো।",
          "explanation": "\"আইনের শাসন না থাকলে সমাজে শান্তিতে বাস করা যায় না এবং মানুষের স্বাধীনতা ও সাম্য নিশ্চিত হয় না\" উদ্দীপকের ঝর্ণার উত্ত - বক্তব্যটি যুক্তিযুক্ত বলে আমি মনে করি। আইনের দৃষ্টিতে সকল নাগরিকের সমান অধিকার প্রাপ্তির সুযোগ এবং আইন অনুযায়ী শাসন পরিচালনাকে আইনের শাসন বলে। আইনের শাসনের অর্থ হলো- সবার জন্য একই আইনের ব্যবস্থা, আইনের-দৃষ্টিতে সমতা, বিনা অপরাধে কাউকে গ্রেপ্তার না করা ও বিনা বিচারে কাউকে কারাগারে আটক না রাখা। এর দ্বারা সাম্য, স্বাধীনতা ও মৌলিক অধিকার প্রতিষ্ঠিত হয় এবং শাসক ও শাসিতের মধ্যে সুসম্পর্ক গড়ে ওঠে। উদ্দীপকের ঝর্ণার মন্তব্য পর্যালোচনা করলে বুঝা যায়, আইনের শাসনের গুরুত্ব অপরিসীম। আইনের শাসন নাগরিক স্বাধীনতার রক্ষাকবচ। আইনের শাসনের অভাবে সমাজে অনাচার, অরাজকতা সৃষ্টি হয়। আইনের শাসন অনুপস্থিত থাকলে নাগরিক স্বাধীনতা, গণতন্ত্র, সামাজিক মূল্যবোধ, সাম্য কিছুই থাকে না। একে অন্যের অধিকারে হস্তক্ষেপ করে। পক্ষান্তরে আইনের শাসন বিদ্যমান থাকলে ব্যক্তির অধিকার ও ব্যক্তি স্বাধীনতায় বিঘ্নসৃষ্টিকারী ব্যক্তিকে আইনের আওতায় এনে শাস্তি প্রদান করা হয়। মূলত এ কারণেই আমেনা যা খুশি তা করতে পারে না। পরিশেষে বলা যায়, আইনের শাসন না থাকলে সাম্য ও স্বাধীনতা কার্যকর হতে পারে না। তাই সাম্য, স্বাধীনতা ও আইনের শাসনের সম্পর্ক অত্যন্ত নিবিড়।"
        }
      ]
    },
    {
      "number": "6",
      "uddipok": "শিবলী দীর্ঘদিন 'ক' রাষ্ট্রে কর্মরত। ছুটিতে দেশে আসার সময় সে তার মালিককে নিয়ে দেশে বেড়াতে আসে। ইতোমধ্যে দেশে জাতীয় নির্বাচনের দিন ধার্য হয়। শিবলী ও তার স্ত্রী যোগ্য প্রার্থীকে ভোট দেয়। এছাড়া শিবলী কর অফিসে গিয়ে করও প্রদান করে। নির্বাচনে লাইনে দাঁড়িয়ে নারী-পুরুষ সমানভাবে ভোট দিতে দেখে তার মালিক খুব আশ্চর্য হয়। তাদের দেশে ভোটাধিকার সীমিত, কর্মক্ষেত্রের সীমাবদ্ধতা রয়েছে।",
      "tag": "DC 23",
      "sub_questions": [
        {
          "label": "ক",
          "question": "অধিকার কী?",
          "explanation": "অধিকার হলো, সমাজ ও রাষ্ট্রস্বীকৃত কতগুলো সুযোগ-সুবিধা যা ভোগের মাধ্যমে নাগরিকের ব্যক্তিত্বের বিকাশ ঘটে এবং সর্বজনীন কল্যাণ সাধিত হয়।"
        },
        {
          "label": "খ",
          "question": "তথ্য অধিকার বলতে কী বোঝায়?",
          "explanation": "তথ্য অধিকার আন্তর্জাতিকভাবে স্বীকৃত একটি মানবাধিকার। রাষ্ট্রের বিধানাবলি মানা সাপেক্ষে যথাযথ কর্তৃপক্ষের কাছ থেকে কোনো বিষয়ে নাগরিকের তথ্য পাওয়ার অধিকারকে তথ্য অধিকার বলে। আইনানুগ কোনো প্রতিষ্ঠান, সংগঠন বা কর্তৃপক্ষের গঠন, উদ্দেশ্য, কার্যাবলি, কর্মসূচি, দাপ্তরিক নথিপত্র, আর্থিক সম্পদের বিবরণ ইত্যাদিকে তথ্য বলা হয়। প্রত্যেক নাগরিকেরই তথ্য জানার এবং জানানোর অধিকার রয়েছে। বাংলাদেশ সরকার ২০০৯ সালের ৫ এপ্রিল 'তথ্য অধিকার আইন- ২০০৯' পাস করে। এ আইনটি সাংবাদিক, গবেষক, মানবাধিকারকর্মী, সমাজসেবকসহ নাগরিক সমাজের উপকারে আসছে এবং কিছু সীমাবদ্ধতা সত্ত্বেও প্রশংসা কুড়িয়েছে।"
        },
        {
          "label": "গ",
          "question": "উদ্দীপকে ৱর্ণিত 'ক' দেশের নারীরা কোন ধরনের অধিকার থেকে বঞ্চিত? ব্যাখ্যা করো।",
          "explanation": "উদ্দীপকে বর্ণিত 'ক' দেশের নারীরা রাজনৈতিক ও অর্থনৈতিক অধিকার থেকে বঞ্চিত। যে অধিকার ব্যক্তিকে অভাব ও দারিদ্র থেকে মুক্তি দিয়ে অর্থনৈতিক জীবনের নিরাপত্তা বিধান করে তাকে অর্থনৈতিক অধিকার বলে। কর্মের অধিকার, ন্যায্য মজুরি, লাভ, অবকাশ লাভ, শ্রমিক সংঘ বা ইউনিয়ন করার অধিকার, সম্পত্তি ও সামাজিক নিরাপত্তা লাভের অধিকার প্রভৃতি অর্থনৈতিক অধিকারের অন্তর্ভুক্ত। আবার, যে সকল অধিকার একজন নাগরিককে রাষ্ট্রীয় কাজে প্রত্যক্ষ বা পরোক্ষভাবে অংশগ্রহণের সুযোগ করে দেয় তাকে রাজনৈতিক অধিকার বলা হয়। ভোটদান, নির্বাচন করা ও নির্বাচিত হওয়া, সরকারি চাকরি লাভ, সরকারের গঠনমূলক সমালোচনা করা প্রভৃতি রাজনৈতিক অধিকারের অন্তর্ভুক্ত। উদ্দীপকে দেখা যাচ্ছে, শিবলী 'ক' রাষ্ট্রে কাজ করে। ছুটিতে সে তার মালিককে নিয়ে নিজ দেশে বেড়াতে আসে। ঐ সময় দেশের জাতীয় নির্বাচনে মহিলা-পুরুষ লাইনে দাড়িয়ে ভোট দেয়। শিবলী ও তার স্ত্রীও ভোট দেয়। শিবলীর দেশের এ অবস্থা দেখে শিবলীর মালিক আশ্চর্য হয়। সে দেখল শিবলীর দেশের নারীরা যে অধিকার ভোগ করছে তার দেশের নারীদের সে অধিকার ভোগ খুবই সীমিত। এমনকি কর্মক্ষেত্রেও সীমাবদ্ধতা রয়েছে। শিবলীর মালিকের যে আক্ষেপ তার দ্বারা এটাই বোঝা যায় যে, তার দেশের নারীরা রাজনৈতিক এবং অর্থনৈতিক অধিকার থেকে বঞ্চিত।"
        },
        {
          "label": "ঘ",
          "question": "উদ্দীপকে বর্ণিত শিবলী ও তার মালিকের দেশের মধ্যে কোন দেশ গণতন্ত্র প্রতিষ্ঠায় সচেষ্ট রয়েছে? তার সপক্ষে যুক্তি দাও।",
          "explanation": "উদ্দীপকে বর্ণিত শিবলী ও তার মালিকের দেশের মধ্যে শিবলীর দেশ গণতন্ত্র প্রতিষ্ঠায়: সচেষ্ট রয়েছে। শিবলী 'ক' রাষ্ট্রে কর্মরত অবস্থায় ছুটিতে তার মালিককে তার দেশে বেড়াতে নিয়ে আসে। ইতোমধ্যে দেশে জাতীয় নির্বাচনের দিন ধার্য হওয়ায় সে ও তার স্ত্রী যোগ্য প্রার্থীকে ভোট দেয় এবং শিবলী কর অফিসে গিয়ে কর প্রদান করে। শিবলীর দেশের নির্বাচনে লাইনে দাঁড়িয়ে নারী-পুরুষ সমানভাবে ভোট দিতে দেখে শিবলীর মালিক আশ্চর্য হয়। কেননা তাদের দেশে নারীর ভোটাধিকার যেমন সীমিত, তেমনি কর্মক্ষেত্রেও রয়েছে সীমাবদ্ধতা। সাধারণত রাষ্ট্র পরিচালনায় এবং শাসনকার্যে প্রত্যক্ষ ও পরোক্ষভাবে অংশগ্রহণ করার অধিকারকে রাজনৈতিক অধিকার বলে। ধর্ম- বর্ণ, নারী-পুরুষ নির্বিশেষে সকল নাগরিকের ভোট দেওয়ার অধিকার, নিজের যোগ্যতা অনুযায়ী সরকারি চাকরি লাভের অধিকার প্রভৃতি রাজনৈতিক অধিকারের অন্তর্ভুক্ত। আর সাধারণত গণতান্ত্রিক সরকারের মাধ্যমেই রাজনৈতিক অধিকার স্বীকৃত হয়। উদ্দীপকের শিবলীর দেশে গণতান্ত্রিকভাবে নারী-পুরুষ নির্বিশেষে ভোটাধিকার প্রয়োগ করে। অপরদিকে, শিবলীর মালিকের দেশে নারীদের যেহেতু-ভোটাধিকার এবং কর্মক্ষেত্র সীমিত, সেহেতু সেই দেশে গণতান্ত্রিক অধিকার লঙ্ঘিত হয়েছে। কেননা সেদেশে নারীরা ভোটাধিকার ও কর্ম লাভের অধিকার থেকে বঞ্চিত। গণতান্ত্রিক, রাষ্ট্রের প্রত্যেক নাগরিক ভোট প্রদান ও তার যোগ্যতা অনুযায়ী যেকোনো বৈধ পেশা গ্রহণ ও পরিবর্তন করতে পারে। অথচ শিবলীর মালিকের দেশে নারীরা রাজনৈতিক ও অর্থনৈতিক অধিকার থেকেও বঞ্চিত। পরিশেষে বলা যায়, উদ্দীপকের শিবলীর মালিকের 'ক' রাষ্ট্রে নাগরিকের গণতান্ত্রিক অধিকার লঙ্ঘিত হয়েছে। আর শিবলীর দেশ নাগরিকের রাজনৈতিক ও অর্থনৈতিক অধিকার প্রদান করে গণতন্ত্র প্রতিষ্ঠায় সচেষ্ট রয়েছে।"
        }
      ]
    },
    {
      "number": "7",
      "uddipok": "নাজমুল হাসান সাহেব একজন শিক্ষক, তিনি নিজের অধিকার ও কর্তব্য সম্পর্কে অত্যন্ত সচেতন। তিনি শান্তিতে বিশ্বাসী। এ জন্য তিনি যুদ্ধকে ঘৃণা করেন। তিনি চান জাতিসংঘ ঘোষিত মানবাধিকারসমূহ পৃথিবীর সকল রাষ্ট্রেই বাস্তবায়ন করতে আন্তরিকভাবে সচেষ্ট হবে।",
      "tag": "DC 23",
      "sub_questions": [
        {
          "label": "ক",
          "question": "মানবাধিকার কী?",
          "explanation": "ব্যক্তি সমাজ জীবনে যেসব সুযোগ-সুবিধার দাবিদার এবং যা ছাড়া তার ব্যক্তিত্ব বিকশিত হতে পারে না তাই মানবাধিকার।"
        },
        {
          "label": "খ",
          "question": "মানবাধিকার সংক্রান্ত সাধারণ নীতিগুলো উল্লেখ করো।",
          "explanation": "মানবাধিকার সংক্রান্ত সাধারণ নীতিগুলো সম্পর্কে জাতিসংঘের ঘোষনায় বলা হয়েছে, মানবাধিকার ভোগের বেলায় জাতি-ধর্ম-বর্ণ, নারী- পুরুষ, ধনী-গরিব যে ধরনের নাগরিকই হোক না কেন, তার রাজনৈতিক মতামত ও পদমর্যাদা যাই হোক না কেন, সে যে দেশেরই নাগরিক হোক না কেন অধিকার ও স্বাধীনতা ভোগের ক্ষেত্রে কোনো রকম তারতম্য বা পার্থক্য করা হবে না।"
        },
        {
          "label": "গ",
          "question": "বাংলাদেশের সংবিধানের তৃতীয় ভাগে বাংলাদেশের নাগরিকদের যে সব রাজনৈতিক ও সামাজিক অধিকারের কথা উল্লেখ রয়েছে- সেগুলোর নাম লেখো।",
          "explanation": "গণপ্রজাতন্ত্রী বাংলাদেশের সংবিধানের তৃতীয় ভাগে এদেশের নাগরিকদের মৌলিক অধিকারসহ সামাজিক, রাজনৈতিক ও অর্থনৈতিক অধিকারের স্বীকৃতি দেওয়া হয়েছে। নাগরিকের রাজনৈতিক অধিকার বলতে সেসব অধিকারকে বোঝায় যেগুলোর মাধ্যমে নাগরিকগণ রাষ্ট্র পরিচালনায় অংশগ্রহণ করে। বাংলাদেশের সংবিধানের তৃতীয় ভাগে নাগরিকের রাজনৈতিক অধিকার হিসেবে স্থায়ীভাবে বসবাসের অধিকার, নির্বাচনের অধিকার, সরকারি চাকরি লাভের অধিকার, আবেদন করার অধিকার, বিদেশে অবস্থানকালে নিরাপত্তা লাভের অধিকার, সরকারের কাজের সমালোচনার অধিকার প্রভৃতি স্বীকৃতি লাভ করছে। আবার, সামাজিক অধিকার বলতে সেসব অধিকারকে বোঝায় যেগুলো সমাজে সভ্য' জীবনযাপন করতে সাহায্য করে এবং যা জীবন সংরক্ষণ ও নিরাপত্তার জন্য একান্তভাবে অপরিহার্য। বাংলাদেশের সংবিধানে সামাজিক অধিকার হিসেবে জীবনধারণের অধিকার, স্বাধীনভাবে চলাফেরার অধিকার, সম্পত্তি ভোগের অধিকার, মতামত প্রকাশের অধিকার, সভা-সমিতির অধিকার, ধর্মীয় অধিকার, আইনের চোখে সমান অধিকার প্রভৃতি স্বীকৃত হয়েছে।"
        },
        {
          "label": "ঘ",
          "question": "'একটি দেশে সুশাসন প্রতিষ্ঠিত না হলে মানবাধিকার বা মৌলিক অধিকার এর নীতি কখনও বাস্তবায়িত হতে পারে না'- উক্তিটির যথার্থতা নির্ণয় করো।",
          "explanation": "যেকোনো দেশে সরকারের প্রধান কাজই হচ্ছে নাগরিকের মানবাধিকার বা মৌলিক অধিকার নিশ্চিত করা। মানবাধিকার বা মৌলিক অধিকারগুলো নিশ্চিত করার জন্য প্রথমেই দরকার সুশাসন প্রতিষ্ঠা করা। সুশাসন প্রতিষ্ঠিত না করলে দেশে অরাজকতা ও বিশৃঙ্খলা সৃষ্টি হবে। সুশাসন প্রতিষ্ঠিত না হলে, রাজনৈতিক অস্থিরতা সৃষ্টি হয়। রাজনৈতিক দলগুলোর সহিংস আচরণ যেমন হরতাল, অবরোধ, জ্বালাও-পোড়াও নীতি অবলম্বনের ফলে নাগরিকগণ স্বাধীনভাবে চলাফেলা করতে পারে না, তেমনি তাদের দৈনন্দিন কার্যক্রমগুলো সম্পাদন করতে পারে না। তাছাড়া এতে নাগরিকের অর্থনৈতিক কার্যক্রমও বাধাগ্রস্ত হয়। সুশাসন প্রতিষ্ঠিত না হলে নাগরিকগণ সামাজিক নিরাপত্তার অভাব, বোধ করে। শিক্ষা প্রতিষ্ঠানগুলো সুষ্ঠুভাবে তাদের কার্যক্রম সম্পাদন করতে পারে না। সুশাসন প্রতিষ্ঠিত না হলে নাগরিক সততার সাথে তাদের ভোটাধিকার প্রয়োগ ও প্রার্থী বাছাই করতে পারে না। উদ্দীপকে নাজমুল হাসান কামনা করেন, জাতিসংঘ ঘোষিত মানবাধিকারসমূহ পৃথিবীর সকল রাষ্ট্রেই বাস্তবায়িত হোক। কিন্তু একটি দেশে সুশাসন প্রতিষ্ঠিত না হলে মানবাধিকার বা মৌলিক অধিকারের নীতি বাস্তবায়িত হতে পারে না।"
        }
      ]
    },
    {
      "number": "8",
      "uddipok": "অং-সান-সূচি একজন জনপ্রিয় রাজনৈতিক নেত্রী। তিনি অতি সহজেই প্রজ্ঞার মাধ্যমে জনগণকে আকৃষ্ট করতে পারেন। জনগণ তাকে অন্ধভাবে বিশ্বাস করে। বিশেষ করে তার বক্তব্য ও ব্যক্তিত্ব জনগণকে উজ্জীবিত করে, গত জাতীয় নির্বাচনে তার দল জয় লাভ করে।",
      "tag": "DC 23",
      "sub_questions": [
        {
          "label": "ক",
          "question": "রাজনৈতিক দল কী?",
          "explanation": "রাজনৈতিক দল (Political party) হলো বিশেষ নীতি বা আদর্শের সমর্থনে সংগঠিত সংঘবিশেষ, যা সাংবিধানিক উপায়ে সরকার গঠন ও পরিচালনার চেষ্টা করে।"
        },
        {
          "label": "খ",
          "question": "চাপ সৃষ্টিকারী গোষ্ঠী বলতে কী বোঝায়?",
          "explanation": "চাপসৃষ্টিকারী গোষ্ঠী (Pressure Group) হচ্ছে কোনো সংগঠিত সামাজিক গোষ্ঠী যারা নিজেদের স্বার্থরক্ষা নিশ্চিত করতে রাজনৈতিক কর্তৃপক্ষের আচরণকে প্রভাবিত করার চেষ্টা করে। চাপসৃষ্টিকারী গোষ্ঠী কোনো রাজনৈতিক দল নয়। এদের কোনো রাজনৈতিক উদ্দেশ্য থাকে না। এরা সরকারি নীতিকে প্রভাবিত করে নিজেদের স্বার্থকে -যথাযথভাবে আদায় করতে সর্বদা সচেষ্ট থাকে। এরা সাধারণত নির্দিষ্ট - শ্রেণি বা গোষ্ঠীর পক্ষে সরকারের নীতিকে দৃশ্যমান ও অদৃশ্যমানভাবে প্রভাবিত করার চেষ্টা করে। শিক্ষক সমিতি, বণিকসংঘ, শ্রমিক ইউনিয়ন, সুশীল সমাজ প্রভৃতি চাপসৃষ্টিকারী গোষ্ঠীর উদাহরণ।"
        },
        {
          "label": "গ",
          "question": "উদ্দীপকে বর্ণিত অং-সান-সূচির নেতৃত্বের ধরন ব্যাখ্যা করো।",
          "explanation": "নিম্নের অনুরুপ: উদ্দীপকে জাতির জনক বঙ্গবন্ধু শেখ মুজিবুর রহমানের যে বিশেষ নেতৃত্বের পরিচয় মেলে তা হলো সম্মোহনী নেতৃত্ব। কোনো নেতা নেতৃত্ব ও কাজের মাধ্যমে জনগণকে ব্যাপকভাবে মুগ্ধ, অনুপ্রাণিত ও উদ্বুদ্ধ করতে সক্ষম হলে তার নেতৃত্বকে সম্মোহনী বা জাদুকরী নেতৃত্ব (Charismatic Leadership) বলা হয়। সম্মোহন শব্দটির অর্থ হচ্ছে আকৃষ্ট বা নিয়ন্ত্রণ করার বিশেষ গুণ। আর এ ধরনের বিশেষ গুণসম্পন্ন নেতা জনগণকে মুগ্ধ করতে পারেন। জার্মান সমাজবিজ্ঞানী ম্যাক্সওয়েবার (Max Weber) সর্বপ্রথম এ নেতৃত্বের ধারণা প্রদান করেন। অবিভক্ত ভারতবর্ষের মহাত্মা গান্ধী, বাংলাদেশের জাতির পিতা বঙ্গবন্ধু শেখ মুজিবুর রহমান, মওলানা আব্দুল হামিদ খান ভাসানী প্রমুখ নেতার মধ্যে সম্মোহনী নেতৃত্বের গুণ ছিল। উদ্দীপকে জাতির জনক বঙ্গবন্ধু শেখ মুজিবুর রহমানের ঐতিহাসিক ৭ই মার্চের ভাষণের অংশবিশেষ উল্লেখ করা হয়েছে। এ ভাষণে উদ্বুদ্ধ হয়েই বাঙালিরা স্বাধীনতা সংগ্রামে ঝাঁপিয়ে পড়ে এবং দীর্ঘ নয় মাস সশস্ত্র সংগ্রামের মাধ্যমে ১৯৭১ সালের ১৬ই ডিসেম্বর চূড়ান্ত বিজয় অর্জন করে। বঙ্গবন্ধু শেখ মুজিবুর রহমানের এরূপ নেতৃত্ব সম্মোহনী নেতৃত্বেরই পরিচায়ক।"
        },
        {
          "label": "ঘ",
          "question": "উদ্দীপকে বর্ণিত অং-সান-সূচির গুণাবলি ব্যতীত নেতৃত্বের আর কী গুণাবলি থাকতে পারে? পাঠ্যবইয়ের আলোকে বিশ্লেষণ করো।",
          "explanation": "উদ্দীপকে বর্ণিত অং-সান-সূচির গুণ তথা সম্মোহনী ক্ষমতা ব্যতীত একজন নেতাকে আত্মসংযম, সাধারণ জ্ঞান, সিদ্ধান্ত গ্রহণের ক্ষমতা ন্যায়পরায়ণতা, সৎ সাহস, বিশ্বাস, আনুগত্যসহ বিভিন্ন গুণাবলির অধিকারী হতে হয়। যে বিষয়েই হোক না কেন, নেতৃত্ব দিতে হলে তাকে গভীর জ্ঞানের অধিকারী হতে হবে। বিশেষ লক্ষ্য অর্জনের জন্য দূরদৃষ্টিসম্পন্ন যোগ্য নেতৃত্বের প্রয়োজন- তা সাংস্কৃতিক, রাজনৈতিক বা অর্থনৈতিক যে ক্ষেত্রেই হোক না কেন। নেতার দূরদৃষ্টি না থাকলে তিনি এমন নীতি অনুসরণ করবেন, যা টেনে আনবে দুঃখের প্রবাহ, হতাশা বা অন্ধকার। ন্যায়-নীতি নেতৃত্বের এক বিশেষ গুণ। ন্যায়-নীতি ছাড়া অনুসরণকারীদের উদ্বুদ্ধ করা সম্ভব হয় না। আত্মবিশ্বাসে বলীয়ান না হলে অপরের মনে বিশ্বাস সৃষ্টি করা যায় না। ভাষার মাধ্যমে ভাবপ্রকাশ করা হয়। সুতরাং ভাষার দৃঢ়তা ও স্বচ্ছতা না থাকলে জনমত উদ্বেল হয়ে ওঠে না। সংযমও নেতার বিশেষ গুণ। সংযম ছাড়া শৃঙ্খলা রক্ষা করা সম্ভব হয় না এবং দুঃখ ও বেদনায় সাহস সঞ্চয় করা সম্ভব হয় না। আত্মবিশ্লেষণের ক্ষমতা ও সদাচরণ নেতৃত্বের উল্লেখযোগ্য গুণ। আকর্ষণীয় ব্যক্তিত্বও নেতার একটি অপরিহার্য গুণ। ব্যক্তিত্বের সম্মোহনী শক্তিই নেতাকে সকলের নিকট শ্রদ্ধার পাত্র করে এবং তিনি সকলের আনুগত্য লাভ করেন। নেতার কর্ম, চিন্তাধারা, আচার-আচরণ তাঁর ব্যক্তিত্বকে মোহনীয় করে তোলে। নেতার অভিজ্ঞতা এবং সে অভিজ্ঞতার আলোকে সিদ্ধান্ত গ্রহণ নেতার কর্মপ্রবাহকে গতিশীল করে তোলে। অভিজ্ঞতার অভাব নেতৃত্বকে ম্লান করতে পারে। কঠোরতা ও কোমলতা এ দুই গুণ নেতার থাকতে হবে। প্রয়োজনবোধে তিনি হবেন বজ্রের মত কঠোর এবং ফুলের মত কোমল। নেতা তাঁর অনুসারী ও অন্যান্যের প্রতি হবেন নিরপেক্ষ। তাঁর ন্যায়-নীতি হতে হবে প্রশ্নাতীত। আত্মসংযম নেতার বড় গুণ। আত্মসংযমের অভাবে নেতার নেতৃত্ব ম্লান হয়ে পড়ে। নেতা অসাধারণ সাহসী ব্যক্তি। কোন বাধা তাঁর পথ রোধে সক্ষম নয়। এসকল গুণাবলি একজন ব্যক্তিকে আদর্শ নেতায় পরিণত করে। জাতীয় ঐক্য ও সংহতি সংরক্ষণে যোগ্য নেতৃত্বের বিকল্প নেই। সঠিক নেতৃত্ব জাতিকে তার অভিষ্ট লক্ষ্য অর্জনে সহায়তা করে। এজন্য একজন নেতাকে উপর্যুক্ত গুণাবলিসমূহের অধিকারী হতে হয়।"
        }
      ]
    },
    {
      "number": "9",
      "uddipok": "",
      "tag": "DC 23",
      "sub_questions": [
        {
          "label": "ক",
          "question": "আব্রাহাম লিংকন প্রদত্ত গণতন্ত্রের সংজ্ঞাটি কী?",
          "explanation": "গণতন্ত্রের সংজ্ঞায় আব্রাহাম লিংকন বলেন, 'গণতন্ত্র হচ্ছে জনগণের জন্য জনগণের দ্বারা পরিচালিত জনগণের সরকার।’"
        },
        {
          "label": "খ",
          "question": "একনায়কতন্ত্র বলতে কী বোঝ?",
          "explanation": "একনায়কতন্ত্র হলো এমন এক ধরনের শাসনব্যবস্থা যেখানে সরকারের সমস্ত ক্ষমতা এক ব্যক্তির হাতে কুক্ষিগত থাকে। একনায়কতন্ত্র 'এক জাতি, এক দল ও এক নেতা' এই নীতিতে বিশ্বাসী। এ সরকার ব্যবস্থায় সরকারের বিরুদ্ধাচারণ কঠোর হাতে দমন করা হয়। একনায়কতন্ত্রের বিরুদ্ধে কোনো সমালোচনা সহ্য করা হয় না। এমনকি কোনো রাজনৈতিক সংগঠনও এখানে গড়ে ওঠতে দেওয়া হয় না।"
        },
        {
          "label": "গ",
          "question": "উপরের ছকের 'ক' সরকারের সাথে 'খ' সরকারের, পার্থক্য নির্দেশ করো।",
          "explanation": "উদ্দীপকের ছক 'ক' ও 'খ' অর্থাৎ গণতান্ত্রিক ও একনায়কতান্ত্রিক সরকারের মধ্যে নানাবিধ পার্থক্য বিদ্যমান। গণতন্ত্র হলো জনগণের মতের ভিত্তিতে জনগণ দ্বারা পরিচালিত 'শাসনব্যবস্থা। এ ধরনের সরকারব্যবস্থায় জনগণের শাসন প্রতিষ্ঠিত, একাধিক দলের উপস্থিতি রয়েছে। প্রচার মাধ্যমগুলো মুক্ত ও স্বাধীন এবং আইনসভা সার্বভৌম ক্ষমতার অধিকারী। এখানে জনগণই হচ্ছে সকল ক্ষমতার উৎস। জনগণ নিজেরাই নিজেদের মধ্য থেকে সরকার নির্বাচন করে। জনগণের প্রত্যক্ষ ভোটে সরকার নির্বাচিত হয়। সরকারকে জনগণের সমর্থন নিয়ে ক্ষমতায় যেতে হয়। আবার জনগণের আস্থা বা সমর্থন হারালে সরকার ক্ষমতা ছাড়তে বাধ্য হয়। অন্যদিকে, একনায়কতন্ত্র এমন একটি শাসনব্যবস্থা যা হতে পারে এক ব্যক্তির, এক দলের বা এক শ্রেণির অথবা তাদের সমর্থিত শাসনব্যবস্থা। এখানে সকল ক্ষমতা একজন ব্যক্তি হাতে কুক্ষিগত থাকে। একটি মাত্র রাজনৈতিক দলের শাসন প্রতিষ্ঠিত হয়। প্রচার মাধ্যমগুলো সরকার কর্তৃক নিয়ন্ত্রিত থাকে। ফলে জনগণের বাকস্বাধীনতা থাকে না। আইনসভার প্রকৃতি অনেকটা প্রহসনমূলক হয়ে থাকে। এ ধরনের সরকারব্যবস্থায় শাসক যুক্তি অপেক্ষা পেশিশক্তিতে বেশি বিশ্বাস করে। জনগণের ব্যক্তিস্বাধীনতা বলতে কিছুই থাকে না। উদ্দীপকে উল্লেখিত ছকের 'ক' সরকারের বৈশিষ্ট্য হলো জনগণের শাসন, একাধিক দলের উপস্থিতি প্রভৃতি। অপরদিকে 'খ' সরকারে এক ব্যক্তির শাসন, এক দলের উপস্থিতি লক্ষ করা যায়। যা উপরে বর্ণিত গণতান্ত্রিক ও এনকায়কতান্ত্রিক সরকারের সাথে সাদৃশ্যপূর্ণ। পূর্বোক্ত আলোচনার প্রেক্ষিতে বলা যায়, গণতন্ত্র ও একনায়কতন্ত্রের মধ্যে সুস্পষ্ট পার্থক্য বিদ্যমান।"
        },
        {
          "label": "ঘ",
          "question": "উপরের ছকে বর্ণিত 'ক' ও 'খ' সরকারের মধ্যে কোনটিকে তুমি উত্তম মনে করো?",
          "explanation": "উদ্দীপকের ছকে বর্ণিত 'ক' ও 'খ' সরকার যথাক্রমে গণতান্ত্রিক এবং একনায়কতান্ত্রিক পদ্ধতিতে পরিচালিত। এ দুটির মধ্যে আমি গণতান্ত্রিক শাসন পদ্ধতিকে সমর্থন করি। যে শাসনব্যবস্থায় জনগণই প্রকৃত ক্ষমতার অধিকারী তাকে গণতন্ত্র বলা হয়। এ ব্যবস্থায় স্বাধীন প্রচার মাধ্যম ও একাধিক রাজনৈতিক দল থাকে। ফলে জনগণ রাষ্ট্রের বিভিন্ন ক্ষেত্রে তাদের মতামত প্রকাশ ও কর্তৃত্ব প্রতিষ্ঠার সুযোগ পায়। উদ্দীপকের 'ক' সরকারেরও অনুরূপ বৈশিষ্ট্য লক্ষ করা যায়। অপরদিকে একনায়কতন্ত্র হলো এমন শাসনব্যবস্থা যাতে এক ব্যক্তি, এক দল বা এক শ্রেণির হাতে ক্ষমতা পুঞ্জীভূত থাকে। এতে গণমাধ্যম নিয়ন্ত্রিত থাকে বলে জনগণের ব্যক্তি ও বাকস্বাধীনতা বলে কিছুই নেই। উদ্দীপকের 'খ' সরকারের ও এক ব্যক্তির উপস্থিতি ও সরকার নিয়ন্ত্রিত প্রচার মাধ্যম দেখা যায়। যা একনায়কতান্ত্রিক শাসনব্যবস্থার সাথে সাদৃশ্যপূর্ণ। একনায়কতন্ত্রে একনায়ক তার কার্যাবলির জন্য কারো কাছে দায়বন্ধ থাকে না। ফলে এটি একটি দায়িত্বহীন শাসনব্যবস্থায় পরিণত হয়'। অন্যদিকে, গণতান্ত্রিক সরকার ব্যবস্থা জনমতভিত্তিক শাসনব্যবস্থা। এ ব্যবস্থায় জনমতের ভিত্তিতে শাসনকার্য পরিচালিত হয় বলে জনআকাঙ্ক্ষা পূর্ণ হয়। একনায়কতন্ত্রে জনগণের আশা-আকাঙ্ক্ষার প্রতিফলন ঘটে না। এখানে জনগণের মতামতকে উপেক্ষা করা হয়। পক্ষান্তরে, গণতন্ত্র নমনীয় শাসনব্যবস্থা। এ শাসনব্যবস্থায় সরকারকে সহজেই পরিবর্তন করা যায়। কিন্তু একনায়কতান্ত্রিক শাসনব্যবস্থায় ক্ষমতার অতি কেন্দ্রীকরণ হয়ে থাকে। যার কারণে জনগণের আশা-আকাঙ্ক্ষার প্রতিফলন ঘটে না। ফলে সুশাসনও নিশ্চিত হয় না। উপরের আলোচনা থেকে বোঝা যায় যে, গণতান্ত্রিক শাসনব্যবস্থায় জনগণের সার্বভৌমত্ব প্রতিষ্ঠিত হয়। কিন্তু, একনায়কতন্ত্রে জনগণকে উপেক্ষা করা হয়। তাই আমি উদ্দীপকের 'ক' সরকার তথা গণতান্ত্রিক শাসন পদ্ধতিকে সমর্থন করি।"
        }
      ]
    },
    {
      "number": "10",
      "uddipok": "'ক' দেশে শাসন বিভাগ আইনসভার নিকট জবাবদিহি করে এবং একটি কেন্দ্র থেকে সমগ্র দেশ পরিচালিত হয়। এর রাষ্ট্রপ্রধান জনগণের পরোক্ষ ভোটে নির্বাচিত হয়। এদিক থেকে 'খ' দেশের সাথে কিছুটা পার্থক্য আছে। 'খ' দেশে কেন্দ্র ও প্রদেশের মধ্যে সংবিধানের মাধ্যমে ক্ষমতা বিভাজন করে দেয়া আছে। এর রাষ্ট্রপ্রধান সরাসরি ভোটে নির্বাচিত হয়।",
      "tag": "DC 23",
      "sub_questions": [
        {
          "label": "ক",
          "question": "সরকারের অঙ্গ কয়টি ও কী কী?",
          "explanation": "সরকারের অঙ্গ তিনটি। যথা- আইন বিভাগ, শাসন বিভাগ ও বিচার বিভাগ।"
        },
        {
          "label": "খ",
          "question": "আইনসভার দু'টি কাজ লেখ।",
          "explanation": "আইনসভার দুটি কাজ হলো নির্বাচন সংক্রান্ত ও বিচার সংক্রান্ত কাজ। আইনসভার প্রধান কাজ আইন প্রণয়ন হলেও এটি আরও অন্যান্য কাজ করে থাকে। যেমন- নির্বাচন সংক্রান্ত ও বিচার সংক্রান্ত কাজ। আইনসভা নির্বাচন সংক্রান্ত কাজ করে থাকে। যেমন- বাংলাদেশ ও ভারতের আইনসভার সদস্যদের ভোটে রাষ্ট্রপতি নির্বাচিত হয়ে থাকে। বাংলাদেশের জাতীয় সংসদের ৫০টি সংরক্ষিত নারী আসনের প্রতিনিধিরাও আইনসভার মাধ্যমে নির্বাচিত হয়। আইনসভা বিচার সংক্রান্ত কাজও করে থাকে। যেমন- যুক্তরাজ্যের আইনসভার উচ্চকক্ষ 'হাউজ অব লর্ডস' সে দেশের আপিল বিভাগের সর্বোচ্চ আদালত হিসেবে কাজ করে। বাংলাদেশের ও মার্কিন যুক্তরাষ্ট্রের আইনসভা গুরুতর অপরাধের দায়ে রাষ্ট্রপ্রধান, সরকার প্রধান, বিচারক ও উচ্চপদস্থ কর্মকর্তাদের অভিশংসন বা অপসারণ করতে পারে।"
        },
        {
          "label": "গ",
          "question": "উদ্দীপকে বর্ণিত দু'টি দেশের যে পার্থক্য পরিলক্ষিত হয়- তা ব্যাখ্যা করো।",
          "explanation": "উদ্দীপকে বর্ণিত 'ক' রাষ্ট্রে এককেন্দ্রিক এবং 'খ' রাষ্ট্রে যুক্তরাষ্ট্রীয় সরকারব্যবস্থা বিদ্যমান। উক্ত রাষ্ট্রদ্বয়ের মধ্যে বহুবিধ বৈসাদৃশ্য রয়েছে। ভৌগোলিকভাবে ক্ষমতা বণ্টনের নীতি অনুযায়ী সরকারের দুটি ধরন হলো এককেন্দ্রিক ও যুক্তরাষ্ট্রীয়। এককেন্দ্রিক সরকার ব্যবস্থায় কেন্দ্রীয় সরকার সর্বময় ক্ষমতার অধিকারী। কেন্দ্রীয় আইনসভা দেশের একমাত্র সর্বোচ্চ আইন প্রণয়নকারী সংস্থা। রাষ্ট্রের শাসন বিভাগ আইন বিভাগের নিকট দায়ী। উদ্দীপকে বর্ণিত 'ক' রাষ্ট্রেও অনুরূপ শাসনব্যবস্থাস পরিলক্ষিত হয়। অন্যদিকে, যুক্তরাষ্ট্রীয় সরকারব্যবস্থায় কেন্দ্রীয় সরকার একমাত্র ক্ষমতার অধিকারী হয় না। সেখানে কেন্দ্র ও প্রদেশের মধ্যে ক্ষমতা বিভাজিত হয়। যেমনটি 'খ' রাষ্ট্রের বৈশিষ্ট্যের প্রতিফলিত হয়েছে। এককেন্দ্রিক সরকারব্যবস্থায় দেশের সংবিধান লিখিত বা অলিখিত, সুপরিবর্তনীয় বা দুষ্পরিবর্তনীয় যেকোন ধরনের হতে পারে। যুক্তরাষ্ট্রীয় সরকারব্যবস্থায় দেশের সংবিধান অবশ্যই লিখিত ও দুষ্পরিবর্তনীয় হয়। এককেন্দ্রিক সরকারব্যবস্থায় দেশের নাগরিককে শুধু কেন্দ্রীয় সরকারের প্রতি অনুগত থাকতে হয়। আর যুক্তরাষ্ট্রীয় ব্যবস্থায় নাগরিককে কেন্দ্রীয় ও আঞ্চলিক উভয় সরকারের প্রতি আনুগত্য প্রদর্শন করতে হয়। উদ্দীপকে উল্লিখিত দুটি সরকার ব্যবস্থার মধ্যে এককেন্দ্রিক শাসনব্যবস্থা শক্তিশালী সরকার গঠনে সহায়ক। অন্যদিকে, যুক্তরাষ্ট্রীয় ব্যবস্থায় দুটি সরকারের মধ্যে ক্ষমতা ভাগাভাগি এবং আলাদা নীতির ভিত্তিতে পরিচালিত হয় বলে শাসনব্যবস্থা দুর্বল হয়ে থাকে। এককেন্দ্রিক সরকার ব্যয়বহুল নয়। কিন্তু যুক্তরাষ্ট্রীয় সরকার ব্যয়বহুল। এককেন্দ্রিক সরকারের প্রাদেশিক স্বায়ত্তশাসন নেই। কিন্তু যুক্তরাষ্ট্রে প্রদেশগুলোর স্বায়ত্তশাসন সংবিধান কর্তৃক স্বীকৃত।"
        },
        {
          "label": "ঘ",
          "question": "'ক' দেশের সরকার ব্যবস্থা অন্য যেকোনো সরকার থেকে উত্তম- আলোচনা করো।",
          "explanation": "উদ্দীপকের 'ক' দেশে এককেন্দ্রিক সরকার ব্যবস্থা বিদ্যমান। আর এককেন্দ্রিক সরকার ব্যবস্থা অন্য যেকোনো সরকার ব্যবস্থা থেকে উত্তম। এককেন্দ্রিক সরকারব্যবস্থা বলতে এমন এক সরকারকে বোঝায় যেখানে সংবিধানের মাধ্যমে রাষ্ট্রীয় ক্ষমতা কেন্দ্রীয় সরকারের হাতে ন্যস্ত থাকে। এখানে প্রাদেশিক সরকার থাকতে পারে, কিন্তু এই সরকারগুলো কোনো স্বাধীন ক্ষমতা ভোগ করে না। এবং আঞ্চলিক সরকার কেন্দ্রের নিকট দায়ী থাকে। এককেন্দ্রিক সরকার ব্যবস্থার সুবিধার জন্য একে অন্য সরকার ব্যবস্থা থেকে উত্তম মনে করা হয়। এককেন্দ্রিক ব্যবস্থায় শক্তিশালী সরকার প্রতিষ্ঠায় সহায়ক। কারণ এটি অভিন্ন আইনের দ্বারা অখণ্ড নীতির ভিত্তিতে পরিচালিত হয় বিধায় শাসনকার্যে দৃঢ়তা প্রকাশ পায়। সরকারের রাষ্ট্রীয় ক্ষমতা সরাসরি একটি মাত্র কেন্দ্র থেকে পরিচালিত হয় বলে, জাতীয় কোনো জরুরি প্রয়োজন বা সংকটে দ্রুত সিদ্ধান্ত গ্রহণ করতে পারে। এ সরকার ব্যবস্থায় সরকারি ব্যয় কম হয় এবং এটি সাংগঠনিক দিক দিয়ে সরল প্রকৃতির। একটি দেশের সুষম উন্নয়নে এ সরকার ব্যবস্থা খুবই উপযোগী। এককেন্দ্রিক শাসনব্যবস্থায় সংবিধান নমনীয় ও সুপরিবর্তনীয় হয়ে থাকে। এই গুণের কারণে কেন্দ্রীয় সরকার তাদের প্রয়োজনমতো বিভিন্ন আঞ্চলিক সরকার গঠন করতে পারে। এ ব্যবস্থায় সমগ্র অঞ্চলের, জনগণ, ভাষা, ধর্ম, সংস্কৃতি, অর্থনৈতিক ও ভৌগোলিক পরিবেশ নির্বিশেষে একটি জাতীয় সরকার ও জাতীয় স্বার্থের নিকট আত্মনিবেদন করে থাকে। এতে জাতীয়তাবোধ, দেশপ্রেম বৃদ্ধি পায় এবং জাতীয় ঐক্য ও সংহতি সুদৃঢ় হয় যা দেশকে শান্তি ও উন্নয়নের পথে এগিয়ে নিয়ে যায়। উপরের আলোচনা থেকে দেখা যায়, এককেন্দ্রিক সরকারের সুবিধা অন্য যেকোনো সরকারের সুবিধার চেয়ে বেশি। তাই বলা যায়, এককেন্দ্রিক সরকার অন্য যেকোনো সরকার ব্যবস্থা থেকে উত্তম।"
        }
      ]
    },
    {
      "number": "11",
      "uddipok": "উৎপত্তিগত বা শাব্দিক দিক থেকে জাতি ও জাতীয়তা বলতে একই বংশোদ্ভূত জনসমষ্টিকে বোঝানো হলেও আধুনিককালে জাতি ও জাতীয়তার মধ্যে পার্থক্য খুঁজে পাওয়া যায়। জাতি হচ্ছে জাতীয়তাবাদী চেতনারই ফসল। ভাষা ও সংস্কৃতিভিত্তিক ঐক্যই বাঙালি জাতীয়তাবাদের মূলভিত্তি। বাংলাদেশ স্বাধীন হয়েছে ভাষা ও সংস্কৃতিভিত্তিক জাতীয়তাবাদ উন্মেষের ফলে।",
      "tag": "DC 23",
      "sub_questions": [
        {
          "label": "ক",
          "question": "জাতি কী?",
          "explanation": "জাতি হচ্ছে জাতীয়তাবোধে উদ্দীপ্ত এবং রাজনৈতিকভাবে সুসংগঠিত এমন এক জনসমষ্টি যারা হয় স্বাধীন অথবা স্বাধীনতাকামী।"
        },
        {
          "label": "খ",
          "question": "বাঙালি জাতীয়তাবাদ বলতে কী বোঝ?",
          "explanation": "১৯৫২ সালে ভাষা আন্দোলনের ফলে সৃষ্ট বাঙালির ভাষা ও সংস্কৃতিভিত্তিক জাতীয়তাবাদই হলো বাঙালি জাতীয়তাবাদ। ভৌগোলিক, বংশগত, ভাষাগত, ধর্মীয় প্রভৃতি সম-আকাঙ্ক্ষা সম্পন্ন ঐক্যের দ্বারা আবদ্ধ জনসমাজের মধ্যে গভীর একাত্মবোধ ও স্বজাত্যপ্রীতি জাতীয়তাবোধের সৃষ্টি করে। জাতীয়তাবোধের সঙ্গে স্বদেশপ্রেম যুক্ত হলে গড়ে ওঠে জাতীয়তাবাদ। বাঙালির মাঝেও ১৯৫২ সালের ভাষাগত ঐক্যের চেতনা জাতীয়তাবোধের জন্ম দেয়। বাঙালির মাঝে সৃষ্ট এ জাতীয়তাবোধই পরবর্তীতে বাঙালি জাতীয়তাবাদে রূপ নেয়।"
        },
        {
          "label": "গ",
          "question": "জাতি ও জাতীয়তার মধ্যে পার্থক্য কি কি ? ব্যাখ্যা করো।",
          "explanation": "জাতি ও জাতীয়তার মধ্যে কতকগুলো সুস্পষ্ট পার্থক্য বিদ্যমান। জাতীয়তার একটি উল্লেখযোগ্য উপাদান হলো ধর্মীয় ঐক্য। একই ধর্মের অনুসারীদের মধ্যে বিশ্বাস ও ধর্মীয় বিধিবিধান পালনের মাধ্যমে ঐক্যবোধ জাগ্রত হয়। ইতিহাস-ঐতিহ্যগত ঐক্যও জাতীয়তার উপাদান। অভিন্ন ইতিহাস ঐতিহ্য জনগণকে ঘনিষ্ঠ ঐক্যসূত্রে আবদ্ধ করে জাতীয়তা গঠনে ভূমিকা পালন করে। এছাড়াও কোনো জনসমাজের মধ্যে একই ধরনের রাজনৈতিক ও অর্থনৈতিক আকাঙ্ক্ষা, ভাবগত মেলবন্ধন, তাদের মধ্যে জাতীয়তার ভাব সৃষ্টিতে গুরুত্বপূর্ণ ভূমিকা পালন করে।"
        },
        {
          "label": "ঘ",
          "question": "বাংলাদেশ সংবিধানে রাষ্ট্রীয় মূলনীতি হিসেবে সন্নিবেশিত জাতীয়তাবাদ সম্পর্কে কী জান।",
          "explanation": "১৯৭২ সালে প্রণীত বাংলাদেশের সংবিধানে জাতীয়তাবাদকে মূলনীতির অন্তর্ভুক্ত করা হয়। ১৯৫২ সালের ভাষা আন্দোলনের ফলে সৃষ্ট ভাষা ও সংস্কৃতিভিত্তিক জাতীয়তাই হলো বাঙালি জাতীয়তাবাদ। এ বাঙালি জাতীয়তাবোধই হিল আমাদের সকল আন্দোলন ও সংগ্রামের প্রেরণাশক্তি। বহু ত্যাগ ও রক্তের বিনিময়ে আমরা ১৯৭১ সালে যে স্বাধীনতা অর্জন করেছি তার মূলে ছিল বাঙালি জাতীয়তাবাদ। এজন্যই ১৯৭২ সালে প্রণীত বাংলাদেশ সংবিধানে বলা হয়েছিল যে, ভাষাগত ও সংস্কৃতিগত একক সত্তাবিশিষ্ট যে বাঙালি জনগোষ্ঠী ঐক্যবদ্ধ সংগ্রাম ও মুক্তিযুদ্ধের মাধ্যমে স্বাধীনতা ও সার্বভৌমত্ব অর্জন করেছে, সে জনগোষ্ঠীর ঐক্য বাঙালি জাতীয়তাবাদের ভিত্তি। এটি হলো জাতীয়তার গণতান্ত্রিক পরিচয়। বাংলাদেশ সংবিধানের ৫ম সংশোধনীতে 'বাঙালি জাতীয়তাবাদের' পরিবর্তে 'বাংলাদেশি জাতীয়তাবাদ'-এর কথা বলা হয়েছিল। সম্প্রতি সংবিধানের ৫ম সংশোধনী উচ্চ আদালত কর্তৃক বাতিল ঘোষিত হয়েছে। পরবর্তীতে ২০১১ সালে বাংলাদেশ সংবিধানের 'পঞ্চদশ সংশোধনী' জাতীয় সংসদে গৃহীত হলে পুনরায় বাঙালি জাতীয়তাবাদকে অন্যতম রাষ্ট্রীয় মূলনীতি হিসেবে গ্রহণ করা হয়েছে।"
        }
      ]
    }
  ]
}