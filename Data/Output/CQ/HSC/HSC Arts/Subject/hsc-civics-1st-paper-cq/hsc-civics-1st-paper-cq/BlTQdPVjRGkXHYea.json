{
  "title": "নটরডেম কলেজ, ঢাকা ২০২৪",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "রহিম এ বছর একাদশ শ্রেণির মানবিক শাখায় ভর্তি হয়েছে। তার বাবা ছিলেন বিশিষ্ট রাজনীতিবিদ ও জনপ্রতিনিধি। তার বাবা রহমান সাহেব বর্তমান জাতীয় সংসদের সদস্য। রহিমের ইচ্ছা রাজনীতি ও জনসেবার মাধ্যমে দেশ ও জাতির কল্যাণে আত্মনিয়োগ করা। তাই সুযোগ পেলেই সে তার বাবার সাথে নাগরিক অধিকার, রাষ্ট্র, সংবিধান ও সুশাসন বিষয়ে আলোচনা করে। ছেলের আগ্রহ দেখে রহমান সাহেব এ বিষয়ে আরও জ্ঞান অর্জনের জন্য রহিমকে নাগরিকতা সংশ্লিষ্ট বিষয়টি পাঠ্য হিসাবে নেয়ার পরামর্শ দেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "এফ. আই. গ্লাউড (F.I. Gloud) এর মতে, \"যেসব প্রতিষ্ঠান, অভ্যাস, কার্যাবলি ও চেতনার দ্বারা মানুষ রাষ্ট্রীয় বা রাজনৈতিক সমাজের প্রতি দায়িত্ব ও কর্তব্য পালন এবং অধিকার ভোগ করতে পারে, তার অধ্যয়নই হচ্ছে পৌরনীতি।\""
        },
        {
          "label": "খ",
          "question": "",
          "explanation": "মানবসভ্যতার আদি ও অকৃত্রিম সংগঠন হলো পরিবার। অ্যারিস্টটলের মতে, পরিবার হলো রাষ্ট্রের আদিরূপ। সময়ের ধারাবাহিকতায় পরিবারের সম্প্রসারণ ঘটেছে এবং গড়ে উঠেছে রাষ্ট্র ও অন্যান্য প্রতিষ্ঠান। কেননা, পরিবার থেকেই মানুষের ব্যক্তিত্ব ও মনুষ্যত্বের বিকাশ লাভ করে। যুগে যুগে মানব ইতিহাসে আদি শিক্ষালয় হিসেবেও। পরিবারই মুখ্য ছিল। মানুষের সভ্যতা গড়ে উঠেছে পরিবারের উপর ভিত্তি করেই। তাই পরিবারকে বলা হয় সভ্যতার একক।"
        },
        {
          "label": "গ",
          "question": "",
          "explanation": "উদ্দীপকে উল্লেখিত জ্ঞানের সেই বিশেষ শাখাটি পৌরনীতি ও সুশাসন নামে পরিচিত।যার পরিধি ও বিষয়বস্তু ব্যাপক। পৌরনীতি ও সুশাসনের পরিধি ও বিষয়বস্তুর ক্ষেত্রে দেখা যায়, এটি নাগরিকতার উদ্ভব, বিকাশ, বিবর্তন, সুনাগরিকতা, নাগরিকের অধিকার ও কর্তব্য প্রভৃতি বিষয় নিয়ে আলোচনা করে। সমাজের মৌলিক প্রতিষ্ঠান যেমন- পরিবার ও রাষ্ট্রের উৎপত্তি, বিকাশ, কার্যাবলি প্রভৃতি পৌরনীতি ও সুশাসনের আলোচনার অন্তর্ভুক্ত। এটি নাগরিকের অতীত, বর্তমান এবং সম্ভাব্য ভবিষ্যৎ নিয়ে আলোচনার পাশাপাশি নাগরিকতার স্থানীয়, জাতীয় ও আন্তর্জাতিক দিক নিয়েও আলোচনা করে। পৌরনীতি ও সুশাসন রাজনৈতিক ও সাংবিধানিক অগ্রগতি সম্পর্কেও আলোচনা করে। পাশাপাশি রাজনৈতিক দল, গণতন্ত্র, সরকার, নির্বাচন, জনমত প্রভৃতি বিষয়গুলোও পৌরনীতি ও সুশাসনে আলোচিত হয়। এছাড়া আন্তর্জাতিক নাগরিকতা, বিশ্বগ্রাম, আন্তঃরাষ্ট্রীয় সম্পর্ক ইত্যাদি বিষয়গুলোও পৌরনীতি ও সুশাসনের আলোচ্য বিষয়। উদ্দীপকে বলা হয়েছে, একাদশ শ্রেণির মানবিক শাখার ছাত্র রহিমের ইচ্ছা রাজনীতি ও সমাজ সেবার মাধ্যমে দেশ ও জাতির কল্যাণে আত্মনিয়োগ করা। তাই সে সুযোগ পেলে তার বাবার সাথে নাগরিকের অধিকার, রাষ্ট্র, সংবিধান ও সুশাসন নিয়ে আলোচনা করে। ছেলের আগ্রহ দেখে রহিমের বাবা এ বিষয়ে আরও জ্ঞান অর্জনের জন্য তাকে নাগরিকতা সংশ্লিষ্ট বিষয়টি পাঠ্য হিসেবে নেওয়ার পরামর্শ দেয়। উদ্দীপকের এসব তথ্য পৌরনীতি ও সুশাসন বিষয়কেই নির্দেশ করে। কেননা নাগরিক জীবনের সাথে সংশ্লিষ্ট বিভিন্ন বিষয় নিয়ে পৌরনীতি ও সুশাসনই আলোচনা করে থাকে।"
        },
        {
          "label": "ঘ",
          "question": "",
          "explanation": "রহিমের ইচ্ছানুযায়ী রাজনীতি ও জনসেবার মাধ্যমে দেশ ও জাতির কল্যাণে আত্মনিয়োগ করতে রহমান সাহেবের পরামর্শ হিসেবে পৌরনীতি ও সুশাসন বিষয় অধ্যয়নের যৌক্তিকতা অত্যাবশ্যক। পৌরনীতি ও সুশাসন পাঠ নাগরিকের আত্মসংযম, বিবেক, বুদ্ধিমত্তা ইত্যাদি গুণাবলি শিক্ষা দেয় এবং নাগরিক সচেতনতা বৃদ্ধি করে। সামাজিক পরিবেশের সাথে নাগরিক জীবনকে খাপ খাইয়ে নেওয়ার ক্ষেত্রে পৌরনীতি ও সুশাসনের যৌক্তিকতা লক্ষণীয়। তাই উন্নত সামাজিক ও রাষ্ট্রীয় জীবন গঠন করার জন্য পৌরনীতি ও সুশাসনের শিক্ষা অত্যাবশ্যক। উক্ত বিষয়টি পাঠের মাধ্যমে নাগরিকরা তাদের অধিকার ও দায়িত্ব কর্তব্য সম্পর্কে জ্ঞান লাভ করতে পারে। পৌরনীতি ও সুশাসনের যৌক্তিকতা আলোচনায় আমরা জানতে পারি যে, নাগরিকরা গণতান্ত্রিক রীতিনীতি, মূল্যবোধ প্রভৃতি সম্পর্কে শিক্ষা লাভ করে। এছাড়া রহিমের ইচ্ছানুযায়ী রাজনীতি ও জনসেবার মাধ্যমে দেশ ও জাতির কল্যাণে আত্মনিয়োগের বিষয়ে সুযোগ্য নেতৃত্ব গঠনে সহায়তা করবে। উদ্দীপকে বর্ণিত রহমান সাহেবের পরামর্শ দেওয়া পৌরনীতি ও সুশাসন পাঠের মাধ্যমে জাতীয় সংসদ তথা আইনসভার জনপ্রতিনিধিদের ভূমিকা সম্পর্কে জানতে পারবে। যেহেতু আইন বিভাগের কার্যাবলি পৌরনীতি ও সুশাসনের আলোচ্য বিষয় সেহেতু বলা যায়, রহিমের পঠিত বিষয়টি হলো পৌরনীতি ও সুশাসন। সুনাগরিক হিসেবে গড়ে উঠতে হলে পৌরনীতি ও সুশাসনের যৌক্তিকতা অত্যাবশ্যক। উপরিউক্ত আলোচনার প্রেক্ষিতে বলা যায়, একজন আদর্শ রাজনীতিবিদ ও জনপ্রতিনিধি হয়ে দেশ ও জাতির কল্যাণে আত্মনিয়োগ করতে পৌরনীতি ও সুশাসন পাঠের কোনো বিকল্প নেই। তাই প্রত্যেক নাগরিকের পৌরনীতি ও সুশাসনের জ্ঞান থাকা আবশ্যক।"
        }
      ]
    },
    {
      "number": "2",
      "uddipok": "১৯৭৪ সালে ভূখণ্ড সমস্যা নিয়ে ছিটমহলবাসীর নাগরিক অধিকার ও স্বাধীনতা প্রদানের জন্য 'ক ও খ' দেশের মধ্যে চুক্তি হয়। কিন্তু দীর্ঘদিন নানা জটিলতার কারণে উক্ত চুক্তি বাস্তবায়িত হয়নি। সম্প্রতি দু'দেশের সরকার প্রধানের সম্মতিক্রমে চুক্তি কার্যকর হয়। চুক্তির শর্ত অনুযায়ী স্বাধীন মতামতের ভিত্তিতে ছিটমহলবাসীরা স্থায়ী বসবাসের জন্য স্বাধীন ভূ-খণ্ড বেছে নেয়। বর্তমানে তারা স্বাধীন দেশের নাগরিক হিসেবে সব ধরনের অধিকার ও স্বাধীনতা উপভোগের সুযোগ পাচ্ছে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "রাজনৈতিক ব্যবস্থাকে গতিশীল, সচল, ন্যায়ানুগ ও প্রাণবন্ত করার জন্য নাগরিকের বিশেষ দায়িত্ব পালন করাকে কর্তব্য বলে।"
        },
        {
          "label": "খ",
          "question": "",
          "explanation": "মৌলিক অধিকার হচ্ছে সেসব অধিকার যা রাষ্ট্রের সংবিধানে সন্নিবেশিত ও বলবৎযোগ্য থাকে। মৌলিক অধিকার থেকে কেউ বঞ্চিত হলে সে আদালতের মাধ্যমে তার অধিকার ফেরত পেতে পারে। এক্ষেত্রে আদালত রায়ের মাধ্যমে সরকারকে ঐসব বঞ্চিত ব্যক্তিদের অধিকার ফিরিয়ে দেওয়ার আদেশ দিতে পারে। বাংলাদেশ সংবিধানের তৃতীয় ভাগে ২৭ থেকে ৪৪ নম্বর অনুচ্ছেদ পর্যন্ত মৌলিক অধিকার সম্পর্কে সুস্পষ্ট ব্যাখ্যা দেওয়া হয়েছে।"
        },
        {
          "label": "গ",
          "question": "",
          "explanation": "উদ্দীপকে বর্ণিত ছিটমহলবাসীরা এতদিন আইনগত অধিকার থেকে বঞ্চিত ছিল। যে সকল অধিকার রাষ্ট্র কর্তৃক স্বীকৃত ও অনুমোদিত সেগুলোকে আইনগত অধিকার বলা হয়। রাষ্ট্র নাগরিকদের এ সকল অধিকার ভোগের নিশ্চয়তা দেয়; যার বিনিময়ে তাদেরকে কতকগুলো নির্দিষ্ট কর্তব্য পালন করতে হয়। সম্পত্তির অধিকার, শিক্ষার অধিকার, রাষ্ট্রের স্থায়ীভাবে বসবাসের অধিকার, বাক-স্বাধীনতার অধিকার, কর্মের অধিকার প্রভৃতি আইনগত অধিকারের দৃষ্টান্ত। এক কথায় বলতে গেলে সব ধরনের নাগরিক অধিকার আইনগত অধিকারের অন্তর্ভুক্ত। উদ্দীপকে বলা হয়েছে, ১৯৭৪ সালে ভূখণ্ডগত সমস্যা নিয়ে ছিটমহল বাসীর নাগরিক অধিকার ও স্বাধীনতা প্রদানের জন্য 'ক' ও 'খ' দেশের মধ্যে চুক্তি হয়। সম্প্রতি দুই দেশের সরকার প্রধানের সম্মতিক্রমে চুক্তিটি কার্যকর হয়। ফলে বর্তমানে তারা স্বাধীন দেশের নাগরিক হিসেবে সব ধরনের অধিকার ও স্বাধীনতা উপভোগের সুযোগ পাচ্ছে। নাগরিক অধিকারগুলো যেহেতু আইনগত অধিকারের অন্তর্ভুক্ত সেহেতু বলা যায়, ছিটমহলবাসীরা এতদিন আইনগত অধিকার থেকে বঞ্চিত ছিল।"
        },
        {
          "label": "ঘ",
          "question": "",
          "explanation": "নাগরিকদের দায়িত্ব ও কর্তব্য পালনের মাধ্যমে নিজের অধিকার আদায়ে নিজেকে আদর্শ নাগরিক হিসেবে গড়ে তুলতে হবে- উদ্দীপকের সর্বশেষ বক্তব্যটি যথার্থ। অধিকার হলো সমাজ ও রাষ্ট্র স্বীকৃত কতগুলো সুযোগ-সুবিধা যা ভোগের মাধ্যমে নাগরিকের ব্যক্তিত্বের বিকাশ ঘটে এবং সর্বজনীন কল্যাণ সাধিত হয়। আর আইনের দ্বারা স্বীকৃত অধিকার ভোগ করতে গিয়ে নাগরিককে যেসব দায়িত্ব পালন করতে হয় তাকে কর্তব্য বলে। নাগরিকদের যথাযথ কর্তব্য পালনের মধ্যে দিয়ে রাষ্ট্রের উন্নয়ন ও কল্যাণ সাধিত হয়। নাগরিকের অধিকার আদায়ের জন্য তাকে কতগুলো দায়িত্ব ও কর্তব্য পালন করতে হয়। একজন আদর্শ নাগরিক রাষ্ট্রের প্রতি তার দায়িত্ব ও কর্তব্য পালনের মধ্য দিয়ে রাষ্ট্র প্রদত্ত বিভিন্ন সুযোগ সুবিধা তথা অধিকার ভোগ করে। একজন নাগরিককে যে সকল কর্তব্য পালন করতে হয় তার মধ্যে অন্যতম রাষ্ট্রের প্রতি আনুগত্য প্রদর্শন করা। প্রয়োজনে সে রাষ্ট্রের নিরাপত্তা ও অখণ্ডতা রক্ষার জন্য চরম ত্যাগ স্বীকারে প্রস্তুত থাকবে। একজন নাগরিকের অন্যতম দায়িত্ব ও কর্তব্য হলো রাষ্ট্রের প্রচলিত আইন মান্য করা। কারণ আইন মান্য করার মধ্য দিয়ে রাষ্ট্রের শান্তি-শৃঙ্খলা বজায় থাকে। রাষ্ট্র পরিচালনার জন্য প্রচুর অর্থের প্রয়োজন। সরকার নাগরিকদের ওপর বিভিন্ন কর ধার্য করে এই বিরাট অর্থ সংগ্রহ করে। এজন্য নাগরিককে নিয়মিত কর প্রদান করতে হয়। রাষ্ট্রের উন্নয়নে প্রয়োজন যোগ্য নেতৃত্ব নির্বাচন। তাই নাগরিকের উচিত সৎ ও যোগ্য প্রার্থীকে ভোট দিয়ে জনপ্রতিনিধি নির্বাচন করা। এছাড়াও নাগরিককে পরিবার, সমাজ ও রাষ্ট্রের প্রতি আরো অনেক দায়িত্ব কর্তব্য পালন করতে হয়। উপরের আলোচনার ভিত্তিতে বলা যায়, উল্লিখিত কর্তব্যসমূহ পালনের মধ্য দিয়েই একজন ব্যক্তি নিজেকে আদর্শ নাগরিক হিসেবে গড়ে তুলতে এবং নিজের অধিকার আদায়ে সক্ষম হয়। আর এ কারণেই উদ্দীপকের সর্বশেষে বক্তব্যটি যথার্থ।"
        }
      ]
    },
    {
      "number": "3",
      "uddipok": "১৯৪৭ সালে ভারত ও পাকিস্তান বিভক্ত হওয়ার পর পাকিস্তানের রাষ্ট্র ভাষা কী হবে তা নিয়ে পূর্ব ও পশ্চিম পাকিস্তানের মধ্যে দ্বন্দ্ব চলছিল। ১৯৫২ সালের রাষ্ট্রভাষা আন্দোলন সমগ্র বাঙালি জাতিতে একতাবদ্ধ করেছিল। সালাম, বরকত, রফিক ও জব্বারসহ আরও অনেকে শাহাদত বরণ করেন। ভাষা আন্দোলনের চেতনাই পরবর্তীতে বাঙালি জাতিকে স্বাধীনতা আন্দোলন তথা মুক্তিযুদ্ধে উদ্বুদ্ধ করেছিল এবং স্বাধীন জাতি হিসেবে বিশ্বের মানচিত্রে আত্মপ্রকাশ করে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "জাতি রাষ্ট্রের প্রবক্তা বা স্বপ্নদ্রষ্টা হলেন ইতালীয় রাষ্ট্র দার্শনিক নিকোলো ম্যাকিয়াভেলি (Niccolo Machiavelli) ।"
        },
        {
          "label": "খ",
          "question": "",
          "explanation": "ফরাসি দার্শনিক রেঁনান (Renan) জাতীয়তা সম্পর্কে বলেন, \"জাতীয়তা একটি মানসিক সত্তা এবং এক প্রকার সজীব মানসিকতা।\" জাতীয়তা সম্পর্কে অধ্যাপক রেঁনানের উক্তিতে মানসিক বা ভাবগত ঐক্যের বিষয়টি প্রতিফলিত হয়েছে। জাতীয়তার সর্বাপেক্ষা গুরুত্বপূর্ণ উপাদান হলো মানসিক বা ভাবগত ঐক্য। জাতীয়তার অন্যান্য উপাদানগুলো বিদ্যমান থাকলেও ভাবগত ঐক্যব্যতীত জাতি গঠন সম্ভব নয়। কেননা জাতীয় ঐক্য মূলত ভাবগত।"
        },
        {
          "label": "গ",
          "question": "",
          "explanation": "নিম্নের অনুরূপঃ উদ্দীপকে জাতীয়তার ভাষা ও সাংস্কৃতিক ঐক্য উপাদানটি লক্ষ করা যায়। ভাষা হলো মানুষের মনের ভাব প্রকাশের প্রধান বাহন। কোনো জনসমষ্টির সকল মানুষের ভাষা যদি একই হয় এবং তাদের সাহিত্যও যদি এক হয় তাহলে স্বভাবতই তারা নিজেদের মধ্যে দৃঢ় ঐক্য অনুভব করে এবং তাদের মধ্যে জাতীয়তাবোধের সৃষ্টি হয়। এছাড়া একই জনসমষ্টির মধ্যে একই ধরনের আচরণ ও রীতিনীতি গড়ে উঠলে তারা নিজেদেরকে অন্য জনসমষ্টি থেকে স্বতন্ত্র মনে করে। আচরণ ও রীতিনীতিগত এ ঐক্য জনসমষ্টিকে ঐক্যের বন্ধনে আবদ্ধ করে জাতীয়তাবোধে উদ্বুদ্ধ করে। উদ্দীপকে এ বিষয়েরই বহিঃপ্রকাশ ঘটেছে। উদ্দীপকে বলা হয়েছে, ১৯৫২ সালের ২১ ফেব্রুয়ারি যে আন্দোলনের সূত্রপাত হয়, তাকে কেন্দ্র করে পূর্ববাংলার জনগণ দীর্ঘ সংগ্রামের পথ পাড়ি দেয়। উক্ত আন্দোলনটি ছিল 'ভাষা আন্দোলন', যা বাংলা ভাষা ও বাঙালি সংস্কৃতির সম্পর্ক এবং গুরুত্ব মানুষের কাছে স্পষ্ট করার মাধ্যমে বাঙালি জাতীয়তাবোধের উন্মেষ ঘটিয়েছিল। ভাষাকেন্দ্রিক এ জাতীয়তাবোধের ওপর ভিত্তি করেই ছয় দফা কর্মসূচি, ১৯৬৯ এর গণঅভ্যুত্থান, অসহযোগ আন্দোলন প্রভৃতি পরিচালিত হয়। অবশেষে মুক্তিযুদ্ধের মাধ্যমে বাংলাদেশ স্বাধীন ও সার্বভৌম রাষ্ট্রের স্বীকৃতি অর্জন করে। এ থেকে বোঝা যায়, উদ্দীপকে জাতীয়তার 'ভাষা ও সাংস্কৃতিক ঐক্য' উপাদানকে ইঙ্গিত করা হয়েছে।"
        },
        {
          "label": "ঘ",
          "question": "",
          "explanation": "নিম্নের অনুরূপঃ উদ্দীপকে উল্লেখিত জাতীয়তার উপাদান অর্থাৎ ভাষা, সাহিত্য ও সাংস্কৃতিক উপাদান ছাড়াও আরও অনেক উপাদান রয়েছে। যেসব উপাদান কোনো একটি জনসমাজকে ঐক্যবদ্ধ ও জাতীয়তাবোধে উদ্বুদ্ধ করে সেগুলোকে জাতীয়তার উপাদান বলা হয়। জাতীয়তার ভিত্তিতেই রাষ্ট্র সৃষ্টি হয়। জাতীয়তার অন্যতম একটি উপাদান হলো ভাষা, সাহিত্য ও সাংস্কৃতিক ঐক্য, যা উদ্দীপকে বর্ণিত হয়েছে। তবে এ উপাদানটি ছাড়াও জাতীয়তার আরও যেসব উপাদান রয়েছে তা নিম্নরূপ- জাতীয়তার অন্যতম গুরুত্বপূর্ণ উপাদান হলো ভৌগোলিক ঐক্য। একই ভৌগোলিক সীমানায় বসবাসের কারণে ভাবের আদান-প্রদানের মাধ্যমে জনসমষ্টির মধ্যে ঐক্যবোধের জন্ম হয়। বংশগত ঐক্যও জাতীয়তা গঠনে গুরুত্বপূর্ণ উপাদান হিসেবে কাজ করে। বংশগত ঐক্য বা রক্তের সম্পর্ক মানুষের মধ্যে সুদৃঢ় ঐক্যভাব গড়ে তোলে। জাতীয়তার অপর একটি উল্লেখযোগ্য উপাদান হলো ধর্মীয় ঐক্য। একই ধর্মের অনুসারীদের মধ্যে বিশ্বাস ও ধর্মীয় বিধিবিধান পালনের মাধ্যমে ঐক্যবোধ জাগ্রত হয়। ইতিহাস ও ঐতিহ্যগত ঐক্যও জাতীয়তার উপাদান। অভিন্ন ইতিহাস ও ঐতিহ্য জনগণকে ঘনিষ্ঠ ঐক্যসূত্রে আবদ্ধ করে জাতীয়তা গঠনে ভূমিকা পালন করে। এছাড়াও কোনো জনসমাজের মধ্যে একই ধরনের রাজনৈতিক ও অর্থনৈতিক আকাঙ্ক্ষা, ভাবগত মেলবন্ধন তাদের মধ্যে জাতীয়তার ভাব সৃষ্টিতে গুরুত্বপূর্ণ ভূমিকা পালন করে। উপরের আলোচনার ভিত্তিতে বলা যায়, জাতীয়তা সৃষ্টির জন্য যে সকল উপাদানের উপস্থিতি থাকতে হবে তা নয়। তবে ভাবগত ঐক্য একান্ত অপরিহার্য।"
        }
      ]
    },
    {
      "number": "4",
      "uddipok": "'ক' রাষ্ট্রের রাষ্ট্রপ্রধান জনগণের ভোটে নির্বাচিত। রাষ্ট্র পরিচালনায় তিনি অসীম ক্ষমতার অধিকারী। তিনি আইনসভার কাছে জবাবদিহি করতে বাধ্য নন। তার মন্ত্রীসভার সদস্যদের তিনি নিজের ইচ্ছানুযায়ী বরখাস্ত করার ক্ষমতা সংরক্ষণ করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "সরকারের বিভাগ তিনটি। যথা- আইন, শাসন ও বিচার বিভাগ।"
        },
        {
          "label": "খ",
          "question": "",
          "explanation": "শাসন বিভাগের বিভিন্ন কাজের মধ্যে দুটি গুরুত্বপূর্ণ কাজ হলো: পররাষ্ট্র সংক্রান্ত কাজ ও শান্তি শৃঙ্খলা রক্ষা। আইন অনুযায়ী রাষ্ট্রের অভ্যন্তরীণ শাসনকাজ পরিচালনা ও শান্তিশৃঙ্খলা রক্ষা করা শাসন বিভাগের প্রধান কাজ। এসব কাজ সুষ্ঠুভাবে সম্পাদনের জন্য শাসন বিভাগ সরকারি কর্মচারী নিয়োগ, তাদের উপযুক্ত প্রশিক্ষণের ব্যবস্থা, কাজের পরিধি নির্ধারণ ও প্রশাসনিক বিধিবিধান প্রণয়ন করে। অন্যদিকে পররাষ্ট্র বিষয়ক কাজ বলতে অন্যান্য রাষ্ট্রের সাথে কূটনৈতিক সম্পর্ক স্থাপন, রাজনৈতিক, বাণিজ্যিক ও সামরিক চুক্তি সম্পাদন; বৈদেশিক নীতি নির্ধারণ, অন্য দেশে রাষ্ট্রদূত প্রেরণ এবং তাদের রাষ্ট্রদূতকে নিজ দেশে গ্রহণ ইত্যাদি বোঝায়। এসব কাজ শাসন বিভাগের পররাষ্ট্র মন্ত্রণালয়ের মাধ্যমে সম্পাদিত হয়।"
        },
        {
          "label": "গ",
          "question": "",
          "explanation": "নিম্নের অনুরূপঃ উদ্দীপকের 'ক' রাষ্ট্রে রাষ্ট্রপতি শাসিত সরকারব্যবস্থা বিদ্যমান। রাষ্ট্রপতি শাসিত সরকার বলতে ওই সরকার ব্যবস্থাকে বোঝায় যেখানে রাষ্ট্রের চূড়ান্ত ক্ষমতা রাষ্ট্রপতির হাতে ন্যস্ত থাকে এবং রাষ্ট্রপতি তার কাজের জন্য আইন পরিষদের প্রভাবমুক্ত থাকেন অর্থাৎ আইন পরিষদের নিকট দায়ী থাকেন না। এধরনের সরকার ব্যবস্থায় রাষ্ট্রপতি একাধারে রাষ্ট্রপ্রধান এবং সরকার প্রধান। তার কাজে সাহায্য করার জন্য একটি মন্ত্রিসভা থাকে। তিনি নিজের ইচ্ছামতো মন্ত্রীদের নিয়োগ ও বরখাস্ত করতে পারেন। বর্তমানে মার্কিন যুক্তরাষ্ট্র, ফ্রান্স, ব্রাজিল প্রভৃতি দেশে রাষ্ট্রপতি শাসিত সরকার ব্যবস্থা প্রচলিত রয়েছে। উদ্দীপকে বর্ণিত 'ক' রাষ্ট্রের ক্ষেত্রে দেখা যায়, রাষ্ট্রপতি একাধারে রাষ্ট্রপ্রধান ও সরকার প্রধান। 'ক' রাষ্ট্রে শাসন বিভাগ তাদের কাজের জন্য আইনসভার নিকট দায়ী নয়। আর এসব বৈশিষ্ট্য রাষ্ট্রপতি শাসিত সরকার ব্যবস্থার বৈশিষ্ট্যকে নির্দেশ করে। তাই বলা যায়, উদ্দীপকে উল্লিখিত 'ক' রাষ্ট্রের সরকার ব্যবস্থার সাথে আমার পঠিত রাষ্ট্রপতি শাসিত সরকার ব্যবস্থার মিল রয়েছে।"
        },
        {
          "label": "ঘ",
          "question": "",
          "explanation": "নিম্নের অনুরূপঃ 'ক' রাষ্ট্রে বিদ্যমান সরকার ব্যবস্থা অর্থাৎ রাষ্ট্রপতি শাসিত সরকার ব্যবস্থাকে নয়, বরং আমি সংসদীয় বা মন্ত্রিপরিষদ শাসিত সরকার ব্যবস্থাকে সর্বোত্তম বলে মনে করি। রাষ্ট্রপতি শাসিত সরকার ব্যবস্থায় রাষ্ট্রপতি হলেন সর্বময় ক্ষমতার অধিকারী এবং তিনি সরকার ও রাষ্ট্রপ্রধান। আর সংসদীয় বা মন্ত্রিপরিষদ শাসিত সরকার ব্যবস্থায় রাষ্ট্রপতি হলেন নামমাত্র রাষ্ট্রপ্রধান। এখানে সরকার প্রধান হলেন প্রধানমন্ত্রী। উদ্দীপকে বর্ণিত রাষ্ট্রপতি শাসিত সরকারের তুলনায় সংসদীয় সরকার ব্যবস্থা বেশি দায়িত্বশীল। সংসদীয় সরকারে আইনসভার সংখ্যাগরিষ্ঠ দলের সদস্যরা মন্ত্রীসভা গঠন করেন বলে আইনসভা ও শাসন বিভাগের মধ্যে বিরোধের আশঙ্কা খুবই কম। অন্যদিকে, রাষ্ট্রপতি শাসিত সরকার ব্যবস্থায় মন্ত্রিরা আইনসভার সদস্য না হওয়ায় আইনসভা ও শাসন বিভাগের মধ্যে বিরোধের যথেষ্ট আশঙ্কা থাকে। মন্ত্রিপরিষদ শাসিত সরকার ব্যবস্থায় জনগণের নির্বাচিত প্রতিনিধিদের মাধ্যমে শাসনকার্য পরিচালিত হয় বলে রাষ্ট্রপতি শাসিত সরকারের তুলনায় উৎকৃষ্ট আইন ও উন্নত ধরনের শাসন সম্ভব হয়। আবার সংসদীয় সরকারের মন্ত্রিসভা আইনসভার কাছে দায়ী থাকে বলে মন্ত্রীরা স্বেচ্ছাচারি হতে পারেন না। কিন্তু রাষ্ট্রপতি শাসিত সরকার ব্যবস্থায় শাসন বিভাগ আইন বিভাগের নিয়ন্ত্রণমুক্ত থাকে বলে মন্ত্রীদের স্বেচ্ছাচারি হওয়ার আশঙ্কা থাকে। এছাড়াও সংসদীয় সরকার সাধারণত রাষ্ট্রপতি শাসিত সরকারের তুলনায় অধিক গণমুখী হতে পারে। কেননা সংসদীয় সরকার হলো জনমতভিত্তিক শাসনব্যবস্থা। গণতান্ত্রিক শাসনব্যবস্থার উন্নয়নে মন্ত্রিপরিষদ বা সংসদীয় সরকার ব্যবস্থা সবচেয়ে বেশি উপযোগী। কেননা গণতান্ত্রিক শাসনব্যবস্থার জনমতের প্রাধান্য, বহুদলীয় ব্যবস্থা, প্রতিনিধিত্বমূলক সরকার, নির্বাচন, নমনীয়তা প্রভৃতি গুরুত্বপূর্ণ বৈশিষ্ট্যাবলি সংসদীয় সরকার ব্যবস্থায় বিদ্যমান। আলোচনা শেষে বলা যায়, আধুনিক গণতান্ত্রিক শাসন ব্যবস্থাসমূহের মধ্যে সর্বোত্তম শাসনব্যবস্থা হলো মন্ত্রিপরিষদ শাসিত বা সংসদীয় সরকার ব্যবস্থা। কেননা এ সরকার জনসাধারণ কর্তৃক নির্বাচিত জনপ্রতিনিধিদের দ্বারা পরিচালিত হয় এবং জনমত দ্বারা নিয়ন্ত্রিত হয়।"
        }
      ]
    },
    {
      "number": "5",
      "uddipok": "যুক্তরাষ্ট্রের রাষ্ট্রপতি সরাসরি জনগণের ভোটে নির্বাচিত হন। রাষ্ট্র পরিচালনার জন্য তিনি নিজের প্রয়োজনমত মন্ত্রী নিয়োগ দেন। রাষ্ট্রপতিকে তার কাজের জন্য আইনসভার নিকট জবাবদিহি করতে হয় না। তিনি তার ইচ্ছা অনুযায়ী যেকোনো মন্ত্রীকে অপসারণ করতে পারেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "গণতন্ত্র হলো জনগণের মতের ভিত্তিতে জনগণের মাধ্যমে পরিচালিত শাসনব্যবস্থা।"
        },
        {
          "label": "খ",
          "question": "",
          "explanation": "সরকারের কাজকে তিনটি ভিন্ন বিভাগের মধ্যে বিভক্ত করাকে ক্ষমতা স্বতন্ত্রীকরণ নীতি বলে। ক্ষমতা স্বতন্ত্রীকরণ নীতি অনুসারে আইন বিভাগ আইন প্রণয়ন করবে, শাসন বিভাগ আইনকে কার্যকর করবে এবং বিচার বিভাগ উক্ত আইনের ব্যাখ্যা প্রদান করবে। এভাবে সরকারের তিনটি বিভাগ তাদের স্ব-স্ব কাজে ও বিভাগে নিয়োজিত থাকবে এবং এক বিভাগ অন্য বিভাগের কাজে কোনোরূপ হস্তক্ষেপ করবে না। তবে এ নীতির কিছু দুর্বল দিকও আছে। যেমন- ক্ষমতার পূর্ণ স্বতন্ত্রীকরণ সম্ভবপর নয়। কারণ প্রতিটি বিভাগকে অন্যান্য বিভাগেরও কিছু কিছু কাজ এবং বিচার সংক্রান্ত কাজও করতে হয়। আবার ক্ষমতা স্বতন্ত্রীকরণের ফলে প্রত্যেক বিভাগ স্ব-স্ব ক্ষেত্রে সীমাবদ্ধ থেকে কেবল আপন আপন স্বার্থ সংরক্ষণে মনোযোগী হয়। ফলে বিভিন্ন বিভাগের মধ্যে পারস্পরিক সহযোগিতার অভাবে সরকারের কর্মদক্ষতা হ্রাস পায়।"
        },
        {
          "label": "গ",
          "question": "",
          "explanation": "নিম্নের অনুরূপঃ উদ্দীপকের 'ক' রাষ্ট্রে রাষ্ট্রপতি শাসিত সরকারব্যবস্থা বিদ্যমান। রাষ্ট্রপতি শাসিত সরকার বলতে ওই সরকার ব্যবস্থাকে বোঝায় যেখানে রাষ্ট্রের চূড়ান্ত ক্ষমতা রাষ্ট্রপতির হাতে ন্যস্ত থাকে এবং রাষ্ট্রপতি তার কাজের জন্য আইন পরিষদের প্রভাবমুক্ত থাকেন অর্থাৎ আইন পরিষদের নিকট দায়ী থাকেন না। এধরনের সরকার ব্যবস্থায় রাষ্ট্রপতি একাধারে রাষ্ট্রপ্রধান এবং সরকার প্রধান। তার কাজে সাহায্য করার জন্য একটি মন্ত্রিসভা থাকে। তিনি নিজের ইচ্ছামতো মন্ত্রীদের নিয়োগ ও বরখাস্ত করতে পারেন। বর্তমানে মার্কিন যুক্তরাষ্ট্র, ফ্রান্স, ব্রাজিল প্রভৃতি দেশে রাষ্ট্রপতি শাসিত সরকার ব্যবস্থা প্রচলিত রয়েছে। উদ্দীপকে বর্ণিত 'ক' রাষ্ট্রের ক্ষেত্রে দেখা যায়, রাষ্ট্রপতি একাধারে রাষ্ট্রপ্রধান ও সরকার প্রধান। 'ক' রাষ্ট্রে শাসন বিভাগ তাদের কাজের জন্য আইনসভার নিকট দায়ী নয়। আর এসব বৈশিষ্ট্য রাষ্ট্রপতি শাসিত সরকার ব্যবস্থার বৈশিষ্ট্যকে নির্দেশ করে। তাই বলা যায়, উদ্দীপকে উল্লিখিত 'ক' রাষ্ট্রের সরকার ব্যবস্থার সাথে আমার পঠিত রাষ্ট্রপতি শাসিত সরকার, ব্যবস্থার মিল রয়েছে।"
        },
        {
          "label": "ঘ",
          "question": "",
          "explanation": "উদ্দীপকে উল্লেখিত সরকার ব্যবস্থা তথা রাষ্ট্রপতি শাসিত সরকার ব্যবস্থায় রাষ্ট্রপতির স্বৈরাচারী হওয়ার কিছুটা হলেও সম্ভাবনা আছে। রাষ্ট্রপতি শাসিত সরকারে রাষ্ট্রপতিকে নির্দিষ্ট মেয়াদের আগে একমাত্র অভিশংসন প্রস্তাব উত্থাপন ও কার্যকর করা ছাড়া ক্ষমতাচ্যুত করা সম্ভব নয়। জরুরি প্রয়োজনে সরকার পরিবর্তনের প্রয়োজনীয়তা দেখা দিলেও তা সম্ভব 'হয় না। ফলে রাষ্ট্রপতির স্বৈরাচারি হওয়ার সম্ভাবনা থেকে যায়। আবার রাষ্ট্রপতি শাসিত সরকার ব্যবস্থায় সরকার প্রধান তথা রাষ্ট্রপতি কিংবা তাঁর মন্ত্রিসভার সদস্যগণ আইনসভার কাছে দায়ী নন। এমনকি তাঁরা আইনসভার সদস্যও নন। এ কারণে রাষ্ট্রপতি স্বৈরাচার হয়ে গেলেও শীঘ্রই তাঁকে নিরস্ত করা সম্ভব নয়। এছাড়া এ সরকার ব্যবস্থায় রাষ্ট্রপতি অযোগ্য প্রমাণিত হলেও তাকে সহজে পরিবর্তন সম্ভব নয়। কেননা রাষ্ট্রপতি নির্দিষ্ট সময়ের জন্য নির্বাচিত হন। ফলে স্বেচ্ছাচারী মনোভাবের কোনো ব্যক্তি রাষ্ট্রপতি শাসিত সরকারের প্রধান নির্বাচিত হলে তার স্বৈরাচার হওয়ার সম্ভাবনা অনেক বেশি। পরিশেষে বলা যায়, রাষ্ট্রপতি শাসিত সরকারে যেহেতু রাষ্ট্রপতি অপরিসীম ক্ষমতা ভোগ করেন সেহেতু তার স্বৈরাচারী হওয়ার সম্ভাবনা অনেক বেশি থেকে যায়।"
        }
      ]
    },
    {
      "number": "6",
      "uddipok": "মি. ফরিদ সাহেব একটি গার্মেন্টস কারখানায় চাকরি করেন। তিনি যে বেতন পান তা দিয়ে সংসার চালানো কষ্টসাধ্য হয়ে যায়। মাসের ১৫ দিন যেতে না যেতেই অভাব-অনটন দেখা যায়। এদিকে ম্যানেজার প্রতিনিয়ত চাকরিচ্যুতির হুমকি দেন। কোভিড-১৯-এর পর চাকরির বাজারে যে সংকট তাতে করে এখানের চাকরি ছেড়ে অন্য কোথাও যে চাকরি নিবেন সে সুযোগ নেই।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "বিশ্বের নাগরিক হিসেবে একজন ব্যক্তির যেসব অধিকার, সম্মান ও নিরাপত্তা প্রাপ্য তাই মানবাধিকার।"
        },
        {
          "label": "খ",
          "question": "",
          "explanation": "চাপসৃষ্টিকারী গোষ্ঠী (Pressure Group) হচ্ছে কোনো সংগঠিত সামাজিক গোষ্ঠী যারা নিজেদের স্বার্থরক্ষা নিশ্চিত করতে রাজনৈতিক কর্তৃপক্ষের আচরণকে প্রভাবিত করার চেষ্টা করে। চাপসৃষ্টিকারী গোষ্ঠী কোনো রাজনৈতিক দল নয়। এদের কোনো রাজনৈতিক উদ্দেশ্য থাকে না। এরা সরকারি নীতিকে প্রভাবিত করে নিজেদের স্বার্থকে যথাযথভাবে আদায় করতে সর্বদা সচেষ্ট থাকে। এরা সাধারণত নির্দিষ্ট শ্রেণি বা গোষ্ঠীর পক্ষে সরকারের নীতিকে দৃশ্যমান ও অদৃশ্যমানভাবে প্রভাবিত করার চেষ্টা করে। শিক্ষক সমিতি, বণিকসংঘ, শ্রমিক ইউনিয়ন, সুশীল সমাজ প্রভৃতি চাপসৃষ্টিকারী গোষ্ঠীর উদাহরণ।"
        },
        {
          "label": "গ",
          "question": "",
          "explanation": "উদ্দীপকে বর্ণিত মি. ফরিদের স্বাধীনতার সাথে অর্থনৈতিক স্বাধীনতা সাদৃশ্যপূর্ণ। অর্থনৈতিক স্বাধীনতা বলতে যোগ্যতা ও দক্ষতা অনুযায়ী জীবিকা নির্বাহের উপযুক্ত অর্থনৈতিক পরিবেশ প্রাপ্তি এবং দৈনন্দিন অভাব ও অনিশ্চয়তা থেকে মুক্তিকে বোঝায়। অধ্যাপক লাস্কির মতে, অর্থনৈতিক স্বাধীনতা বলতে প্রতিনিয়ত বেকারত্বের আশঙ্কা ও আগামীকালের অভাব থেকে মুক্তির এবং দৈনিক জীবিকার্জনের সুযোগ-সুবিধাকে বোঝায়। যোগ্যতা ও দক্ষতা অনুযায়ী কাজ পাওয়া, ন্যায্য মজুরি লাভ, বেকার ও বৃদ্ধ বয়সে ভাতা পাওয়ার অধিকার, অক্ষম অবস্থায় রাষ্ট্রের মাধ্যমে প্রতিপালন প্রভৃতি অর্থনৈতিক স্বাধীনতার অন্তর্ভুক্ত। উদ্দীপকের মি. ফরিদ গার্মেন্টস কারখানায় চাকরি করেন। তিনি যে বেতন পান তা দিয়ে সংসার চালানো কষ্টসাধ্য হয়ে যায়। ফরিদ সাহেবকে এ অবস্থা থেকে মুক্তি পেতে হলে অর্থনৈতিকভাবে স্বাবলম্বী হতে হবে। অর্থাৎ তাকে অর্থনৈতিক স্বাধীনতা অর্জন করতে হবে। সুতরাং বলা যায়, ফরিদ সাহেবের বর্তমান অবস্থা অর্থনৈতিক স্বাধীনতার সাথে সাদৃশ্যপূর্ণ।"
        },
        {
          "label": "ঘ",
          "question": "",
          "explanation": "উক্ত স্বাধীনতা অর্থাৎ অর্থনৈতিক স্বাধীনতা ব্যতীত রাজনৈতিক স্বাধীনতা অর্থহীন- কথাটি যথার্থ। জীবনধারণের জন্য প্রয়োজনীয় আর্থিক সুযোগ-সুবিধা লাভের অধিকারকে অর্থনৈতিক স্বাধীনতা বলা হয়। অর্থনৈতিক স্বাধীনতা ছাড়া রাজনৈতিক স্বাধীনতা অর্থহীন হয়ে পড়ে। কেননা ব্যক্তিত্ব বিকাশের জন্য সবার আগে প্রয়োজন অর্থনৈতিক স্বাধীনতা। আর রাষ্ট্রের শাসনকার্যে অংশগ্রহণ করার স্বাধীনতাকে রাজনৈতিক স্বাধীনতা বলা হয়। অধ্যাপক লাস্কির মতে, 'রাষ্ট্রের শাসনকার্যে সক্রিয়ভাবে অংশগ্রহণ করার অধিকারকে রাজনৈতিক স্বাধীনতা বলে'। রাজনৈতিক স্বাধীনতা ব্যক্তির গণতান্ত্রিক অধিকারকে সুপ্রতিষ্ঠিত করে। গণতান্ত্রিক শাসনব্যবস্থায় ভোটদান, নির্বাচনে প্রার্থী হওয়া, সরকারের গঠনমূলক সমালোচনা করা, সরকারি চাকরি লাভ প্রভৃতি রাজনৈতিক স্বাধীনতার অন্তর্ভুক্ত। রাজনৈতিক স্বাধীনতা তখনই অর্জিত হয় যখন অর্থনৈতিক স্বাধীনতা প্রতিষ্ঠিত হয়। অর্থনৈতিক স্বাবলম্বিতা এবং সুযোগ-সুবিধা অর্জন করার মধ্য দিয়ে রাষ্ট্রের নাগরিকরা রাজনৈতিকভাবে সচেতন হয় এবং রাজনৈতিক স্বাধীনতা অর্জনে সচেষ্ট হয়। কিন্তু অর্থনৈতিক, স্বাধীনতা প্রতিষ্ঠিত না হলে শুধু রাজনৈতিক স্বাধীনতা দিয়ে সুশাসন প্রতিষ্ঠা করা সম্ভব হয় না। রাষ্ট্রে অর্থনৈতিক স্বাধীনতা থাকলে জনগণ স্বাভাবিক জীবনযাপন করতে পারে। ফলে তারা নিজেদেরকে দেশের রাজনৈতিক কর্মকাণ্ডে সংশ্লিষ্ট করতে উৎসাহী হয়। সেই সাথে তারা রাষ্ট্রের প্রতি অর্থনৈতিক দায়িত্ব ও কর্তব্যগুলো যথাযথভাবে পালন করে। সে জন্য রাজনৈতিক স্বাধীনতাকে অর্থবহ করতে হলে অর্থনৈতিক স্বাধীনতা নিশ্চিত করতে হবে। উপরের আলোচনার পরিপ্রেক্ষিতে বলা যায়, অর্থনৈতিক ও রাজনৈতিক উভয় ধরনের স্বাধীনতাই গুরুত্বপূর্ণ। তবে অর্থনৈতিক স্বাধীনতা রাজনৈতিক স্বাধীনতাকে অর্থবহ করে তোলে।"
        }
      ]
    },
    {
      "number": "7",
      "uddipok": "বিশ্ববিদ্যালয়ের শিক্ষক জনাব শিবলী সর্বদা শিক্ষার্থীদের কল্যাণের কথা চিন্তা করেন। তিনি সকল শিক্ষার্থীর সাথে একই রকম আচরণ করেন। কোনো কাজকেই তিনি ছোট মনে করেন না। সময়ের কাজ সময়ে করা তার অভ্যাস। অন্যদিকে জনাব সিরাজ অবৈধ ব্যবসা করে রাতারাতি বড়লোক হয়েছেন। শ্রমিকদের তিনি নির্দয়ভাবে খাটান। গরীব, অসহায় কেউই তার কাছে সাহায্য চেয়ে পান না।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "মূল্যবোধ হলো সমাজের মানুষের মৌলিক বিশ্বাস, সামাজিক রীতিনীতি ও আচার-আচরণের সমষ্টি।"
        },
        {
          "label": "খ",
          "question": "",
          "explanation": "স্বাধীনতার অন্যতম দুটি রক্ষাকবচ হিসেবে আইন এবং বিচার বিভাগের স্বাধীনতা। আইন স্বাধীনতার অন্যতম শর্ত, সহায়ক শক্তি এবং প্রধান রক্ষাকবচ। আইন স্বাধীনতা ভোগের পরিবেশ সৃষ্টি করে এবং স্বাধীনতাকে সবার জন্য উন্মুক্ত করে তোলে। আইন আছে বলেই স্বাধীনতা সবার নিকট উপভোগ্য হয়ে উঠে। স্বাধীনতার অন্য একটি গুরুত্বপূর্ণ রক্ষাকবচ হচ্ছে বিচার বিভাগের স্বাধীনতা। বিচার বিভাগকে যদি নিরপেক্ষ ও স্বাধীনভাবে গড়ে তোলা যায় তাহলে ব্যক্তি স্বাধীনতাকে স্বেচ্ছাচারিতা থেকে মুক্ত করা সম্ভব।"
        },
        {
          "label": "গ",
          "question": "",
          "explanation": "উদ্দীপকে উল্লেখিত জনাব সিরাজের মধ্যে মূল্যবোধের নীতি ও ঔচিত্যবোধ, শ্রমের মর্যাদা এবং সহমর্মিতা উপাদানগুলো অনুপস্থিত। মূল্যবোধের বিভিন্ন উপাদান বা ভিত্তি রয়েছে। এগুলোর মধ্যে অন্যতম উপাদান হলো নীতি ও ঔচিত্যবোধ। একজন ব্যক্তির কী করা উচিত, কী করা উচিত নয় এর পরিমাপক হলো নীতি ও ঔচিত্যবোধ। উদ্দীপকে বর্ণিত জনাব সিরাজের মধ্যে মূল্যবোধের এ উপাদানটির অনুপস্থিতি লক্ষ করা যায়। কেননা তিনি উচিত-অনুচিত চিন্তা না করেই অবৈধ ব্যবসা করে ধনী হয়েছেন। উদ্দীপকে বর্ণিত জনাব সিরাজ শ্রমিকদের নির্দয়ভাবে খাটান এবং তাদের ন্যায্য পাওনা থেকে বঞ্চিত রাখেন, যা তার মধ্যে মূল্যবোধের অন্যতম উপাদান শ্রমের মর্যাদার অনুপস্থিতিকে নির্দেশ করে। কেননা সব ধরনের শ্রমের প্রতি শ্রদ্ধা করাকে শ্রমের মর্যাদা বলে, যা জনাব সিরাজের মধ্যে লক্ষণীয় নয়। এছাড়া গরিব, অসহায় ও দরিদ্র মানুষ তার নিকট সাহায্য চেয়ে পায় না, যা মূল্যবোধের আরেকটি উপাদান সহমর্মিতার অনুপস্থিতির নির্দেশক। কেননা সহমর্মিতার কারণেই মানুষ অন্যের সুখ-দুঃখের সাথী হয় এবং একে অপরকে আপন করে নেয়। কিন্তু জনাব সিরাজের মধ্যে সে বিষয়টি অনুপস্থিত রয়েছে। সুতরাং বলা যায়, জনাব সিরাজের মধ্যে মূল্যবোধের নীতি ও ঔচিত্যবোধ, শ্রমের মর্যাদা ও সহমর্মিতা উপাদানগুলো অনুপস্থিত।"
        },
        {
          "label": "ঘ",
          "question": "",
          "explanation": "হ্যাঁ, জনাব শিবলীকে একজন মূল্যবোধসম্পন্ন মানুষ বলা যায়। মূল্যবোধ হলো সমাজের প্রচলিত কিছু ধারণা, বিশ্বাস ও রীতিনীতির সমষ্টি যা দ্বারা সমাজে বসবাসরত জনগণ প্রভাবিত বা নিয়ন্ত্রিত হয়। মূল্যবোধের বিভিন্ন উপাদান বা ভিত্তি রয়েছে। মূল্যবোধের উপাদানগুলোর উপস্থিতি- -অনুপস্থিতির ভিত্তিতেই নির্ধারিত হয় একজন মানুষ মূল্যবোধসম্পন্ন কি না। যেমন- মূল্যবোধের অন্যতম উপাদান হলো সহমর্মিতা। সহমর্মিতার গুণ ধারণ করে মানুষ অন্যের সুখ-দুঃখের সাথী হয় এবং একে অন্যকে আপন করে নেয়। উদ্দীপকে বর্ণিত বিশ্ববিদ্যালয়ের শিক্ষক জনাব শিবলীর মধ্যে মূল্যবোধের এ উপাদানটির উপস্থিতি লক্ষ করা যায়। কেননা তিনি সর্বদা শিক্ষার্থীদের কল্যাণের কথা চিন্তা করেন। অর্থাৎ জনাব শিবলী সহমর্মিতার কারণেই তার শিক্ষার্থীদের আপন করে নিয়েছেন। মূল্যবোধের অন্যতম আরেকটি উপাদান হলো সামাজিক ন্যায়বিচার। সামাজিক ন্যায়বিচার হলো মানুষের অধিকার এবং মানুষের যা প্রাপ্য তা ন্যায়সঙ্গতভাবে প্রদান। জনাব শিবলী মধ্যে মূল্যবোধের এ উপাদানটির উপস্থিতিও লক্ষ করা যায়। কেননা তিনি সকল শিক্ষার্থীদের সাথে একইরকম আচরণ করেন। এছাড়া তিনি কোনো কাজকেই ছোট মনে করেন না, যা মূল্যবোধের অন্যতম উপাদান শ্রমের মর্যাদার উপস্থিতিকে নির্দেশ করে। কর্তব্যবোধ মূল্যবোধের আরেকটি উপাদান, যা জনাব শিবলীর মধ্যেও লক্ষ করা যায়। বিশ্ববিদ্যালয়ের শিক্ষক জনাব শিবলী ক্লাসের ব্যাপারে অত্যন্ত যত্নশীল, যা তার কর্তব্যবোধেরই বহিঃপ্রকাশ। উপরের আলোচনার ভিত্তিতে বলা যায়, জনাব শিবলীর মধ্যে মূল্যবোধের বিভিন্ন উপাদান বিদ্যমান। তাই তিনি একজন মূল্যবোধসম্পন্ন মানুষ।"
        }
      ]
    },
    {
      "number": "8",
      "uddipok": "রফিক সাহেব একজন নেতা। তিনি জনগণের চাওয়া-পাওয়ার মূল্য দেন। তিনি মনে করেন, জনগণই সকল ক্ষমতার উৎস এবং জনগণই নেতা নির্বাচন করে। আবার জনগণই নেতা পরিবর্তন করে। আইনের শাসন, জবাবদিহিতা ও মানুষের মৌলিক অধিকার রক্ষায় তিনি সর্বদা সচেষ্ট।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "যখন কোন দেশে প্রধানত দুটি রাজনৈতিক দলের উপস্থিতি লক্ষ করা যায় এবং অন্য দলগুলোর কার্যকলাপ চোখে পড়ে না তখন তাকে দ্বি দলীয় ব্যবস্থা বলে।"
        },
        {
          "label": "খ",
          "question": "",
          "explanation": "বিভিন্ন সামাজিক ও রাজনৈতিক ব্যবস্থায় নেতাদের প্রকৃতি ও চরিত্র আলোচনা ও বিশ্লেষণ করলে দেখা যায়, তত্ত্বাবধায়নকারী নেতৃত্ব একনায়কতান্ত্রিক নেতৃত্বের কোমলরূপ। তত্ত্বাবধায়নকারী নেতৃত্বে একজন, তত্ত্বাবধায়নকারী নেতা গণতান্ত্রিক নেতা অপেক্ষা অধিকতর দয়াবান ও বন্ধুভাবাপন্ন হয়ে থাকেন। নেতা তার পরিকল্পনা ও পরিচালনায় সবাইকে নিয়োজিত রাখেন। নেতা দলীয় সদস্যদের সমস্যার প্রতি তার অভিমত ব্যক্ত করেন। তথাপি সংগঠনের কাজে অংশগ্রহণকারী সদস্যদের উপদেশ ও প্রস্তাবকে উৎসাহ প্রদান করা হয়।"
        },
        {
          "label": "গ",
          "question": "",
          "explanation": "সিদ্ধান্ত গ্রহণে জনগণের মতামতকে প্রাধান্য দিয়ে যে নেতৃত্ব গড়ে ওঠে তাকে গণতান্ত্রিক নেতৃত্ব বলে। গণতান্ত্রিক নেতৃত্ব জনগণের অংশগ্রহণ ও স্বাধীনতার উপর আস্থা স্থাপন করে। জনগণের সব বিষয়ে অংশগ্রহণে এ ধরনের নেতৃত্ব বিশ্বাস করে। উদাহরণস্বরূপ সংসদীয় গণতন্ত্রের কথা উল্লেখ করা যায়। এ ধরনের নেতৃত্বে আলোচনা-সমালোচনার সুযোগ রয়েছে। গণতান্ত্রিক নেতৃত্ব তৈরি হয় জনগণের সমর্থনে। এ ধরনের নেতৃত্বে নেতা জনগণের মতামতের উপর ভিত্তি করে সিদ্ধান্ত গ্রহণ করেন এবং দক্ষতার সাথে বিভিন্ন সমস্যার সমাধান করেন। উদ্দীপকে লক্ষ করা যায়, রফিক সাহেব জনগণের চাওয়া পাওয়ার মূল্য দেন। তিনি মনে করেন জনগণই সকল ক্ষমতার উৎস। আবার জনগণই নেতা পরিবর্তন করেন। রফিক সাহেবের এসব গুণাবলি গণতান্ত্রিক নেতৃত্বের সাথে সাদৃশ্যপূর্ণ। তাই বলা যায়, উদ্দীপকে উল্লিখিত রফিক সাহেবের মধ্যে গণতান্ত্রিক নেতৃত্বের গুণাবলি প্রকাশ পেয়েছে।"
        },
        {
          "label": "ঘ",
          "question": "",
          "explanation": "গণতান্ত্রিক নেতৃত্ব সুশাসন প্রতিষ্ঠায় ভূমিকা রাখে বলে গণতান্ত্রিক নেতৃত্ব প্রয়োজন। গণতান্ত্রিক নেতৃত্ব দেশ ও জনগণের কল্যাণে কাজ করে, যা সুশাসন প্রতিষ্ঠার জন্য অত্যাবশ্যক। গণতান্ত্রিক নেতৃত্বে স্বচ্ছতা, জবাবদিহিতা ও দায়িত্বশীলতার বিষয়টি নিশ্চিত হয়। পাশাপাশি গণতান্ত্রিক নেতৃত্ব রাষ্ট্রীয় কর্মকাণ্ডে নাগরিকের অংশগ্রহণ সমর্থন করে। ফলে রাষ্ট্রে সুশাসন প্রতিষ্ঠা সহজতর হয়। সুশাসন প্রতিষ্ঠার জন্য প্রয়োজন গণতন্ত্রের অগ্রযাত্রা, অর্থনৈতিক উন্নয়ন, সামাজিক ঐক্য, নাগরিক সুখ ও সমৃদ্ধি। গণতান্ত্রিক নেতৃত্ব এজন্য প্রয়োজনীয় আইনগত কাঠামো তৈরি করে। ইতিবাচক দূরদৃষ্টিসম্পন্ন ও জনসেবক গণতান্ত্রিক নেতৃত্বই জনগণের কল্যাণ নিশ্চিত করে সুশাসন প্রতিষ্ঠা করে। উদ্দীপকে উল্লিখিত রফিক সাহেব দল-মত নির্বিশেষে সকলের নিকট গ্রহণযোগ্য, যা গণতান্ত্রিক নেতৃত্বের পরিচায়ক। তার নেতৃত্বের মধ্যে আইনের শাসন, জবাবদিহিতা ও মানুষের মৌলিক অধিকার রক্ষায় গুরুত্ব আরোপ করেন। তার নেতৃত্বের মতো গণতান্ত্রিক নেতৃত্ব সুশাসন নিশ্চিত করার জন্য শাসনের সবক্ষেত্রে স্বচ্ছতা বজায় রাখেন। তথ্য অবাধ ও সবার জন্য উন্মুক্তকরণ, গণশুনানি, আর্থিক বিবৃতি প্রকাশ, তথ্যে প্রবেশগম্যতার স্বাধীনতা ও স্বচ্ছতা নিশ্চিত করে থাকে। গণতান্ত্রিক নেতৃত্ব সরকারি কর্মকাণ্ডে নাগরিকের অংশগ্রহণ নিশ্চিত করে গণতন্ত্রের গভীরতা বৃদ্ধি করে থাকে। সুশাসন নিশ্চিত করতে গণতান্ত্রিক নেতৃত্ব তার কাজ, সিদ্ধান্ত ও নীতির জন্য দায়িত্বশীল থাকে। বাকস্বাধীনতা, সংবাদপত্রের স্বাধীনতা, নারীর অধিকার, শিশু অধিকার, সংখ্যালঘুদের রক্ষার জন্য গণতান্ত্রিক নেতৃত্ব গুরুত্বপূর্ণ ভূমিকা পালন করে। গণতান্ত্রিক নেতৃত্ব জনগণের অংশগ্রহণ ও স্বাধীনতার ওপর আস্থা স্থাপন করে। গণতান্ত্রিক নেতৃত্বে ক্ষমতা একজনের নিয়ন্ত্রণে না থেকে অনেক মানুষের নিয়ন্ত্রণে থাকে। এতে প্রত্যেক অংশগ্রহণকারী সংগঠনের একজন মূল্যবান সদস্য হিসেবে গুরুত্ব অনুধাবন করে। গণতন্ত্র চর্চা করে এমন দেশগুলোর নেতৃত্ব গণতান্ত্রিক নেতৃত্বের উদাহরণ। মার্কিন যুক্তরাষ্ট্র, ব্রিটেন, ফ্রান্স প্রভৃতি দেশের নেতৃত্ব গণতান্ত্রিক নেতৃত্বের উৎকৃষ্ট উদাহরণ।"
        }
      ]
    },
    {
      "number": "9",
      "uddipok": "",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "যে চিন্তাভাবনা, লক্ষ্য, উদ্দেশ্য ও সংকল্প মানুষের সামাজিক আচার- ব্যবহার ও কর্মকাণ্ডকে নিয়ন্ত্রিত এবং পরিচালিত করে তার সমষ্টিকে সামাজিক মূল্যবোধ বলে।"
        },
        {
          "label": "খ",
          "question": "",
          "explanation": "বাংলাদেশ সংবিধানের রাষ্ট্রপরিচালনার মূলনীতি চারটি। এগুলো হলো- জাতীয়তাবাদ, সমাজতন্ত্র, গণতন্ত্র এবং ধর্মনিরপেক্ষতা। 'জাতীয়তাবাদ' বাংলাদেশ সংবিধানের চারটি মূলনীতির প্রথম ও প্রধান নীতি। সংবিধানের (৯)নম্বর অনুচ্ছেদে ভাষাগত ও সংস্কৃতিগত একক সত্তাবিশিষ্ট যে বাঙালি জাতি ঐক্যবদ্ধ ও সংকল্পবদ্ধ তাই এখানে বর্ণিত হয়েছে। 'ধর্মনিরপেক্ষতা' হলো কোনো ধর্মকে এককভাবে প্রাধান্য না দিয়ে সব ধর্মকে সমান দৃষ্টিভঙ্গি দিয়ে দেখা। সমাজতন্ত্র বলতে বাংলাদেশের সংবিধানে একটি শোষণমুক্ত ও ন্যায়ানুগ রাষ্ট্র ব্যবস্থা গড়ে তোলার কথা বলা হয়েছে। এদেশে রাশিয়া কিংবা চীনের মতো সমাজতন্ত্র প্রতিষ্ঠার কথা বলা হয়নি। এখানে শুধু অর্থনৈতিক ক্ষেত্রে সমাজতান্ত্রিক আদর্শ প্রতিষ্ঠার কথা বলা হয়েছে। বাংলাদেশ সংবিধানে গণতন্ত্রকে রাষ্ট্র পরিচালনার মূলনীতি হিসেবে ঘোষণা করা হয়েছে। গণতন্ত্র বলতে এমন একটি শাসনব্যবস্থাকে এখানে বোঝানো হয়েছে, যেখানে জনগণ তাদের ইচ্ছার প্রতিফলন ঘটাতে পারে। বাংলাদেশ সংবিধানের ১১নং অনুচ্ছেদে এটির সবিস্তার বর্ণনা রয়েছে।"
        },
        {
          "label": "গ",
          "question": "",
          "explanation": "উদ্দীপকে 'ক' দলীয় ব্যবস্থাটি একদলীয় ব্যবস্থা এবং 'খ' দলীয় ব্যবস্থাটি হচ্ছে ‘বহুদলীয়’ব্যবস্থার অন্তর্ভুক্ত। আধুনিক বিশ্বের সকল রাষ্ট্রে দলীয় ব্যবস্থা বিদ্যমান। তবে সকল রাষ্ট্রের দলীয় ব্যবস্থা একরূপ নয়। সংখ্যার ভিত্তিতে রাজনৈতিক দল একদলীয়, দ্বি-দলীয় ও বহুদলীয় হয়ে থাকে। রাষ্ট্রের মধ্যে যখন সাংবিধানিকভাবে একটিমাত্র রাজনৈতিক দলের অস্তিত্ব এবং রাজনৈতিক কর্মকাণ্ড একটি রাজনৈতিক দল দ্বারা পরিচালিত হয়, তখন তাকে একদলীয় ব্যবস্থা বলে অভিহিত করা হয়। আর যে রাষ্ট্র ব্যবস্থায় বহু রাজনৈতিক দলের কার্যক্রম দেখা যায়, তাকে বহুদলীয় ব্যবস্থা বলে। একদলীয় ব্যবস্থায় একটি দলই সকল ক্ষমতার উৎস। এ ব্যবস্থায় রাষ্ট্রের মধ্যে একটি দলই তার দলীয় আদর্শ, নীতি ও কর্মসূচি অনুযায়ী শাসনকার্য পরিচালনা করে। এ ব্যবস্থায় ক্ষমতাসীন দল ব্যতীত অন্যান্য সকল দলকে নিষিদ্ধ করা হয়। একদলীয় ব্যবস্থায় শৃঙ্খলা কঠোরভাবে মেনে চলা হয়। অন্যদিকে, বহুদলীয় ব্যবস্থায় প্রধানত বহু রাজনৈতিক দলের অস্তিত্ব লক্ষ করা যায়। এ ব্যবস্থায় বহু রাজনৈতিক দলের মধ্যে নির্বাচনি প্রতিদ্বন্দ্বিতা হয়। এক দলীয় ব্যবস্থায় এক ব্যক্তির নেতৃত্ব ও আদর্শ বাস্তবায়িত হয়। অপরদিক বহুদলীয় ব্যবস্থায় অনেকগুলো রাজনৈতিক দল বর্তমান থাকে এবং সিদ্ধান্তসমূহ বহুপাক্ষিক মতামতের ভিত্তিতে নেওয়া হয়। এক দলীয় ব্যবস্থায় একটি মাত্র রাজনৈতিক দল নির্বাচনের মাধ্যমে সরকার গঠন করে থাকে। বহুদলীয় ব্যবস্থায় কোনো রাজনৈতিক দল একক সংখ্যাগরিষ্ঠতা অর্জন করতে না পারলে কোয়ালিশন সরকার গঠন করে থাকে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত 'ক' ও 'খ' দলীয় ব্যবস্থা তথা একদলীয় ও বহুদলীয় ব্যবস্থার মধ্যে 'খ' তথা বহুদলীয় ব্যবস্থাটি আমার নিকট গ্রহণীয়। যে রাষ্ট্রব্যবস্থায় দুইয়ের অধিক রাজনৈতিক দলের কার্যক্রম দেখা যায়, তাকে বহুদলীয় ব্যবস্থা বলে। বহুদলীয় ব্যবস্থায় প্রতিটি দল নিজ নিজ দলীয় কর্মসূচির মাধ্যমে নির্বাচনে অংশগ্রহণ করে। যে দল সংখ্যাগরিষ্ঠতা অর্জন করে সেই দল সরকার গঠন করে। বহুদলীয় ব্যবস্থায় অনেকগুলো রাজনৈতিক দল বর্তমান থাকে। বহুদলীয় ব্যবস্থায় ভিন্ন ভিন্ন মতাদর্শের দলব্যবস্থা বিদ্যমান থাকায় নির্দিষ্ট সময় পর জনগণ তাদের পছন্দের দলকে ক্ষমতাসীন করতে পারে। এ ব্যবস্থা গণতন্ত্রের জন্য উপযোগী দলব্যবস্থা। কেননা, গণতান্ত্রিক শাসনব্যবস্থার একটি গুরুত্বপূর্ণ বৈশিষ্ট্য হলো বহুদলীয় ব্যবস্থা। পরোক্ষ গণতন্ত্রে বিভিন্ন রাজনৈতিক দল থাকে। রাজনৈতিক দলগুলো জনগণের সমর্থন লাভের চেষ্টা করে থাকে। নির্বাচনে যে দল জয়লাভ করে সে দল সরকার গঠন করে। যেসব দল ক্ষমতায় অধিষ্ঠিত হতে পারে না, তারা সরকারের বাইরে থেকে গঠনমূলক বিরোধিতা করে সরকারকে সঠিক পথে পরিচালিত করে থাকে। বহুদলীয় ব্যবস্থায় জনগণ রাজনীতি সচেতন থাকে এবং নিজেদের পছন্দমতো যোগ্য প্রার্থীকে বাছাই করতে পারে। এ ব্যবস্থায় সরকার ইচ্ছেমতো কোনো আইন প্রণয়ন করতে পারে না বলে স্বেচ্ছাচারীও হতে পারে না। এছাড়া গণতন্ত্রের অন্যতম শর্ত হলো পরমতসহিষ্ণুতা ও জনমতের প্রাধান্য। বহুদলীয় ব্যবস্থা বিদ্যমান থাকলে পরমতসহিষ্ণুতা প্রতিষ্ঠিত হয় এবং দলগুলো জনমতের ভিত্তিতে নিজেদের কর্মকাণ্ড ঠিক করে থাকে।"
        }
      ]
    },
    {
      "number": "10",
      "uddipok": "সোনিয়ার বাবা একটি সংগঠনের সদস্য, যা কতকগুলো নীতি ও আদর্শের ভিত্তিতে সংগঠিত। উক্ত সংগঠন ছাড়া গণতান্ত্রিক সরকার গঠন করা অসম্ভব। সরকার গঠন ও নেতৃত্ব তৈরিতে সংগঠনটির ভূমিকা অত্যন্ত গুরুত্বপূর্ণ।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "নেতৃত্ব হলো এমন একটি কৌশল, যার মাধ্যমে নেতা নির্দিষ্ট লক্ষ্য অর্জনের জন্য অন্যান্য ব্যক্তিকে পরিচালিত, প্রভাবিত ও নিয়ন্ত্রণ করেন।"
        },
        {
          "label": "খ",
          "question": "",
          "explanation": "দলের মধ্যে যখন কিছু সদস্য দলীয় নীতি ও কর্মসূচির বিশেষ বিশেষ ক্ষেত্রে দ্বিমত পোষণ করে, কিংবা সাধারণ স্বার্থের কথা ভুলে গিয়ে ক্ষুদ্র ব্যক্তিস্বার্থ উদ্ধারে ঐক্যবদ্ধ হয়, তখন তাকে উপদল (Faction) বা কুচক্রী দল বলে। উপদল বলতে বোঝায় এমন কিছু ব্যক্তির সমষ্টি যাদের কোনো স্থায়ী সংগঠন নেই। তাদের শুধু থাকে কিছু সংকীর্ণ স্বার্থ। আঞ্চলিক স্বার্থের ভিত্তিতে গঠিত হয় আঞ্চলিক উপদল। সাম্প্রদায়িক স্বার্থের ভিত্তিতে গঠিত হয় সাম্প্রদায়িক উপদল। উপদলের কোনো মহৎ লক্ষ্য থাকে না, থাকে না কোনো স্থায়ী সংগঠন। তবে এও দেখা যায়, দীর্ঘকালীন পরিসরে স্থায়ী সংগঠন গড়ে কোনো কোনো উপদল রাজনৈতিক দলে রূপান্তরিত হয়।"
        },
        {
          "label": "গ",
          "question": "",
          "explanation": "নিম্নের অনুরূপঃ উদ্দীপকে আলোচিত মহান নেতা অর্থাৎ বঙ্গবন্ধু শেখ মুজিবুর রহমানের মধ্যে সম্মোহনী নেতৃত্ব বিদ্যমান ছিল। কোনো নেতা নেতৃত্ব ও কাজের মাধ্যমে জনগণকে ব্যাপকভাবে মুগ্ধ, অনুপ্রাণিত ও উদ্বুদ্ধ করতে সক্ষম হলে তার নেতৃত্বকে 'সম্মোহনী বা জাদুকরী নেতৃত্ব' বলা হয়। 'সম্মোহন' শব্দটির অর্থ হচ্ছে আকৃষ্ট বা নিয়ন্ত্রণ করার বিশেষ গুণ। আর এ ধরনের বিশেষ গুণসম্পন্ন নেতা জনগণকে মুগ্ধ করতে পারেন। জার্মান সমাজবিজ্ঞানী ম্যাক্স ওয়েবার সর্বপ্রথম এ নেতৃত্বের ধারণা প্রদান করেন। অবিভক্ত ভারতবর্ষের মহাত্মা গান্ধী, বাংলাদেশের জাতির পিতা বঙ্গবন্ধু শেখ মুজিবুর রহমান, মওলানা আবদুল হামিদ খান ভাসানী প্রমুখ নেতার মধ্যে সম্মোহনী নেতৃত্বের গুণ ছিল। উদ্দীপকে বলা হয়েছে, বাংলাদেশের একজন মহান নেতা তাঁর বলিষ্ঠ নেতৃত্বের মাধ্যমে দেশকে স্বাধীন করেছেন। যাকে বাংলাদেশের জনগণ 'বঙ্গবন্ধু' উপাধিতে ভূষিত করে। উদ্দীপকে আরও বলা হয়েছে, স্বাধীন বাংলাদেশ প্রতিষ্ঠায় তাঁর অনবদ্য অবদানের জন্য বাঙালি জাতি তাকে শ্রদ্ধার সাথে স্মরণ করে। উদ্দীপকের এসব তথ্য জাতির পিতা বঙ্গবন্ধু শেখ মুজিবুর রহমানকে নির্দেশ করে যিনি সম্মোহনী নেতৃত্বের অধিকারী ছিলেন।"
        },
        {
          "label": "ঘ",
          "question": "",
          "explanation": "আধুনিক গণতান্ত্রিক রাষ্ট্রে উক্ত সংগঠনের অর্থাৎ রাজনৈতিক দলের ব্যাপক ভূমিকা রয়েছে। গণতন্ত্র ও রাজনৈতিক দল পরস্পর ওতপ্রোতভাবে জড়িত। রাজনৈতিক দলকে গণতন্ত্রের ভিত্তি বলে অভিহিত করা হয়। গণতান্ত্রিক ব্যবস্থা সংরক্ষণে রাজনৈতিক দল সক্রিয় এবং গঠনমূলক ভূমিকা পালন করে। রাজনৈতিক দল সংখ্যাগরিষ্ঠের শাসনের ধারণাকে বাস্তবে পরিণত করে। উদ্দীপকে দেখা যায়, আধুনিক গণতান্ত্রিক রাজনৈতিক ব্যবস্থায় জনগণ তাদের স্বার্থ সম্পর্কে চিন্তিত নয়। কারণ তারা জানে তাঁদের পক্ষে তাদের স্বার্থগুলো নিয়ে কিছু সংগঠন খুবই তৎপর রয়েছে। এসব বিষয় রাজনৈতিক দলের কার্যক্রমকেই প্রতিফলিত করে। যা গণতন্ত্র প্রতিষ্ঠায় গুরুত্বপূর্ণ ভূমিকা রাখে। রাজনৈতিক দল নির্বাচনের সময় দলীয় প্রার্থী মনোনয়ন, মনোনীত প্রার্থীর সমর্থনে প্রচারণা ও ভোটারদের স্বার্থ সংরক্ষণ করে। ক্ষমতাসীন দল নির্বাচনি প্রচারণার সময় প্রদত্ত প্রতিশ্রুতি অনুসারে যথাযথভাবে সরকার পরিচালনায় সচেষ্ট হয়, যা গণতন্ত্রকে সুসংহত করে। অপরদিকে, বিরোধী দল ক্ষমতাসীন দলের কর্মকাণ্ডে অসংগতি পেলে গঠনমূলক সমালোচনা করে গণতন্ত্রকে ত্বরান্বিত করে। গণতন্ত্রকে সফল করতে হলে প্রয়োজন সক্রিয়, সচেতন ও সদাজাগ্রত জনমত। রাজনৈতিক দল বক্তৃতা-বিবৃতি ও প্রচারের মাধ্যমে সেরূপ জনমত সৃষ্টি করে। গণতান্ত্রিক শাসনব্যবস্থায় বিভিন্ন জনগোষ্ঠী রাজনৈতিক দলগুলোর মাধ্যমেই নিজেদের দাবি সরকারের নিকট তুলে ধরে। এভাবে রাজনৈতিক দল গণতন্ত্র প্রতিষ্ঠায় সক্রিয় ভূমিকা পালন করে। পরিশেষে বলা যায়, আধুনিক গণতন্ত্র হলো পরোক্ষ বা প্রতিনিধিত্বমূলক গণতন্ত্র। আর প্রতিনিধিত্বমূলক গণতন্ত্রের মূলভিত্তিই হলো রাজনৈতিক দল। রাজনৈতিক দলগুলোই তাদের কর্মকাণ্ডের মাধ্যমে গণতান্ত্রিক ধারা অব্যাহত রাখে।"
        }
      ]
    },
    {
      "number": "11",
      "uddipok": "মৌলিক অধিকার নাগরিক জীবনের বিকাশ ও ব্যক্তির জন্য অপরিহার্য। একমাত্র রাষ্ট্র ঘোষিত জরুরি অবস্থার সময় কিংবা সংবিধান স্থগিত ও সংশোধন করা ব্যতীত কোনো সরকারই মৌলিক অধিকার খর্ব করতে পারে না। মৌলিক অধিকার ও মানবাধিকারের মধ্যে প্রকৃতিগত পার্থক্য খুবই কম। অনেক মৌলিক অধিকারই জাতিসংঘ ঘোষিত মানবাধিকারে স্থান পেয়েছে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "রাষ্ট্রীয় কাজে অংশগ্রহণ এবং রাজনৈতিক অধিকার ভোগের ক্ষেত্রে সমান সুযোগ থাকাকে রাজনৈতিক সাম্য বলে।"
        },
        {
          "label": "খ",
          "question": "",
          "explanation": "আইনের অন্যতম দুটি উৎস হিসেবে আইনসভা এবং জনমত। আইনসভা আধুনিক আইনের সবচেয়ে কার্যকর উৎস। প্রত্যেক দেশের আইনসভা রাষ্ট্রীয় কার্য পরিচালনার জন্য প্রয়োজনীয় আইন প্রণয়ন করে। আধুনিক রাষ্ট্র ব্যবস্থায় আইনসভা কর্তৃক প্রণীত আইন রাষ্ট্রীয় আইন হিসেবে স্বীকৃত। আইনসভা প্রণীত আইন সামাজিক মূল্যবোধের প্রতিফলন ঘটায়। জনমত আইনের উৎস হিসেবে গুরুত্বপূর্ণ ভূমিকা পালন করে। আইন প্রণয়নের সময় জনমতের প্রতি বিশেষভাবে লক্ষ রেখে আইন প্রণয়ন করা উচিত।"
        },
        {
          "label": "গ",
          "question": "মৌলিক অধিকার ও মানবাধিকারের মধ্যে কি কোনো পার্থক্য আছে? সেগুলি কী কী?",
          "explanation": "মৌলিক অধিকার ও মানবাধিকার এর মধ্যে বেশকিছু পার্থক্য লক্ষণীয়। মানবাধিকার বলতে বিশ্বের নাগরিক হিসেবে নাগরিকগণ আন্তর্জাতিকভাবে স্বীকৃত যে সকল অধিকার ভোগ করে সেগুলোকে বোঝায়। আর মৌলিক অধিকার বলতে সেই সকল অধিকারকে বোঝায় যা সার্বভৌম রাষ্ট্রের সংবিধানে সন্নিবেশিত ও বলবৎযোগ্য। মানবাধিকারের উৎস হলো আন্তর্জাতিক সংস্থা জাতিসংঘ। অপরদিকে, মৌলিক অধিকারের উৎস হলো সার্বভৌম রাষ্ট্রের সংবিধান। মানবাধিকারের রক্ষক হলো জাতিসংঘ। আর মৌলিক অধিকারের রক্ষক রাষ্ট্র এবং সংবিধান। মৌলিক অধিকারের পরিধি নিজ রাষ্ট্রে সীমাবদ্ধ। মৌলিক অধিকারের চেয়ে মানবাধিকারের পরিধি ব্যাপক ও বিস্তৃত। জাতিসংঘভুক্ত প্রতিটি রাষ্ট্র একই ধরনের মানবাধিকারের প্রতি শ্রদ্ধা জ্ঞাপন করতে এবং তা রক্ষা করতে বাধ্য। আর এক রাষ্ট্রের স্বীকৃত মৌলিক অধিকার অন্য রাষ্ট্র অপেক্ষা ভিন্নতর হতে পারে। মানবাধিকার আন্তর্জাতিক অধিকার। আর মৌলিক অধিকার রাষ্ট্রীয় বা স্থানীয় অধিকার। মানবাধিকার বিকাশ লাভ করে আন্তর্জাতিক চেতনাবোধ থেকে। কিন্তু মৌলিক অধিকার বিকাশ লাভ করে রাষ্ট্রীয় চেতনাবোধ থেকে। মানবাধিকার কার্যকর করা সহজ নয়। পক্ষান্তরে মৌলিক অধিকার অনেকটা সহজে কার্যকর করা যায়। পরিশেষে বলা যায় যে, মৌলিক অধিকার ও মানবাধিকারের মধ্যে প্রকৃতিগত পার্থক্য লক্ষ করা গেলেও উভয়েরই উদ্দেশ্য ব্যক্তির কল্যাণ সাধন।"
        },
        {
          "label": "ঘ",
          "question": "",
          "explanation": "গণতান্ত্রিক রাষ্ট্রে মৌলিক অধিকার ও মানবাধিকারের গুরুত্ব অপরিসীম। মানবাধিকার ও গণতন্ত্রের সম্পর্ক অত্যন্ত নিবিড়। মানবাধিকার জাতি-ধর্ম- বর্ণ, নারী-পুরুষ, ধনী-নির্ধন, দলমত নির্বিশেষে সকল মানুষকে সমান অধিকার ভোগের সুযোগ প্রদান করে। অপরদিকে, গণতন্ত্র হচ্ছে জনগণের শাসন। গণতন্ত্রে সকল মানুষই প্রত্যক্ষ বা পরোক্ষভাবে শাসন কাজে অংশগ্রহণের সুযোগ লাভ করে। মানুবাধিকার সকল মানুষকে তার যোগ্যতা অনুযায়ী কাজ করার সুযোগ দান করে। মানবাধিকার মতামত প্রকাশের এবং ব্যক্তিত্ব বিকাশের অনুকূল পরিবেশও গড়ে তোলে। এর ফলে গণতন্ত্র সফল ও সার্থক হয়ে ওঠে। গণতান্ত্রিক রাষ্ট্রে মৌলিক অধিকারগুলো সংবিধানে সন্নিবেশিত থাকে। জাতিসংঘ ঘোষিত মানবাধিকারের প্রতি গণতান্ত্রিক রাষ্ট্র অকুণ্ঠ শ্রদ্ধা পোষণ করে। এর ফলে কোনো রাষ্ট্রই জনগণের অধিকার নস্যাৎ করার কোনো অশুভ উদ্যোগ গ্রহণ করতে পারে না।"
        }
      ]
    }
  ]
}