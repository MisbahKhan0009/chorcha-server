{
  "title": "রাজউক উত্তরা মডেল কলেজ, ঢাকা ২০২৩",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "রফিক স্যার ক্লাসে বললেন, সুনাগরিক হিসেবে গড়ে উঠতে রাষ্ট্র, সংবিধান, বিভিন্ন সংস্থা, নাগরিকতা, রাষ্ট্রের ইতিহাস ইত্যাদি সম্পর্কে জ্ঞান থাকা প্রয়োজন। সুনাগরিক দেশে সুশাসন প্রতিষ্ঠার জন্য প্রয়োজন।",
      "tag": "RUMC 23",
      "sub_questions": [
        {
          "label": "ক",
          "question": "ই.এম হোয়াইট প্রদত্ত পৌরনীতির সংজ্ঞা কী?",
          "explanation": "ই. এম. হোয়াইট প্রদত্ত পৌরনীতির সংজ্ঞাটি হলো, \"পৌরনীতি মানবজ্ঞানের সেই মূল্যবান শাখা যা নাগরিকের অতীত, বর্তমান ও ভবিষ্যৎ এবং স্থানীয়, জাতীয় ও মানবতার সাথে জড়িত প্রতিটি বিষয় পর্যালোচনা করে।\""
        },
        {
          "label": "খ",
          "question": "\"পৌরনীতি নাগরিকতা বিষয়ক বিজ্ঞান\" ব্যাখ্যা করো।",
          "explanation": "নাগরিক ও নাগরিক জীবনের সাথে জড়িত সব বিষয় নিয়ে আলোচনা করে বলে পৌরনীতিকে নাগরিকতা বিষয়ক বিজ্ঞান বলা হয়। নাগরিক জীবনের সাথে সংশ্লিষ্ট বিভিন্ন ক্রিয়াকলাপ নিয়ে পৌরনীতি অনুশীলন চালায়। নাগরিকের অতীত, বর্তমান ও ভবিষ্যৎ জীবনের সাথে জড়িত ঘটনাবলি ও কার্যকলাপ এ শাস্ত্রে আলোচিত হয়। নাগরিক জীবনের ধর্মীয়, নৈতিক, রাজনৈতিক, অর্থনৈতিক তথা সার্বিক দিকের আলোচনা পৌরনীতির বিষয়বস্তু। তাই পৌরনীতিকে নাগরিকতা বিষয়ক বিজ্ঞান বলা হয়।"
        },
        {
          "label": "গ",
          "question": "উদ্দীপকে রফিক স্যারের মতে পৌরনীতি পাঠের ফলে একজন নাগরিক সুনাগরিক হিসেবে গড়ে উঠে তুমি কি তার সাথে একমত?- ব্যাখ্যা করো।",
          "explanation": "'উদ্দীপকে রফিক স্যারের মতে পৌরনীতি পাঠের ফলে একজন নাগরিক সুনাগরিক হিসেবে গড়ে উঠতে পারে'- তার মতের সাথে আমি একমত। পৌরনীতি ও সুশাসন নাগরিকতা বিষয়ক বিজ্ঞান। তাই একজন নাগরিকের সুনাগরিক হিসেবে গড়ে উঠতে পৌরনীতি ও সুশাসন অধ্যয়ন ও অনুশীলনের গুরুত্ব অপরিসীম। রাষ্ট্রের সব নাগরিকই সুনাগরিক নয়। বুদ্ধি, বিবেক ও আত্মসংযম-এই তিনটি গুণসম্পন্ন ব্যক্তিকে সুনাগরিক হিসেবে আখ্যায়িত করা হয়। বুদ্ধিমান নাগরিকরা নিজ পরিবার, সমাজ ও রাষ্ট্রের বহুমুখী সমস্যা চিহ্নিত করে সমাধানের ক্ষেত্রে সঠিক ও কার্যকর সিদ্ধান্ত নিতে পারে। বিবেকবোধসম্পন্ন ব্যক্তি ন্যায়-অন্যায়, সৎ-অসৎ, ভালো-মন্দ অনুধাবন করতে পারে এবং অন্যায় ও অসৎ কর্মকান্ড থেকে নিজেকে বিরত রাখে। এছাড়া রাষ্ট্র প্রদত্ত অধিকার ভোগ করার পাশাপাশি রাষ্ট্রের প্রতি তার দায়িত্ব ও কর্তব্য পালন করে থাকে। আত্মসংযমী ব্যক্তি নিজেকে সকল প্রকার লোভ-লালসার উর্ধ্বে রেখে সততা ও নিষ্ঠার সাথে নিজের দায়িত্ব- কর্তব্য পালন করে। পৌরনীতি ও সুশাসন নাগরিকতার অর্থ ও প্রকৃতি, নাগরিকতা অর্জন ও বিলোপ, সুনাগরিকতা, সুনাগরিকতা অর্জনের প্রতিবন্ধকতা ও দূরীকরণের উপায়, নাগরিকের অধিকার ও কর্তব্য ইত্যাদি সম্পর্কে আলোচনা করে। এছাড়া নাগরিকের স্থানীয়, জাতীয় ও আন্তর্জাতিক প্রতিষ্ঠানসমূহের আলোচনাও পৌরনীতি ও সুশাসনের পরিধির অন্তর্ভুক্ত। পৌরনীতি ও সুশাসন বিভিন্ন রাজনৈতিক প্রতিষ্ঠান যেমন- রাষ্ট্র, সরকার, নির্বাচন, রাজনৈতিক দল, জনমত প্রভৃতি নিয়েও আলোচনা করে। এসব বিষয়ের জ্ঞান নাগরিককে সুনাগরিক হিসেবে সামাজিক, জাতীয় ও আন্তর্জাতিক ক্ষেত্রে সঠিক ভূমিকা পালনে সক্ষম করে তোলে।"
        },
        {
          "label": "ঘ",
          "question": "আধুনিককালে পৌরনীতির পরিধি ও বিষয়বস্তু ব্যাপক- ব্যাখ্যা করো।",
          "explanation": "আধুনিককালে পৌরনীতি ও সুশাসন, যার পরিধি ও বিষয়বস্তু ব্যাপক ও বিস্তৃত। নাগরিকতা বিষয়ক বিজ্ঞান হিসেবে পৌরনীতি ও সুশাসন নাগরিকের সাথে সংশ্লিষ্ট সকল বিষয় নিয়ে আলোচনা করে। একজন নাগরিকের জীবন ও কার্যাবলি যতদূর বিস্তৃত, অর্থাৎ যা কিছু নাগরিক জীবনকে স্পর্শ করে, পৌরনীতি ও সুশাসনের বিষয়বস্তু বা পরিধি ততদূর প্রসারিত। এটি নাগরিকতার উদ্ভব, বিকাশ, বিবর্তন, সুনাগরিকতা, নাগরিকের অধিকার ও কর্তব্য প্রভৃতি বিষয় নিয়ে আলোচনা করে। সমাজের মৌলিক প্রতিষ্ঠান যেমন- পরিবার ও রাষ্ট্রের উৎপত্তি, বিকাশ, কার্যাবলি প্রভৃতি পৌরনীতি ও সুশাসনের আলোচনার অন্তর্ভুক্ত। এটি নাগরিকের অতীত, বর্তমান এবং সম্ভাব্য ভবিষ্যৎ নিয়ে আলোচনার পাশাপাশি নাগরিকতার স্থানীয়, জাতীয় ও আন্তর্জাতিক দিক নিয়েও আলোচনা করে। পৌরনীতি ও সুশাসন রাজনৈতিক, সাংবিধাকি অগ্রগতি ও বিকাশ সম্পর্কেও আলোচনা করে। বিবর্তনের ধারায় কিংবা আন্দোলন-সংগ্রামের ভিতর দিয়ে কীভাবে একটি জাতি বা রাষ্ট্রের জন্ম হয়েছে তা পৌরনীতি ও সুশাসন আলোচনা করে থাকে। পাশাপাশি রাজনৈতিক দল, গণতন্ত্র, সরকার, নির্বাচন, জনমত প্রভৃতি বিষয়গুলোও পৌরনীতি ও সুশাসনে আলোচিত হয়। এছাড়া আন্তর্জাতিক নাগরিকতা, বিশ্বগ্রাম, আন্তঃরাষ্ট্রীয় সম্পর্ক ইত্যাদি বিষয়গুলোও পৌরনীতি ও সুশাসনের আলোচ্য বিষয়। আলোচনা শেষে বলা যায়, নাগরিক ও নাগরিকতার সাথে জড়িত সকল বিষয়ই পৌরনীতি ও সুশাসনের পরিধি ও বিষয়বস্তুর অন্তর্ভুক্ত।"
        }
      ]
    },
    {
      "number": "2",
      "uddipok": "রফিক স্যার তার পৌরনীতি ক্লাসে ছাত্রদের বললেন, \"সামাজিক মূল্যবোধ রাজনৈতিক মূল্যবোধ ধর্মীয় মূল্যবোধ ও গণতান্ত্রিক মূল্যবোধ মানুষ ও সমাজকে উন্নত করে।",
      "tag": "RUMC 23",
      "sub_questions": [
        {
          "label": "ক",
          "question": "সাম্য কাকে বলে?",
          "explanation": "সাম্যের অর্থ 'সুযোগ-সুবিধাদির' সমতা। জাতি, ধর্ম, বর্ণ, নারী-পুরুষ নির্বিশেষে সকলকে সমান সুযোগ-সুবিধা প্রদানের ব্যবস্থাকে সাম্য বলে।"
        },
        {
          "label": "খ",
          "question": "সাম্যের বিভিন্নরূপগুলো কী কী?",
          "explanation": "সাম্যের বিভিন্ন শ্রেণি বা রূপ রয়েছে। সাম্যের অর্থ সমান। সাধারণ অর্থে সাম্য বলতে বোঝায় সব মানুষ সমান। কিন্তু পৌরনীতি ও সুশাসনে সাম্যের অর্থ হচ্ছে সুযোগ-সুবিধার সমতা। অর্থাৎ, জাতি-ধর্ম-বর্ণ, নারী-পুরুষ নির্বিশেষে সকলকে সমান সুযোগ-সুবিধা প্রদানের ব্যবস্থাকে সাম্য বলে। বর্তমানে সাম্যকে প্রধানত চার ভাগে ভাগ করা হয়। যথা- প্রাকৃতিক সাম্য, সামাজিক সাম্য, আইনগত সাম্য এবং আন্তর্জাতিক সাম্য। আবার আইনগত সাম্যকে তিন ভাগে ভাগ করা যায়। যথা-ব্যক্তিগত সাম্য, রাজনৈতিক সাম্য এবং অর্থনৈতিক সাম্য।"
        },
        {
          "label": "গ",
          "question": "উদ্দীপকের আলোকে মূল্যবোধের শ্রেণিবিভাগ ব্যাখ্যা করো।",
          "explanation": "উদ্দীপকে প্রতিফলিত বিষয়টি হলো মূল্যবোধ। আর মূল্যবোধের বিভিন্ন প্রকারভেদ রয়েছে। মূল্যবোধ হলো সমাজের প্রচলিত কিছু ধারণা, বিশ্বাস ও রীতিনীতির সমষ্টি যা দ্বারা সমাজে বসবাসরত জনগণ প্রভাবিত বা নিয়ন্ত্রিত হয়। মূল্যবোধের অন্যতম উপাদান হলো নীতি ও নৈতিকতা, সামাজিক ন্যায়বিচার, সহনশীলতা, সহমর্মিতা, শৃঙ্খলাবোধ ইত্যাদি। উদ্দীপকে বর্ণিত সমাজের বিশেষ উপাদানটিও মানুষকে সততা, ন্যায়পরায়ণতা, সহমর্মিতা, শৃঙ্খলাবোধ ইত্যাদি শিক্ষা দেয় যা মূল্যবোধকেই নির্দেশ করে। আধুনিক সমাজ গবেষকগণ মূল্যবোধকে বিভিন্ন ভাগে ভাগ করেছেন। যেমন- মূল্যবোধের একটি ধরন হচ্ছে গণতান্ত্রিক মূল্যবোধ। যেসব চিন্তা-ভাবনা, লক্ষ্য, উদ্দেশ্য ও সংকল্প মানুষের গণতান্ত্রিক আচার-ব্যবহার ও দৈনন্দিন কর্মকান্ডকে নিয়ন্ত্রিত ও পরিচালিত করে তাকে গণতান্ত্রিক মূল্যবোধ বলে। মূল্যবোধের আরেকটি ধরন হচ্ছে সামাজিক মূল্যবোধ। যে চিন্তা-ভাবনা, লক্ষ্য, উদ্দেশ্য ও সংকল্প মানুষের সামাজিক আচার-ব্যবহার ও কর্মকাণ্ডকে নিয়ন্ত্রিত ও পরিচালিত করে তার সমষ্টিকে সামাজিক মূল্যবোধ বলে। এছাড়া মূল্যবোধের অন্যতম ধরন হলো নৈতিক মূল্যবোধ নৈতিক মূল্যবোধ হলো সেসব মনোভাব এবং আচরণ যা মানুষ সবসময় ভালো, কল্যাণকর ও অপরিহার্য বিবেচনা করে মানসিকভাবে তৃপ্তিবোধ করে। তদুপরি মূল্যবোধের অন্যান্য ধরনের মধ্যে রয়েছে জাতীয় মূল্যবোধ রাজনৈতিক মূল্যবোধ, বুদ্ধিবৃত্তিক মূল্যবোধ, ধর্মীয় মূল্যবোধ, সাংস্কৃতিক মূল্যবোধ ইত্যাদি।"
        },
        {
          "label": "ঘ",
          "question": "সুশাসন প্রতিষ্ঠায় গণতান্ত্রিক মূল্যবোধের গুরুত্ব বিশ্লেষণ করো।",
          "explanation": "সুশাসন প্রতিষ্ঠায় গণতান্ত্রিক মূল্যবোধের গুরুত্ব অপরিসীম। গণতান্ত্রিক মূল্যবোধ হলো একটি অনুশীলন যার লক্ষ্য হলো রাষ্ট্রের দৃষ্টি দিয়ে নাগরিকদের দেখা নয়, বরং নাগরিকদের দৃষ্টি দিয়ে রাষ্ট্রকে দেখা। গণতান্ত্রিক মূল্যবোধ ব্যতীত সুশাসন প্রতিষ্ঠা অসম্ভব। সে কারণে সুশাসনে গণতান্ত্রিক মূল্যবোধকে গুরুত্ব দেওয়া হয়। আইনের শাসন গণতান্ত্রিক মূল্যবোধের একটি গুরুত্বপূর্ণ উপাদান। আইনের শাসন প্রতিষ্ঠিত হলে ব্যক্তি তার সামাজিক মর্যাদা খুঁজে পাবে এবং অধিকার ও কর্তব্য সম্পর্কে নিশ্চিত হবে। আইনের শাসন সুশাসনেরও গুরুত্বপূর্ণ বৈশিষ্ট্য ও আবশ্যকীয় উপাদান। আইনের শাসন না থাকলে সুশাসন প্রতিষ্ঠিত হয় না। গণতান্ত্রিক মূল্যবোধ সমাজ জীবনকে নিয়ন্ত্রিত ও পরিচালিত করে এবং সামাজিক ঐক্য ও শৃঙ্খলা প্রতিষ্ঠা করে। গণতান্ত্রিক মূল্যবোধ মানুষের নৈতিক গুণাবলি জাগ্রত ও বিকশিত করে। কর্তব্যবোধ গণতান্ত্রিক মূল্যবোধের অন্যতম উপাদান। কর্তব্যবোধ না থাকলে সুশাসনও প্রতিষ্ঠিত হয় না। এজন্যই নাগরিক সচেতনতা ও কর্তব্যবোধকে নাগরিকের অন্যতম গুণ বলা হয়। সরকার ও রাষ্ট্রের জনকল্যাণমুখিতাকে গণতান্ত্রিক মূল্যবোধের উপাদান যেমন মনে করা হয়, তেমনি তা সুশাসনেরও অত্যন্ত প্রয়োজনীয় উপাদান বা বৈশিষ্ট্য মনে করা হয়। এছাড়া জবাবদিহিতা ও দায়বদ্ধতাকে যেমন সুশাসনের বৈশিষ্ট্য বলে চিহ্নিত করা হয়, তেমনি তা মূল্যবোধেরও আবশ্যকীয় উপাদান বলে মনে করা হয়। পরিশেষে বলা যায়, সুশাসন পেতে হলে গণতান্ত্রিক মূল্যবোধের প্রতি শ্রদ্ধাশীল হতে হবে। এজন্যই বলা হয় যে, ব্যক্তিগত, সামাজিক ও রাষ্ট্রীয় জীবনে গণতান্ত্রিক মূল্যবোধ ও সুশাসনের সম্পর্ক খুবই নিবিড়।"
        }
      ]
    },
    {
      "number": "3",
      "uddipok": "অধ্যাপক লাস্কি বলেছেন, \"সংরক্ষণের বিশেষ ব্যবস্থা ব্যতীত অধিকাংশ মানুষ স্বাধীনতা উপভোগ করতে পারে না।\"",
      "tag": "RUMC 23",
      "sub_questions": [
        {
          "label": "ক",
          "question": "আইন কাকে বলে?",
          "explanation": "রাষ্ট্র যেসব নিয়ম তৈরি করে, অনুমোদন দেয় এবং বলবৎ করে সেগুলোকে আইন বলা হয়।"
        },
        {
          "label": "খ",
          "question": "আইনের তিনটি উৎস বর্ণনা করো।",
          "explanation": "সাধারণত যেসকল বিষয়ের রীতি-নীতি, বিধি-বিধানকে আইন হিসেবে গ্রহণ করা হয়েছে তাদেরকে আইনের উৎস বলে। প্রথা হলো আইনের প্রাচীনতম উৎস। কালক্রমে প্রথা জনসমর্থন লাভ এবং রাষ্ট্রীয় স্বীকৃতির মধ্য দিয়ে আইনের মর্যাদা লাভ করে। ধর্ম আইনের একটি প্রধান উৎস। ধর্মীয় অনুশাসন এবং ধর্মগ্রন্থ হতে আইনের উৎপত্তি হয়ে থাকে। বাংলাদেশের মুসলিম জনগোষ্ঠীর পারিবারিক, সম্পত্তি ও উত্তরাধিকার সংক্রান্ত আইনটি ইসলাম ধর্মীয় গ্রন্থ ও বিধিবিধান থেকে উৎপত্তি লাভ করেছে। আইনের আরো একটি উৎস হলো বিচারকের রায়। যখন প্রচলিত কোনো আইন দ্বারা কোনো মোকদ্দমার নিষ্পত্তি করা সম্ভব হয় না তখন বিচারকদের নতুন আইন তৈরি করে তার নিষ্পত্তি করতে হয়।"
        },
        {
          "label": "গ",
          "question": "স্বাধীনতা ও আইনের বিরোধ নেই ব্যাখ্যা করো।",
          "explanation": "স্বাধীনতা ও আইনের মধ্যে বিরোধ নেই; বরং এদের মধ্যে সম্পর্ক অত্যন্ত ঘনিষ্ট। আইন ও স্বাধীনতার সম্পর্ক অত্যন্ত ঘনিষ্ঠ। কেননা স্বাধীনতা আইনের সৃষ্টি এবং আইন স্বাধীনতার পরিপূর্ণ বিকাশ ঘটায়। রাষ্ট্রের বাইরে যেমন নাগরিকতার অস্তিত্ব কল্পনা করা যায় না, তেমনি আইনের বাইরে স্বাধীনতার অস্তিত্ব কল্পনা করা যায় না। যদিও সুন্দর, সুষ্ঠু, শান্তিময় জীবনযাপন করতে গিয়ে আইন স্বাধীনতাকে নিয়ন্ত্রণ করে, তথাপি স্বাধীনতা তাতে সম্প্রসারিত হয়। আইনের নিয়ন্ত্রণ আছে বলে সবাই স্বাধীনতা ভোগ করতে পারে। পিতা-মাতা যেমন তার সন্তানদের সকল বিপদ-আপদ থেকে রক্ষা করে নিরাপদে রাখেন, ঠিক তেমনি আইন সর্বপ্রকার অন্যায় প্রতিহত করে স্বাধীনতাকে রক্ষা করে। আইন স্বাধীনতাকে খর্ব করে না বরং স্বাধীনতাকে সংরক্ষণ ও প্রসারে সহায়তা করে। আইনের নিয়ন্ত্রণ ছাড়া যথার্থভাবে স্বাধীনতা ভোগ করা যায় না। আইন আছে বলেই স্বাধীনতা রক্ষা পায়। স্বাধীনতার প্রধান ভিত্তি ও শর্তই হলো আইন। আইনের অবর্তমানে স্বাধীনতা স্বেচ্ছাচারিতায় পরিণত হয়। আইন আছে বলেই স্বাধীনতা ভোগ করা যায়। আইন স্বাধীনতার রক্ষাকবচ। আইন শাসকগোষ্ঠীর স্বেচ্ছাচারিতার হাত থেকে জনগণকে রক্ষা করে। আইন সংযত ও নির্দিষ্ট সীমারেখার গণ্ডিতে সকলকে আবন্ধ রাখে স্বাধীনতাকে রক্ষা করা এবং সকলের নিকট উপভোগ্য করে তোলাই আইনের লক্ষ্য। আইন আছে বলেই স্বাধীনতা ভোগ করা যায় ।আইনের মাধ্যমে স্বাধীনতার, পরিধি সম্প্রসারিত হয়। রাষ্ট্র আইনের দ্বারা এমন এক সামাজিক পরিবেশ সৃষ্টি করে যেখানে সুন্দর, সভ্য জীবনযাপনের অনুকূল অবস্থা প্রতিষ্ঠিত হয়।"
        },
        {
          "label": "ঘ",
          "question": "সংরক্ষণের জন্য স্বাধীনতার রক্ষাকবজগুলো বিশ্লেষণ করো।",
          "explanation": "স্বাধীনতাকে যে বিষয়গুলো রক্ষা করে তাই স্বাধীনতার রক্ষাকবচ। আইন স্বাধীনতার অন্যতম শর্ত ও সহায়ক শক্তি এবং প্রধান রক্ষাকবচ। আইনবিহীন সমাজে স্বাধীনতা স্বেচ্ছাচারিতার নামান্তর। এজন্য লক বলেছেন- যেখানে আইন' নেই, সেখানে স্বাধীনতা থাকতে পারে না' (স্বাধীনতার অন্যতম রক্ষাকবচ হলো সংবিধানে মৌলিক অধিকার সন্নিবেশ। নাগরিকদের মৌলিক অধিকারগুলো সংবিধানে সন্নিবেশিত থাকলে এগুলো সাংবিধানিক মর্যাদা লাভ করে। সরকার, ব্যক্তি বা ব্যক্তিগোষ্ঠী সেই অধিকার লঙ্ঘন বা হরণ করতে পারে না। ফলে স্বাধীনতা রক্ষিত হয়। গণতন্ত্র স্বাধীনতার অন্যতম রক্ষাকবচ। গণতান্ত্রিক শাসন ব্যবস্থায় শাসন ক্ষমতা জনগণের হাতে ন্যস্ত থাকায় তা জনস্বার্থে পরিচালিত হয়। এই শাসন ব্যবস্থায় জনমতের প্রতি শ্রদ্ধা প্রদর্শন করা হয়। তাছাড়া জনগণ অধিকার সচেতন থাকার ফলে গণতান্ত্রিক পরিবেশ স্বাধীনতা রক্ষার 'অতন্দ্রপ্রহরী' হিসেবে কাজ করে। স্বাধীনতার আরেকটি রক্ষাকবচ হলো ক্ষমতার বিকেন্দ্রীকরণ। ক্ষমতা বিকেন্দ্রীকরণ বলতে সরকারের শাসন ক্ষমতা অতিমাত্রায় কেন্দ্রীভূত না করে তা বিভিন্ন পেশাগত গোষ্ঠী বা স্থানীয় সংস্থাগুলোর হাতে অপর্ণ করাকে বোঝায়। ক্ষমতা বিকেন্দ্রীকরণের ফলে ব্যক্তি স্বাধীনতা অধিক পরিমাণে সংরক্ষিত হয়। এছাড়াও আইনের অনুশাসন, গণমাধ্যমের স্বাধীনতা, দায়িত্বশীল শাসন ব্যবস্থা, ক্ষমতার স্বতন্ত্রীকরণ, স্বাধীন বিচার বিভাগ, সদা সতর্ক জনমত ইত্যাদি স্বাধীনতা রক্ষায় গুরুত্বপূর্ণ ভূমিকা পালন করে। সুতরাং বলা যায়, স্বাধীনতা যাতে স্বেচ্ছাচারিতায় পরিণত না হয় সেজন্য উল্লিখিত রক্ষাকবচগুলো থাকা দরকার।"
        }
      ]
    },
    {
      "number": "4",
      "uddipok": "লতিফ ও সবুজ রাজশাহী বিশ্ববিদ্যালয়ে অধ্যয়ন করে। জাতীয় নির্বাচনে তারা গ্রামের বাড়িতে গিয়ে ভোট প্রদানের সিদ্ধান্ত গ্রহণ করে এবং তারা মনে করে বাষ্ট্রের পতি তাদের এই দায়িত্ব পালন করা উচিত।",
      "tag": "RUMC 23",
      "sub_questions": [
        {
          "label": "ক",
          "question": "বিশ্ব মানবাধিকার দিবস কবে?",
          "explanation": "বিশ্ব মানবাধিকার দিবস পালিত হয় ১০ ডিসেম্বর।"
        },
        {
          "label": "খ",
          "question": "সর্বজনীন ভোটাধিকার বলতে কী বোঝ?",
          "explanation": "সর্বজনীন ভোটাধিকার বলতে ধর্ম-বর্ণ, নারী-পুরুষ; ধনী-গরিব নির্বিশেষে প্রাপ্তবয়স্ক সকল নাগরিকের ভোটদানের অধিকারকে বোঝায়। ভোটদানের অধিকার নাগরিকদের রাজনৈতিক অধিকার। রাষ্ট্রের সংবিধান এবং সরকারি বিধিবিধানের মাধ্যমে স্বীকৃত পন্থায় নাগরিকদের প্রার্থী বাছাইয়ের ক্ষমতাকে ভোটাধিকার বলা হয়। গণতান্ত্রিক ব্যবস্থায় প্রাপ্তবয়স্ক নাগরিকদের ভোটদানের অধিকার সর্বত্র স্বীকৃত এবং সংরক্ষিত।"
        },
        {
          "label": "গ",
          "question": "লতিফ ও সবুজ কোন ধরনের অধিকার প্রয়োগের সিদ্ধান্ত গ্রহণ করে?- ব্যাখ্যা করো।",
          "explanation": "উদ্দীপকের লতিফ ও সবুজ রাজনৈতিক অধিকার ভোগ করছেন। যেসব অধিকার একজন নাগরিককে রাষ্ট্রীয় কাজে অংশগ্রহণের সুযোগ করে দেয়, সেগুলোকে রাজনৈতিক অধিকার বলে। রাষ্ট্রের নাগরিক হিসেবে সব ব্যক্তিই কতগুলো বিশেষ রাজনৈতিক অধিকার ভোগ করে। রাজনৈতিক অধিকার সংবিধান অথবা আইন দ্বারা স্বীকৃত। ভোট প্রদান করা, নির্বাচিত হওয়ার অধিকার, শাসনকাজে প্রত্যক্ষ বা পরোক্ষভাবে অংশ নেওয়া, সরকারের কাজে মতামত প্রকাশ করা ইত্যাদি রাজনৈতিক অধিকারের অন্তর্ভুক্ত। উদ্দীপকে বলা হয়েছে, লতিফ ও সবুজ রাজশাহী বিশ্ববিদ্যালয়ে অধ্যয়ন করে। জাতীয় নির্বাচনে তারা গ্রামরে বাড়িতে গিয়ে ভোট প্রদানের সিদ্ধান্ত গ্রহণ করে এবং তারা মনে করেন রাষ্ট্রের প্রতি তাদের এই দায়িত্ব পালন করা উচিত। জাতীয় নির্বাচনে তাদের ভোট প্রদান নাগরিকের রাজনৈতিক অধিকারকে ইঙ্গিত করে। রাজনৈতিক অধিকার হলো সেসব অধিকার • যেগুলোর মাধ্যমে সুনাগরিকরা রাষ্ট্র পরিচালনায় অংশগ্রহণ করে। ভোট প্রদানের অধিকার, নির্বাচিত হওয়ার অধিকার, আইনসভার সদস্য হওয়ার অধিকার প্রভৃতি রাজনৈতিক অধিকারের অন্তর্ভুক্ত।"
        },
        {
          "label": "ঘ",
          "question": "উক্ত অধিকারটি অন্য অধিকার ভোগের ক্ষেত্রে অধিকতর গুরুত্ব বহন করে বিশ্লেষণ করো।",
          "explanation": "রাজনৈতিক অধিকার নাগরিকের অন্যান্য অধিকার ভোগের ক্ষেত্রে অধিকতর গুরুত্ব বহন করে- উক্তিটি যথার্থ। রাষ্ট্র কর্তৃক স্বীকৃত ও অনুমোদিত অধিকারকে আইনগত অধিকার বলে। আইনগত অধিকার তিন প্রকার। 'যথা: ১. সামাজিক ২. রাজনৈতিক ও ৩. অর্থনৈতিক অধিকার। সামাজিক অধিকার বলতে সেসব অধিকারকে বোঝায় যেগুলো সমাজে সভ্য জীবনযাপন করতে সাহায্য করে এবং যা জীবন সংরক্ষণ ও নিরাপত্তার জন্য একান্ত-অপরিহার্য। যেমন- জীবনধারণের অধিকার, চলাফেরার অধিকার, সম্পত্তি ভোগের অধিকার ইত্যাদি। আর রাজনৈতিক অধিকার হলো সেসব অধিকার যেগুলোর মাধ্যমে নাগরিকগণ রাষ্ট্র পরিচালনায় অংশগ্রহণ করে। ভোট প্রদানের অধিকার, নির্বাচিত হওয়ার অধিকার, আইনসভার সদস্য হওয়ার অধিকার প্রভৃতি রাজনৈতিক অধিকারের অন্তর্ভুক্ত। আর কর্মের অধিকার, উপযুক্ত পারিশ্রমিকের অধিকার, অবকাশ লাভের অধিকার প্রভৃতি অর্থনৈতিক অধিকার হিসেবে স্বীকৃত। উল্লিখিত তিন ধরনের অধিকার ব্যক্তির ব্যক্তিত্ব বিকাশের জন্য গুরুত্বপূর্ণ। তবে রাজনৈতিক অধিকার ভোগ এসব অধিকারের মধ্যে অধিক গুরুত্ব বহন করে। কেননা রাজনৈতিক অধিকার ভোগের মাধ্যমেই একজন ব্যক্তি রাষ্ট্রের নাগরিক হিসেবে পরিগণিত হয়। একজন বিদেশি অন্যান্য অধিকার ভোগ করলেও রাজনৈতিক অধিকার ভোগ করতে পারে না। রাজনৈতিক অধিকারই ব্যক্তিকে রাষ্ট্রে নাগরিকের, মর্যাদা প্রদান করে। উপরের আলোচনার ভিত্তিতে তাই বলা যায়, রাজনৈতিক অধিকার নাগরিকের অন্যান্য অধিকার ভোগের ক্ষেত্রে অধিকতর গুরুত্ব বহন করে।"
        }
      ]
    },
    {
      "number": "5",
      "uddipok": "",
      "tag": "RUMC 23",
      "sub_questions": [
        {
          "label": "ক",
          "question": "তথ্য অধিকার আইন পাস করে সর্বপ্রথম কোন দেশ?",
          "explanation": "তথ্য অধিকার আইন সর্বপ্রথম পাশ হয় সুইডেনে।"
        },
        {
          "label": "খ",
          "question": "মানবাধিকার বলতে কী বোঝ?",
          "explanation": "বিশ্বের নাগরিক হিসেবে নাগরিকগণ আন্তর্জাতিকভাবে স্বীকৃত যে সকল অধিকার ভোগ করে তা-ই মানবাধিকার। 'মানবাধিকার' অধিকারেরই একটি বিস্তৃত রূপ, যা জাতীয় এবং আন্তর্জাতিকভাবে স্বীকৃত। সুতরাং, মানবাধিকার বলতে আইনগত ও নৈতিক অধিকারগুলোর মধ্যে সেইসব অধিকারকে বোঝায়; যা পৃথিবীর সকল মানুষ দাবি করতে পারে। এ অধিকারগুলো কোনো দেশ বা কালের সীমানায় আবদ্ধ নয়; সব দেশের, সব কালের।"
        },
        {
          "label": "গ",
          "question": "১নং এর'?' চিহ্নিত স্থানে কোন অধিকার হবে? নৈতিক অধিকারের সাথে নির্ণেয় অধিকারের কোনো পার্থক্য আছে কি? ব্যাখ্যা করো।",
          "explanation": "বক্সের '?' চিহ্নিত স্থানে আইনগত অধিকার হবে। অধিকার দুই প্রকার। যথা- আইনগত অধিকার ও নৈতিক অধিকার। এ কারণে বক্সের '?' চিহ্নিত স্থানে আইনগত অধিকার হবে। আইনগত অধিকার বলতে ব্যক্তির সেসব অধিকারকে বোঝায়, যা রাষ্ট্রের মাধ্যমে স্বীকৃত, অনুমোদিত এবং সংরক্ষিত। আর নৈতিক অধিকার বলতে আমরা সেসব অধিকারকে বুঝি যা মানুষের বিচারবুদ্ধি ও নৈতিকতা বা ন্যায়বোধ থেকে উদ্ভূত। নৈতিক ও আইনগত অধিকারের মধ্যে বেশকিছু পার্থক্য রয়েছে। মানুষের নৈতিকতা বা ন্যায়বোধ থেকে যে অধিকারের জন্ম হয় তাকে নৈতিক অধিকার বলা হয়। পক্ষান্তরে, রাষ্ট্রের মাধ্যমে স্বীকৃত অধিকারকে বলা হয় আইনগত অধিকার। আইনগত অধিকারের পেছনে রয়েছে রাষ্ট্রের স্বীকৃতি। নৈতিক অধিকারের পেছনে থাকে মানবিক দৃষ্টিভঙ্গি। আইনগত অধিকার অমান্যকারীকে রাষ্ট্রীয় আইনে শাস্তি প্রদানের ব্যবস্থা রয়েছে। কিন্তু নৈতিক অধিকার অমান্যকারীর শাস্তির বিধান নেই। তবে সামাজিকভাবে তাকে হেয়-প্রতিপন্ন হতে হয়। সম্পত্তি, শিক্ষা ও চলাফেরার অধিকার, বাক-স্বাধীনতা প্রভৃতি আইনগত অধিকারের অন্তর্ভুক্ত। অন্যদিকে ভিক্ষুকের ভিক্ষা পাওয়া, প্রতিবেশীদের কাছ থেকে সুন্দর আচরণ পাওয়া, ছাত্রদের কাছ থেকে শিক্ষকদের শ্রদ্ধা লাভ প্রভৃতি নৈতিক অধিকারের অন্তর্ভুক্ত। মানুষ একে অপরের নৈতিক অধিকার স্বীকার করে মনুষ্যত্ববোধ থেকে। আর আইনগত অধিকার স্বীকার করে রাষ্ট্রের শাস্তির ভয়ে। তাই বলা যায়, ধরন, আওতা ও প্রভাবের বিবেচনায় নৈতিক ও আইনগত অধিকারের মধ্যে যথেষ্ট পার্থক্য রয়েছে।"
        },
        {
          "label": "ঘ",
          "question": "উল্লেখিত অধিকার ভোগের মাধ্যমে নাগরিক কী কী দায়িত্ব কর্তব্য পালন করতে পারবে বলে তুমি মনে করো? বর্ণনা করো।",
          "explanation": "ছকে উল্লেখিত অধিকারগুলো ভোগের মাধ্যমে একজন নাগরিক রাষ্ট্র ও সমাজের প্রতি সব ধরনের দায়িত্ব-কর্তব্য পালন করতে পারবে বলে আমি মনে করি। অধিকার ও কর্তব্য নাগরিকতার দুটি দিক। নাগরিকের যেমন অধিকার আছে তেমন কর্তব্যও আছে। তাই আইনগত অধিকার ভোগ করার পাশাপাশি নাগরিকদের বেশকিছু দায়িত্ব ও কর্তব্য পালন করতে হয়। আলোচ্য ছকে নির্দেশিত রাজনৈতিক, সামাজিক ও অর্থনৈতিক অধিকারগুলো মূলত আইনগত অধিকারেরই শ্রেণিবিভাগ। এসব অধিকার ভোগ করার পাশাপাশি নাগরিকগণ বেশকিছু নৈতিক ও আইনগত কর্তব্যও পালন করবে। নাগরিকের নৈতিক কর্তব্যের মধ্যে রয়েছে ভিক্ষুককে ভিক্ষা দেওয়া, দরিদ্র ও অসহায় ব্যক্তিকে সাহায্য করা, অন্যায়ের বিরুদ্ধে প্রতিবাদ করা, বিশ্বমানবতার সাহায্যে এগিয়ে আসা ইত্যাদি। আইনগত কর্তব্যের আবার কিছু ভাগ রয়েছে। যেমন- সামাজিক কর্তব্য, রাজনৈতিক কর্তব্য ও অর্থনৈতিক কর্তব্য। পরিবার, সন্তান ও সমাজের প্রতি কর্তব্য, সামাজিক প্রতিষ্ঠান গঠন করা, সামাজিক নীতিমালার প্রতি শ্রদ্ধা ও আনুগত্য প্রদর্শন করা ইত্যাদি হলো নাগরিকদের সামাজিক কর্তব্য। রাষ্ট্রের প্রতি আনুগত্য প্রদর্শন করা, রাষ্ট্রের আইন মেনে চলা, ভোটাধিকার প্রয়োগে সৎ থাকা, রাষ্ট্রের কল্যাণে সেবামূলক কাজ করা, সরকারি কাজ যথাযথভাবে পালন করা, জাতীয় সম্পদের রক্ষণাবেক্ষণ করা ইত্যাদি হলো নাগরিকের রাজনৈতিক কর্তব্য। এছাড়া নাগরিকরা বেশকিছু অর্থনৈতিক কর্তব্যও পালন করবে। যেমন- খাজনা ও কর প্রদান করা, ব্যবসায়-বাণিজ্য করা, কৃষি উৎপাদনে অংশগ্রহণ করা, শিল্পকারখানা গড়ে তোলা, জনকল্যাণে অর্থের যোগান দেওয়া ইত্যাদি। অধিকার ভোগের মাধ্যমে নাগরিকরা এসব দায়িত্ব ও কর্তব্য পালন করবে বলে আমি মনে করি। উপরের আলোচনার পরিপ্রেক্ষিতে বলা যায়, নাগরিকরা রাষ্ট্র স্বীকৃত রাজনৈতিক, সামাজিক ও অর্থনৈতিক অধিকার ভোগ করার মাধ্যমে রাষ্ট্রের প্রতি সব ধরনের কর্তব্য পালনে উদ্বুদ্ধ হয়।"
        }
      ]
    },
    {
      "number": "6",
      "uddipok": "ইমরান সাহেব একটি প্রতিষ্ঠানের পক্ষ থেকে তার দেশের একটি গুরুত্বপূর্ণ নির্বাচনে অংশগ্রহণ করেছেন সে প্রতিষ্ঠানের লক্ষ্য ও উদ্দেশ্য হচ্ছে দেশের জনগণের অধিকার রক্ষা করা ও রাষ্ট্র ক্ষমতায় অধিষ্ঠিত হয়ে দেশ পরিচালনা করা।",
      "tag": "RUMC 23",
      "sub_questions": [
        {
          "label": "ক",
          "question": "'আধুনিক গণতান্ত্রিক শাসন কার্যত রাজনৈতিক দলের শাসন' উক্তিটি কার?",
          "explanation": "‘আধুনিক গণতান্ত্রিক শাসন কার্যত রাজনৈতিক দলের শাসন।'- অধ্যাপক ফাইনারের।"
        },
        {
          "label": "খ",
          "question": "নির্বাচন বলতে কী বোঝ?",
          "explanation": "প্রতিনিধি বাছাইয়ের প্রক্রিয়াকে নির্বাচন বলা হয়। যে পদ্ধতিতে ভোট প্রদান করে প্রার্থী বাছাই করা হয় তাকে নির্বাচন বলে। স্থানীয় থেকে জাতীয় পর্যায় পর্যন্ত ভোটাধিকার প্রাপ্ত সব নাগরিক ভোট দিয়ে জনপ্রতিনিধি বাছাই করে। প্রতিনিধি নির্বাচনের ক্ষেত্রে প্রকাশ্য অথবা গোপন ভোটদান পদ্ধতি অবলম্বন করা হয়। প্রকাশ্য ভোটদান পদ্ধতিতে ভোটারগণ তাদের পছন্দের ব্যক্তিকে সকলের সামনে প্রকাশ্যে ভোট দেয়। এতে ভোটাররা প্রকাশ্যে 'হ্যাঁ' ধ্বনি বা 'হাত তুলে' সমর্থন দান করে। অন্যদিকে গোপন ভোটদান পদ্ধতিতে ভোটারগণ গোপনে ব্যালটপত্রে পছন্দকৃত ব্যক্তির নামের পাশে নির্ধারিত চিহ্ন একে বা সিল দিয়ে ভোট প্রদান করে।"
        },
        {
          "label": "গ",
          "question": "ইমরান সাহেব কোন ধরনের প্রতিষ্ঠানের প্রতিনিধিত্ব করছেন? ব্যাখ্যা করো।",
          "explanation": "উদ্দীপকের ইমরান সাহেব যে ধরনের প্রতিষ্ঠানের প্রতিনিধিত্ব করছেন সেটি হলো রাজনৈতিক দল। রাজনৈতিক দল হলো নির্দিষ্ট মতাদর্শে সংগঠিত জনগোষ্ঠী, যা সাংবিধানিক উপায়ে সরকার গঠন ও দেশ পরিচালনা এবং জনকল্যাণমূলক কর্মসূচি বাস্তবায়নের লক্ষ্যে কাজ করে। রাজনৈতিক দলের সদস্যরা একই মতাদর্শে ও সমনীতির দ্বারা অনুপ্রাণিত হয়ে ঐক্যবদ্ধ হন। দলের সদস্যদের মধ্যে দৃষ্টিভঙ্গির ভিন্নতা থাকলেও সমাজ বা জাতির সামগ্রিক কল্যাণে তারা ঐকমত্য পোষণ করেন। সরকার গঠন ও কর্মসূচি বাস্তবায়নের জন্য রাজনৈতিক দলগুলো নিয়মতান্ত্রিক পদ্ধতিতে কার্যক্রম সম্পন্ন করে। জনসমর্থনের মাধ্যমে বিজয় অর্জন ও সরকার গঠন এবং পরবর্তীতে শাসনকার্য পরিচালনার মাধ্যমে দলীয় আদর্শ ও উদ্দেশ্যকে কার্যকর করা প্রতিটি রাজনৈতিক দলের চূড়ান্ত লক্ষ্য। উদ্দীপকে দেখা যাচ্ছে, ইমরান সাহেব একটি প্রতিষ্ঠানের পক্ষ থেকে তার দেশের একটি গুরুত্বপূর্ণ নির্বাচনে অংশগ্রহণ করেছেন। সে প্রতিষ্ঠানের লক্ষ্য ও উদ্দেশ্য হচ্ছে দেশের জনগণের অধিকার রক্ষা করা ও রাষ্ট্র ক্ষমতায় অধিষ্ঠিত হয়ে দেশ পরিচালনা করা। তাই বলা যায়, ইমরান সাহেবের সংগঠনটি হলো রাজনৈতিক দল। কেননা, রাজনৈতিক দলই রাষ্ট্রীয় ক্ষমতায় যাওয়ার উদ্দেশ্যে কাজ করে।"
        },
        {
          "label": "ঘ",
          "question": "এ ধরনের প্রতিষ্ঠান জনমত গঠনে অপরিহার্য- বিশ্লেষণ করো।",
          "explanation": "রাজনৈতিক দল জনমত গঠনের জন্য অপরিহার্য। -কথাটি যথার্থ। গণতান্ত্রিক রাষ্ট্রে রাজনৈতিক দলই জনমত গঠন ও প্রচারের শ্রেষ্ঠতম বাহন বলে স্বীকৃত। রাজনৈতিক দল জনমত গঠন ও প্রকাশের ক্ষেত্রে গুরুত্বপূর্ণ ভূমিকা পালন করে। সংবাদপত্র, সভা-সমিতি ও অন্যান্য উপায়ে দলীয় প্রচারণার ফলে জনগণ জাতীয় ও আন্তর্জাতিক বিভিন্ন বিষয়ে অবহিত হয় এবং নিজ নিজ মতামত গঠন করে। নির্বাচনের প্রাক্কালে জনসমর্থনের গতি-প্রকৃতি অনুসারে জনমত প্রকাশিত হয়। দলীয় প্রতিনিধিদের মাধ্যমেও এর প্রকাশ ঘটে। আবার সংখ্যাগরিষ্ঠের সমর্থনপ্রাপ্ত সরকারি দল জনমতকে বাস্তবে রূপায়িত করার ব্যাপারে আত্মনিয়োগ করে। রাজনৈতিক কর্মীরা জনগণের রাজনৈতিক, সামাজিক ও অর্থনৈতিক সমস্যাগুলো চিহ্নিত করে। সমস্যাগুলো নিয়ে অবিরত আলাপ-আলোচনার দ্বারা নিজ মতামতের সমর্থনে জনমত গঠনে সচেষ্ট হয় ।সভা-সমিতির মাধ্যমে বিভিন্ন দলের রাজনৈতিক বক্তারা দেশের গুরুত্বপূর্ণ সমস্যাদি ও তার সমাধান সম্পর্কে অবহিত ও সচেতন করে তুলে জনমত গঠনে ভূমিকা রাখেন। তাছাড়া একদল অপর দলের দোষত্রুটি বক্তৃতার মাধ্যমে তুলে ধরে সঠিক জনমত গঠনে সহায়তা করে। এছাড়াও রাজনৈতিক দল জনমত গঠনের জন্য দেশের বিভিন্ন অন্যলে জনসংযোগ ও মতবিনিময় সভার ব্যবস্থা করে। আলোচনা শেষে বলা যায়, জনমত গঠনের ক্ষেত্রে রাজনৈতিক দলে সভা- সমিতি, জনসংযোগ ও মতবিনিময় সভা গুরুত্বপূর্ণ"
        }
      ]
    },
    {
      "number": "7",
      "uddipok": "সোহাগ সাহেব একজন মুক্তিযোদ্ধা এবং একটি রাজনৈতিক সংগঠনের জনপ্রিয় নেতা, তিনি বিশ্ববিদ্যালয় জীবনেও জনপ্রিয় ছাত্রনেতা ছিলেন, বিগত দুইটি জাতীয় নির্বাচনে তিনি তার এলাকাতে বিপুল ভোটে জয়লাভ করেন। জাতি, ধর্ম, বর্ণ নির্বিশেষে এলাকায় সকলের কাছে তার জনপ্রিয়তা আকাশচুম্বী। তার এলাকায় হানাহানি নেই, কর্মীদের সাথেও তার সম্পর্ক খুবই ভালো।",
      "tag": "RUMC 23",
      "sub_questions": [
        {
          "label": "ক",
          "question": "নেতৃত্ব কী?",
          "explanation": "নেতৃত্ব হলো নেতার গুণাবলি যার মাধ্যমে নেতা নির্দিষ্ট লক্ষ্য অর্জনের জন্য অন্যান্য ব্যক্তিকে প্রভাবিত, পরিচালিত ও নিয়ন্ত্রণ করেন।"
        },
        {
          "label": "খ",
          "question": "চাপসৃষ্টিকারী গোষ্ঠী বলতে কী বোঝায়?",
          "explanation": "চাপসৃষ্টিকারী গোষ্ঠী (Pressure Group) হচ্ছে কোনো সংগঠিত সামাজিক গোষ্ঠী যারা নিজেদের স্বার্থরক্ষা নিশ্চিত করতে রাজনৈতিক কর্তৃপক্ষের আচরণকে প্রভাবিত করার চেষ্টা করে। চাপসৃষ্টিকারী গোষ্ঠী কোনো রাজনৈতিক দল নয়। এদের কোনো রাজনৈতিক উদ্দেশ্য থাকে না। এরা সরকারি নীতিকে প্রভাবিত করে নিজেদের স্বার্থকে যথাযথভাবে আদায় করতে সর্বদা সচেষ্ট থাকে। এরা সাধারণত নির্দিষ্ট শ্রেণি বা গোষ্ঠীর পক্ষে সরকারের নীতিকে দৃশ্যমান ও অদৃশ্যমানভাবে প্রভাবিত করার চেষ্টা করে। শিক্ষক সমিতি, বণিকসংঘ, শ্রমিক ইউনিয়ন, সুশীল সমাজ প্রভৃতি চাপসৃষ্টিকারী গোষ্ঠীর উদাহরণ।"
        },
        {
          "label": "গ",
          "question": "সোহাগ সাহেবেরে ভূমিকাকে কী বলে? এর প্রয়োজনীয় গুণাবলী ব্যাখ্যা করো।",
          "explanation": "উদ্দীপকের সোহাগ সাহেবের ভূমিকাকে নেতৃত্ব বলে। উদ্দীপকে দেখা যায়, সোহাগ সাহেব একটি রাজনৈতিক দলের নেতা। জাতি, ধর্ম, বর্ণ নির্বিশেষে এলাকার সকলের কাছে তার জনপ্রিয়তা আকাশচুম্বী। তার এলাকায় হানাহানি নেই, কর্মীদের সাথেও তার সম্পর্ক খুব ভালো। তার এ ভূমিকাকে বলা হয় নেতৃত্ব। 'নেতৃত্ব' মূলত একটি সামাজিক গুণ যার অর্থ হলো নেতার গুণাবলি বা যোগ্যতা। নেতৃত্ব প্রদানের জন্য নেতাকে বেশ কিছু গুণের অধিকারী হতে হয়। সুশিক্ষা নেতৃত্বের অন্যতম গুণ। একজন শিক্ষিত নেতা তার শিক্ষালব্ধ ভরনের দ্বারা জাতীয় সমস্যার অনুধাবন করে সমাঞ্চনের সঠিক পথ নির্দেশ করতে সক্ষম। নেতাকে আত্মবিশ্বাসে বলীয়ান হতে হবে; অন্যথায় অন্যের মনে বিশ্বাস সৃষ্টি করা যাবে না। নেতাকে দক্ষ- অভিজ্ঞ ও কুশলী হতে হয়। কেননা নেতৃত্বের ওপরই কোনো জাতির সফলতা ও ব্যর্থতা নির্ভর করে। নেতৃত্বের অপরিহার্য গুণ হলো কঠোরতা ও কোমলতা। পূরিস্থিতির প্রয়োজনে নেতাকে পুষ্পের ন্যায় কোমল হতে হবে, আবার কখনো কখনো কঠিন নীতি অবলম্বন করতে হবে। যোগ্য নেতৃত্বের অপরিহার্য গুণ হলো নিরপেক্ষতা।, সকলের প্রতি সমান আচরণ করবেন। একজন নেতাকে অবশ্যই দেশপ্রেমিক হতে হবে। নেতাকে অবশ্যই সুদৃঢ় ব্যক্তিত্বের অধিকারী হতে হবে। ব্যক্তিত্বহীন নেতার পক্ষে নেতৃত্ব প্রদান কিছুতেই সম্ভব নয়। নেতাকে হতে হবে উদার; কারণ সংকীর্ণমনা ও স্বার্থপর ব্যক্তির পক্ষে নেতৃত্ব প্রদান করা সম্ভব নয়। নেতৃত্বের জন্য পারদর্শিতা একান্ত প্রয়োজন। নেতৃত্ব দিতে হলে যেকোনো ব্যক্তিকে অবশ্যই দূরদৃষ্টিসম্পন্ন হতে হবে। যেকোনো মুহূর্তে এবং জরুরি অবস্থায় দ্রুত ও সঠিক সিদ্ধান্ত গ্রহণের নিমিত্তে নেতাকে উপস্থিত বুদ্ধিসম্পন্ন হতে হবে। নেতাকে অবশ্যই সংযমী হতে হবে। নেতৃত্বের কাজ সুচারুরূপে সম্পন্ন করার জন্য দৃঢ় প্রেষণা থাকতে হবে।।"
        },
        {
          "label": "ঘ",
          "question": "সোহাগ সাহেবের ভূমিকা সুশাসন প্রতিষ্ঠায় সহায়ক বিশ্লেষণ করো।",
          "explanation": "উদ্দীপকের সোহাগের ভূমিকা নেতৃত্ব সুশাসন প্রতিষ্ঠায় সহায়ক।- কথাটি যথার্থ। নেতৃত্ব হচ্ছে কোনো নেতার গুণবিশেষ। এ গুণাবলি অপরকে প্রভাবিত ও পরিচালিত করে অভীষ্ট লক্ষ্য অর্জনে সহায়তা করে। বর্তমানে অভীষ্ট লক্ষ্য বলতে আমরা বুঝি সুশাসন। একটি রাষ্ট্রে সুশাসন প্রতিষ্ঠিত হবে না অপশাসন প্রতিষ্ঠিত হবে তা নির্ভর করে 'নেতৃত্বের ওপর। গণতান্ত্রিক, যোগ্য ও সুষ্ঠু নেতৃত্বের মাধ্যমে রাষ্ট্রে সুশাসন ও জনকল্যাণ প্রতিষ্ঠিত হয়। অপরপক্ষে, নেতৃত্ব যদি হয় জীবিকা অর্জনের মাধ্যম, রাজনৈতিক দুর্নীতির হাতিয়ার, অসৎ-অদক্ষ-অযোগ্য চাটুকার অনুসারী গড়ে তোলার মাধ্যম এবং চাটুকারিতা; আত্মীয়তা, আঞ্চলিকতা, আনুগত্যতা হয় নেতৃত্ব নির্বাচনের মাপকাঠি তবে সে রাষ্ট্রে কখনও সুশাসন প্রতিষ্ঠিত হবে না। নেতৃত্বের বৈধতা থাকলে সুশাসন প্রতিষ্ঠা সহজ হয়। সাধারণত নির্বাচনের মাধ্যমে নেতৃত্ব বৈধতা অর্জন করে। এ জন্য বলা হয় গণতান্ত্রিক নেতৃত্ব হলো বৈধ নেতৃত্ব। অগণতান্ত্রিক নেতৃত্ব নাগরিকদের বাক স্বাধীনতা, নাগরিক অধিকার রক্ষা, নাগরিক কল্যাণে যথোপযুক্ত ভূমিকা পালন করে না। ফলে অনেক ক্ষেত্রে হয়তো রাষ্ট্রে অবকাঠামোগত উন্নয়ন হয় কিন্তু সুশাসন প্রতিষ্ঠিত হয় না। নেতৃত্ব দেশপ্রেমকে অগ্রাধিকার দিয়ে থাকে ফলে রাষ্ট্রের উন্নতি হয়। তথ্যের অবাধ প্রবাহ, স্বচ্ছতা, জবাবদিহিতা, আইনের শাসন, বিচার বিভাগের স্বাধীনতা, বিকেন্দ্রীকরণ, মানবাধিকার রক্ষা প্রভৃতি বিষয়গুলো সুশাসন প্রতিষ্ঠার অন্যতম শর্ত। এ শর্তগুলো নেতৃত্বের সদিচ্ছার মাধ্যমেই পূরণ হতে পারে। উপরের আলোচনার ভিত্তিতে বলা যায়, সুশাসন প্রতিষ্ঠায় নেতৃত্ব তাৎপর্যপূর্ণ ভূমিকা পালন করে।"
        }
      ]
    },
    {
      "number": "8",
      "uddipok": "A দেশের রাষ্ট্রপতি একাধারে রাষ্ট্রপ্রধান ও সরকার প্রধান, কিন্তু B দেশের রাষ্ট্রপতি শুধুমাত্র নামমাত্র রাষ্ট্রপ্রধান হিসেবে দায়িত্ব পালন করেন এবং প্রকৃত ক্ষমতা থাকে প্রধানমন্ত্রী তথা মন্ত্রীদের হাতে।",
      "tag": "RUMC 23",
      "sub_questions": [
        {
          "label": "ক",
          "question": "ক্ষমতা স্বতন্ত্রীকরণ নীতি কী?",
          "explanation": "ক্ষমতা স্বতন্ত্রীকরণ নীতি বলতে সরকারের তিনটি বিভাগ, যথা- আইন, শাসন ও বিচার বিভাগের ক্ষমতা ও কাজকে পৃথক বা স্বতন্ত্র করাকে বোঝায়।"
        },
        {
          "label": "খ",
          "question": "গণভোট বলতে কী বোঝ?",
          "explanation": "গণতান্ত্রিক শাসনব্যবস্থায় জনমত গঠনের একটি গুরুত্বপূর্ণ মাধ্যম হলো গণভোট। বিভিন্ন বিষয় নিয়ে রাষ্ট্রে যখন দ্বিধাবিভক্তি সৃষ্টি হয় তখন গণভোট অনুষ্ঠিত হয়। সর্বসাধারণের অংশগ্রহণে গণভোটের মাধ্যমে প্রকৃত জনমত প্রতিফলিত হয়। যেমন- ইউরোপীয় ইউনিয়ন ত্যাগের বিষয়ে ব্রিটেনে দ্বিধাবিভক্তি সৃষ্টি হলে ২০১৬ সালের ২৩ জুন গণভোট অনুষ্ঠিত হয়েছিল। আবার হুসেইন মুহাম্মদ এরশাদের সামরিক শাসনকে বৈধতা দেওয়ার জন্য ১৯৮৫ সালের ২১ মার্চ বাংলাদেশে গণভোট অনুষ্ঠিত হয়েছিল।"
        },
        {
          "label": "গ",
          "question": "A দেশে কোন সরকার ব্যবস্থা বিদ্যমান ব্যাখ্যা করো।",
          "explanation": "নিম্নের অনুরূপ: উদ্দীপকে উল্লিখিত 'খ' সরকার ব্যবস্থার সাথে আমার পঠিত রাষ্ট্রপতি শাসিত সরকার ব্যবস্থার মিল রয়েছে। গণতান্ত্রিক সরকারের একটি প্রধান রূপ হলো রাষ্ট্রপতি শাসিত সরকার। রাষ্ট্রপতি শাসিত সরকার বলতে ওই সরকার ব্যবস্থাকে বোঝায় যেখানে রাষ্ট্রের চূড়ান্ত ক্ষমতা রাষ্ট্রপতির হাতে ন্যস্ত থাকে এবং রাষ্ট্রপতি তার কাজের জন্য আইন পরিষদের প্রভাবমুক্ত থাকেন অর্থাৎ আইন পরিষদের নিকট দায়ী থাকেন না। এধরনের সরকার ব্যবস্থায় রাষ্ট্রপতি একাধারে রাষ্ট্রপ্রধান এবং সরকার প্রধান। তার কাজে সাহায্য করার জন্য একটি মন্ত্রিসভা থাকে। তিনি নিজের ইচ্ছামতো মন্ত্রীদের নিয়োগ ও বরখাস্ত করতে পারেন। বর্তমানে মার্কিন যুক্তরাষ্ট্র, ফ্রান্স, ব্রাজিল প্রভৃতি দেশে রাষ্ট্রপতি শাসিত সরকার ব্যবস্থা প্রচলিত রয়েছে। উদ্দীপকে বর্ণিত 'খ' রাষ্ট্রের ক্ষেত্রে দেখা যায়, রাষ্ট্রপতি একাধারে রাষ্ট্রপ্রধান ও সরকার প্রধান। 'খ' রাষ্ট্রে শাসন বিভাগ তাদের কাজের জন্য আইনসভার নিকট দায়ী নয়। আর এসব বৈশিষ্ট্য রাষ্ট্রপতি শাসিত সরকার ব্যবস্থার বৈশিষ্ট্যকে নির্দেশ করে। তাই বলা যায়, উদ্দীপকে উল্লিখিত 'খ' সরকার ব্যবস্থার সাথে আমার পঠিত রাষ্ট্রপতি শাসিত সরকার ব্যবস্থার মিল রয়েছে।"
        },
        {
          "label": "ঘ",
          "question": "A ও B দেশের সরকার ব্যবস্থার মধ্যে কোনটি উত্তম? বিশ্লেষণ করো।",
          "explanation": "উদ্দীপকে উল্লিখিত 'A' দেশের রাষ্ট্রপতিশাসিত সরকার থেকে 'B' দেশের মন্ত্রিপরিষদ শাসিত বা সংসদীয় সরকারউত্তম। মন্ত্রিপরিষদ শাসিত সরকার ব্যবস্থায় শাসন বিভাগ তার কাজের জন্য আইনসভার নিকট দায়ী থাকে। ফলে শাসন বিভাগের সদস্যরা তাদের দায়িত্ব ও কর্তব্য সম্পর্কে সচেতন থাকে। এ ব্যবস্থায় আইনসভা যেকোনো সময় অনাস্থা প্রস্তাব এনে মন্ত্রিসভাকে পদচ্যুত করতে পারে। এজন্য, সরকার, স্বৈরাচারী হতে পারে না এবং জনস্বার্থ বিরোধী পদক্ষেপ গ্রহণ হতে বিরত থাকে। সরকার জনমতকে প্রাধান্য দিয়ে শাসনকার্য পরিচালনা করে বলে জনস্বার্থ রক্ষা পায়। আইনসভার নিকট দায়ী থাকার কারণে মন্ত্রিপরিষদ শাসিত সরকার দায়িত্বশীল থাকে এবং তাদের কাজের জন্য জবাবদিহি করে। এতে করে সুশাসন প্রতিষ্ঠা করা সম্ভব হয় এবং অধিকতর জনকল্যাণ সাধিত হয়। অপরদিকে রাষ্ট্রপতি শাসিত সরকার ব্যবস্থায় রাষ্ট্রের শাসনক্ষমতা রাষ্ট্রপতির হাতে ন্যস্ত থাকে এবং তিনি আইনসভার নিকট দায়ী থাকেন না। এতে তার স্বৈরাচারী হয়ে ওঠার সম্ভাবনা থাকে। এতে ক্ষমতা স্বতন্ত্রীকরণ নীতির প্রয়োগ ঘটায় সরকারের বিভাগসমূহের মধ্যে অসহযোগিতার উদ্ভব হয়। এ ব্যবস্থায় রাষ্ট্রপতি ও মন্ত্রীগণ অযোগ্য হলে আইনসভা তাদেরকে পদচ্যুত করতে পারে না। ফলে তাদের মধ্যে জবাবদিহির অভাব পরিলক্ষিত হয়। উপরের আলোচনা থেকে বলা যায়, মন্ত্রিপরিষদ শাসিত সরকার ব্যবস্থা রাষ্ট্রপতি শাসিত সরকার ব্যবস্থার চেয়ে অধিক জনকল্যাণকামী।"
        }
      ]
    },
    {
      "number": "9",
      "uddipok": "ক্ষমতা পৃথকীকরণ নীতি আইনের শাসন মৌলিক অধিকার জনগণের সজাগ দৃষ্টি ↓ ....................",
      "tag": "RUMC 23",
      "sub_questions": [
        {
          "label": "ক",
          "question": "কয়টি বিভাগ নিয়ে সরকার কাঠামো গঠিত?",
          "explanation": "তিনটি বিভাগ নিয়ে সরকার কাঠামো গঠিত।"
        },
        {
          "label": "খ",
          "question": "আইনসভার নির্বাচন ও বিচার সংক্রান্ত কাজের বর্ণনা দাও।",
          "explanation": "আধুনিক রাষ্ট্রে আইনসভা যেসকল কাজ সম্পাদন করে থাকে সেগুলোর মধ্যে উল্লেখযোগ্য দুটি কাজ হলো নির্বাচন ও বিচারসংক্রান্ত কাজ। আইনসভা নির্বাচনসংক্রান্ত কাজও করে থাকে। আইনসভার সদস্যদের ভোটেই রাষ্ট্রপতি নির্বাচিত হয়ে থাকেন। বাংলাদেশের জাতীয় সংসদের সংরক্ষিত নারী আসনের প্রতিনিধি আইনসভার মাধ্যমে নির্বাচিত হন। আইনসভার বিচার সংক্রান্ত কাজও বিশেষভাবে উল্লেখযোগ্য। বিশ্বের বিভিন্ন দেশের আইনসভা কিছু বিচারসংক্রান্ত কাজ করে থাকে। সাধারণত আইনসভার উচ্চকক্ষই এ কাজ সম্পাদন করে। বাংলাদেশের আইনসভা রাষ্ট্রদ্রোহ, ঘুষ-দুর্নীতি বা অন্য কোনো গুরুতর অপরাধে সরকারপ্রধান, রাষ্ট্রপ্রধান, বিচারপতি এবং সরকারি উচ্চপদস্থ কর্মকর্তাদের অভিশংসন বা অপসারণ করতে পারে।"
        },
        {
          "label": "গ",
          "question": "…… চিহ্নিত স্থানে কোন বিষয়টিকে নির্দেশ করা হয়েছে ব্যাখ্যা কর।",
          "explanation": "উদ্দীপকের ….. চিহ্নিত স্থানে যে বিষয়টিকে নির্দেশ করা হয়েছে তা হলো সুশাসন। উদ্দীপকে উল্লেখ করা হয়েছে, ক্ষমতার পৃথকীকরণ নীতি, আইনের শাসন, মৌলিক অধিকার, জনগণের সজাগ দৃষ্টি প্রভৃতি বিষয়, যা সুশাসনকে ইঙ্গিত করে। যে শাসনব্যবস্থায় প্রশাসনের জবাবদিহিতা, বৈধতা, স্বচ্ছতা ও সবার অংশগ্রহণের সুযোগ থাকে তাকে সুশাসন বলে। সুশাসন প্রতিষ্ঠার জন্য প্রয়োজন আইনের শাসন, গণমানুষের ক্ষমতায়ন, মানবাধিকার প্রতিষ্ঠা, প্রশাসনের স্বচ্ছতা ও জবাবদিহিতা এবং উন্নয়ন কর্মকাণ্ডে নাগরিকদের অংশগ্রহণ নিশ্চিত করা। কোনো রাষ্ট্রে সুশাসনের ভিত্তি হচ্ছে রাষ্ট্রীয় কর্মকান্ডে ধর্ম-বর্ণ, নারী-পুরুষ নির্বিশেষে সব নাগরিকের সমান অংশগ্রহণের সুযোগ। বর্তমান রাষ্ট্র বা সরকার ব্যবস্থায় 'সুশাসন' প্রত্যয়টি উৎকৃষ্টের মাপকাঠি হিসেবে বিবেচিত হয়। সুশাসন হলো অংশগ্রহণমূলক, স্বচ্ছ, দায়িত্বশীল ও ন্যায়পরায়ণ শাসনব্যবস্থা। সুশাসনের আইনগত ও প্রাতিষ্ঠানিক কাঠামো গড়ে তুলতে গণতান্ত্রিক শাসনব্যবস্থা, আইনের শাসন, প্রশাসনের স্বচ্ছতা, জবাবদিহিতা, দক্ষতা, দায়িত্বশীলতা, স্বাধীন বিচার বিভাগ প্রতিষ্ঠা প্রভৃতি শর্তগুলো পূরণ করতে হয়। সুশাসন আইনের শাসন নিশ্চিত করে এবং অর্থনৈতিক সামাজিক ও রাজনৈতিক অগ্রগতিকে প্রাধান্য দেয়। সুশাসন নাগরিক অধিকার নিশ্চিত করে এবং রাষ্ট্রের সমৃদ্ধি বৃদ্ধি করে। কিন্তু এর বিপরীত হলে সরকার হয় স্বেচ্ছাচারী, জনগণ হয় অধিকার বঞ্চিত।"
        },
        {
          "label": "ঘ",
          "question": "…… চিহ্নিত বিষয়টি বোঝার জন্য আরো যেসব বৈশিষ্ট্য আছে বিশ্লেষণ করো।",
          "explanation": "উদ্দীপকের ….. চিহ্নিত বিষয়টি অর্থাৎ সুশাসন বোঝার জন্য আরো কিছু বৈশিষ্ট্য রয়েছে। সুশাসন হলো অংশগ্রহণমূলক, স্বচ্ছ, দায়িত্বশীল ও ন্যায়পরায়ণ শাসনব্যবস্থা। সুশাসনের আইনগত ও প্রাতিষ্ঠানিক কাঠামো গড়ে তুলতে গণতান্ত্রিক শাসনব্যবস্থা, আইনের শাসন, প্রশাসনের স্বচ্ছতা, জবাবদিহিতা, দক্ষতা, দায়িত্বশীলতা, স্বাধীন বিচার বিভাগ প্রতিষ্ঠা প্রভৃতি শর্তগুলো পূরণ করতে হয়। সুশাসন আইনের শাসন নিশ্চিত করে এবং অর্থনৈতিক, সামাজিক ও রাজনৈতিক অগ্রগতিকে প্রাধান্য দেয়, নাগরিক অধিকার নিশ্চিত করে এবং রাষ্ট্রের সমৃদ্ধি বৃদ্ধি করে। উদ্দীপকে ক্ষমতার পৃথকীকরণ নীতি, আইনের শাসন, মৌলিক অধিকার, জনগণের সজাগ দৃষ্টি দ্বারা সুশাসনের বৈশিষ্ট্যকে নির্দেশ করা হয়েছে। এসব বৈশিষ্ট্য ছাড়াও সুশাসনের আরো বৈশিষ্ট্য রয়েছে। যেমন- গণতন্ত্র, নৈতিক মূল্যবোধ, স্বচ্ছতা, দায়িত্বশীলতা, সরকারের বৈধতা, সুশীল সমাজের ভূমিকা, গণমাধ্যমের স্বাধীনতা, সাম্য, সংবেদনশীলতা, লিঙ্গ বৈষম্যের অবসান প্রভৃতি সুশাসনের অন্যতম বৈশিষ্ট্য। এছাড়াও রাজনৈতিক স্থিতিশীলতা, স্বাধীন ও নিরপেক্ষ বিচার ব্যবস্থা প্রভৃতি সুশাসনের অন্যতম বৈশিষ্ট্য হিসেবে বিবেচিত। এ বৈশিষ্ট্যগুলো অর্জন করার মধ্য দিয়েই কোনো রাষ্ট্রে সুশাসন প্রতিষ্ঠিত হতে পারে।"
        }
      ]
    },
    {
      "number": "10",
      "uddipok": "সরকার ১. আইন বিভাগ ২. শাসন বিভাগ ৩. …………..",
      "tag": "RUMC 23",
      "sub_questions": [
        {
          "label": "ক",
          "question": "অধ্যাদেশ জারি কোন বিভাগের কাজ?",
          "explanation": "অধ্যাদেশ জারি করে শাসন বিভাগ।"
        },
        {
          "label": "খ",
          "question": "ক্ষমতার ভারসাম্য নীতি বলতে কী বোঝায়?",
          "explanation": "ক্ষমতা স্বতন্ত্রীকরণ নীতি বলতে সরকারের তিনটি বিভাগ যথা: আইন, শাসন ও বিচার বিভাগের ক্ষমতা ও কাজকে পৃথক বা স্বতন্ত্র করাকে বোঝায়। ক্ষমতা স্বতন্ত্রীকরণ নীতি অনুযায়ী প্রতিটি বিভাগ তার নিজস্ব কর্মক্ষেত্রের মধ্যে স্বাধীন থাকবে। এক বিভাগ অন্য বিভাগের কাজে বাধা প্রদান বা হস্তক্ষেপ করবে না। এই নীতি অনুসারে আইন বিভাগ আইন প্রণয়ন করবে, শাসন বিভাগ সেসব আইন কার্যকর করবে এবং বিচার বিভাগ সেসব আইনের ব্যাখ্যা দান এবং বিভিন্ন মামলায় প্রয়োগ করবে। ক্ষমতা স্বতন্ত্রীকরণ নীতির মূল উদ্দেশ্য হলো জনগণের অধিকার ও স্বাধীনতা রক্ষা করা।"
        },
        {
          "label": "গ",
          "question": "সুশাসন প্রতিষ্ঠিত চিহ্নিত....... বিষয়টির গুরুত্ব ব্যাখ্যা করো।",
          "explanation": "সুশাসন প্রতিষ্ঠায়... চিহ্নিত বিষয়টি অর্থাৎ বিচার বিভাগের গুরুত্ব অপরিসীম। সুশাসন বলতে এমন একটি কার্যকর শাসন প্রক্রিয়াকে বোঝায় যেখানে গণতন্ত্র, আইনের শাসন বিদ্যমান। এতে জনগণ স্বাধীনভাবে মত প্রকাশ করতে পারে এবং মৌলিক অধিকার ভোগের নিশ্চয়তা থাকে। সুশাসন সরকারের প্রশাসনের স্বচ্ছতা ও জবাবদিহিতা নিশ্চিত করে। রাষ্ট্রে সুশাসন প্রতিষ্ঠায় বিচার বিভাগের ভূমিকা তাৎপর্যপূর্ণ। বিচার বিভাগ আইন অনুযায়ী বিচার করে ন্যায়বিচার প্রতিষ্ঠা করে। 'আইনের দৃষ্টিতে সকলে সমান' বিষয়টি বিচার বিভাগের কাজের মাধ্যমে বাস্তব রূপ নাত করে। সুশাসনের প্রাণ হলো গণতন্ত্র। বিচার বিভাগ রাষ্ট্রে গণতান্ত্রিক ঐতিহ্য বজায় রাখতে কার্যকর ভূমিকা পালন করে। সরকার বা অন্য কোনো কর্তৃপক্ষ অগণতান্ত্রিক পন্থা অবলম্বন করলে বিচার বিভাগ এর বিরুদ্ধে প্রতিকারমূলক ব্যবস্থা গ্রহণ করে। বিচার বিভাগ সংবিধান ব্যাখ্যার মাধ্যমে রাষ্ট্রে গণতান্ত্রিক ধারা সমুন্নত রাখে। বিচার বিভাগ নাগরিকের মৌলিক অধিকার নিশ্চিত করে। কোনো নাগরিকের মৌলিক অধিকার লঙ্ঘিত হলে তিনি বিচার বিভাগের দ্বারস্থ হয়ে এর প্রতিকার চাইতে পারেন। এছাড়াও বিচার বিভাগ স্বপ্রণোদিত হয়ে বিভিন্ন রুল জারির মাধ্যমে নাগরিকের অধিকার সংরক্ষণ করে থাকে। এছাড়াও বিচার বিভাগ প্রশাসনিক দুর্নীতি, অস্বচ্ছতা প্রভৃতি বিষয়েও কারণ দর্শানোর নোটিশ দিয়ে প্রশাসনিক স্বচ্ছতার প্রতি গুরুত্বারোপ করে থাকে। আর এ সকল কাজের মাধ্যমেই বিচার বিভাগ রাষ্ট্রে সুশাসন প্রতিষ্ঠায় গুরুত্বপূর্ণ ভূমিকা রাখে।"
        },
        {
          "label": "ঘ",
          "question": "উদ্দীপকের দুটি বিভাগে সাথে অপর বিভাগের সম্পর্ক বিশ্লেষণ করো।",
          "explanation": "উদ্দীপকের দুটি বিভাগ তথা আইন ও শাসন বিভাগের সাথে বিচার বিভাগের সম্পর্ক অত্যন্ত ঘনিষ্ঠ। উদ্দীপকে চিহ্নিত বিভাগ তথা আইন বিভাগের সাথে শাসন ও বিচার বিভাগের মধ্যে ঘনিষ্ঠ সম্পর্ক বিদ্যমান। সরকারের যে বিভাগ সংবিধানের আলোকে আইন প্রণয়ন করে, বিদ্যমান আইন সংশোধন ও পরিবর্তন করে তাকে আইন বিভাগ বলে। সরকারের তিনটি বিভাগের মধ্যে আইন বিভাগ বা আইনসভা অন্যতম গুরুত্বপূর্ণ বিভাগ। আইনসভার প্রধান কাজ আইন প্রণয়ন করা। দেশের শাসনকাজ সুষ্ঠুভাবে সম্পন্ন করতে আইনসভা আইন প্রণয়ন করে এবং পুরনো আইন পরিবর্তন বা সংশোধন করে যুগোপযোগী করে তোলে। আইন বিভাগ যে আইন প্রণয়ন করে শাসন বিভাগ সেই আইন প্রয়োগ করে প্রশাসন পরিচালনা করে এবং বিচার বিভাগ সেই আইন অনুসারে বিচারকার্য সম্পন্ন করে। ফলে শাসন বিভাগ স্বেচ্ছাচারী হতে পারে না। আইনসভা প্রশ্ন জিজ্ঞাসা, মুলতুবি প্রস্তাব, অনাস্থা প্রস্তাব, নিন্দা প্রস্তাব, বিতর্ক ও আলাপ-আলোচনা প্রভৃতির মাধ্যমে শাসন বিভাগকে নিয়ন্ত্রণ করে থাকে। অন্যদিকে বিচার বিভাগ ন্যায়বিচার প্রতিষ্ঠায় অনুসন্ধানু ও তদন্ত করা, শাসন বিভাগকে বিভিন্ন বিষয়ে পরামর্শ দান প্রভৃতি কাজ করে থাকে। আবার আইন বিভাগ প্রণীত আইনের মাধ্যমে বিচার বিভাগ শাস্তি প্রদান এবং নিরপরাধীকে মুক্তিদান করে। ফলে বিচার বিভাগের উপরও আইন বিভাগের পরোক্ষ নিয়ন্ত্রণ থাকে। এভাবে আইন, শাসন ও বিচার বিভাগ একে অপরের কাজে নিয়ন্ত্রণ, পরামর্শ ও সহযোগিতায় করে থাকে। এর ফলে তিনটি বিভাগের মধ্যে ভারসাম্যপূর্ণ ও পারস্পরিক নির্ভরশীল সম্পর্ক বজায় থাকে। উপরের আলোচনার ভিত্তিতে বলা যায়, আইন বিভাগের সাথে শাসন ও বিচার বিভাগের ঘনিষ্ঠ সম্পর্ক বিদ্যমান।"
        }
      ]
    },
    {
      "number": "11",
      "uddipok": "১৯৫২ সালে রফিক, সফিক, সালাম বরকতসহ অনেকেই ভাষার জন্য জীবন দান করেছেন। এ চেতনাতেই দেশপ্রেমে উদ্বুদ্ধ হয়ে এ দেশের মানুষ স্বাধীনতা যুদ্ধে ঝাঁপিয়ে পড়ে এবং ১৯৭১ সালে বাংলাদেশ নামক দেশের জন্ম হয়।",
      "tag": "RUMC 23",
      "sub_questions": [
        {
          "label": "ক",
          "question": "সূর্যসেনের নেতৃত্বে কত সালে চট্টগ্রামে বিদ্রোহ হয়?",
          "explanation": "১৯৩০ খ্রিস্টাব্দে মাস্টার দা সূর্যসেনের নেতৃত্বে চট্টগ্রামের বিদ্রোহ ঘটেছিল।"
        },
        {
          "label": "খ",
          "question": "দেশপ্রেম বলতে কী বোঝায়?",
          "explanation": "দেশের প্রতি মমত্ববোধ, অকৃত্রিম ভালোবাসা, আবেগ ও অনুভূতিকেই দেশপ্রেম বলা হয়। দেশের মানুষ, ভাষা ও সংস্কৃতির প্রতি ভালোবাসা এবং মাটি, সম্পদ, পরিবেশ ও প্রতিরেশের সাথে একাত্মতা প্রকাশ করা এসব কিছুই দেশপ্রেমের অংশ। দেশ ঠিক মায়ের মতোই। জন্মভূমির থেকে বড় কিছু নেই। নিজের দেশের জন্য একজন নাগরিক তাই প্রাণ দিতেও কুণ্ঠাবোধ করে না। নিজের দেশের প্রতি ভালোবাসার এই আবেগ ও অনুভূতিকেই বলে দেশাত্মবোধ, স্বদেশপ্রেম বা দেশপ্রেম। দেশের মাটি ও মানুষকে আপন করে ভাবার অনুভূতিই হলো দেশপ্রেম।"
        },
        {
          "label": "গ",
          "question": "জাতি ও জাতীয়তার মধ্যে পার্থক্য লেখো।",
          "explanation": "জাতি ও জাতীয়তার মধ্যে পার্থক্য রয়েছে। জাতীয়তা বলতে একই বংশ, ভাষা, সাহিত্য, রীতিনীতি, আশা-আকাঙ্ক্ষা ইত্যাদির বন্ধনে আবদ্ধ জনসমষ্টিকে বোঝায় যারা নিজেদেরকে অন্যান্য জনসমষ্টি থেকে পৃথক মনে করে। জাতি বলতে রাজনৈতিক দিক থেকে সংগঠিত জনসমষ্টিকে বোঝায়, যারা একটি নির্দিষ্ট ভূখণ্ডে স্বাধীনভাবে বসবাস করে। অপরদিকে, জাতীয়তার জন্য কোনো রাজনৈতিক সংগঠনের দরকার হয় না। জাতি গঠনে রাজনৈতিক সংগঠন অত্যাবশ্যক। জাতি হচ্ছে সক্রিয় বা বাস্তব ধারণা, এটি রাজনৈতিক ক্রিয়াকর্মের ফল। জাতীয়তা হচ্ছে মূলত মানসিক বা আত্মিক অনুভূতি। এটি স্বতঃস্ফূর্তভাবে জন্ম নেয়। জাতীয়তা গঠনে ভাষা, সাহিত্য, ইতিহাস, ঐতিহ্য, ধর্ম ইত্যাদির মিল থাকতে হয়। অপরদিকে জাতি গঠনের মূলসূত্র হচ্ছে জাতীয়তাবোধে উদ্বুদ্ধ জনসমাজ। জাতি হচ্ছে রাজনৈতিকভাবে সুসংগঠিত জনসমষ্টি। অপরদিকে, জাতীয়তা গঠনে ভাবগত উপাদানই হচ্ছে প্রধান। জাতীয়তা অধিকতর কম স্থায়ী। তার স্থায়িত্বের জন্য জাতি গঠন প্রয়োজন। কিন্তু জাতি অধিকতর স্থায়ী একটি জনসমষ্টি। জাতি গঠিত হলে জাতীয়তা ব্যতীত টিকে থাকতে পারে। কাজেই উল্লিখিত আলোচনার প্রেক্ষিতে বলা যায়, জাতীয়তার সাথে জাতির সুস্পষ্ট পার্থক্য বিদ্যমান।"
        },
        {
          "label": "ঘ",
          "question": "জাতীয়তাবাদী আন্দোলনের মাধ্যমে বাংলাদেশ একটি জাতি রাষ্ট্র গঠন করেছিল- বিশ্লেষণ করো'।",
          "explanation": "জাতীয়তাবাদী আন্দোলনের মাধ্যমে বাংলাদেশ একটি জাতিরাষ্ট্র গঠন করেছিলো- বক্তব্যটি যথার্থ। জাতীয়তার ভিত্তিতে গড়ে ওঠা রাষ্ট্রকে জাতি রাষ্ট্র বলে। বর্তমান ধারণা অনুযায়ী রাষ্ট্র গঠনের পূর্বে গড়ে ওঠে জাতীয়তাবাদ আর পরবর্তীতে এ জাতীয়তাবাদের ভিত্তিতে গড়ে ওঠা রাষ্ট্রই হলো জাতি রাষ্ট্র। বর্তমান পৃথিবীর অধিকাংশ রাষ্ট্রই হলো জাতি রাষ্ট্র। বাঙালি জাতীয়তাবাদের উন্মেষ ঘটেছিল ভাষা আন্দোলনকে কেন্দ্র করে। এ আন্দোলনের ফলে নিজস্ব জাতিসত্তা সৃষ্টিতে ভাষা ও সংস্কৃতির সম্পর্ক ও গুরুত্ব পূর্ব বাংলার মানুষের কাছে অধিকতর স্পষ্ট হয়ে ওঠে। ভাষাকেন্দ্রিক এই ঐক্যই বাঙালি জাতীয়তাবাদের ভিত্তি রচনা করে, যা পরবর্তীতে স্বাধীন বাংলাদেশ প্রতিষ্ঠায় গুরুত্বপূর্ণ ভূমিকা রাখে। ভাষাকেন্দ্রিক বাঙালি জাতীয়তাবাদের ওপর ভিত্তি করেই পরবর্তীতে আন্দোলন পরিচালিত হয়। ১৯৫৪ সালের নির্বাচনে যুক্তফ্রন্টের জয়লাভ, ১৯৬২ সালের শিক্ষা আন্দোলন, ১৯৬৬ সালের ৬ দফা, সংগ্রামী ছাত্র সমাজের ১১ দফা, ১৯৬৯ সালের গণঅভ্যুত্থান, ১৯৭০ সালের নির্বাচনে আওয়ামী লীগের বিশাল বিজয়, ১৯৭১ সালের অসহযোগ আন্দোলন, ৭ মার্চের ভাষণ, বঙ্গবন্ধু কর্তৃক স্বাধীনতা ঘোষণা এবং সর্বশেষ সুদীর্ঘ ৯ মাসের রক্তক্ষয়ী যুদ্ধের মাধ্যমে স্বাধীনতা অর্জন, এসব কিছুর পেছনে মূল শক্তি হিসেবে কাজ করেছে বাঙালি জাতীয়তাবাদ। বাঙালি জাতীয়তাবাদে উজ্জীবিত বাংলার জনগণ প্রতিটি আন্দোলনকে সক্রিয় অংশগ্রহণের মাধ্যমে সফল করেছে। গঠন করেছে একটি নতুন জাতিরাষ্ট্র 'বাংলাদেশ'। উপরের আলোচনার ভিত্তিতে বলা যায়, জাতীয়তাবাদী আন্দোলনের মাধ্যমে বাংলাদেশ একটি জাতি রাষ্ট্র গঠন করেছিল।"
        }
      ]
    }
  ]
}