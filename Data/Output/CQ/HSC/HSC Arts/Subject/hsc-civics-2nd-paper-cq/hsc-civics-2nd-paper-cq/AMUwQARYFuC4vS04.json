{
  "title": "ভিকারুননিসা কলেজ ২০২৩",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "ভারতবর্ষের রাজনৈতিক সমস্যা সমাধানের জন্য তিনটি গোল টেবিল বৈঠক হয়। যার ফলাফলের ভিত্তিতে ১৯৩৪ সালে একটি শ্বেতপত্র প্রকাশিত হয়। এই শ্বেতপত্রের ভিত্তিতেই পরবর্তীতে ভারত শাসন সংস্কার আইন রচিত হয়।",
      "tag": "VNSC 23",
      "sub_questions": [
        {
          "label": "ক",
          "question": "পলাশীর যুদ্ধ কত সালে সংঘটিত হয়?",
          "explanation": "পলাশীর যুদ্ধ সংঘটিত হয় ১৭৫৭ সালে।"
        },
        {
          "label": "খ",
          "question": "ফরায়েজি আন্দোলন বলতে কী বুঝ?",
          "explanation": "ফরায়েজি আন্দোলন বলতে হাজী শরীয়তউল্লাহ কর্তৃক পরিচালিত ফরজভিত্তিক ধর্মীয় সংস্কার আন্দোলনকে বোঝায়। ১৮১৮ সালে হাজী শরীয়তউল্লাহ মক্কা থেকে দেশে ফিরে আসেন। দেশে ফিরে তিনি দেখলেন, মুসলমানরা নানাপ্রকার কুসংস্কারে লিপ্ত। তারা কবরপূজা, পিরপূজা, ওরস ও মানত করে পরিত্রাণ পাবে বলে মনে করত। এ অবস্থা দেখে হাজী শরীয়তউল্লাহ ধর্মীয় সংস্কার আন্দোলনের ডাক দেন। এতে ইসলাম ধর্মের পাঁচটি ফরজ পালনের ওপর সর্বাধিক গুরুত্বারোপ করা হয়। এই আন্দোলনই ইতিহাসে 'ফরায়েজি আন্দোলন' নামে পরিচিত।"
        },
        {
          "label": "গ",
          "question": "উদ্দীপকে উল্লিখিত আইনের বৈশিষ্ট্যগুলো সংক্ষেপে বর্ণনা করো।",
          "explanation": "এ উদ্দীপকে উল্লেখিত আইনটির সাথে ১৯৩৫ সালের ভারত শাসন আইনের সাদৃশ্য রয়েছে। উদ্দীপকে বলা হয়েছে, ভারতবর্ষের রাজনৈতিক সমস্যা সমাধানের জন্য ৩টি গোলটেবিল বৈঠক হয়। যার ফলাফলের ভিত্তিতে ১৯৩৪ সালে একটি শ্বেতপত্র প্রকাশিত হয় এবং এর ভিত্তিতে পরবর্তীতে ভারত শাসন সংস্কার আইন রচিত হয়। এ থেকে বোঝা যায় উদ্দীপকে ১৯৩৫ সালের ভারত শাসন আইনকে ইঙ্গিত করা হয়েছে। ব্রিটিশ ভারতের শাসনতান্ত্রিক বিকাশের ইতিহাসে ১৯৩৫ সালের ভারত শাসন আইন ছিল সবচেয়ে দীর্ঘ সংবিধান। এ আইনে ভারতে সর্বপ্রথম একটি সর্বভারতীয় যুক্তরাষ্ট্র গঠনের প্রস্তাব করা হয়। তখন পর্যন্ত ভারতে এককেন্দ্রিক শাসনব্যবস্থা প্রচলিত ছিল। ১৯৩৫ সালের ভারত শাসন আইনে প্রাদেশিক স্বায়ত্তশাসন ব্যবস্থা প্রবর্তন করা হয়। প্রাদেশিক স্বায়ত্তশাসন ছিল এ আইনের কেন্দ্রবিন্দুস্বরূপ। এ আইনের মাধ্যমে কেন্দ্রে দ্বৈতশাসন প্রবর্তন এবং কেন্দ্রীয় সরকারের বিষয়সমূহ সংরক্ষিত এবং হস্তান্তরিত এ দুভাগে ভাগ করা হয়। এ আইনে দেশের শাসনসংক্রান্ত বিষয়সমূহকে ৩টি কর্তৃত্বের অধীনে রেখে ক্ষমতার বিকেন্দ্রিকরণ করা হয়। এ আইনের মাধ্যমে দ্বিকক্ষবিশিষ্ট আইনসভা প্রবর্তন ও যুক্তরাষ্ট্রীয় আদালত গঠন করা হয়। ১৯৩৫ সালের ভারত শাসন আইনে ইংল্যান্ডের ভারত সচিবের কাউন্সিলের অবসান ঘটিয়ে তার স্থলে একটি উপদেষ্টা পরিষদ গঠন করা হয়। এ আইনে কেন্দ্রীয় আইনসভায় মুসলমানদের জন্য এক-তৃতীয়াংশ প্রতিনিধিত্ব রাখা হয়। এ আইনের দ্বারা প্রাদেশিক আইনসভাগুলো পুনর্গঠন এবং ১১টি প্রদেশের মধ্যে ৬টিতে দ্বিকক্ষবিশিষ্ট আইনসভার ব্যবস্থা করা হয়। উল্লেখিত বৈশিষ্ট্যগুলো ছাড়াও ১৯৩৫ সালের ভারত শাসন আইনের আরো কিছু বৈশিষ্ট্য রয়েছে। সেগুলো গভর্নররা জেনারেলের ক্ষমতা বৃদ্ধি, রাজ প্রতিনিধির পদ সৃষ্টি, ব্রহ্ম দেশকে বিচ্ছিন্নকরণ, নতুন প্রদেশ সৃষ্টি, ব্রিটিশ পার্লামেন্টের হাতে আইন সংশোধনের ক্ষমতা, রাখা, ভোটাধিকার সম্প্রসারণ প্রভৃতি।"
        },
        {
          "label": "ঘ",
          "question": "উক্ত আইনের প্রাদেশিক স্বায়ত্তশাসন কতটুকু কার্যকর হয়েছিল? বিশ্লেষণ করো।",
          "explanation": "উদ্দীপকে ইঙ্গিতকৃত ১৯৩৫ সালের ভারত শাসন আইনে গৃহীত দ্বৈতশাসন ব্যবস্থা তথা প্রাদেশিক স্বায়ত্তশাসন বিভিন্ন কারণে অকার্যকর হয়ে পড়েছিল। ব্রিটিশ ভারতের শাসনতান্ত্রিক অগ্রগতি ও বিবর্তনের ক্ষেত্রে ১৯৩৫ সালের ভারত শাসন আইন বিশেষ গুরুত্বের দাবিদার। এ আইন প্রকৃতপক্ষে ১৯৩৭ সাল থেকে শুরু করে ১৯৪৭ সালের ১৪ আগস্ট অর্থাৎ ভারতবর্ষ বিভক্ত হওয়ার পূর্ব পর্যন্ত কার্যকর ছিল। এ আইন বিভিন্ন মহলে বহুলভাবে সমালোচিত হয়। ১৯৩৫ সালের ভারত শাসন আইনের মাধ্যমে কেন্দ্রে দ্বৈতশাসন প্রবর্তিত হয়। কেন্দ্রীয় সরকারের বিষয়সমূহ সংরক্ষিত এবং হস্তান্তরিত-এ দু'ভাগে বিভক্ত করা হয়। এ আইনে প্রাদেশিক স্বায়ত্তশাসন প্রদান করা হলেও বিভিন্ন কারণে তা যথার্থ ছিল না। তাই স্বায়ত্তশাসনের কার্যকারিতার পথে ঐ কারণগুলো বাধা হয়ে দাঁড়িয়েছিল। ১৯৩৫ সালের ভারত শাসন আইনে গভর্নরগণ ছিলেন প্রকৃত শাসক। তারা ব্রিটিশ রাজা বা রানিকর্তৃক নিযুক্ত হতেন এবং সীমাহীন ক্ষমতা লাভ করতেন। তাদের এই ক্ষমতা এবং তার অপব্যবহার প্রাদেশিক স্বায়ত্তশাসনের মৌলিক ধারণার সাথে অসংগতিপূর্ণ ছিল। গভর্নর জেনারেলেরও ছিল অপ্রতিহত ক্ষমতা। এই ক্ষমতা স্বায়ত্তশাসনের মৌলিক নীতিকে খর্ব করেছিল। এছাড়া প্রাদেশিক আইনসভার সীমাবদ্ধতা, যুগ্ম তালিকার ক্ষেত্রে কেন্দ্রের প্রাধান্য, আমলা ও বিভাগীয় কর্মকর্তাদের দৌরাত্ম্য, গভর্নরের নিয়ন্ত্রনাধীন আইন- শৃঙ্খলা রক্ষাকারী বিভাগ, প্রাদেশিক বিষয়ে বহিঃশক্তির নিয়ন্ত্রণ ইত্যাদি বিষয় দ্বৈতশাসন তথা প্রাদেশিক স্বায়ত্তশাসনের পথ বন্ধ করে দিয়েছিল। ফলে ১৯৩৫ সালের ভারত শাসন আইনের মাধ্যমে যে যুক্তরাষ্ট্রীয় ব্যবস্থার পরিকল্পনা করা হয়েছিল তা কোনোদিনই কার্যকর হয়নি। পরিশেষে বলা যায়, ১৯৩৫ সালের ভারত শাসন আইনের দ্বারা ব্রিটিশ ভারতের দ্বৈতশাসন ব্যবস্থায় প্রাদেশিক প্রশাসনে আনুষ্ঠানিকভাবে স্বায়ত্তশাসন প্রতিষ্ঠা করা হলেও এটি কোনো প্রকৃত এবং পূর্ণাঙ্গ ব্যবস্থা ছিল না। মূলত এ শাসন ব্যবস্থা ছিল একটা আড়ম্বরপূর্ণ প্রহসনমাত্র।"
        }
      ]
    },
    {
      "number": "2",
      "uddipok": "জনাব 'ক' ছিলেন একজন বীর যোদ্ধা। তিনি অত্যাচারী জমিদার ও ব্রিটিশদের বিরুদ্ধে আন্দোলন গড়ে তোলেন, স্বাধীন রাষ্ট্রের ঘোষণা দেন এবং দূর্গ গড়ে তোলেন।",
      "tag": "VNSC 23",
      "sub_questions": [
        {
          "label": "ক",
          "question": "কোন তারিখে মুজিব নগর সরকার গঠিত হয়?",
          "explanation": "১৯৭১ সালের ১০ এপ্রিল মুজিবনগর সরকার গঠিত হয়।"
        },
        {
          "label": "খ",
          "question": "জলবায়ু পরিবর্তনের দু'টি কারণ লিখো।",
          "explanation": "কোনো অঞ্চলের গড় জলবায়ুর দীর্ঘমেয়াদি ও অর্থপূর্ণ পরিবর্তনকে জলবায়ুর পরিবর্তন বলা হয়। নানা কারণে আমাদের জলবায়ুর পরিবর্তন ঘটছে। সেগুলোর মধ্যে উল্লেখযোগ্য দুটি কারণ হলো- ওজোন স্তরের ক্ষয় এবং নির্বিচারে বৃক্ষ নিধন ও বনভূমি উজাড়করণ। আমাদের ব্যবহার্য রেফ্রিজারেটর, এয়ার কন্ডিশনার, এ্যারোসল ইত্যাদি থেকে বায়ুমণ্ডলে সৃষ্ট গ্রিন হাউজ গ্যাসের ফলে বায়ুমণ্ডলের 'ওজোন স্তর' ক্ষতিগ্রস্ত হচ্ছে। জনসংখ্যা বৃদ্ধি পাবার ফলে ঘরবাড়ি তৈরি, আসবাবপত্র তৈরি, জ্বালানি কাজে ব্যবহার ইত্যাদি কারণে অপরিকল্পিত ও অধিক হারে বৃক্ষ নিধন করা হচ্ছে। এর ফলে বনভূমি উজাড় হচ্ছে এবং কার্বন-ডাই-অক্সাইডের পরিমাণ বৃদ্ধি পাচ্ছে। সাথে সাথে বাড়ছে পৃথিবীর তাপমাত্রা। ফলে জলবায়ুর পরিবর্তন হচ্ছে।"
        },
        {
          "label": "গ",
          "question": "জনাব 'ক' কেন দূর্গ গড়ে তোলেন? বর্ণনা করো।",
          "explanation": "উদ্দীপকের জনাব 'ক' তথা শহিদ তিতুমীর স্থানীয় অত্যাচারী জমিদার ও ইংরেজ বাহিনীকে প্রতিহত এবং নিজের অনুসারীদের সামরিক প্রশিক্ষণের জন্য বাঁশের কেল্লা বা দুর্গ নির্মাণ করেন। ব্রিটিশ বিরোধী আন্দোলনের অগ্রসৈনিক শহিদ তিতুমীরের আসল নাম সৈয়দ মীর নিসার আলী। তিনি দেশের মানুষকে ইংরেজ, জমিদার, সুদখোর মহাজন এবং নীলকরদের অত্যাচার ও শোষণের হাত থেকে রক্ষার প্রচেষ্টা চালান। তিনি কৃষকদেরকে তাদের অধিকার সম্পর্কে সচেতন করে তোলেন এবং তাদেরকে সংঘবদ্ধ হওয়ার আহ্বান জানান। শোষকদের বিরুদ্ধে লড়াই করার জন্য তিনি কৃষকদেরকে সামরিক প্রশিক্ষণ দিতে শুরু করেন। এ লক্ষ্যে তিনি পশ্চিমবঙ্গের নারিকেলবাড়িয়া নামক স্থানে একটি বাঁশের কেল্লা বা দুর্গ নির্মাণ করেন এবং এ আন্দোলনে নিজের জীবন উৎসর্গ করেন। উদ্দীপকে বলা হয়েছে, জনাব 'ক' ছিলেন একজন বীরযোদ্ধা। তিনি অত্যাচারী জমিদার ও ব্রিটিশদের বিরুদ্ধে আন্দোলন গড়ে তোলেন, স্বাধীন রাষ্ট্রের ঘোষণা দেন এবং দুর্গ গড়ে তোলেন। জনাব 'ক'-এর কর্মকান্ডের মাধ্যমে ব্রিটিশ বিরোধী আন্দোলনের প্রথম শহিদ তিতুমীরের প্রতি ইঙ্গিত করা হয়েছে। কেননা, শহিদ তিতুমীর ও জমিদার, নীলকর এবং ইংরেজদের অত্যাচারের হাত থেকে রক্ষার জন্য এ দেশের মানুষকে সংগঠিত করেন। তাদের মোকাবিলার জন্য একটি লাঠিয়াল বাহিনী গঠন করেন। নিজের বাহিনীর প্রতিরক্ষা এবং সুরক্ষার জন্য নারিকেলবাড়িয়ার বাঁশের কেল্লা নির্মাণ করেন। তিতুমীর চব্বিশ পরগণা, নদীয়া এবং ফরিদপুর জেলার কিছু অংশ নিয়ে স্বাধীন রাজ্য ঘোষণা করেন।"
        },
        {
          "label": "ঘ",
          "question": "জনাব 'ক' ছিলেন বাংলাদেশের মুক্তিযুদ্ধের অনুপ্রেরণার উৎস- বিশ্লেষণ করো।",
          "explanation": "\"জনাব 'ক' তথা শহিদ তিতুমীর ছিলেন বাংলাদেশের মুক্তিযুদ্ধের অনুপ্রেরণার উৎস\"- কথাটি যুক্তিযুক্ত। তিতুমীরের কৃষক আন্দোলন ও বারাসাত বিদ্রোহ ছিল ইস্ট ইন্ডিয়া কোম্পানির বিরুদ্ধে প্রথম গণবিদ্রোহ। এই গণবিদ্রোহের দ্বারা তিনি প্রমাণ করেন যে, রক্তদান ব্যতীত স্বাধীনতা অর্জন সম্ভব নয়। তিতুমীরের পরিচালিত গণবিদ্রোহ ছিল শোষক জমিদার ও নীলকরদের বিরুদ্ধে কৃষক-শ্রমিক শ্রেণির মুক্তির লড়াই। তার বাঁশের কেল্লা ছিল ঔপনিবেশিক শাসকদের অত্যাচার ও নির্যাতনের বিরুদ্ধে এক বিদ্রোহীর অদম্য প্রতিবাদের প্রতীক। ইস্ট ইন্ডিয়া কোম্পানির সুসজ্জিত বাহিনীর বিরুদ্ধে তিতুমীরের পরাজয় ছিল অবশ্যম্ভাবী। তার বিদ্রোহ এবং স্বাধীনতা আন্দোলন আপাতদৃষ্টিতে ব্যর্থ হয়েছিল। কিন্তু গভীরভাবে পর্যালোচনা করলে দেখা যাবে যে, তার সংগ্রাম ও রক্তদান ব্যর্থ হয় নি। জমিদার, নীলকর বণিক ও ব্রিটিশ শাসকদের বিরুদ্ধে তিতুমীরের সংগ্রাম পরবর্তীকালের সকল আন্দোলনের প্রেরণার উৎস হিসেবে কাজ করেছে। বাঙালি জাতিকে অন্যায়, শোষণ ও নির্যাতনের বিরুদ্ধে লড়াই করার প্রেরণা যুগিয়েছে। সাহস যুগিয়েছে প্রাণের বিনিময়ে স্বাধীনতা অর্জনের। তিতুমীর যেভাবে সাধারণ কৃষকদের সংগঠিত করে, সামান্য অস্ত্র ও প্রশিক্ষণ দিয়ে শক্তিশালী ইংরেজ বাহিনীর বিরুদ্ধে লড়াই করেছিলেন, তেমনি ১৯৭১ সালে বীর বাঙালি বঙ্গবন্ধু শেখ মুজিবুর রহমানের স্বাধীনতার ঘোষণায় উদ্বুদ্ধ হয়ে অত্যাচারী পাকিস্তানি হানাদার বাহিনীর বিরুদ্ধে যুদ্ধ করে স্বাধীনতা অর্জন করেছিল। আলোচনা শেষে বলা যায়, আপাত উপরিউক্ত দৃষ্টিতে তিতুমীরের সংগ্রাম ব্যর্থ মনে হলেও প্রকৃত পক্ষে তার সংগ্রাম ও রক্তদান ব্যর্থ হয়নি। তার সংগ্রাম বাংলাদেশের স্বাধীনতা আন্দোলনের অনুপ্রেরণার উৎস হিসেবে কাজ করেছে।"
        }
      ]
    },
    {
      "number": "3",
      "uddipok": "ব্রিটিশরা ভারতবর্ষের রাজনৈতিক ও শাসনতান্ত্রিক সমস্যা সমাধানের লক্ষ্যে সর্বাপেক্ষা গুরুত্বপূর্ণ একটি আইন প্রণয়ন করে। এ আইনের মাধ্যমে দুটি স্বাধীন রাষ্ট্রের জন্ম হয়।",
      "tag": "VNSC 23",
      "sub_questions": [
        {
          "label": "ক",
          "question": "দেশবন্ধু উপাধি দেয়া হয় কাকে?",
          "explanation": "দেশবন্ধু উপাধি দেয়া হয় চিত্তরঞ্জন দাশকে।"
        },
        {
          "label": "খ",
          "question": "দ্বি-জাতিতত্ত্ব বলতে কী বুঝ?",
          "explanation": "'দ্বি-জাতি তত্ত্ব' হলো ধর্মীয় পরিচয়ের ভিত্তিতে ভারত ও পাকিস্তান নামে দুটি স্বাধীন রাষ্ট্র গঠনের একটি রাজনৈতিক মতবাদ। মোহাম্মদ আলী জিন্নাহ ১৯৪০ সালের ২২-২৩ মার্চ লাহোরে অনুষ্ঠিত মুসলিম লীগের কাউন্সিলে সভাপতির ভাষণে মুসলমানদের জন্য একটি স্বতন্ত্র আবাসভূমি গঠনের লক্ষ্যে দ্বি-জাতি তত্ত্বের ব্যাখ্যা প্রদান করেন। তার মতে, হিন্দু-মুসলমান উভয় সম্প্রদায়ই ধর্মীয় দর্শন, সামাজিক রীতি, জীবন পরিচালনা, সাহিত্য, ইতিহাস প্রভৃতি ক্ষেত্রে দুটি স্বতন্ত্র অবস্থানে রয়েছে। সুতরাং জাতীয়তার মানদণ্ডে তারা পৃথক দুটি জাতি। তার এ মতবাদ 'দ্বি-জাতি তত্ত্ব' নামে পরিচিত।"
        },
        {
          "label": "গ",
          "question": "উদ্দীপকের বর্ণিত আইনটির বৈশিষ্ট্য লিখো।",
          "explanation": "উদ্দীপকে বর্ণিত ১৯৪৭ সালের ভারত স্বাধীনতা আইনের মাধ্যমে ব্রিটিশ শাসনের অবসান ঘটে। উদ্দীপকে বলা হয়েছে, ১৯৪৭ সালের ১৪ ও ১৫ আগস্ট ভারত মহাদেশ স্বাধীনতা লাভ করে। যে বিখ্যাত আইনের মাধ্যমে ভারতবর্ষে ২০০ বছরের ব্রিটিশ শাসনের অবসান ঘটে এবং দুটি স্বাধীন রাষ্ট্রের জন্ম হয়। এখানে ১৯৪৭ সালের ভারত স্বাধীনতা আইনের প্রতি ইঙ্গিত করা হয়েছে। ১৯৪৭ সালের ৩ জুনের মাউন্ট ব্যাটেন পরিকল্পনাকে বাস্তবরূপ দেওয়ার জন্য একই বছর ১৮ জুলাই যে আইন পাস হয় তা ভারত স্বাধীনতা আইন নামে পরিচিত। এ আইনের মাধ্যমে ভারত ও পাকিস্তান নামে দুটি স্বাধীন ও সার্বভৌম রাষ্ট্র প্রতিষ্ঠা করা হয়। এ আইনের প্রধান বৈশিষ্ট্যসমূহ হলো- ১৯৪৭ সালের ভারত স্বাধীনতা আইন উক্ত সালের ১৪ আগস্ট থেকে ভারতবর্ষে ব্রিটিশ শাসনের অবসান ঘটায় এবং ভারতবর্ষকে বিভক্ত করে 'পাকিস্তান' এবং 'ভারত ইউনিয়ন' নামক দুটি নতুন ডোমিনিয়ন সৃষ্টি করে। দুটি ডোমিনিয়নের জন্য দুটি পৃথক গণপরিষদ গঠন করে। ১৯৪৭ সালের ভারত স্বাধীনতা আইনের মাধ্যমে দেশীয় রাজ্যগুলোর ওপর ব্রিটিশ রাজ্যের সার্বভৌম ক্ষমতার অবসান ঘটে। দেশীয় রাজ্যগুলো তাদের ইচ্ছামতো পাকিস্তান বা ভারতীয় ইউনিয়নে যোগদান করতে পারবে অথবা ইচ্ছা করলে স্বাধীন থাকতে পারবে। এ আইন ভারত সচিব পদের বিলুপ্তি ঘটায়। এ আইন অনুসারে পাকিস্তান ও ভারত উভয় ডোমিনিয়নের শাসনতন্ত্র রচিত না হওয়া পর্যন্ত এদের কেন্দ্রীয় ও প্রাদেশিক সরকার পরিচালনার জন্য প্রয়োজনীয় রদবদলসহ ১৯৩৫ সালের 'ভারত শাসন আইন' কার্যকর থাকবে।"
        },
        {
          "label": "ঘ",
          "question": "উক্ত আইনের তাৎপর্য মূল্যায়ন করো।",
          "explanation": "উদ্দীপকে উল্লিখিত আইনের সাথে সাদৃশ্যপূর্ণ আইন অর্থাৎ ১৯৪৭ সালের ভারত স্বাধীনতা আইনের তাৎপর্য বা গুরুত্ব অপরিসীম। ১৯৪৭ সালের ভারত স্বাধীনতা আইনের মাধ্যমে ব্রিটিশ ভারতের রাজনৈতিক ও সাংবিধানিক সমস্যা সমাধানের পথ সুগম হয়। এর মাধ্যমে ভারতবর্ষে দুইশত বছরের ব্রিটিশ শাসনের অবসান ঘটে এবং 'পাকিস্তান' ও 'ভারত' নামে দুটি স্বাধীন ও সার্বভৌম রাষ্ট্রের সৃষ্টি হয়। এ আইনের মাধ্যমে গভর্নর জেনারেল ও গভর্নরের স্বেচ্ছাধীন ক্ষমতার বিলুপ্তি ঘটে। ফলে পাকিস্তান ও ভারতে দায়িত্বশীল সরকার প্রতিষ্ঠার পথে বাধা দূরীভূত হয়। দীর্ঘ আন্দোলন, হিন্দু-মুসলিম দাঙ্গা, ব্যাপক রাজনৈতিক ও সামাজিক অস্থিরতার পর ১৯৪৭ সালের ভারত স্বাধীনতা আইন প্রণয়ন করা হয়। এজন্য এ আইন ভারতীয় উপমহাদেশের ইতিহাসে এক তাৎপর্যপূর্ণ ও ঐতিহাসিক দলিল। উক্ত আইন প্রণয়নের ফলে এ উপমহাদেশে দীর্ঘ ১৯০ বছরের কোম্পানি ও ব্রিটিশ ঔপনিবেশিক শাসনের অবসান হয়ে স্বাধীন দুটি রাষ্ট্রের জন্ম হয়। এটি ভারতীয় উপমহাদেশের জনগণের কৃষ্টি, সভ্যতা, সাহিত্য ইত্যাদিতে বৈপ্লবিক পরিবর্তনের সূচনা করে। ফলে ভারতীয় উপমহাদেশের রাজনৈতিক ইতিহাসে নতুন অধ্যায়ের সূচনা হয়। নতুন প্রেরণা ও আশা-আকাঙ্ক্ষা নিয়ে দুটি স্বাধীন দেশের জনগণ নতুনভাবে স্বপ্ন দেখতে শুরু করে। উপরের আলোচনা থেকে প্রতীয়মান হয় যে, ভারত ও পাকিস্তান রাষ্ট্র সৃষ্টির ইতিহাসে ১৯৪৭ সালের ভারত স্বাধীনতা আইনের তাৎপর্য বা গুরুত্ব অপরিসীম।"
        }
      ]
    },
    {
      "number": "4",
      "uddipok": "জনাব 'খ' বাজার থেকে কিছু পাকা আম ক্রয় করে বাড়ি আসেন। আমগুলো খাওয়ার পর পরিবারের প্রায় প্রত্যেকেরই পেটে সমস্যা দেখা দেয়।",
      "tag": "VNSC 23",
      "sub_questions": [
        {
          "label": "ক",
          "question": "কোন তারিখে বাংলাদেশের স্বাধীনতা দিবস পালিত হয়?",
          "explanation": "২৬ মার্চ বাংলাদেশের স্বাধীনতা দিবস পালিত হয়।"
        },
        {
          "label": "খ",
          "question": "অপারেশন সার্চলাইট বলতে কী বুঝ?",
          "explanation": "১৯৭১ সালের ২৫ মার্চ রাতে পাকিস্তানি হানাদার বাহিনী নিরীহ ও নিরস্ত্র বাঙালির ওপর যে হত্যাযজ্ঞ চালায়, তা 'অপারেশন সার্চলাইট' নামে পরিচিত। পাকিস্তানের তৎকালীন প্রেসিডেন্ট ইয়াহিয়া খানের নির্দেশে পাকিস্তানি সেনাবাহিনী ১৯৭১ সালের ২৫ মার্চ রাতে রাজারবাগ পুলিশ লাইন, পিলখানার ই পি আর ঘাঁটি, ঢাকা বিশ্ববিদ্যালয় এলাকা, পুরোনো ঢাকার হিন্দুপ্রধান এলাকাসহ পূর্ব বাংলার বিভিন্ন স্থানে ভয়াবহ গণহত্যা চালায়। এ নারকীয় অভিযানের সাংকেতিক নাম ছিল 'অপারেশন সার্চলাইট'।"
        },
        {
          "label": "গ",
          "question": "উদ্দীপকে কোন নাগরিক সমস্যা ফুটে উঠেছে? ব্যাখ্যা করো।",
          "explanation": "উদ্দীপকে খাদ্যে ভেজাল নাগরিক সমস্যাটি ফুটে উঠেছে। উদ্দীপকে দেখা যায়, জনাব 'খ' বাজার থেকে কিছু পাকা আম ক্রয় করেন। আমগুলো খাওয়ার পর পরিবারের প্রায় প্রত্যেকেরই পেটে সমস্যা দেখা দেয়। এখানে সামাজিক সমস্যা খাদ্যে ভেজালের প্রতি ইঙ্গিত করা হয়েছে। বর্তমানে অসাধু ব্যবসায়ীরা পণ্যকে আকর্ষণীয় করা এবং অধিক মুনাফার জন্য নানারকম রাসায়নিক পদার্থ ব্যবহার করে। যা মানব স্বাস্থ্যের জন্য মারাত্মক ক্ষতিকর। সাধারণভাবে খাদ্যে ভেজাল বলতে খাঁটি বা আসল পণ্যের সাথে নিম্নমানের পণ্য বা রাসায়নিক পদার্থের মিশ্রণ ঘটিয়ে বিক্রি করাকে বোঝায়। এতে দ্রব্যের গুণগত মান নষ্ট হওয়ার পাশাপাশি বিশুদ্ধতাও হারায়। বর্তমানে খাদ্যে ভেজাল একটি মারাত্মক সামাজিক ও রাষ্ট্রীয় সমস্যা হিসেবে পরিগণিত হয়। খাদ্যে ভেজালের অন্যতম প্রধান কারণ হলো অধিকতর মুনাফা অর্জন করা। খাদ্যদ্রব্যের সাথে ক্ষতিকারক রাসায়নিক পদার্থ মিশিয়ে কিছু অসাধু ব্যবসায়ী জনসাধারণের সাথে প্রতারণা করে। বর্তমান সময়ে বাংলাদেশের শহরাঞ্চলের নাগরিকরা খাদ্যে ভেজাল নিয়ে বেশ উদ্বিগ্ন। কারণ, তারাই খাদ্যে ভেজালের মুখোমুখি হয় বেশি।"
        },
        {
          "label": "ঘ",
          "question": "উক্ত সমস্যা সমাধানের উপায়গুলো আলোচনা করো।",
          "explanation": "উদ্দীপকে বর্ণিত নাগরিক সমস্যা নিরসনকল্পে তথা খাদ্যে ভেজাল প্রতিরোধে বেশকিছু পদক্ষেপ নেওয়া যায় বলে আমি মনে করি। শুধু বেঁচে থাকার নিমিত্তেই নয় বরং আমাদের দেহ ও মনের সর্বাঙ্গীন, সুষ্ঠু বিকাশ নির্ভর করে খাদ্যের ওপর। যে খাদ্য মানুষের শক্তির উৎস এবং বেঁচে থাকা ও বেড়ে ওঠার প্রধান উপাদান তাতে ভেজাল মেশালেই আবার তা বিষে পরিণত হয়। খাদ্যে ভেজাল প্রতিরোধ আজ তাই একটি গুরুত্বপূর্ণ বিষয়ে পরিণত হয়েছে। খাদ্যে ভেজাল প্রতিরোধে আমরা নানারকম পদক্ষেপ নিতে পারি। খাদ্যদ্রব্য ঠিক বা ভেজালমুক্ত কিনা সে ব্যাপারে সরকারি ও বেসরকারিভাবে পরীক্ষা-নিরীক্ষার জন্য কার্যকর ব্যবস্থা গ্রহণ করা অধিক জরুরি। খাদ্যে ভেজাল প্রমাণিত হলে উৎপাদনকারী ও ব্যবসায়ীদের বিরুদ্ধে দৃষ্টান্তমূলক শাস্তি নিশ্চিত করতে হবে। বর্তমান বাংলাদেশ সরকার খাদ্যে ভেজাল রোধে 'নিরাপদ খাদ্য আইন-২০১৩' প্রণয়ন করেছে। এ আইনে অপরাধভেদে। সর্বোচ্চ ৫ বছর কারাদণ্ড বা ১০ লাখ টাকা জরিমানা অথবা উভয় দণ্ডের বিধান রাখা হয়েছে। এ আইন যথাযথভাবে প্রয়োগ করলে খাদ্যে ভেজাল অনেকাংশে কমে আসবে। এর পাশাপাশি নিয়মিত ভ্রাম্যমাণ আদালত পরিচালনা করতে হবে। ভেজাল খাদ্য কীভাবে সমাজের ক্ষতি করছে এবং' এর মারাত্মক পরিণতির বিষয়ে ব্যাপক প্রচার-প্রচারণার মাধ্যমে জনসচেতনতা গড়ে তুলতে হবে এছাড়া স্কুল, কলেজ, বিশ্ববিদ্যালয়,, মাদ্রাসা, বিভিন্ন সামাজিক, সাংস্কৃতিক, ধর্মীয় প্রতিষ্ঠানে খাদ্যে ভেজালের কুফল সম্পর্কে প্রচারণা চালিয়ে একটি প্রতিরোধ আন্দোলন গড়ে তুলতে হবে। ভেজালের বিরুদ্ধে ব্যবসায়ী সম্প্রদায়সহ সামাজিক, রাজনৈতিক, সাংস্কৃতিক ও ধর্মীয় ব্যক্তিত্বদের কার্যকর উদ্যোগ গ্রহণ করা জরুরি। উপরে উল্লেখিত ব্যবস্থাগুলো গ্রহণ এবং যথাযথভাবে কার্যকর করা হলে খাদ্যে ভেজাল প্রতিরোধ করা যাবে।"
        }
      ]
    },
    {
      "number": "5",
      "uddipok": "'Y' রাষ্ট্রের একটি প্রাদেশিক নির্বাচনে কয়েকটি রাজনৈতিক দল একত্রিত হয়ে যুক্তফ্রন্ট গঠন করে এবং ক্ষমতাসীন দলের বিপক্ষে বিপুল ভোটে জয়লাভ করে।",
      "tag": "VNSC 23",
      "sub_questions": [
        {
          "label": "ক",
          "question": "কত সালের সংবিধানে বাংলাকে রাষ্ট্রভাষার মর্যাদা দেয়া হয়।",
          "explanation": "১৯৫৬ সালের সংবিধানে বাংলাকে রাষ্ট্রভাষার মর্যাদা দেওয়া হয়।"
        },
        {
          "label": "খ",
          "question": "ভাগকর ও শাসন কর নীতি বলতে কী বোঝায়?",
          "explanation": "'ভাগ কর ও শাসন কর' নীতি হলো ব্রিটিশ শাসকগোষ্ঠী। কর্তৃক ভারতীয় উপমহাদেশ শাসন করার একটি রাজনৈতিক কৌশল। ব্রিটিশরা ১৯০ বছর ভারতবর্ষ শাসন করে। এ দীর্ঘ সময়ে তারা এ উপমহাদেশে নানা শোষণ, অত্যাচার-নির্যাতন চালিয়েছে। তারা এক পক্ষকে খুশি করে নিজেদের পক্ষে রেখে শাসনব্যবস্থাকে পাকাপোক্ত করার পরিকল্পনা করেছিল। তাই তারা সুকৌশলে হিন্দু ও মুসলমানদের মধ্যে সাম্প্রদায়িক বৈষম্য সৃষ্টি করে এবং উগ্র ধর্মকেন্দ্রিক সাম্প্রদায়িকতার বীজ ছড়িয়ে দেয়। যার ফলশ্রুতিতে হিন্দু ও মুসলিমরা একে অন্যের শত্রুতে পরিণত হয়। আর এ সুযোগে ব্রিটিশরা তাদের আকাঙ্ক্ষিত 'ভাগ কর ও শাসন কর' নীতিটি কার্যকর করতে তৎপর, হয়।"
        },
        {
          "label": "গ",
          "question": "উদ্দীপকে কোন নির্বাচনের কথা বলা হয়েছে? বর্ণনা করো।",
          "explanation": "উদ্দীপকে উল্লিখিত ছকে ১৯৫৪ সালের যুক্তফ্রন্ট নির্বাচনের ইঙ্গিত করা হয়েছে। ১৯৫৪ সালের নির্বাচন ছিল যুক্ত পাকিস্তানের পূর্বাংশের প্রাদেশিক পরিষদের প্রথম সাধারণ নির্বাচন। ১৯৫১ সালে নির্বাচনের কথা থাকলেও কেন্দ্রীয় সরকার তা দিতে গড়িমসি শুরু করে। পূর্ব পাকিস্তানের জনমত এবং রাজনৈতিক নেতৃবৃন্দের চাপের মুখে কেন্দ্রীয় সরকার ১৯৫৪ সালের মার্চ মাসে নির্বাচন দিতে বাধ্য হয়। এ নির্বাচন বাঙালি জাতিসত্তার প্রকাশ এবং মুসলিম লীগের অগণতান্ত্রিক শাসনের বিরুদ্ধে পূর্ব বাংলার জনসাধারণের প্রতিবাদের ক্ষেত্রে এক মাইলফলক। এ নির্বাচনের ফলাফল পূর্ব, 'বাংলার মানুষকে পূর্ণ স্বায়ত্তশাসন ও ন্যায্য অধিকার আদায়ে ঐক্যবদ্ধ করে তোলে। উদ্দীপকের ছকটিতে ২১ দফা, নির্বাচনি প্রতীক হিসেবে নৌকা, মোট আসন সংখ্যা ৩০৯ এবং ফলাফলের স্থানে প্রাপ্ত আসনসংখ্যা ২২৩ উল্লেখ করা হয়েছে। ১৯৫৪ সালের যুক্তফ্রন্ট নির্বাচনেই এ বিষয়গুলো লক্ষ করা যায়। এ নির্বাচনে আওয়ামী মুসলিম লীগের (পরে নাম হয় আওয়ামী লীগ) নেতৃত্বে মোট পাঁচটি দল মিলে যুক্তফ্রন্ট গঠন করেছিল। জোটের অন্য চারটি দল ছিল কৃষক শ্রমিক পার্টি, নেজামে ইসলাম পার্টি, গণতন্ত্রী দল ও খিলাফত-ই-রাব্বানি। এর নির্বাচনি প্রতীক ছিল নৌকা। এ নির্বাচনে মুসলমানদের জন্য সংরক্ষিত ২৩৭ টি আসনের মধ্যে যুক্তফ্রন্ট ২২৩টিতেই জয়ী হয়। পাকিস্তান প্রতিষ্ঠার আন্দোলনে নেতৃত্ব দেওয়া মুসলিম লীগ দুর্নীতি, ক্ষমতার অপব্যবহার ও অগণতান্ত্রিক আচরণের কারণে নির্বাচনে তাদের ভরাডুবি হয়।"
        },
        {
          "label": "ঘ",
          "question": "যুক্তফ্রন্টের বিজয় ছিল মূলত বাঙালি জাতীয়তাবাদের বিজয়-মূল্যায়ন করো।",
          "explanation": "যুক্তফ্রন্টের বিজয় ছিল মূলত বাঙালি জাতীয়তাবাদের বিজয়- কথাটি যথার্থ। পূর্ব পাকিস্তানের ১৯৫৪ সালের নির্বাচনে যুক্তফ্রন্টের বিজয়ের গুরুত্ব অপরিসীম। এ বিজয়ের ফলে মুসলিম লীগের সাত বছরের কুশাসন, শোষণ ও অত্যাচারের সাময়িক হলেও অবসান ঘটে। পূর্ব বাংলার মানুষের কাছে এ নির্বাচন পশ্চিম পাকিস্তানি অবাঙালি শাসকগোষ্ঠীর কবল থেকে মুক্তি লাভের একমাত্র উপায় বলে পরিগণিত হয়। এ নির্বাচনে জয়ী হওয়ার পর বাঙালিদের মধ্যে এ আত্মবিশ্বাস জন্ম নেয় যে, পাকিস্তানি শাসকগোষ্ঠী আর তাদের দাবিয়ে রাখতে পারবে না। বাঙালিরা তখন থেকেই আত্মসচেতন হয়ে ওঠে এবং তাদের স্বশাসনের দাবি ক্রমেই জোরদার হতে থাকে। ১৯৫৪ সালের নির্বাচন মুসলিম লীগের অগণতান্ত্রিক ও ব্যর্থ শাসনের বিরুদ্ধে বাঙালি জাতিকে ঐক্যবদ্ধভাবে, প্রতিবাদের সুযোগ করে দিয়েছিল। বাঙালি জাতি এ নির্বাচনের ফলাফলের মাধ্যমে মুসলিম লীগকে বুঝিয়ে দেয় যে, তারা পূর্ব বাংলায় অনাকাঙ্ক্ষিত। যুক্তফ্রন্ট নেতৃবৃন্দের জনপ্রিয়তা, বিশেষ করে তরুণ নেতৃত্বের জনপ্রিয়তা পূর্ব বাংলার ভবিষ্যৎ নেতৃত্ব তৈরির পথ সুগম করে। এ নির্বাচনের মাধ্যমে পূর্ব বাংলার রাজনীতিতে প্রগতিশীল ধর্মনিরপেক্ষ ধারারও সৃষ্টি হয়। সর্বোপরি সাম্প্রদায়িক রাজনীতির ধারক মুসলিম লীগ ও অবাঙালি নেতৃত্বের প্রতি বাঙালি জাতির মনে ব্যাপক অনাস্থা জন্মায়। তারা বুঝতে পারে, অবাঙালি পশ্চিম পাকিস্তানি শাসকগোষ্ঠী ও তাদের এ দেশীয় দোসরদের দ্বারা বাঙালির অধিকার প্রতিষ্ঠা করা সম্ভব নয়। ফলে বাঙালি জাতীয়তাবাদী আদর্শের ভিত্তিতে পূর্ব বাংলার মানুষ স্বায়ত্তশাসনের প্রতি তাদের পূর্ণ সমর্থন ব্যক্ত করে। আলোচনা শেষে বলা যায়, ১৯৫৪ সালে নির্বাচনে যুক্তফ্রন্টের বিজয় ছিল বাঙালি জাতীয়তাবাদের বিজয়। এ নির্বাচনে যুক্তফ্রন্টের বিপুল বিজয় বাঙালি জাতীয়তাবাদের ভিত্তিকে আরো সুদৃঢ় করে।"
        }
      ]
    },
    {
      "number": "6",
      "uddipok": "‘X' রাষ্ট্রে সাধারণ নির্বাচনে একটি জনপ্রিয় দল এককভাবে সংখ্যাগরিষ্ঠ আসন পেয়ে জয়লাভ করে। কিন্তু ক্ষমতাসীন সরকার এটি মেনে নিতে পারেনি। ক্ষমতা হস্তান্তর না করায় শেষ পর্যন্ত এটি স্বাধীনতা আন্দোলনে রূপ নেয়।",
      "tag": "VNSC 23",
      "sub_questions": [
        {
          "label": "ক",
          "question": "বঙ্গভঙ্গ কী?",
          "explanation": "১৯০৫ বাংলা প্রেসিডেন্সিকে প্রশাসনিক কাজের সুবিধার্থে দুইটি পৃথক প্রদেশে ভাগ করার ঘটনাকে বঙ্গভঙ্গ বলা হয়।"
        },
        {
          "label": "খ",
          "question": "বিশেষ চাহিদার জনগোষ্ঠী বলতে কী বোঝায়?",
          "explanation": "বর্তমান সময়ে প্রতিবন্ধীদের বোঝানোর জন্য বহুল ব্যবহৃত ইংরেজি শব্দ হচ্ছে 'Person with Special Needs'. এর বাংলা প্রতিশব্দ হলো 'বিশেষ চাহিদাসম্পন্ন ব্যক্তি'। সাধারণভাবে বলা হয়, যার মাঝে প্রতিবন্ধকতা বিরাজমান তিনিই প্রতিবন্ধী; সে প্রতিবন্ধকতা যত সামান্যই হোক না কেন। প্রকৃতপক্ষে অসুখে, দুর্ঘটনায়, চিকিৎসা ত্রুটি বা জন্মগতভাবে যদি কোনো ব্যক্তির শারীরিক বা মানসিক অবস্থা ক্ষতিগ্রস্ত হওয়ার মাধ্যমে কর্মক্ষমতা আংশিক বা সম্পূর্ণভাবে লোপ পায় অথবা তুলনামূলকভাবে কম হয় তাহলে সেই ব্যক্তিকে প্রতিবন্ধী ব্যক্তি বলা হয়।"
        },
        {
          "label": "গ",
          "question": "উদ্দীপকের সাথে তোমার পঠিত বইয়ের কোন নির্বাচনের সাদৃশ্য রয়েছে? ব্যাখ্যা করো।",
          "explanation": "উদ্দীপকের সাথে আমার পঠিত ১৯৭০ সালের প্রাদেশিক পরিষদ নির্বাচনের সাদৃশ্য রয়েছে। ১৯৪৭ সালে পাকিস্তান সৃষ্টির পর থেকেই পশ্চিমা শাসকগোষ্ঠী পূর্ব পাকিস্তানের প্রতি বিমাতাসুলভ আচরণ করতে থাকে। এ অঞ্চলের জনগণ পশ্চিম পাকিস্তানি শাসকগোষ্ঠী দ্বারা নানারকম শোষণ, অত্যাচার ও বৈষম্যের শিকার হয়। ১৯৫১ সালে নির্বাচনের কথা থাকলেও কেন্দ্রীয় সরকার নির্বাচন দিতে গড়িমসি করে। ১৯৬৯ সালের অক্টোবর মাসে প্রেসিডেন্ট ইয়াহিয়া খান দেশের জন্য একটি শাসনতন্ত্র প্রণয়ন ও সাধারণ নির্বাচনের কথা ঘোষণা করেন এবং এ মর্মে একটি 'আইনগত কাঠামো আদেশ' জারি করেন। ১৯৭০ সালে জাতীয় পরিষদের নির্বাচন অনুষ্ঠিত হয় ৭ ডিসেম্বর এবং প্রাদেশিক পরিষদের নির্বাচন অনুষ্ঠিত হয় ১৭ ডিসেম্বর। ঐতিহাসিক এ নির্বাচনে জাতীয় ও প্রাদেশিক পরিষদ উভয়টিতে পূর্ব পাকিস্তানের প্রধান দল আওয়ামী লীগ একচেটিয়া বিজয় অর্জন করে। জাতীয় পরিষদের নির্বাচনে আওয়ামী লীগ পূর্ব পাকিস্তানের নির্ধারিত ১৬৯টি আসনের মধ্যে ১৬৭টিই লাভ করে। উদ্দীপকে বলা হয়েছে, 'ক' রাষ্ট্রের স্বাধীনতার পর থেকেই শাসকগোষ্ঠী রাষ্ট্রের একটি অঞ্চলের জনগণের প্রতি বিমাতাসুলভ আচরণ করে'। শাসকগোষ্ঠীর নিপীড়ন-নির্যাতনের বিরুদ্ধে জনগণ ঐক্যবদ্ধ হয়। এখানে ঐক্যবদ্ধ বলতে ১৯৭০ সালের নির্বাচনে আওয়ামী লীগের প্রতি জনগণের অকুণ্ঠ সমর্থন এবং দলটির অভূতপূর্ব বিজয়কে বোঝানো হয়েছে। এ নির্বাচনের মাধ্যমেই পূর্ব বাংলার সকল স্তরের জনগণ পশ্চিম পাকিস্তান শাসকগোষ্ঠীর বৈষম্য ও শোষণের বিরুদ্ধে দাঁতভাঙ্গা জবাব দেয় এবং নিজেদের ঐক্যের জানান দেয়।"
        },
        {
          "label": "ঘ",
          "question": "উক্ত নির্বাচনের গুরুত্ব বিশ্লেষণ করো।",
          "explanation": "উদ্দীপকে উল্লিখিত নির্বাচনের মতো আমার পাঠ্যবইয়ের পঠিত নির্বাচনটি অর্থাৎ ১৯৭০ সালের সাধারণ নির্বাচনটি ছিল অত্যন্ত তাৎপর্যপূর্ণ। পাকিস্তানের রাজনীতিতে ১৯৭০ সালের সাধারণ নির্বাচনের প্রভাব ছিল সুদূরপ্রসারী। নির্বাচনে আওয়ামী লীগের বিপুল বিজয় পশ্চিমা শাসকগোষ্ঠীর ২৩ বছরের অত্যাচার ও শোষণের হাত থেকে বাঙালি জাতির মুক্তিলাভের আকুতিরই বহিঃপ্রকাশ। প্রকৃতপক্ষে সত্তরের নির্বাচনই বাঙালি জাতির ইতিহাসে সর্বপ্রথম স্বাধীন ও নিরপেক্ষ নির্বাচন। এর মাধ্যমেই বাঙালিরা প্রথমবারের মতো আত্মনিয়ন্ত্রণের অধিকার লাভ করে। সত্তরের নির্বাচন আরো প্রমাণ করে যে, আওয়ামী লীগই পূর্ব পাকিস্তানের জনগণের আশা- আকাঙ্ক্ষার মূর্ত প্রতীক। এছাড়া এ নির্বাচনের ফল ছিল আওয়ামী লীগের পূর্ণ স্বায়ত্তশাসন দাবির পক্ষে সুস্পষ্ট গণরায়। ১৯৭০ সালের সাধারণ নির্বাচনে আওয়ামী লীগ বিপুল সংখ্যাগরিষ্ঠতা পেয়ে বিজয় অর্জন করলে পাকিস্তানি শাসকগোষ্ঠী ক্ষমতা হস্তান্তরের ব্যাপারে টালবাহানা শুরু করে। জাতীয় পরিষদের অধিবেশন আহ্বান করেও তা আবার অনির্দিষ্টকালের জন্য স্থগিত করা হয়। এর প্রতিবাদে বঙ্গবন্ধু শেখ -মুজিবুর রহমান ২ মার্চ ঢাকায় এবং ৩ মার্চ সমগ্র পূর্ব বাংলায় হরতালের ডাক দেন। ৭ মার্চ ঢাকার রেসকোর্স ময়দানে তাঁর ভাষণে তিনি কৌশলে স্বাধীনতার ডাকও দেন। ১৯৭১ সালের ২ থেকে ২৫ মার্চ পর্যন্ত পাকিস্তানি শাসনের বিরুদ্ধে পূর্ব পাকিস্তানে অসহযোগ আন্দোলন চলে। ২৫ মার্চ রাতে পাকিস্তানি হানাদার বাহিনী ঢাকাসহ বিভিন্ন শহরে হাজার হাজার নিরীহ, নিরস্ত্র বাঙালিকে নির্মমভাবে হত্যা করে। এ অবস্থায় ২৬ মার্চের প্রথম প্রহরে বঙ্গবন্ধু শেখ মুজিবুর রহমান বাংলাদেশের স্বাধীনতা ঘোষণা করেন ও মুক্তিযুদ্ধের ডাক দেন। এ ঘোষণায় উজ্জীবিত হয়ে বাংলাদেশের সর্বস্তরের জনগণ যুদ্ধে ঝাঁপিয়ে পড়ে। দীর্ঘ ৯ মাস রক্তক্ষয়ী যুদ্ধের পর বাংলাদেশের চূড়ান্ত বিজয় অর্জিত হয়। পরিশেষে বলা যায়, স্বাধীন বাংলাদেশের অভ্যুদয়ে '১৯৭০ সালের নির্বাচনের অত্যন্ত গুরুত্বপূর্ণ প্রভাব রয়েছে।"
        }
      ]
    },
    {
      "number": "7",
      "uddipok": "স্বাধীনতা লাভের পরপরই বাংলাদেশ সংবিধান রচিত হয়। মৌলিক অধিকারের পাশাপাশি সংবিধানে মূলনীতিরও উল্লেখ রয়েছে। এর মধ্যে অন্যতম সমাজতন্ত্র ও গণতন্ত্র।",
      "tag": "VNSC 23",
      "sub_questions": [
        {
          "label": "ক",
          "question": "মুজিবনগর সরকারকে শপথবাক্য পাঠ করান কে?",
          "explanation": "মুজিবনগর সরকারকে শপথ বাক্য পাঠ করান অধ্যাপক মো. ইউসুফ আলী।"
        },
        {
          "label": "খ",
          "question": "বঙ্গভঙ্গ রদের কারণ কী?",
          "explanation": "ব্রিটিশ বিরোধী দুর্বার গণআন্দোলনের ফলে শঙ্কিত ব্রিটিশ সরকার ১৯১১ সালের ১২ ডিসেম্বর বঙ্গভঙ্গ রদ ঘোষণা করেন। পূর্ব বাংলার জনগণ বঙ্গভঙ্গকে সাদরে গ্রহণ করলেও ভারতীয় হিন্দুরা বঙ্গভঙ্গের বিরুদ্ধে বিভিন্ন অস্ত্র ব্যবহার করে। একদিকে তারা বিলেতি দ্রব্য বর্জন এবং অন্যদিকে ভয়ভীতি ও হত্যাযজ্ঞের সূত্রপাত ঘটায়। ফলে বজ্ঞাভঙ্গের বিরুদ্ধে আন্দোলনকারীদের বিক্ষোভের কাছে ব্রিটিশ সরকারকে নতিস্বীকার করতে বাধ্য করা হয়। ফলে ১৯১১ সালের ১২ ডিসেম্বর দিল্লি দরবারে সম্রাট পঞ্চম জর্জের রাজ্যাভিষেক উপলক্ষে আয়োজিত এক অনুষ্ঠানে বঙ্গভঙ্গ রদ ঘোষিত হয়।"
        },
        {
          "label": "গ",
          "question": "উদ্দীপকে উল্লেখিত দুটি মূলনীতি ছাড়াও আর কী কী মূলনীতি রয়েছে? বর্ণনা করো।",
          "explanation": "উদ্দীপকে উল্লেখিত মূলনীতি সমাজতন্ত্র ও গণতন্ত্র ছাড়াও বাংলাদেশ সংবিধানে জাতীয়তাবাদ ও ধর্মনিরপেক্ষতা শীর্ষক আরো দুটি মূলনীতি রয়েছে। বাংলাদেশ সংবিধানের ৮(১) নম্বর অনুচ্ছেদে বলা হয়েছে, \"জাতীয়তাবাদ, সমাজতন্ত্র, গণতন্ত্র ও ধর্মনিরপেক্ষতা এই নীতিসমূহ এবং তৎসহ এই নীতিসমূহ হইতে উদ্ভূত- এই ভাগে বর্ণিত অন্য সকল নীতি রাষ্ট্র পরিচালনার মূলনীতি বলিয়া পরিগণিত হইবে।\" জাতীয়তাবাদ বাংলাদেশের সংবিধানের চারটি মূলনীতির প্রথম ও প্রধান নীতি। সংবিধানের ৯ নম্বর অনুচ্ছেদে বর্ণিত আছে যে, 'ভাষাগত ও সংস্কৃতিগত একক সত্তাবিশিষ্ট যে বাঙালি জাতি ঐক্যবদ্ধ ও সংকল্পবদ্ধ সংগ্রাম করে 'জাতীয় মুক্তিযুদ্ধের মাধ্যমে বাংলাদেশের স্বাধীনতা ও সার্বভৌমত্ব অর্জন করেছে, বাঙালি জাতির সেই ঐক্য ও সংহতি হবে বাঙালি জাতীয়তাবাদের ভিত্তি'। বাংলাদেশ সংবিধানের আর একটি মূনীতি হলো ধর্মনিরপেক্ষতা। 'ধর্মনিরপেক্ষতা' হলো কোন ধর্মকে একক প্রাধান্য না দিয়ে সব ধর্মকে সমান দৃষ্টিভঙ্গি দিয়ে দেখা। ধর্মনিরপেক্ষতা অর্থ ধর্মহীনতা নয়, বরং সব ধর্মের ধর্মীয় বিশ্বাস সংরক্ষণ করা। বাংলাদেশ সংবিধানের ১২নং অনুচ্ছেদে বলা হয়েছে, বাংলাদেশে কোনো বিশেষ ধর্মকে রাষ্ট্রীয় ধর্ম হিসেবে স্বীকৃতি দেওয়া হবে না, রাজনৈতিক উদ্দেশ্যে ধর্মের ব্যবহার বিলোপ করা হবে। সর্বপ্রকার সাম্প্রদায়িকতা, কোনো বিশেষ ধর্ম পালনকারী ব্যক্তির প্রতি বৈষম্য বা তার ওপর নিপীড়ন বিলোপ করা হবে।"
        },
        {
          "label": "ঘ",
          "question": "\"রাষ্ট্র পরিচালনায় মূলনীতিগুলোর গুরুত্ব অপরিসীম\"- মূল্যায়ন করো।",
          "explanation": "রাষ্ট্র পরিচালনায় বাংলাদেশ সংবিধানের মূলনীতিসমূহের গুরুত্ব অপরিসীম- কথাটি অত্যন্ত যৌক্তিক। বাংলাদেশ সংবিধানে রাষ্ট্র পরিচালনার মূলনীতিসমূহের সন্নিবেশ অত্যন্ত গুরুত্বপূর্ণ একটি পদক্ষেপ। সংবিধানে এই মূলনীতিসমূহ সংযোজনের আইনগত তাৎপর্য অপরিসীম। সংবিধানের ৮(২) নম্বর অনুচ্ছেদে বলা হয়েছে, এই নীতিসমূহ বাংলাদেশ পরিচালনার মূলমন্ত্র হবে, আইন প্রণয়নকালে রাষ্ট্র তা প্রয়োগ করবে, এই সংবিধান ও বাংলাদেশের অন্যান্য আইনের ব্যাখ্যাদানের ক্ষেত্রে তা নির্দেশক হবে এবং তা রাষ্ট্র ও নাগরিকদের কাজের ভিত্তি হবে। সংবিধানে বলা হয়েছে, জাতীয় সংসদ মৌলিক অধিকার পরিপন্থি কোনো আইন প্রণয়ন করতে পারবে না। এ ধরনের কোনো আইন প্রণীত হলে আদালত কর্তৃক তা বাতিল বলে ঘোষণা হবে। সংবিধানে সংযোজিত মূলনীতিসমূহের নৈতিক ও শিক্ষামূলক মূল্যবোধও তাৎপর্যপূর্ণ। এ নীতিসমূহ জনগণকে তাদের অধিকার ও কর্তব্য সম্পর্কে সচেতন করে এবং দেশসেবার মহান আদর্শে অনুপ্রাণিত করে। রাষ্ট্রীয় কর্তৃপক্ষের জন্য এগুলো হচ্ছে পথনির্দেশনামূলক নীতি এবং রাষ্ট্রশাসনের মূলতত্ত্ব। রাষ্ট্রীয় মূলনীতিসমূহ আইন নয় এবং আদালতের মাধ্যমে বলবৎযোগ্য হবে না। জনগণ ও সরকার উভয়ের কাছেই এ নীতিগুলো হবে আলোর দিশারি, পথপ্রদর্শক এবং সার্বিক উন্নয়নের উচ্চ শিখরে আরোহণের চাবিকাঠি। উপরের আলোচনা থেকে বলা যায়, রাষ্ট্রীয় মূলনীতিগুলো রাষ্ট্র পরিচালনায় রাষ্ট্রীয় আদর্শ। এসব সুমহান আদর্শের সুষ্ঠু বাস্তবায়নের মাধ্যমেই কেবল সুখী ও সমৃদ্ধিশালী সমাজব্যবস্থা প্রতিষ্ঠা করা সম্ভব।"
        }
      ]
    },
    {
      "number": "8",
      "uddipok": "রহমান সাহেব একটি প্রতিষ্ঠানের গুরুত্বপূর্ণ সাংবিধানিক পদে অধিষ্ঠিত আছেন। উক্ত প্রতিষ্ঠান প্রজাতন্ত্রের কর্মে লোক নিয়োগ দিয়ে থাকেন।",
      "tag": "VNSC 23",
      "sub_questions": [
        {
          "label": "ক",
          "question": "মর্লে মিন্টো সংস্কার আইন কত সালে প্রণয়ন করা হয়?",
          "explanation": "মর্লে-মিন্টো সংস্কার আইন প্রণয়ন করা হয় ১৯০৯ সালে।"
        },
        {
          "label": "খ",
          "question": "লাহোর প্রস্তাব কী?",
          "explanation": "ভারতীয় উপমহাদেশে বসবাসকারী মুসলমানদের জন্য একটি স্বতন্ত্র রাষ্ট্রের দাবি জানিয়ে উত্থাপিত প্রস্তাবনাই হচ্ছে লাহোর প্রস্তাব। ১৯৪০ সালের ২৩ মার্চ পাকিস্তানের লাহোরে মুহাম্মদ আলী জিন্নাহর সভাপতিত্বে নিখিল ভারত মুসলিম লীগ সম্মেলনে শেরে বাংলা এ. কে. ফজলুল হক এ প্রস্তাবটি উত্থাপন করেন। বস্তুতপক্ষে, ভারতের মুসলিম লীগ এবং ভারতীয় জাতীয় কংগ্রেসের আদর্শগত পার্থক্যের ফল ছিল ১৯৪০ সালের লাহোর প্রস্তাব। এ প্রস্তাবকে 'পাকিস্তান প্রস্তাব' হিসেবেও অভিহিত করা হয়।"
        },
        {
          "label": "গ",
          "question": "উদ্দীপকে কোন সাংবিধানিক প্রতিষ্ঠানের কথা বলা হয়েছে? বর্ণনা করো।",
          "explanation": "উদ্দীপকে যে প্রতিষ্ঠানের কথা বলা হয়েছে সেটি হলো বাংলাদেশ সরকারি কর্মকমিশন। উদ্দীপকে বলা হয়েছে, রহমান সাহেব একটি প্রতিষ্ঠানের গুরুত্বপূর্ণ সাংবিধানিক পদে অধিষ্ঠিত আছেন। উক্ত প্রতিষ্ঠান প্রজাতন্ত্রের কর্মে লোক নিয়োগ দিয়ে থাকেন। এ বিষয়গুলো সাংবিধানিক প্রতিষ্ঠান বাংলাদেশ সরকারি কর্মকমিশনকে নির্দেশ করে। এ কমিশন প্রজাতন্ত্রের কাজে দক্ষ ও উপযুক্ত জনবল নিয়োগের উদ্দেশ্যে প্রাথমিক বাছাই - পরীক্ষা, লিখিত ও মৌখিক পরীক্ষা, ডাক্তারি পরীক্ষা, পুলিশি তদন্ত প্রভৃতি কার্যক্রম পরিচালনা করে থাকে। -বাংলাদেশের সংবিধানের ১৩৭ নং অনুচ্ছেদে অনুযায়ী একজন সভাপতি ও আইনের দ্বারা নির্ধারিত হবে সেরূপ অন্যান্য সদস্য নিয়ে বাংলাদেশ সরকারি কর্মকমিশন গঠিত হবে। রাষ্ট্রপতির ৫৭ নং অধ্যাদেশ অনুযায়ী বাংলাদেশ সরকারি কর্মকমিশনের সদস্য সংখ্যা সভাপতিসহ অন্যূন ৬ জন এবং অনূর্ধ্ব ১৫ জন নির্ধারণ করা হয়। সংবিধানের ১৩৮ (১) অনুচ্ছেদ মোতাবেক কর্মকমিশনের সভাপতি ও অন্যান্য সদস্য রাষ্ট্রপতি কর্তৃক নিযুক্ত হবেন। তবে শর্ত থাকে যে, কমিশনের অর্ধেক সদস্য এমন ব্যক্তি হবেন যারা বিশ বছর বা ততোধিককাল সরকারি কর্মে নিয়োজিত। সংবিধানের ১৩৯ (১) অনুচ্ছেদ অনুযায়ী কমিশনের সভাপতি এবং অন্যান্য সদস্যদের কার্যকাল হবে ৫ বছর অথবা ৬৫ বছর বয়স পূর্ণ হওয়া পর্যন্ত স্ব-স্ব পদে বহাল থাকবেন।"
        },
        {
          "label": "ঘ",
          "question": "রাষ্ট্রের উন্নয়নে উক্ত প্রতিষ্ঠানের ভূমিকা কীরূপ হওয়া প্রয়োজন- বিশ্লেষণ করো।",
          "explanation": "রাষ্ট্রের উন্নয়নে উক্ত প্রতিষ্ঠান তথা বাংলাদেশ সরকারি কর্মকমিশনের ভূমিকা অত্যন্ত গুরুত্বপূর্ণ। আধুনিক রাষ্ট্র পরিচালনায় সরকার কাঠামোয় দক্ষ কর্মকর্তা-কর্মচারীর গুরুত্ব সর্বজনস্বীকৃত। এজন্য বিশ্বের প্রায় সকল রাষ্ট্রে মেধার ভিত্তিতে কর্মকর্তা বাছাইয়ের প্রক্রিয়া লক্ষ করা যায়। বাংলাদেশ সরকারি কর্মকমিশনও অন্যান্য রাষ্ট্রের মতো মেধাসম্পন্ন যোগ্য ও দক্ষ কর্মকর্তা বাছাইয়ে অসামান্য ভূমিকা রাখে। বাংলাদেশ সরকারি কর্মকমিশন তীক্ষ্ণ ধীশক্তি ও দূরদৃষ্টি সম্পন্ন এবং নিরপেক্ষ ব্যক্তিবর্গের সমন্বয়ে গঠিত। দক্ষতার সাথে দায়িত্ব পালন করা এ কমিশনের মূল কাজ। এ কমিশনের নিকট কর্মকর্তা নিয়োগের ক্ষেত্রে মেধাই মুখ্য এবং অন্য সবকিছু গৌণ। বাংলাদেশ সংবিধানের ১৩৭নং অনুচ্ছেদ অনুযায়ী বাংলাদেশ সরকারি কর্মকমিশন প্রজাতন্ত্রের জন্য প্রার্থীদের বাছাই কার্যক্রম সম্পন্ন করে থাকে। একজন ব্যক্তির লব্ধজ্ঞান যাচাই করা অত্যন্ত কঠিন। একজন দক্ষ ব্যক্তিই পারেন অন্যজনের জ্ঞান যাচাই করতে। এ কমিশন অত্যন্ত দক্ষতার সাথে এ কাজ সম্পাদন করে থাকে। দক্ষতার কোনো বিকল্প নেই। কারণ দক্ষ ব্যক্তিই পারে সময় উপযোগী কর্মপরিকল্পনা গ্রহণ এবং যথাযথভাবে বাস্তবায়ন করতে। এর ফলে রাষ্ট্রে উন্নয়ন তরান্বিত হয়। আর যদি এ কমিশন অসৎ উপায় অবলম্বন করে অযোগ্য ও অদক্ষ লোক নিয়োগ করে তাহলে জাতির অগ্রগতির পথ রুদ্ধ হয়ে যাবে। এ সকল বিষয় বিবেচনা করে বাংলাদেশ সরকারি কর্মকমিশন দক্ষ ও সৎ প্রশাসন গড়ে তোলার সর্বোচ্চ চেষ্টা করেন। এ কমিশনের ঐকান্তিক প্রচেষ্টায় দক্ষ ও সৎ প্রশাসন গড়ে উঠে। যা দেশের উন্নয়নের পাশাপাশি সরকারব্যবস্থাকে কর্মক্ষম ও সচল রাখতে সক্ষম হয়। উপরের আলোচনায় প্রতীয়মান হয় যে, দক্ষ ও সৎ প্রশাসন গড়ে তোলার পাশাপাশি দেশের উন্নয়নে বাংলাদেশ সরকারি কর্মকমিশনের ভূমিকা তাৎপর্যপূর্ণ।"
        }
      ]
    },
    {
      "number": "9",
      "uddipok": "১৯৪৭ সালে পাকিস্তান রাষ্ট্রটি সৃষ্টি হয় পূর্ব-পশ্চিমে বিভক্ত একটি যুক্তরাষ্ট্র হিসাবে। পূর্ব অংশটি শুরু থেকেই বৈষম্যের শিকার হয়। এক পর্যায়ে পূর্বাঞ্চলের এক জনপ্রিয় নেতা কিছু দাবিসহ এক কর্মসূচি পেশ করেন।",
      "tag": "VNSC 23",
      "sub_questions": [
        {
          "label": "ক",
          "question": "ভাষা আন্দোলন কী?",
          "explanation": "বাংলা ভাষার মর্যাদা রক্ষা এবং রাষ্ট্রীয় ভাষা হিসেবে স্বীকৃতি আদায়ের লক্ষ্যে পূর্ব পাকিস্তানের সর্বস্তরের জনগণ যে আন্দোলন করে তাই হলো ভাষা আন্দোলন।"
        },
        {
          "label": "খ",
          "question": "১৯৭১ সালের অসহযোগ আন্দোলন বলতে কী বুঝ?",
          "explanation": "১৯৭১ সালের অসহযোগ আন্দোলন হলো বঙ্গবন্ধু শেখ মুজিবুর রহমানের আহ্বানে ১৯৭১ সালের ২ মার্চ থেকে ২৫ মার্চ পর্যন্ত পাকিস্তানের সামরিক সরকারের বিরুদ্ধে তৎকালীন পূর্ব পাকিস্তানে পরিচালিত একটি ঐতিহাসিক আন্দোলন। পাকিস্তানি বাহিনী কর্তৃক বাংলাদেশের (তৎকালীন পূর্ব পাকিস্তান) নাগরিকদের হত্যা ও নির্যাতনের প্রতিবাদে এবং পূর্ব পাকিস্তানের স্বায়ত্তশাসন নিশ্চিত করার লক্ষ্যে বঙ্গবন্ধু শেখ মুজিবুর রহমান অসহযোগ আন্দোলনের ডাক দিয়েছিলেন। এ আন্দোলনে পূর্ব পাকিস্তানের সকল সরকারি-বেসরকারি অফিস, সেক্রেটারিয়েট, স্বায়ত্তশাসিত প্রতিষ্ঠান, হাইকোর্ট, পুলিশ, প্রশাসন, ব্যাংক-বিমা, ব্যবসা-বাণিজ্য, পরিবহন ইত্যাদি পাকিস্তান সরকারের নির্দেশ সম্পূর্ণ অগ্রাহ্য করে বঙ্গবন্ধুর নির্দেশে পরিচালিত হয়।"
        },
        {
          "label": "গ",
          "question": "উদ্দীপকে উল্লিখিত কর্মসূচির যেকোনো তিনটি বর্ণনা করো।",
          "explanation": "উদ্দীপকে উল্লেখিত কর্মসূচিটি হলো বঙ্গবন্ধু শেখ মুজিবুর রহমান কর্তৃক ঘোষিত ঐতিহাসিক ৬ দফা দাবি। উদ্দীপকে বলা হয়েছে, ১৯৪৭ সালে পাকিস্তান রাষ্ট্রটি সৃষ্টি হয় পূর্ব- পশ্চিমে বিভক্ত একটি যুক্তরাষ্ট্র হিসেবে। পূর্ব অংশটি শুরু থেকেই বৈষম্যের শিকার হয়। এক পর্যায়ে এ অঞ্চলে একজন জনপ্রিয় নেতা কিছু দাবিসহ একটি কর্মসূচি ঘোষণা করেন। এখানে ১৯৬৬ সালের বঙ্গবন্ধু শেখ মুজিবুর রহমান ঘোষিত ৬ দফার প্রতি ইঙ্গিত করা হয়েছে। ১৯৬৬ সালের ৫-৬ ফেব্রুয়ারি পশ্চিম পাকিস্তানের লাহোরে বিরোধী রাজনৈতিক দলগুলো এক সম্মেলনে মিলিত হয়। উক্ত সম্মেলনে আওয়ামী লীগ নেতা বঙ্গবন্ধু শেখ মুজিবুর রহমান তাঁর দলের পক্ষ থেকে পাকিস্তানের ভবিষ্যৎ শাসনতন্ত্রের ভিত্তিস্বরূপ ৬ দফা কর্মসূচি পেশ করে। এ কর্মসূচিকে বাঙালির ম্যাগনাকার্টা বলা হয়। ৬ দফা দাবিসমূহের মধ্যে অন্যতম প্রধান ৩টি দাবি হলো- পাকিস্তানের সংবিধান হবে যুক্তরাষ্ট্রীয় এবং সরকার হবে পার্লামেন্টারি পদ্ধতির। এর যুক্তরাষ্ট্রীয় সংবিধান ও পার্লামেন্টারি সরকার হবে লাহোর প্রস্তাবের ভিত্তিতে। প্রাপ্তবয়স্কদের প্রত্যক্ষ ভোটে নির্বাচিত আইনসভা হবে সার্বভৌম। সংবিধানের জনগণের পূর্ণ মৌলিক অধিকার রক্ষিত হবে। বিচার বিভাগের স্বাধীনতাও রক্ষিত হবে। যুক্তরাষ্ট্রীয় সরকারে কেন্দ্রের অধীনে কেবল দুটি বিষয় থাকবে- দেশরক্ষা ও পররাষ্ট্র। সরকারের অবশিষ্ট বিষয়গুলো প্রদেশসমূহের হাতে ন্যস্ত থাকবে। দেশের দুই অংশের জন্য দুটি পৃথক তবে, সহজে বিনিয়োগযোগ্য মুদ্রা থাকবে। অথবা পূর্ব পাকিস্তান থেকে পশ্চিম পাকিস্তানে মূলধন পাচার বন্ধের জন্যে একটি ফেডারেল রিজার্ভ ব্যাংকের মাধ্যমে দুই অঞ্চলের জন্য একই মুদ্রা থাকবে।"
        },
        {
          "label": "ঘ",
          "question": "উত্ত কর্মসূচির তাৎপর্য বিশ্লেষণ করো।",
          "explanation": "উদ্দীপকে বর্ণিত ঐতিহাসিক দাবি তথা বাঙালির মুক্তির সনদ ছয় দফা দাবিটি অত্যন্ত তাৎপর্যপূর্ণ। পাকিস্তানি শাসকগোষ্ঠীর শাসন-শোষণ ও বঞ্চনার হাত থেকে বাঙালি জাতিকে মুক্ত করতে ১৯৬৬ সালে লাহোরে আওয়ামী লীগের তৎকালীন সাধারণ সম্পাদক বঙ্গবন্ধু শেখ মুজিবুর রহমান ছয় দফা দাবি উত্থাপন করেন। পাকিস্তান সরকার একে 'বিচ্ছিন্নতাবাদী কর্মসূচি' হিসেবে আখ্যায়িত করে। রাষ্ট্রের বিরুদ্ধে ষড়যন্ত্র করার অভিযোগে পাকিস্তান সরকার ১৯৬৮ সালে বঙ্গবন্ধু শেখ মুজিবুর রহমানসহ মোট ৩৫ জনকে আসামি করে 'আগরতলা মামলা' দায়ের করে। এর প্রতিবাদস্বরূপ পূর্ব পাকিস্তানের বিক্ষুব্ধ কৃষক-শ্রমিক-ছাত্র-জনতার ঐক্যবদ্ধ আন্দোলন ক্রমশ ১৯৬৯ সালে গণআন্দোলনের রূপ ধারণ করে। ব্যাপক গণআন্দোলনের মুখে পাকিস্তান সরকার ১৯৬৯ সালের ২২ ফেব্রুয়ারি 'আগরতলা মামলা' প্রত্যাহার করে বঙ্গবন্ধু শেখ মুজিবুর রহমানকে মুক্তি দিতে বাধ্য হয়। পরবর্তীকালে ১৯৭০ সালের সাধারণ নির্বাচনে আওয়ামী লীগ নিরঙ্কুশ সংখ্যাগরিষ্ঠতা পায়। নির্বাচনের এ ফলাফলে ছয় দফার প্রতি পূর্ব পাকিস্তানের জনগণের বিপুল সমর্থনের বিষয়টি স্পষ্ট হয়ে যায়। কিন্তু পাকিস্তান সরকার নির্বাচিত জনপ্রতিনিধিদের হাতে ক্ষমতা হস্তান্তর করতে অস্বীকার করে উল্টো ১৯৭১ সালের ২৫ মার্চ গণহত্যার সূচনা করে। এতে বাঙালির অধিকার আদায়ের সংগ্রাম স্বাধীনতার জন্য সশস্ত্র মুক্তিযুদ্ধের দিকে মোড় নেয়। দীর্ঘ ৯ মাস রক্তক্ষয়ী যুদ্ধের মাধ্যমে বাঙালি জাতি বিজয় লাভ করে। পরিশেষে বলা যায়, স্বাধীন বাংলাদেশের ইতিহাসে বঙ্গবন্ধু শেখ মুজিবুর রহমানের ছয় দফা একটি তাৎপর্যপূর্ণ ঘটনা। এই ছয় দফা কেন্দ্রিক আন্দোলনের পথ ধরেই জন্ম নিয়েছে স্বাধীন সার্বভৌম বাংলাদেশ।"
        }
      ]
    },
    {
      "number": "10",
      "uddipok": "জনাব 'Y' একজন আইনজীবী। তিনি সরকারের পক্ষে আইনের জটিল প্রশ্নে মতামত দিয়ে থাকেন। তার কর্মকাণ্ডের উপর সরকারের ভাবমূর্তি নির্ভর করে।",
      "tag": "VNSC 23",
      "sub_questions": [
        {
          "label": "ক",
          "question": "কোন তারিখে আন্তর্জাতিক নারী দিবস পালিত হয়?",
          "explanation": "৮ মার্চ আন্তর্জাতিক নারী দিবস পালিত হয়।"
        },
        {
          "label": "খ",
          "question": "আগরতলা মামলা সম্পর্কে লিখো।",
          "explanation": "পাকিস্তান সরকার ১৯৬৮ সালের জানুয়ারি মাসে বঙ্গবন্ধু শেখ মুজিবুর - রহমানকে প্রধান আসামি করে আরও ৩৪ জন বাঙালি সামরিক ও সিএসপি কর্মকর্তার বিরুদ্ধে যে মামলা দায়ের করে তা-ই ঐতিহাসিক আগরতলা মামলা নামে পরিচিত। মামলায় উল্লেখ করা হয়েছিল যে, বঙ্গবন্ধু শেখ মুজিবুর রহমানসহ এ কর্মকর্তারা ভারতের ত্রিপুরা রাজ্যের আগরতলা শহরে ভারত সরকারের সাথে এক বৈঠকে পাকিস্তানকে বিভক্ত করার ষড়যন্ত্রমূলক পরিকল্পনা করেছে। মামলার মূল হোতা হিসেবে বঙ্গবন্ধু শেখ মুজিবুর রহমানকে আখ্যায়িত করা হয়। কিন্তু সর্বদলীয় ছাত্রসংগ্রাম পরিষদ এবং মওলানা ভাসানী সরকারি এ চক্রান্তের বিরুদ্ধে গণআন্দোলন গড়ে তোলেন।"
        },
        {
          "label": "গ",
          "question": "জনাব 'Y' কোন সাংবিধানিক পদে অধিষ্ঠিত আছেন? বর্ণনা করো।",
          "explanation": "জনাব 'Y' অ্যাটর্নি জেনারেল নামক সাংবিধানিক পদে অধিষ্ঠিত আছেন। উদ্দীপকে দেখা যায়, জনাব 'Y' একজন আইনজীবী। তিনি সরকারের পক্ষে আইনের জটিল প্রশ্নে মতামত দিয়ে থাকেন। তার কর্মকাণ্ডের উপর সরকারের ভাবমূর্তি নির্ভর করে। এ থেকে বোঝা যায়, জনাব 'Y' অ্যাটর্নি জেনারেল নামক সাংবিধানিক পদে নিয়োজিত আছেন। সুপ্রিম কোর্টের বিচারক হওয়ার যোগ্য কোনো ব্যক্তিকে রাষ্ট্রপতি বাংলাদেশের অ্যাটর্নি জেনারেল থাকবেন। সুপ্রিম কোর্টের বিচারক হওয়ার যোগ্য কোনো ব্যক্তিকে রাষ্ট্রপতি বাংলাদেশের অ্যাটর্নি জেনারেল পদে নিয়োগদান করবেন। তিনি সরকারের প্রধান আইন সংক্রান্ত উপদেষ্টা। অ্যাটর্নি জেনারেল দায়িত্ব পালনের জন্য বাংলাদেশের সকল আদালতে তার বক্তব্য পেশ করেন পারেন। সরকার যেসব আইন সংক্রান্ত বিষযে পরামর্শ চাইবেন, তিনি সেসব বিষয়ে সরকারের পরামর্শক হিসেবে কাজ করবেন। তিনি সুপ্রিম কোর্টে হাইকোর্ট ও আপিল বিভাগে সরকারের পক্ষে ওকালতি করবেন। সরকার প্রদত্ত সকল সুযোগ-সুবিধা ভোগ করার পাশাপাশি তিনি সুপ্রিম কোর্টের একজন বিচারকের মতো মর্যাদা ভোগ করেন। অ্যাটর্নি জেনারেল বাংলাদেশের রাষ্ট্রপতি কর্তৃক প্রদত্ত সকল দায়িত্ব পালন করবেন। বাংলাদেশ সরকারের আইন উপদেষ্টা হিসেবে তিনি তার দায়িত্ব পালন করবেন। অ্যাটর্নি জেনারেল প্রজাতন্ত্রের পক্ষে আইনের জটিল প্রশ্নে মতামত প্রকাশ করতে পারবেন। যেসব মামলায় সরকার জড়িত সেগুলোতে তিনি সরকারের পক্ষে মামলা পরিচালনা করবেন। মামলা পরিচালনাকালে তিনি জনস্বার্থ এবং সরকারের।"
        },
        {
          "label": "ঘ",
          "question": "উদ্দীপকের সর্বশেষ বাক্যটি মূল্যায়ন করো।",
          "explanation": "উদ্দীপকের শেষ বাক্যে বলা হয়েছে যে তার অর্থাৎ অ্যাটর্নি জেনারেলের কর্মকান্ডের উপর সরকারের ভাবমূর্তি নির্ভর করে। অ্যাটর্নি জেনারেল বাংলাদেশের একটি সাংবিধানিক পদ। তিনি রাষ্ট্রের প্রধান সরকারি আইন কর্মকর্তা। সরকারের প্রধান আইন উপদেষ্টা হিসেবে তার সঠিকভাবে দায়িত্ব পালনের ওপর সরকারের ভাবমূর্তি নির্ভরশীল। অ্যাটর্নি জেনারেলের পদটি বেশ তাৎপর্যবহ। কেননা তিনি আদালতে সরকারের প্রতিনিধিত্ব করেন। তিনি সুপ্রিম কোর্টের হাইকোর্ট বিভাগ ও আপিল বিভাগে সরকারের পক্ষে ওকালতি করেন। তাছাড়া সরকারের প্রধান আইন পরামর্শক হিসেবে তাকে দেশের সকল আদালতে মামলা পরিচালনা করার দায়িত্ব দেওয়া হয়। তিনি তার ক্ষমতাবলে আইনের শাসন প্রতিষ্ঠায় গুরুত্বপূর্ণ ভূমিকা রাখতে পারেন। উদ্দীপকে বর্ণিত অ্যাটর্নি জেনারেল তার ওপর অর্পিত সাংবিধানিক দায়িত্ব হিসেবে প্রজাতন্ত্রের পক্ষে আইনের জটিল প্রশ্নে ব্যাখ্যা প্রদান করে থাকেন, এক্ষেত্রে আইনের জটিলতাগুলো নিরপেক্ষ ও সঠিকভাবে বিশ্লেষণ করে তিনি বিচার বিভাগকে সহায়তা করেন। সরকার যে সকল মামলায় জড়িত সে সকল মামলায় তিনি সরকারের পক্ষে মামলা পরিচালনা করেন। এ সব মামলা পরিচালনাকালে তিনি জনস্বার্থ এবং সরকারের দৃষ্টিভঙ্গি অনুযায়ী যুক্তি উপস্থাপন করেন। কেননা তার কথা ও কাজের ওপরই সরকারের ভাবমূর্তি নির্ভর করে। এছাড়া হাইকোর্টও অ্যাটর্নি জেনারেলের মতামতের ওপর ভিত্তি করে সুপ্রিম কোর্টের অন্তর্বর্তীকালীন আদেশ দিয়ে থাকেন। উপরের আলোচনা শেষে বলা যায়, সরকারের প্রধান আইন পরামর্শক হিসেবে অ্যাটর্নি জেনারেলের কর্মকাণ্ডের ওপর সরকারের ভাবমূর্তি নির্ভরশীল। তিনি সংবিধান কর্তৃক প্রাপ্ত ক্ষমতাকে কাজে লাগিয়ে সরকারের ভাবমূর্তি উজ্জ্বল করার পাশাপাশি দেশে আইনের শাসন প্রতিষ্ঠায় ভূমিকা রাখতে পারেন।"
        }
      ]
    },
    {
      "number": "11",
      "uddipok": "জনাব 'গ' একটি খ্যাতনামা প্রতিষ্ঠানে কর্মরত আছেন। তিনি ক্ষমতার জোরে পরিবারের অনেক অযোগ্য ব্যক্তিকে উক্ত প্রতিষ্ঠানে চাকরি দেন। ফলে অনেক মেধাবীরা চাকরি থেকে বঞ্চিত হয়।",
      "tag": "VNSC 23",
      "sub_questions": [
        {
          "label": "ক",
          "question": "গণতন্ত্রের মানসপুত্র বলা হয় কাকে?",
          "explanation": "গণতন্ত্রের মানসপুত্র বলা হয় হোসেন শহীদ সোহরাওয়ার্দীকে।"
        },
        {
          "label": "খ",
          "question": "ইভটিজিং কাকে বলে?",
          "explanation": "ইভটিজিং বলতে কোনো নারীকে প্রকাশ্যে যেকোনো ধরনের জ্বালাতন বা পরিহাস করাকে বোঝায়। কোনো নারী বা কিশোরীকে অশালীন মন্তব্য করা, ভয় দেখানো, কোনো কিছু ছুঁড়ে দেওয়া, ব্যক্তিত্বে আঘাত লাগে এমন মন্তব্য করা, রাস্তায় হাঁটার সময় ধাক্কা দেওয়া, অশ্লীল অঙ্গভঙ্গি করা, ইঙ্গিতপূর্ণ ইশারা দেওয়া, সিগারেটের ধোঁয়া গায়ে ছোঁড়া, উদ্দেশ্যমূলকভাবে পিছু নেওয়া, অশ্লীলভাবে প্রেম নিবেদন করা, উদ্দেশ্যমূলকভাবে গান বা ছড়া বা কবিতা আবৃত্তি করা, চিঠি লেখা, পথরোধ করে দাঁড়ানো, প্রেমে সাড়া না দিলে হুমকি প্রদান ইত্যাদি ইভটিজিং-এর অন্তর্ভুক্ত।"
        },
        {
          "label": "গ",
          "question": "জনাব 'গ' এর কার্যক্রমে কোন সামাজিক সমস্যাটি ফুটে উঠেছে? বর্ণনা করো।",
          "explanation": "জনাব 'গ'-এর কার্যক্রমে যে সামাজিক সমস্যাটি ফুটে উঠেছে তা হলো দুর্নীতি। যে সকল কর্মকাণ্ড প্রচলিত সামাজিক নিয়মনীতির পরিপন্থি এবং সাধারণভাবে বিবেকের কাছে অগ্রহণযোগ্য তাকেই দুর্নীতি বলে। দুর্নীতি হলো একটি মারাত্মক সামাজিক ব্যাধি। সাধারণভাবে দুর্নীতি বলতে ঘুষ লেনদেন, স্বজনপ্রীতি, প্রতারণা, ব্যক্তিগত স্বার্থ হাসিলের লক্ষ্যে ক্ষমতার অপব্যবহার ইত্যাদিকে বোঝায়। বাংলাদেশ দুর্নীতি দমন কমিশনের মতে, 'যে কর্মকাণ্ড সাধারণভাবে বিবেকের কাছে গ্রহণযোগ্য নয় তাকেই দুর্নীতি বলা হয়'। মোটকথা, নীতিবিরুদ্ধ কাজই হলো দুর্নীতি। বাংলাদেশের প্রেক্ষাপটে বর্তমানে 'দুর্নীতি' অন্যতম ভয়াবহ সামাজিক ব্যাধি হিসেবে দেখা দিয়েছে। উদ্দীপকে বলা হয়েছে, জনাব 'গ' একটি খ্যাতনামা প্রতিষ্ঠানে কর্মরত আছেন। তিনি ক্ষমতার জোরে পরিবারের অনেক অযোগ্য ব্যক্তিকে উত্ত প্রতিষ্ঠানে চাকরি দেন। এখানে বর্তমান সমাজের অন্যতম সমস্যা দুর্নীতিকে ইঙ্গিত করা হয়েছে। নিয়োগ প্রক্রিয়ায় দুর্নীতির ফলে অনেক মেধাবী ছেলে-মেয়ে যোগ্যতা থাকা সত্ত্বেও উপযুক্ত চাকরি থেকে বঞ্চিত হচ্ছে। এর ফলে যুবসমাজ হতাশাগ্রস্ত হয়ে দায়িত্বশীলদের প্রতি আস্থা হারিয়ে ফেলছে।"
        },
        {
          "label": "ঘ",
          "question": "উক্ত সমস্যা সমাধানের উপায়গুলো বিশ্লেষণ করো।",
          "explanation": "উক্ত সমস্যা সমাধানে তথা দুর্নীতি প্রতিরোধে নানামুখী উপায় গ্রহণ করা যেতে পারে। দুর্নীতি প্রতিরোধে আইনের শাসন প্রতিষ্ঠা জরুরি। আইনের শাসন প্রতিষ্ঠা করে দুর্নীতিবাজদের আইনের আওতায় এনে কঠোর শাস্তি প্রদানের ব্যবস্থা করতে হবে। প্রশাসনের সকল স্তরে জবাবদিহিতা নিশ্চিত করা গেলে দুর্নীতি প্রতিহত করা সম্ভব। জবাবদিহিতার পাশাপাশি দুর্নীতিগ্রস্ত কর্মকর্তা-কর্মচারীদের যথাযথ শাস্তির ব্যবস্থাও নিশ্চিত করা দরকার। দুর্নীতির বিচারের জন্য কঠোর আইন প্রণয়ন এবং তা কার্যকর করার জন্য প্রাতিষ্ঠানিক ব্যবস্থা নিশ্চিত করতে হবে। 'বাংলাদেশের 'দুর্নীতি দমন কমিশন'কে শক্তিশালী ও রাজনৈতিক প্রভাবমুক্ত করতে হবে এবং দুর্নীতির বিচার দ্রুত নিষ্পত্তির জন্য বিশেষ আদালত স্থাপন করতে হবে। সরকারি ও বেসরকারি আমলাতন্ত্রের সকল পর্যায়ে জবাবদিহিতা নিশ্চিত করতে হবে। দুর্নীতি প্রতিরোধে আমাদের মানসিকতা পরিবর্তন করতে হবে। সবাইকে 'নিজ দায়িত্ব সততার সাথে পালন করতে হবে। প্রতিটি রাজনৈতিক দলেরই দুর্নীতিবিরোধী কর্মসূচি ও অঙ্গীকার থাকতে হবে। শিক্ষা ব্যবস্থার বিভিন্ন স্তরে নৈতিক শিক্ষা সম্পর্কে পাঠ পরিবর্ধিত ও আকর্ষণীয় করতে হবে এবং দুর্নীতিবিরোধী প্রচারণা অব্যাহত রাখতে হবে। বিভিন্ন ধর্মে দুর্নীতিবিরোধী যেসব নীতিকথা রয়েছে সেগুলোও প্রচার করতে হবে। নৈতিক, শিক্ষায় শিক্ষিত মানুষ কখনো কোনো অনৈতিক কাজে নিজেদের সম্পৃক্ত করতে পারে না। সমাজ থেকে দুর্নীতি প্রতিরোধের জন্য-গণমাধ্যমের ভূমিকা অপরিসীম। প্রচার মাধ্যমগুলো দুর্নীতিবিরোধী প্রচারণা, সংবাদপত্রে বিশেষ ক্রোড়পত্র ইত্যাদি প্রচার করে জনগণের মধ্যে দুর্নীতির বিরূপ প্রভাব উপস্থাপন করে দুর্নীতি প্রতিরোধে ভূমিকা রাখতে পারে। এছাড়া কার্যকর দুর্নীতি দমন কমিশন, ব্যাপক গণসচেতনতা প্রভৃতি দুর্নীতি প্রতিরোধে গুরুত্বপূর্ণ ভূমিকা রাখতে পারে। অতএব বলা যায়, দুর্নীতি প্রতিরোধে উল্লিখিত পদক্ষেপগুলো কার্যকর ভূমিকা রাখতে পারে।"
        }
      ]
    }
  ]
}