{
  "title": "রাজউক উত্তরা মডেল কলেজ ২০২৩",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "'B' আয়তনের দিক থেকে বিশাল একটি রাষ্ট্র। প্রশাসনিক কাজের জন্য দেশটির মধ্যে ২টি অঞ্চলে বিভক্ত করা হয়। এর ফলে এখানে দুটি পক্ষের সৃষ্টি হয়। এতে একটি পক্ষের ক্রমাগত অসন্তোষের মুখে পুনরায় 'B' দেশটিকে একত্রীকরণ হয়। কিন্তু দুপক্ষের মধ্যে সম্পর্কের তিক্ততা মেটেনি।",
      "tag": "RUMC 23",
      "sub_questions": [
        {
          "label": "ক",
          "question": "ভারতবর্ষের কোন আইন প্রদেশে দ্বৈত শাসনব্যবস্থা প্রবর্তন করা হয়?",
          "explanation": "১৯১৯ সালের ভারত শাসনে আইনে প্রদেশে দ্বৈত শাসনব্যবস্থা প্রবর্তন করা হয়।"
        },
        {
          "label": "খ",
          "question": "ভারতীয় জাতীয় কংগ্রেসের ২টি উদ্দেশ্য লিখো।",
          "explanation": "ভারতীয় জাতীয় কংগ্রেস ছিল ভারতবর্ষের প্রথম সুসংগঠিত রাজনৈতিক সংগঠন। ইংরেজ সিভিল সার্ভিসের কর্মকর্তা অ্যালান অক্টাভিয়ান হিউমের উদ্যোগে ১৮৮৫ সালে ভারতীয় জাতীয় কংগ্রেস গঠিত হয়। এ সংগঠনটির প্রথম অধিবেশনে সভাপতিত্ব করেন ব্যারিস্টার উমেশচন্দ্র বন্দ্যোপাধ্যায়। তিনি এতে কংগ্রেসের ৪টি মূল উদ্দেশ্যের কথা ঘোষণা করেন। উদ্দেশ্যগুলোর মধ্যে দুটি নিম্নরূপ: ১. ভারতের বিভিন্ন অঞ্চলে বসবাসরত মানুষের মধ্যে যোগসূত্র স্থাপন করে সৌহার্দ্যপূর্ণ সম্পর্ক গড়ে তোলা। ২. জাতি-ধর্ম-বর্ণ-গোত্র নির্বিশেষে সবার মধ্য থেকে সংকীর্ণতা দূর করে জাতীয় ঐক্য সৃষ্টি করা।"
        },
        {
          "label": "গ",
          "question": "উদ্দীপকে আলোচিত ঘটনাটির সাথে 'তুমি তোমার পাঠ্যবইয়ের কোন ঘটনার সাদৃশ্য পাচ্ছো বলে মনে করো?",
          "explanation": "উদ্দীপকের সাথে আমার পঠিত ঐতিহাসিক ঘটনা ১৯০৫ সালের বঙ্গভঙ্গের সাদৃশ্য আছে। 'বঙ্গভঙ্গ' ব্রিটিশ ভারতের রাজনৈতিক ইতিহাসের এক যুগান্তকারী ঘটনা। এটি ব্রিটিশ সরকারের রাজনৈতিক উদ্দেশ্য সাধনের পাশাপাশি প্রশাসনিক বোঝা লাঘব করে। তাছাড়া এটি নবগঠিত পূর্ববঙ্গের অর্থনীতি ও জীবনমান উন্নয়নে নতুন যুগের সূচনা করে। উদ্দীপকে বর্ণিত ঢাকা সিটি কর্পোরেশনের দু'ভাগে ভাগ হওয়ার সাথে বঙ্গভঙ্গের সাদৃশ্য আছে। ব্রিটিশ ভারতে অবিভক্ত 'বাংলা প্রদেশ' ছিল আয়তনে ও জনসংখ্যায় সবচেয়ে বড়। একজন গভর্নর জেনারেলের পক্ষে এত বড় প্রদেশ শাসন করা খুবই কষ্টকর ছিল। তাই গভর্নর জেনারেল লর্ড কার্জন (George Nathaniel Curzon; 1859-1925) ভারত সচিবকে লিখেছিলেন যে, একটিমাত্র কেন্দ্র থেকে এত বড় ও জনবহুল এলাকা শাসন করা সম্ভব নয়। তার এ লিখিত রিপোর্টের আলোকেই ১৯০৫ সালে বাংলাকে ভাগ করে দুটি প্রদেশ সৃষ্টি করা হয়। নতুন প্রদেশটি গঠিত হয় পার্বত্য ত্রিপুরা, ঢাকা, রাজশাহী (দার্জিলিং বাদে), চট্টগ্রাম ও আসাম নিয়ে। এর নাম হয় 'পূর্ববাংলা ও আসাম' প্রদেশ। ঢাকাকে এ নতুন প্রদেশের রাজধানী করা হয়। অন্যদিকে, পশ্চিম বাংলা, বিহার ও উড়িষ্যা নিয়ে গঠিত হয় পশ্চিমবঙ্গ প্রদেশ; কলকাতা হয় এর রাজধানী। উদ্দীপকে আমরা দেখতে পাই, নাগরিকদের অধিকতর সেবা দেওয়ার জন্য সরকার ঢাকা সিটি কর্পোরেশনকে দু'ভাগে ভাগ করে। এর একটি হলো 'ঢাকা উত্তর সিটি কর্পোরেশন' এবং অন্যটি 'ঢাকা দক্ষিণ সিটি কর্পোরেশন' যা ১৯০৫ সালের বঙ্গভঙ্গ ঘটনার কথাই মনে করিয়ে দেয়।"
        },
        {
          "label": "ঘ",
          "question": "উক্ত ঘটনায় এই যে দুটি ভাগের পুনরায় একত্রীকরণ ঘটলো এটি তৎকালীন সময়ে কেমন প্রভাব রেখেছিল? ব্যাখ্যা করো।",
          "explanation": "উক্ত ঘটনায় এই দুটি ভাগের পুনরায় একত্রীকরণ অর্থাৎ বঙ্গভঙ্গ রদ তৎকালীন সময়ে ভারতবর্ষের বিরূপ প্রভাব রেখেছিল। ব্রিটিশ সরকার ১৯১১ সালের ১২ ডিসেম্বর বঙ্গভঙ্গ রদের ঘোষণা করায় পশ্চিম বাংলার রাজনীতিক, বুদ্ধিজীবীসহ অবস্থাপন্ন হিন্দু সম্প্রদায় উল্লসিত হয়ে ওঠে। কেননা বঙ্গভঙ্গ রদ হয়ে পূর্ববঙ্গ ও পশ্চিমবঙ্গ আবার একত্রিত হওয়ায় কলকাতাকেন্দ্রিক শিক্ষিত মধ্যবিত্ত, ও বিত্তশালীরা তাদের হারানো প্রভাব-প্রতিপত্তি ফিরে পায়। ব্যবসায়ীরা উল্লসিত হয় এ কারণে যে, কলকাতা আবার সমগ্র বাংলার ব্যবসা-বাণিজ্যের প্রাণকেন্দ্রে পরিণত হবে। আইনজীবীরা ভাবলেন, তাদের পূর্ব বাংলার মক্কেলরা আবার কলকাতায় ছুটে আসবে। এক কথায় বঙ্গভঙ্গ রদ হওয়ায় কলকাতাকেন্দ্রিক সংখ্যাগরিষ্ঠ হিন্দু নেতা, জমিদার, ব্যবসায়ীমহল ও পেশাজীবীরা তাদের হারানো গৌরব ও প্রভাব-প্রতিপত্তি ফিরে পান। অন্যদিকে বঙ্গভঙ্গ রদ হওয়ার ঘোষণা শুনে পূর্ববঙ্গের মুসলিমরা, বিশেষ করে অভিজাত ও মধ্যবিত্ত সম্প্রদায় হতাশ হয়ে পড়ে। 'পূর্ববঙ্গ ও আসাম' নামের নতুন প্রদেশ গঠিত হওয়ায় তাদের মধ্যে যে উৎসাহ, প্রাণচাঞ্চল্য ও জাগরণ সৃষ্টি হয়েছিল, বঙ্গভঙ্গ রদের ঘোষণা তা স্তব্ধ করে দেয়। এর ফলে পূর্ব বাংলার মুসলমানদের মনে চরম হতাশা ও ক্ষোভের সৃষ্টি হয়। নবাব স্যার সলিমুল্লাহসহ অনেক মুসলিম নেতাই ব্রিটিশ সরকারের ওপর থেকে আস্থা হারিয়ে ফেলেন। অপরদিকে, বঙ্গভঙ্গের পক্ষে-বিপক্ষে আন্দোলনকে কেন্দ্র করে বাংলার হিন্দু ও মুসলমানদের মধ্যে দীর্ঘদিনের সাম্প্রদায়িক সম্প্রীতিও বিনষ্ট হয়। পরিশেষে বলা যায়, বঙ্গভঙ্গ বাংলার রাজনীতিতে সাম্প্রদায়িক বিভক্তি উস্কে দেয়। এমনকি বঙ্গভঙ্গ রদের পরেও, রাজনীতি এবং অধিকার আদায়ের প্রশ্নে হিন্দু ও মুসলিম সম্প্রদায়ের মধ্যে সত্যিকারের কোনো ঐক্য আর গড়ে ওঠেনি।"
        }
      ]
    },
    {
      "number": "2",
      "uddipok": "",
      "tag": "RUMC 23",
      "sub_questions": [
        {
          "label": "ক",
          "question": "১৯৩৫ সালের ভারত শাসন আইনে কতকক্ষ বিশিষ্ট আইনসভার কথা বলা হয়েছিল?",
          "explanation": "১৯৩৫ সালের ভারত শাসন আইনে দ্বিকক্ষ বিশিষ্ট আইনসভার কথা বলা হয়েছিল।"
        },
        {
          "label": "খ",
          "question": "খিলাফত আন্দোলন বলতে কী বোঝায়?",
          "explanation": "খিলাফত আন্দোলন হলো ভারতীয় জাতীয়তাবাদের প্রভাবে উদ্ভূত একটি প্যান-ইসলামি আন্দোলন। প্রথম বিশ্বযুদ্ধে তুরস্কের পরাজয় এবং সেভার্স চুক্তির অধীনে তুরস্কের ভূখণ্ড ইউরোপীয় শক্তিগুলোর মধ্যে ভাগ-বাটোয়ারা হওয়ায় ইসলামের পবিত্র স্থানগুলোর ওপর খলিফার অভিভাবকত্ব নিয়ে ভারতে আশঙ্কা দেখা দেয়। এ কারণে তুর্কি খিলাফত রক্ষা এবং গ্রেট ব্রিটেন ও ইউরোপীয় শক্তিগুলোর হাত থেকে তুর্কি সাম্রাজ্যকে বাঁচানোর জন্য ১৯১৯ সালের সেপ্টেম্বর মাসে ভারতবর্ষে খিলাফত আন্দোলন শুরু হয়। আলী ভ্রাতৃদ্বয় মুহম্মদ আলী ও শওকত আলী, আবুল কালাম আজাদ, ড. এম. এ. আনসারী ও হযরত মোহানীর নেতৃত্বে এ আন্দোলন সূচিত হয়।"
        },
        {
          "label": "গ",
          "question": "ছকে নির্দেশিত আইনের বৈশিষ্ট্য সম্পর্কে ব্যাখ্যা করো।",
          "explanation": "উদ্দীপকে উল্লেখিত আইনটির সাথে ১৯৩৫ সালের ভারত শাসন আইনের সাদৃশ্য রয়েছে। উদ্দীপকে বলা হয়েছে, ভারতবর্ষের রাজনৈতিক সমস্যা সমাধানের জন্য ৩টি গোলটেবিল বৈঠক হয়। যার ফলাফলের ভিত্তিতে ১৯৩৪ সালে একটি শ্বেতপত্র প্রকাশিত হয় এবং এর ভিত্তিতে পরবর্তীতে ভারত শাসন সংস্কার আইন রচিত হয়। এ থেকে বোঝা যায় উদ্দীপকে ১৯৩৫ সালের ভারত শাসন আইনকে ইঙ্গিত করা হয়েছে। ব্রিটিশ ভারতের শাসনতান্ত্রিক বিকাশের ইতিহাসে ১৯৩৫ সালের ভারত শাসন আইন ছিল সবচেয়ে দীর্ঘ সংবিধান। এ আইনে ভারতে সর্বপ্রথম একটি সর্বভারতীয় যুক্তরাষ্ট্র গঠনের প্রস্তাব করা হয়। তখন পর্যন্ত ভারতে এককেন্দ্রিক শাসনব্যবস্থা প্রচলিত ছিল। ১৯৩৫ সালের ভারত শাসন আইনে প্রাদেশিক স্বায়ত্তশাসন ব্যবস্থা প্রবর্তন করা হয়। প্রাদেশিক স্বায়ত্তশাসন ছিল এ আইনের কেন্দ্রবিন্দুস্বরূপ। এ আইনের মাধ্যমে কেন্দ্রে দ্বৈতশাসন প্রবর্তন এবং কেন্দ্রীয় সরকারের বিষয়সমূহ সংরক্ষিত এবং হস্তান্তরিত এ দুভাগে ভাগ করা হয়। এ আইনে দেশের শাসনসংক্রান্ত বিষয়সমূহকে ৩টি কর্তৃত্বের অধীনে রেখে ক্ষমতার বিকেন্দ্রিকরণ করা হয়। এ আইনের মাধ্যমে দ্বিকক্ষবিশিষ্ট আইনসভা প্রবর্তন ও যুক্তরাষ্ট্রীয় আদালত গঠন করা হয়। ১৯৩৫ সালের ভারত শাসন আইনে ইংল্যান্ডের ভারত সচিবের কাউন্সিলের অবসান ঘটিয়ে তার স্থলে একটি উপদেষ্টা পরিষদ গঠন করা হয়। এ আইনে কেন্দ্রীয় আইনসভায় মুসলমানদের জন্য এক-তৃতীয়াংশ প্রতিনিধিত্ব রাখা হয়। এ আইনের দ্বারা প্রাদেশিক আইনসভাগুলো পুনর্গঠন এবং ১১টি প্রদেশের মধ্যে ৬টিতে দ্বিকক্ষবিশিষ্ট আইনসভার ব্যবস্থা করা হয়। উল্লেখিত বৈশিষ্ট্যগুলো ছাড়াও ১৯৩৫ সালের ভারত শাসন আইনের আরো কিছু বৈশিষ্ট্য রয়েছে। সেগুলো গভর্নররা জেনারেলের ক্ষমতা বৃদ্ধি, রাজ প্রতিনিধির পদ সৃষ্টি, ব্রহ্ম দেশকে বিচ্ছিন্নকরণ, নতুন প্রদেশ সৃষ্টি, ব্রিটিশ পার্লামেন্টের হাতে আইন সংশোধনের ক্ষমতা, রাখা, ভোটাধিকার সম্প্রসারণ প্রভৃতি।"
        },
        {
          "label": "ঘ",
          "question": "ব্রিটিশ শাসনামলের উক্ত আইনের স্বরূপ কেমন ছিল ব্যাখ্যা করো।",
          "explanation": "ব্রিটিশ শাসনামলের উক্ত, আইন তথা ১৯৩৫ সালের ভারত শাসন আইনের স্বরূপ বিশ্লেষণ করলে এর নেতিবাচক দিকটিই লক্ষ করা যায়। ভারতবর্ষের শাসনতান্ত্রিক সংকট এবং জনগণের দাবি-দাওয়ার প্রেক্ষাপটে ১৯৩৫ সালের আইনে নীতিগতভাবে প্রাদেশিক স্বায়ত্তশাসনকে স্বীকার করে নেওয়া হয়। এ আইনে প্রদেশে দ্বৈতশাসন রহিত করা হয় এবং দায়িত্বশীল সরকার প্রবর্তিত হয়। প্রাদেশিক মন্ত্রিসভাকে প্রাদেশিক আইনসভার কাছে দায়িত্বশীল রাখা হয়। কিন্তু গভর্নর জেনারেলের হস্তক্ষেপ এবং কতিপয় আইনগত সীমাবদ্ধতার কারণে প্রাদেশিক স্বায়ত্তশাসন কার্যকর না হয়ে ব্যর্থতায় পর্যবসিত হয়। এর মূল কারণ ছিল, ১৯৩৫ সালের আইন কেন্দ্রে পূর্ণ দায়িত্বশীল সরকার প্রতিষ্ঠা করতে পারেনি। তাই কংগ্রেস এই আইনকে প্রত্যাখ্যান করে। মুসলিম লীগও একে গণতন্ত্রবিরোধী বলে সমালোচনা করে। ১৯৩৫ সালের ভারত শাসন আইনে গভর্নরগণ ছিলেন প্রকৃত শাসক। তারা ব্রিটিশ রাজা বা রানি কর্তৃক নিযুক্ত হতেন এবং সীমাহীন ক্ষমতা লাভ করতেন। সরকারের মনোনীত গভর্নর জেনারেলেরও ছিল অপ্রতিহত ক্ষমতা। আইন সংক্রান্ত বিষয়ে গভর্নর জেনারেল নিরঙ্কুশ ক্ষমতার অধিকারী ছিলেন। এ আইন অনুসারে গভর্নর জেনারেল অর্থ সংক্রান্ত বিষয়ে চূড়ান্ত ক্ষমতার অধিকারী ছিলেন। অর্থমন্ত্রীর যেকোনো সিদ্ধান্ত তিনি চাইলে গ্রহণ অথবা নাকচ করতে পারতেন। গভর্নর জেনারেল বিশেষ ক্ষমতা বলে যেকোনো সময় কেন্দ্রীয় ও প্রাদেশিক সরকারের কাজে হস্তক্ষেপ করতে পারতেন। এ আইন অনুযায়ী গভর্নর জেনারেল যুক্তরাষ্ট্রীয় অঙ্গরাজ্যগুলোর মধ্যে আলোচনায় উৎসাহ প্রদান, কেন্দ্রীয় শাসন পরিচালনার বিধিমালা প্রণয়ন, শাসনতান্ত্রিক জটিলতা দূর, আইন-শৃঙ্খলা রক্ষা ও অন্যান্য বিষয়ে দায়িত্ব পালনের ক্ষেত্রে গভর্নরকে নির্দেশ দেওয়ার ক্ষমতা সংরক্ষণ করতেন। আলোচনা শেষে বলা যায়, ১৯৩৫ সালের ভারত শাসন আইনে ব্রিটিশ গভর্নর জেনারেল এবং প্রাদেশিক গভর্নরদের স্বেচ্ছাধীন, বিশেষ ও বিচার- বুদ্ধিজনিত ক্ষমতার প্রভৃতি কারণে ভারতবাসীর প্রত্যাশা আশানুরূপভাবে পূরণ হয়নি। দায়িত্বশীল ও প্রাদেশিক স্বায়ত্তশাসন ব্যবস্থা শুধু কাগজে- কলমেই থেকে গেছে। বাস্তবক্ষেত্রে তার সুফল থেকে ভারতবাসী বঞ্চিত হয়েছে।"
        }
      ]
    },
    {
      "number": "3",
      "uddipok": "'P' নির্বাচনে জয়ী দলটি ৪টি দলের সমন্বয়ে গঠিত হয়। এই নির্বাচনেই প্রতীক হিসেবে নৌকা ব্যাপক পরিচিতি লাভ করে। 'N' নির্বাচনের মাধ্যমে বহিঃপ্রকাশ ঘটে বাঙালির বাঁচার দাবি, মুক্তির সনদ ছয় দফার। এই নির্বাচনই মূলত বাঙালি জাতিকে স্বাধীনতার দিকে ধাবিত করেছিল।",
      "tag": "RUMC 23",
      "sub_questions": [
        {
          "label": "ক",
          "question": "ছয় দফার সর্বশেষ দফাটি কি ছিল?",
          "explanation": "ছয় দফার সর্বশেষ দফাটি ছিল প্রদেশগুলোর জাতীয় নিরাপত্তা ও সংহতি রক্ষার জন্য আঞ্চলিক সেনাবাহিনী বা আধাসামারিক বাহিনী গঠনের ক্ষমতা প্রদান।"
        },
        {
          "label": "খ",
          "question": "ভাষা আন্দোলনের প্রভাব বলতে কী বোঝায়?",
          "explanation": "ভাষা আন্দোলনের প্রভাব বলতে বোঝায় বাংলাদেশের স্বাধীনতা অর্জনে এ আন্দোলনের অবদান। ভাষা আন্দোলনের মধ্য দিয়েই বাঙালি সর্বপ্রথম নিজেদের স্বতন্ত্র সত্তা ও অধিকার সম্পর্কে সজাগ হয়ে ওঠে। এর ফলে পূর্ব বাংলায় স্বাধিকারের চেতনার প্রকাশ ঘটে। জাতীয়তাবাদী চেতনাই পরবর্তীকালে প্রতিটি গণআন্দোলনে প্রেরণা জোগায় এবং বাঙালির রাজনৈতিক, সাংস্কৃতিক ও অর্থনৈতিক মুক্তির পথকে আরো সুগম করে। বাঙালি নিজেদের আত্মপরিচয়ে রাজনীতি, অর্থনীতি, শিক্ষা, সংস্কৃতি ইত্যাদি গড়ে তোলার গুরুত্ব উপলব্ধি করতে থাকে। ভাষাকেন্দ্রিক এই ঐক্যই বাঙালি জাতীয়তাবাদের ভিত্তি রচনা করে, যা পরবর্তীকালে স্বাধীন বাংলাদেশ প্রতিষ্ঠায় গুরুত্বপূর্ণ ভূমিকা রাখে।"
        },
        {
          "label": "গ",
          "question": "'N' নির্বাচনটি চিহ্নিত করে সেটির জাতীয় পরিষদের ফলাফল ব্যাখ্যা করো।",
          "explanation": "উদ্দীপকে বর্ণিত 'N' নির্বাচনের সাথে আমার পাঠ্যবইয়ের ১৯৭০ সালের সাধারণ নির্বাচনের সাদৃশ্য রয়েছে। উদ্দীপকে বলা হয়েছে, 'N' নামক নির্বাচনের মাধ্যমে বহিঃপ্রকাশ ঘটে বাঙালির বাঁচার দাবি, মুক্তির সনদ ছয় দফার। এই নির্বাচনই মূলত বাঙালি জাতিকে স্বাধীনতার দিকে ধাবিত করে। এখানে ১৯৭০ সালের নির্বাচনের প্রতি ইঙ্গিত করা হয়েছে। ১৯৭০ সালের নির্বাচন ছিল পাকিস্তান রাষ্ট্রের প্রথম সাধারণ নির্বাচন। প্রাপ্তবয়স্ক এবং ধর্ম-বর্ণ নির্বিশেষে সকলের ভোটাধিকারের ভিত্তিতে এ নির্বাচন অনুষ্ঠিত হয়। এ নির্বাচনে আওয়ামী লীগ বিপুল সংখ্যাগরিষ্ঠতা অর্জন করে। সত্তরের। নির্বাচনের ফলাফলকে ছয় দফা তথা প্রাদেশিক স্বায়ত্তশাসনের পক্ষে গণরায় হিসেবেই দেখা হয়েছিল। পাকিস্তান ১৯৪৭ সালে স্বাধীন হলেও দেশটির জাতীয় পরিষদের প্রথম সাধারণ নির্বাচন অনুষ্ঠিত হয় ১৯৭০ সালে। এ নির্বাচনে সংরক্ষিত মহিলা আসনসহ জাতীয় পরিষদের মোট ৩১৩টি আসন ছিল। পূর্ব পাকিস্তানের জন্য বরাদ্দকৃত ১৬৯টি আসনের মধ্যে ১৬৭টি আসন পেয়ে আওয়াগী লীগ একক সংখ্যাগরিষ্ঠতা অর্জন করে। অন্যদিকে, পশ্চিম পাকিস্তানের ৪টি প্রদেশের মধ্যে বড় বিরোধী দল পিপিপি মোট ৮৮টি আসন পায়। আওয়ামী লীগের এ বিপুল বিজয় পাকিস্তানি শাসকগোষ্ঠীর মধ্যে ক্ষমতা হারানোর ভীতি ছড়িয়ে দেয়। ফলে নির্বাচনের ফলাফল প্রকাশের পর থেকে তারা নতুন ষড়যন্ত্র শুরু করে। বঙ্গবন্ধু শেখ মুজিবুর রহমান তাদের ষড়যন্ত্র বুঝতে পেরে একপর্যায়ে 'স্বাধীনতা সংগ্রামের ডাক দেন।"
        },
        {
          "label": "ঘ",
          "question": "অনুচ্ছেদে উল্লেখিত 'P' নির্বাচনটি বাঙালির জাতীয় জীবনে কী সুদূর প্রসারী প্রভাব ফেলেছিল?",
          "explanation": "হ্যাঁ, অনুচ্ছেদে উল্লেখিত 'P' নির্বাচন তথা ১৯৫৪ সালের নির্বাচন বাঙালির জাতীয় জীবনে সুসূরপ্রসারী প্রভাব ফেলেছিল। ১৯৫৪ সালের প্রাদেশিক পরিষদ নির্বাচনে যুক্তফ্রন্ট, ২১ দফা কর্মসূচি ঘোষণা করে এবং ৩০৯টি আসনের মধ্যে ২২৩টি মুসলিম আসনে জয়লাভ করে। তৎকালীন পাকিস্তানের রাজনৈতিক প্রেক্ষাপটে এ নির্বাচনের গুরুত্ব ছিল অপরিসীম। উদ্দীপকে ইঙ্গিতকৃত ১৯৫৪ সালের নির্বাচনে যুক্তফ্রন্টের বিজয় বাঙালি জাতির স্বাধিকার আদায়ের আন্দোলনে ঐক্য গড়ে তোলে ও জাতীয়তাবাদের বিকাশ ঘটায়। এ নির্বাচনে বাঙালি মধ্যবিত্ত শ্রেণির প্রার্থী, বিশেষ করে আইনজীবী, শিক্ষক, ব্যবসায়ী শ্রেণি বিপুল ভোটে জয়লাভ করে। পরবর্তীকালে রাজনীতিতে তাদের গুরুত্ব বৃদ্ধি পায়। এ নির্বাচনের ফলে মুসলিম লীগের ভরাডুবি ঘটে। ভাষা আন্দোলনবিরোধী পদক্ষেপ, লবণ সংকট, পাট শিল্পে কেলেঙ্কারি, দুর্নীতি ইত্যাদি বাঙালিদের মনে মুসলিম লীগের প্রতি অসন্তুষ্টির জন্ম দেয়। ১৯৫৪ সালের নির্বাচনে যুক্তফ্রন্ট নির্বাচনি ইশতেহারে স্বায়ত্তশাসনের দাবি করে এবং ২১ দফা কর্মসূচি সংযোজন করে। যুক্তফ্রন্ট নির্বাচনে অসাম্প্রদায়িক রাজনীতির ধারাই জয়যুক্ত হয়। এর ফলে পরবর্তী সময়ের রাজনীতিতে অসাম্প্রদায়িক চেতনা আরও বিস্তৃত হয়। ১৯৫৪ সালের নির্বাচনের মধ্য দিয়ে বাংলার জনগণের রাজনৈতিক সচেতনতা বৃদ্ধি পায়। জনগণ স্বতঃস্ফূর্তভাবে নির্বাচনে অংশগ্রহণ করে। এই সচেতনতাবোধ থেকে পরবর্তীকালে আন্দোলনে তারা ঐক্যবদ্ধ হওয়ার শিক্ষা লাভ করে। উপরের, আলোচনায় প্রমাণিত হয়, ১৯৫৪ সালের নির্বাচনে যুক্তফ্রন্টের বিজয় পাকিস্তানের রাজনৈতিক ক্ষেত্রে এক নতুন অধ্যায়ের সূচনা করেছিল।"
        }
      ]
    },
    {
      "number": "4",
      "uddipok": "দীর্ঘ নয়মাস ব্যাপী স্বাধীনতার জন্য এক রক্তক্ষয়ী যুদ্ধ বিশ্ব ইতিহাসে বিরল একটি ঘটনা। অস্ত্রশস্ত্রে সজ্জিত একটি প্রশিক্ষিত বাহিনীর বিরুদ্ধে বাংলার আপামর জনতা লড়াই শুরু করেছিল। একটা সময়ে পৃথিবীর অন্যান্য দেশও এই লড়াকু জাতির পাশে সাহায্যে হাত বাড়িয়ে দিয়েছিল তাদের কাঙ্খিত স্বাধীনতার লক্ষ্যে পৌঁছানোর জন্য।",
      "tag": "RUMC 23",
      "sub_questions": [
        {
          "label": "ক",
          "question": "আগরতলা মামলা কত সালে দেওয়া হয়েছিল?",
          "explanation": "ঐতিহাসিক আগরতলা মামলা দায়ের করা হয় ১৯৬৮ সালে।"
        },
        {
          "label": "খ",
          "question": "ঐতিহাসিক ৭ মার্চের বঙ্গবন্ধুর ভাষণের বিষয়বস্তু লিখো।",
          "explanation": "স্বাধীন বাংলাদেশের স্থপতি, জাতির পিতা বঙ্গবন্ধু শেখ মুজিবুর রহমান ১৯৭১ সালের ৭ই মার্চ রেসকোর্স ময়দানে পাকিস্তানের শোষণের বিরুদ্ধে ঐতিহাসিক ভাষণ দেন। ইতিহাসে যেসব ঐতিহাসিক ভাষণের নজির আছে বঙ্গবন্ধু শেখ মুজিবুর রহমানের ৭ই মার্চের ভাষণ তার অন্যতম। বাঙালির চরম সংকটময় পরিস্থিতিতে তিনি এ ভাষণ দেন। এ ভাষণে তিনি কার্যত বাংলাদেশের স্বাধীনতার ডাক দেন। তার এ ভাষণের মূল বিষয় ছিল ৪টি। যথা- ১. চলমান সামরিক আইন প্রত্যাহার; ২. সৈন্যদের ব্যারাকে ফিরিয়ে নিয়ে যাওয়া; ৩. গণহত্যার তদন্ত করা এবং ৪. নির্বাচিত প্রতিনিধিদের হাতে ক্ষমতা হস্তান্তর করা। বঙ্গবন্ধুর এই ভাষণে বাঙালি জাতির আশা- আকাঙ্ক্ষার প্রতিফলন ঘটেছিল।"
        },
        {
          "label": "গ",
          "question": "উদ্দীপকে আলোচিত যুদ্ধে অন্যান্য দেশের প্রচার মাধ্যমের ভূমিকা সম্পর্কে তুমি কী জানো?",
          "explanation": "উদ্দীপকে আলোচিত যুদ্ধে অর্থাৎ বাংলাদেশের মুক্তিযুদ্ধে অন্যান্য দেশের প্রচার মাধ্যমগুলো গুরুত্বপূর্ণ ভূমিকা পালন করে। ২৫ মার্চ রাতে হানাদার সেনারা ঢাকাসহ সারা বাংলাদেশে হত্যাযজ্ঞ চালায়। এ নৃশংস গণহত্যার সংবাদ যেন বহির্বিশ্বে ছড়িয়ে না পড়ে সে জন্য পাকিস্তানি হানাদার বাহিনী ঢাকায় থাকা বিদেশি সাংবাদিকদের শাহবাগের হোটেল ইন্টারকন্টিনেন্টালে আটকে রাখে। তাদের ওপর সংবাদ প্রেরণে বিধিনিষেধ আরোপ করা হয়। তবে এর মধ্যে কয়েকজন সাংবাদিক লুকিয়ে ঢাকা শহরের ধ্বংসযজ্ঞ দেখতে পান। পরবর্তীতে তাদের পরিবেশিত সংবাদের মাধ্যমে সারা বিশ্ব পাকিস্তানি সেনাদের পাশবিক ও নরকীয় ধ্বংসযজ্ঞ সম্পর্কে জানতে পারে। বিশ্ববিবেক বাঙালি জনগণের সমর্থনে জাগ্রত হতে থাকে। পশ্চিমা বিশ্বের অনেক রাষ্ট্র আমাদের মুক্তিযুদ্ধকে সমর্থন না করলেও সেসব দেশের গণমাধ্যমগুলো বাঙালি জনগণের পাশে এসে দাঁড়ায়। তাদের পরিবেশিত সংবাদ মুক্তিযুদ্ধের সপক্ষে বিশ্বজনমত সৃষ্টি করে। মুক্তিযুদ্ধ চলাকালে ব্রিটিশ সংবাদ মাধ্যমগুলো বাংলাদেশের মুক্তিযুদ্ধের সঠিক তথ্য প্রচার করতো। মুক্তিযুদ্ধের সময় যুক্তরাজ্যের বিখ্যাত সংবাদ মাধ্যম বিবিসি অত্যন্ত গুরুত্বপূর্ণ ভূমিকা পালন করে। বাংলাদেশসহ সারা বিশ্বের মানুষ বিবিসি প্রচারিত সংবাদকে নির্ভরযোগ্য ও বিশ্বাসযোগ্য মনে করতো। আমেরিকা যুক্তরাষ্ট্র বাংলাদেশের মুক্তিযুদ্ধের ঘোর বিরোধী হলেও সেদেশের সংবাদ মাধ্যমগুলো মুক্তিযুদ্ধ সম্পর্কে সঠিক সংবাদ প্রচার করে। মুক্তিযুদ্ধে ভারতীয় গণমাধ্যমগুলো গুরুত্বপূর্ণ ভূমিকা পালন করে। ২৫ মার্চের পর কীভাবে অত্যাচারিত-নিপীড়িত বাঙালি জনগণ দলে দলে ভারতে আশ্রয় নিয়েছিল তার সচিত্র প্রতিবেদন সেদেশের পত্র- পত্রিকায় ছাপা হতো। ভারত সফররত যুক্তরাষ্ট্রের সিনেটর এডওয়ার্ড কেনেডির সামনে সেদেশের সাংবাদিকরা বাঙালি জনগণের সর্বস্ব হারানোর মর্মান্তিক ঘটনা তুলে ধরেন। এছাড়া জাপান, সাবেক সোভিয়েত ইউনিয়ন, নেপাল, মালয়েশিয়া, সিঙ্গাপুর, কানাডা, থাইল্যান্ড, আফগানিস্তান, তুরস্ক, সুদান প্রভৃতি দেশের সংবাদ মাধ্যমগুলো বাংলাদেশের মুক্তিযুদ্ধের পক্ষে সংবাদ প্রচার করেছিল।"
        },
        {
          "label": "ঘ",
          "question": "উক্ত যুদ্ধটি কেন বিশেষভাবে বৈশিষ্ট্যমণ্ডিত আলোচনা করো।",
          "explanation": "নানা কারণে উক্ত যুদ্ধ তথা বাংলাদেশের মুক্তিযুদ্ধ বিশেষভাবে বৈশিষ্ট্যমণ্ডিত। বাংলাদেশের মুক্তিযুদ্ধ ছিল অধিকার আদায়ের যুদ্ধ। ১৯৭০ সালের নির্বাচনের 'পর নিয়মতান্ত্রিক পন্থায় যখন অধিকার ও ক্ষমতা পেল না তখন সংখ্যাগরিষ্ঠ বাঙালিকে যুদ্ধ করে তাদের অধিকার আদায় করে নিতে হয়েছে। দক্ষিণ এশিয়ার মধ্যে বাংলাদেশই একমাত্র দেশ যেটি স্বাধীনতা ঘোষণা করে যুদ্ধের মাধ্যমে চূড়ান্ত বিজয় অর্জন করে। বাংলাদেশের মুক্তিযুদ্ধকে বলা হয় জনযুদ্ধ। কারণ এ যুদ্ধে দেশের সামরিক বাহিনী, EPR, পুলিশ, আনসারসহ দেশের সর্বস্তরের জনগণ অংশগ্রহণ করে। \"পৃথিবীর ইতিহাসে যে কয়টি দেশ সশস্ত্র যুদ্ধ করে এবং শক্তিশালী প্রতিপক্ষের বিরুদ্ধে লড়াই করে বিজয় অর্জন করেছে বাংলাদেশ তাদের মধ্যে অন্যতম। কারণ পাকিস্তানি সেনারা ছিল চীন ও আমেরিকা যুক্তরাষ্ট্রসহ বিভিন্ন দেশের অত্যাধুনিক মারণাস্ত্রে সজ্জিত। অপরদিকে বাংলাদেশের মুক্তিযোদ্ধারা ছিল সেকেলে থ্রি নট থ্রিরাইফেল ২/৪টি হ্যান্ড গ্রেনেড হতে নিয়ে গেরিলা পদ্ধতিতে যুদ্ধে রত। ভিয়েতনামের মানুষকে বছরের পর বছর যুদ্ধ করে স্বাধীনতা লাভ করতে হয়েছে। কিন্তু বাংলাদেশের মানুষ মাত্র ৯ মাস যুদ্ধের মাধ্যমে চূড়ান্ত বিজয় অর্জন করে। উপরে আলোচিত বিষয়গুলো ছাড়াও আরও বেশকিছু কারণে বাংলাদেশের মুক্তিযুদ্ধ বিশেষ বৈশিষ্ট্যমণ্ডিত।"
        }
      ]
    },
    {
      "number": "5",
      "uddipok": "ক ব্যক্তিত্ব → \\to → 'লাহোর প্রস্তাবের উত্থাপক, ঋণসালিসী বোর্ড গঠন, বঙ্গীয় প্রজাস্বত্ব আইন গঠন।' খ ব্যক্তিত্ব → \\to → 'ব্রিটিশ শাসনামলে রাওলাট আইনের বিরুদ্ধে প্রতিরোধ গড়ে তুলেন, সেই সময় ব্যক্তিত্ব থেকে পরবর্তীতে ১৯৬৯ সালের গণআন্দোলনের সুযোগ্য নেতৃত্ব দিয়েছেন। মুক্তিযুদ্ধের সময় মুজিবনগর সরকারের উপদেষ্টা পরিষদের সদস্য ছিলেন।'",
      "tag": "RUMC 23",
      "sub_questions": [
        {
          "label": "ক",
          "question": "তিতুমীরের বারাসাত বিদ্রোহের মূল লক্ষ্য কী ছিল?",
          "explanation": "তিতুমীরের বারাসাত বিদ্রোহের মূল উদ্দেশ্য ছিল জমিদার, নীলকর ও ইংরেজ দেশে শাসন, শোষণ ও অত্যাচার থেকে বাংলার মানুষের মুক্তি।"
        },
        {
          "label": "খ",
          "question": "নবাব স্যার সলিমুল্লাহর শিক্ষা বিস্তারে ২টি অবদান লিখো।",
          "explanation": "শিক্ষা বিস্তারে নবাব স্যার সলিমুল্লাহ গুরুত্বপূর্ণ অবদান রাখেন। তিনি আহসানউল্লাহ ইঞ্জিনিয়ারিং স্কুল নামে ঢাকায় একটি স্কুল প্রতিষ্ঠা করেন, যা বর্তমানে প্রকৌশল বিশ্ববিদ্যালয়ে পরিণত হয়েছে। ১৯১১ সালের ১৯ আগস্ট পূর্ববঙ্গের ছোটলাট 'স্যার ল্যান্সলট হেয়ার'-এর বিদায় অনুষ্ঠানে স্যার সলিমুল্লাহ ঢাকায় একটি বিশ্ববিদ্যালয় প্রতিষ্ঠার দাবি জানান। এর লর্ড হার্ডিঞ্জ ঢাকা সফরে এলে নবাব স্যার সলিমুল্লাহর নেতৃত্বে মুসলিম নেতৃবৃন্দ ১৯১২ সালের ৩১ জানুয়ারি তার কাছে বিভিন্ন দাবি পেশ করেন। সেদিনই ঢাকায় একটি বিশ্ববিদ্যালয় প্রতিষ্ঠার প্রতিশ্রুতি দেওয়া হয়। তার এ দাবির প্রেক্ষিতেই ১৯২১ সালে ঢাকা বিশ্ববিদ্যালয় প্রতিষ্ঠিত হয়।"
        },
        {
          "label": "গ",
          "question": "উদ্দীপকের 'খ' ব্যক্তিত্বের রাজনৈতিক অবদান আলোচনা করো।",
          "explanation": "উদ্দীপকের 'খ' ব্যক্তি তথা মওলানা ভাসানী রাজনীতিতে অনেক গুরুত্বপূর্ণ অবদান রাখেন। উদ্দীপকে বলা হয়েছে, 'খ' ব্যক্তি ব্রিটিশ শাসনামলে রাওলাট আইনের বিরুদ্ধে প্রতিরোধ গড়ে তুলেন। সেই সময় থেকে পরবর্তীতে ১৯৬৯ সালের গণআন্দোলনের সুযোগ্য নেতৃত্ব দিয়েছেন। মুক্তিযুদ্ধের সময় মুজিবনগর সরকারের উপদেষ্টা পরিষদের সদস্য ছিলেন। এখানে মজলুম জননেতা মওলানা আব্দুল হামিদ খান ভাসানীর প্রতি ইঙ্গিত করা হয়েছে। মওলানা ভাসানী ছিলেন একজন সফল রাজনৈতিক সংগঠক।. তার সাংগঠনিক প্রচেষ্টায় নির্বাচনে মুসলিম লীগের অভূতপূর্ব সাফল্য 'অর্জিত হয়। স্বাধীন পাকিস্তানে আওয়ামী মুসলিম লীগ প্রতিষ্ঠায় ভাসানীর ভূমিকা ছিল গুরুত্বপূর্ণ। ১৯১৬-১৭ সাল থেকে ভাসানীর রাজনৈতিক জীবন শুরু হয়। ১৯১৯ সালে তিনি আনুষ্ঠানিকভাবে কংগ্রেসে যোগদান করেন। ১৯২৬ সালে তিনি প্রথম 'কৃষক প্রজা আন্দোলনের' সূত্রপাত ঘটান। তিনি ১৯২৯ সালে আসামের ধুবড়ি মহকুমার ভাসান চরে কৃষকদের সংগঠিত করে। একটি সম্মেলন করেন। ১৯৩৭ সালে তিনি কংগ্রেস ত্যাগ করে মুসলিম লীগে যোগদান করেন। সেই সময় আসামে 'লাইন প্রথা' চালু হলে তিনি এই নিপীড়নমূলক প্রথার বিরুদ্ধে আন্দোলনে নেতৃত্বে দান করেন। ১৯৪৪ সালে তিনি আসাম মুসলিম লীগের সভাপতি নির্বাচিত হন। ১৯৪৮ সালে তিনি বঙ্গীয় মুসলিম লীগের মনোনীত প্রার্থী হিসেবে বিনা প্রতিদ্বন্দ্বিতায় পূর্ববাংলার ব্যবস্থাপক সভার সদস্য নির্বাচিত হন। ১৯৪৯ সালের ২৩ জুন 'আওয়ামী মুসলিম লীগ' গঠনে গুরুত্বপূর্ণ অবদান রাখেন ভাসানী। ১৯৫২ সালের ভাষা আন্দোলন এবং ১৯৫৪ সালের যুক্তফ্রন্ট নির্বাচনেও তিনি অনবদ্য ভূমিকা রাখেন। ১৯৫৭ সালে 'ন্যাশনাল আওয়ামী পার্টি' (ন্যাপ) গঠন করেন। ১৯৬৯ সালের গণঅভ্যুত্থানে তিনি গুরুত্বপূর্ণ অবদান রাখেন। ১৯৭০ সালের ৪ ডিসেম্বর পল্টনের জনসভায় তিনি পাকিস্তানি শাসকদের তীব্র সমালোচনা করে বাঙালির আত্মনিয়ন্ত্রণাধিকারের জন্য উদ্দীপিত করেন। ১৯৭১ সালের মার্চ মাসে বঙ্গবন্ধুর অসহযোগ আন্দোলনের প্রতিও ভাসানী সমর্থন প্রদান করেন। মুক্তিযুদ্ধ চলাকালীন তিনি বিশ্ব নেতৃবৃন্দকে বাংলাদেশে চলমান হত্যাযজ্ঞের বিষয়ে অবহিত করেন এবং বাংলাদেশকে সহযোগিতা এবং স্বীকৃতি প্রদানে তাদের প্রতি আহ্বান জানান।"
        },
        {
          "label": "ঘ",
          "question": "উদ্দীপকে আলোচিত 'ক' রাজনৈতিক ব্যক্তিত্বের শিক্ষা বিস্তারে ভূমিকা তোমার পাঠ্যবইয়ের আলোকে ব্যাখ্যা করো।",
          "explanation": "উদ্দীপকে আলোচিত 'ক' রাজনৈতিক ব্যক্তিত্ব তথা শেরে বাংলা এ.কে. ফজলুল হকের শিক্ষা বিস্তারে অনেক গুরুত্বপূর্ণ অবদান রাখেন। উদ্দীপকে উল্লিখিত বিষয়গুলো শেরে বাংলা এ.কে. ফজলুল হকের রাজনৈতিক অবদানকে ইঙ্গিত করে। তিনি পূর্ব বাংলা তথা বাংলাদেশের গণমানুষের রাজনৈতিক অধিকার প্রতিষ্ঠার পাশাপাশি শিক্ষাবিস্তারেও গুরুত্বপূর্ণ অবদান রাখেন। শেরে বাংলা এ.কে. ফজলুল হক বুঝতে পেরেছিলেন যে, আধুনিক শিক্ষা এবং জ্ঞান-বিজ্ঞানে উন্নতি না করতে পারলে বাংলার জনগণের উন্নতি সম্ভব হবে না। তাই তিনি ১৯০৬ সালে ঢাকায় অনুষ্ঠিত সর্বভারতীয় শিক্ষা সম্মেলনে উল্লেখযোগ্য ভূমিকা পালন করেন। এ সম্মেলনে তিনি আধুনিক ও বিজ্ঞানসম্মত পাশ্চাত্য শিক্ষার ওপর গুরুত্ব দেন। বাংলার জনগণের মধ্যে শিক্ষা বিস্তারে শেরে বাংলা এ. কে. ফজলুল হক অনবদ্য ভূমিকা পালন করে গেছেন। ১৯১২ সালে তিনি কলকাতায় 'মুসলিম শিক্ষা সমিতি' গঠন করেন। গরিব ও মেধাবী ছাত্রদের জন্য তিনি যথাসাধ্য অর্থ সাহায্য করতেন। অবিভক্ত বাংলার মুখ্যমন্ত্রী হিসেবে তিনি শিক্ষা দপ্তরের কার্যাবলি নিজ দায়িত্বে দেখাশোনা করেন। তিনি 'মুসলিম এডুকেশন ফান্ড' এবং কলকাতায় 'ইসলামিয়া কলেজ' প্রতিষ্ঠা করেন। কলকাতায় 'লেডি ব্রাবোর্ন কলেজ', ১৯৪০ সালে বরিশালের চাখারে 'ফজলুল হক কলেজ,' ঢাকায় 'ইডেন মহিলা মহাবিদ্যালয়' ও ঢাকা বিশ্ববিদ্যালয়ের 'ফজলুল হক হল' প্রভৃতিও তার উল্লেখযোগ্য অবদান। ঢাকা বিশ্ববিদ্যালয় প্রতিষ্ঠার ক্ষেত্রেও তার অবদান অনস্বীকার্য।"
        }
      ]
    },
    {
      "number": "6",
      "uddipok": "হাজার বছরের শ্রেষ্ঠ বাঙালি যিনি নিজের স্বীয় কর্মকাণ্ডে নিজেকে এমন উচ্চতায় নিয়েছেন। যার আত্মত্যাগ একটি জাতির জন্য বিশ্ব ইতিহাসে নজির স্থাপন করেছে। তার সম্পর্কে ফিদেল কাস্ত্রোর একটি বিখ্যাত উক্তি রয়েছে।",
      "tag": "RUMC 23",
      "sub_questions": [
        {
          "label": "ক",
          "question": "ফরায়েজী আন্দোলন কেমন আন্দোলন ছিলো?",
          "explanation": "ফরায়েজি আন্দোলন ছিল ফরজভিত্তিক ধর্মীয় সংস্কার আন্দোলন।"
        },
        {
          "label": "খ",
          "question": "বাংলার সৈয়দ আহমদ কাকে বলা হয়?",
          "explanation": "সমাজ সংস্কার ও শিক্ষা বিস্তারে স্যার সৈয়দ আহমদের মতো অবদান রাখার কারণে নবাব আবদুল লতিফকে 'বাংলার সৈয়দ আহমদ' বলা হয়। মুসলমান সমাজের দুঃখ-দুর্দশা ও দুর্গতি স্যার সৈয়দ আহমদকে চরমভাবে ব্যথিত করেছিল। তিনি উপলব্ধি করেন, মুসলমানদের পাশ্চাত্য জ্ঞান- বিজ্ঞানের প্রতি ঘৃণা ও উদাসীনতা তাদের দুঃখ-দৈন্যের কারণ। তাই তিনি মুসলমানদের উন্নতির জন্য ইংরেজদের সঙ্গে সহযোগিতা ও পাশ্চাত্য শিক্ষা গ্রহণের ওপর জোর দেন। বাংলার মুসলমানদের উন্নয়নের ক্ষেত্রে নবাব আব্দুল লতিফ অনুরূপ ভাবনা ভেবেছিলেন। স্যার সৈয়দ আহমদের মতো তিনিও বুঝতে পেরেছিলেন যে, আধুনিক শিক্ষা ব্যতীত মুসলমানদের উন্নতি সম্ভব নয়। এ জন্যই তিনি অনেক শিক্ষা প্রতিষ্ঠান প্রতিষ্ঠায় অগ্রণী ভূমিকা পালন করেন এবং মাদরাসা শিক্ষাকে আধুনিকীকরণ করার জন্য সচেষ্ট হন। এ সকল কারণে নবাব আব্দুল লতিফকে 'বাংলার সৈয়দ আহমদ' বলা হয়।"
        },
        {
          "label": "গ",
          "question": "উদ্দীপকে আলোচিত ব্যক্তিত্বের ভাষা আন্দোলন ও ছয় দফার সম্পৃক্ততা সম্পর্কে লিখো।",
          "explanation": "উদ্দীপকে আলোচিত ব্যক্তিত্ব তথা বঙ্গবন্ধু শেখ মুজিবুর রহমান ভাষা আন্দোলন ও ছয় দফার সাথে ওতপ্রোতভাবে সম্পৃক্ত ছিলেন। হাজার বছরের শ্রেষ্ঠ বাঙালি যিনি নিজের স্বীয় কর্মকান্ডে নিজেকে এমন এক উচ্চতায় নিয়েছেন, যার আত্মত্যাগ একটি জাতির জন্য বিশ্ব ইতিহাসে নজির স্থাপন করেছে। এখানে বঙ্গবন্ধু শেখ মুজিবুর রহমানের প্রতি ইঙ্গিত করা হয়েছে। বঙ্গবন্ধু শেখ মুজিবুর রহমান মাতৃভাষার মর্যাদা রক্ষায় তথা ভাষা আন্দোলনে গুরুত্বপূর্ণ ভূমিকা পালন করেন। রাষ্ট্রভাষা আন্দোলনে অংশ নেওয়ার মাধ্যমে বঙ্গবন্ধুর বৃহত্তর পরিসরে রাজনৈতিক জীবনের সূচনা হয়। ১৯৪৮ সালের ২ মার্চ ঢাকা বিশ্ববিদ্যালয়ের ফজলুল হক মুসলিম হলে বাংলা ভাষাবিরোধী কার্যকলাপের বিরুদ্ধে সক্রিয় আন্দোলন গড়ে তোলার উদ্দেশ্য রাষ্ট্রভাষা সংগ্রাম পরিষদ গঠিত হয়। এখানে সক্রিয় ভূমিকায় ছিলেন তরুণ নেতা শেখ মুজিবুর রহমান। এই পরিষদের আহ্বানে ১১ মার্চ ঢাকায় ধর্মঘট পালনকালে বঙ্গবন্ধুসহ কয়েকজন রাজনৈতিক কর্মীকে গ্রেফতার করা হয়। ১৯৫২ সালে জেলে থাকা অবস্থায় ১৩ দিন অনশন পালন করেন। ২১ ফেব্রুয়ারির শোকাবহ ঘটনার পর ২৬ ফেব্রুয়ারি তাকে জেল থেকে মুক্তি দেওয়া হয়। ১৯৪৭ সালে পাকিস্তান রাষ্ট্রের জন্মের পর থেকেই পশ্চিম পাকিস্তানি শাসকগোষ্ঠী পূর্বাঞ্চলের জনগণের প্রতি নানা অবিচার, শোষণ-বঞ্চনা ও নির্যাতন শুরু করে। চাকরি, কৃষি, শিল্পসহ অর্থনৈতিক সকল ক্ষেত্রেই তারা পাহাড়সম বৈষম্য তৈরি করে। এ বৈষম্য থেকে মুক্তির লক্ষ্যে বঙ্গবন্ধু শেখ মুজিবুর রহমান ১৯৬৬ সালের ৫-৬ ফেব্রুয়ারি লাহোরে অনুষ্ঠিত বিরোধী রাজনৈতিক দলগুলোর এক সম্মেলনে পাকিস্তানের ভবিষ্যৎ শাসনতন্ত্রের ভিত্তিরূপে ছয় দফা কর্মসূচি পেশ করেন। এই ৬ দফা কর্মসূচি ছিল বাঙালির জাতীয় মুক্তির সনদ। এ ছয় দফা দাবি আদায়ের আন্দোলনের মাধ্যমে বঙ্গবন্ধুর নেতৃত্বে বাংলাদেশ, স্বাধীনতা হয়।"
        },
        {
          "label": "ঘ",
          "question": "একজন রাষ্ট্র নায়ক হিসেবে উক্ত নেতা কেন অনবদ্য আলোচনা করো।",
          "explanation": "একজন রাষ্ট্র নায়ক হিসেবে উক্ত নেতা তথা বঙ্গবন্ধু শেখ মুজিবুর রহমান তার দেশপ্রেম, ত্যাগ এবং সম্মোহনী নেতৃত্বের জন্য অনবদ্য বা হৃদয়গ্রাহী। স্বাধীন বাংলাদেশ প্রতিষ্ঠায় বঙ্গবন্ধু শেখ মুজিবুর রহমান মুখ্য ভূমিকা পালন করেন। তিনি ভাষা আন্দোলন থেকে শুরু করে বাংলাদেশ রাষ্ট্র বিনির্মাণের পেছনে প্রতিটি আন্দোলন-সংগ্রামে সক্রিয় ভূমিকা পালন করেছিলেন। জনগণের মুক্তিই তাঁর জীবনের একমাত্র লক্ষ্য ছিল। ৬ দফাকে নস্যাৎ করার জন্য পাকিস্তান সরকার ঐতিহাসিক আগরতলা মামলা দায়ের করে। এর প্রতিবাদে জনসাধারণের তীব্র প্রতিবাদ রূপ নেয় ১৯৬৯-এর গণঅভ্যুত্থানে। ১৯৭০ এর নির্বাচনে আওয়ামী লীগ বিজয় লাভের পরও পাকিস্তানি শাসকগোষ্ঠী গড়িমসি শুরু করলে তিনি অসহযোগ আন্দোলনের ডাক দেন। ১৯৭১ সালের ৭ মার্চ রেসকোর্স ময়দানে ঐতিহাসিক ভাষণে পরোক্ষভাবে স্বাধীনতার ঘোষণা করেন। ১৯৭১ সালের ২৬ মার্চ রাতের প্রথম প্রহরে পাক-হানাদারদের নিকট বন্দি হওয়ার পূর্বেই তিনি স্বাধীনতার ঘোষণা প্রদান করেন। বঙ্গবন্ধুর এ ঘোষণায় সাড়া দিয়ে বাংলাদেশের আপামর জনসাধারণ মুক্তিযুদ্ধে অংশগ্রহণ করে দেশকে স্বাধীন করে। বঙ্গবন্ধু দেশে যুদ্ধবিধ্বস্ত দেশ পুনর্গঠনে মনোনিবেশ করেন। তিনি যুদ্ধ বিধ্বস্ত দেশের কৃষি ও কৃষকদের বাঁচানের জন্য ১৯৭২ সালের ১৪ এপ্রিল পর্যন্ত সকল প্রকার কৃষি জমির খাজনা ও তার সুদ মওকুফ করেন। শুষ্ক মৌসুমে চাষাবাদের সুবিধার জন্য ভারতে সাথে চুক্তির মাধ্যমে পানি সরবরাহের নিশ্চয়তা আদায় করেন। মুক্তিযুদ্ধের সময় দেশের ধ্বংসপ্রাপ্ত ছোট-বড় সড়ক সেতু, রেল সেতু নির্মাণসহ যোগাযোগ ব্যবস্থা সচল করেন। যুদ্ধবিধ্বস্ত দেশটির শিক্ষা বিস্তারে বঙ্গবন্ধুর সুদূরপ্রসারী পরিকল্পনা গ্রহণ করেন। তিনি পঞ্চম শ্রেণি পর্যন্ত ছাত্রছাত্রীদের বিনামূল্যে পাঠ্যপুস্তক বিতরণের ব্যবস্থা করেন। তিনি দেশের প্রাথমিক বিদ্যালয়গুলোকে জাতীয়করণ, নতুন প্রাথমিক বিদ্যালয় স্থাপন এবং শিক্ষাখাতে সর্বোচ্চ বরাদ্দ প্রদান করেন। বঙ্গবন্ধু দেশের অর্থনৈতিক পুনর্গঠনের লক্ষ্যে ৫ বছর মেয়াদি পরিকল্পনা বাস্তবায়নের জন্য জাতীয় অর্থনৈতিক পরিষদ গঠন করেন। আলোচনা শেষে বলা যায়, একজন রাষ্ট্র নায়ক হিসেবে বঙ্গবন্ধু শেখ মুজিবুর রহমান এক অনন্য ব্যক্তিত্ব। তার ত্যাগ ও দেশপ্রেমের জন্য বাংলাদেশের ইতিহাসে চিরস্মরণীয় হয়ে থাকে প্রতিটি মানুষের হৃদয়ে।"
        }
      ]
    },
    {
      "number": "7",
      "uddipok": "স্বাধীনতা অর্জনের পরই দেশটির গঠিত গণপরিষদ অতি দ্রুততম সময়ের মধ্যে একটি সংবিধান প্রণয়ন করতে সক্ষম হয়। যা কিনা সারা বিশ্বের কাছে সমাদৃত হয়েছিল। সংবিধানটির একটি উল্লেখযোগ্য দিক হলো এতে মূলনীতি হিসেবে জাতীয়তাবাদ, গণতন্ত্র সমাজতন্ত্র এবং ধর্ম নিরপেক্ষতাকে গণ্য করা হয়।",
      "tag": "RUMC 23",
      "sub_questions": [
        {
          "label": "ক",
          "question": "সংবিধানের পঞ্চদশ সংশোধনী হয়েছিল কত সালে?",
          "explanation": "বাংলাদেশ সংবিধানের পঞ্চদশ সংশোধনী করা হয়েছিল ২০১১ সালে।"
        },
        {
          "label": "খ",
          "question": "জাতীয়তাবাদ বলতে কী বোঝায়?",
          "explanation": "জাতীয়তাবাদ বলতে কোনো জনগোষ্ঠীর নিজস্ব ভাষা, সংস্কৃতি, ঐতিহ্য, বুদ্ধিবৃত্তি তথা নিজস্ব জাতিসত্তাকে বোঝায়। জাতীয়তাবাদ একটি অনুভূতি বিশেষ এবং ভারগত বা মানসিক ধারণা।। কোনো জনসমাজের মধ্যে বংশ, ধর্ম, ভাষা, সাহিত্য, সংস্কৃতি প্রভৃতি কারণে গভীর একাত্মবোধের সৃষ্টি হয়। এই একাত্মবোধের জন্য ঐ জনসমাজের প্রত্যেকে যখন নিজেকে সুখ-দুঃখ, ন্যায়-অন্যায়, মান- অপমানের সমান অংশীদার মনে করে তখন জাতীয়তাবোধের সৃষ্টি হয়। এই জাতীয়তাবোধের সঙ্গে দেশপ্রেম মিলিত হয়ে জাতীয়তাবাদের সৃষ্টি করে। যেমন আন্তর্জাতিক খেলাধুলার আসরে বিজয়ী দেশগুলোর সমর্থকদের বাঁধভাঙ্গা উচ্ছ্বাস দেখা যায়, তেমন বিজিত দেশগুলোর সমর্থকদের মধ্যে দেখা যায় সীমাহীন বিষাদ ও হতাশা। দেশের প্রতি এই মমত্ববোধ ও একাত্মতাই হল জাতীয়তাবাদ।"
        },
        {
          "label": "গ",
          "question": "উদ্দীপকে আলোচিত সংবিধান প্রণয়নের পটভূমি আলোচনা করা।",
          "explanation": "উদ্দীপকে আলোচিত সংবিধান রচনার পটভূমির সাথে বাংলাদেশ সংবিধান প্রণয়নের পটভূমির সাদৃশ্য রয়েছে। উদ্দীপকে বলা হয়েছে, স্বাধীনতা অর্জনের পরই 'x' দেশটির গণপরিষদ অতি দ্রুত সময়ের মধ্যে একটি সংবিধান প্রণয়ন করতে সক্ষম হয়। যা কিনা সারা বিশ্বের কাছে সমাদৃত হয়েছিল। সংবিধানটি মূলনীতি হিসেবে জাতীয়তাবাদ, গণতন্ত্র, সমাজতন্ত্র এবং ধর্ম নিরপেক্ষতাকে গণ্য করা হয়। এ তথ্যগুলো বাংলাদেশ সংবিধানকে ইঙ্গিত করে। বাংলাদেশের সংবিধান প্রণয়নের উদ্দেশ্যে সরকার ১৯৭২ সালের ২৩ মার্চ 'গণপরিষদ আদেশ' জারি করে। এই আদেশটি ১৯৭১ সালের ২৬ মার্চ থেকে কার্যকর করা হয়। বঙ্গবন্ধু সরকারের নেতৃত্বে মাত্র ৯ মাসে সদিচ্ছা, আন্তরিকতা আর জনগণের কাছে দেওয়া প্রতিশ্রুতির প্রতি সৎ থেকে বিশ্বের অন্যতম সুন্দর সংবিধান প্রণীত হয়। ১৯৭২ সালের ১০ এপ্রিল গণপরিষদের প্রথম অধিবেশন আহ্বান করেন গণপ্রজাতন্ত্রী বাংলাদেশের রাষ্ট্রপতি বঙ্গবন্ধু শেখ মুজিবুর রহমান। এ অধিবেশনের দ্বিতীয় দিনে অর্থাৎ ১১ এপ্রিল একটি সংবিধান প্রণয়ন কমিটি গঠন করা হয়। এ কমিটির সভাপতি নিযুক্ত হন সরকারের আইন ও সংসদ বিষয়ক মন্ত্রী ড. কামাল হোসেন। কমিটির সদস্য সংখ্যা ছিল মোট ৩৪ জন। এ কমিটির দায়িত্ব ছিল সংবিধানের খসড়া তৈরি করা। এ খসড়া কমিটির প্রথম বৈঠক অনুষ্ঠিত হয় ১৯৭২ সালের ১৭ এপ্রিল। ১৯৭২ সালের ১২ অক্টোবর গণপরিষদের দ্বিতীয় অধিবেশনে খসড়া সংবিধান বিল আকারে উত্থাপিত হয়। যাচাই বাছাই শেষে খসড়া সংবিধান ১৯৭২ সালের ৪ নভেম্বর গণপরিষদ কর্তৃক গৃহীত হয় এবং কার্যকর হয় ১৯৭২ সালের ১৬ ডিসেম্বর থেকে। উক্ত সংবিধান তথা বাংলাদেশের সংবিধান নানা বৈশিষ্ট্যমণ্ডিত- উক্তিটি যথার্থ।"
        },
        {
          "label": "ঘ",
          "question": "উক্ত সংবিধানটি নানা বৈশিষ্ট্য মন্ডিত উক্তিটি মূল্যায়ন করো।",
          "explanation": "১৯৭২ সালের মূল সংবিধানটি স্বাধীন ও সার্বভৌম বাংলাদেশের সংবিধান হিসেবে স্বকীয় বৈশিষ্ট্যে মহিমান্বিত। এ সংবিধানের বেশকিছু বৈশিষ্ট্য রয়েছে। বাংলাদেশ সংবিধানের একটি বৈশিষ্ট্য হলো এটি লিখিত ও সংক্ষিপ্ত। 'প্রজাতন্ত্র' বাংলাদেশ সংবিধানের অন্যতম বৈশিষ্ট্য। এ সংবিধানে বাংলাদেশকে একটি স্বাধীন ও সার্বভৌম প্রজাতান্ত্রিক রাষ্ট্র হিসেবে ঘোষণা করা হয়েছে, যা 'গণপ্রজাতন্ত্রী বাংলাদেশ' নামে পরিচিত। মৌলিক অধিকার বাংলাদেশ সংবিধানের আরেকটি বৈশিষ্ট্য। বাংলাদেশের সংবিধান দুষ্পরিবর্তনীয়। সংবিধানের কোনো ধারা বা অংশবিশেষ পরিবর্তন করতে হলে জাতীয় সংসদের মোট সদস্যের দুই- তৃতীয়াংশের ভোট প্রয়োজন হয়। বাংলাদেশের সংবিধান জনগণের মৌলিক অধিকারের নিশ্চয়তা প্রদান করেছে। সংসদীয় গণতন্ত্র বাংলাদেশ সংবিধানের অন্যতম আরেকটি বৈশিষ্ট্য। বাংলাদেশ সংবিধানে সংসদীয় গণতান্ত্রিক ব্যবস্থা প্রবর্তন করা হয়েছে। বাংলাদেশ সংবিধানের অন্যতম বৈশিষ্ট্য হলো এককেন্দ্রিক শাসন। সংবিধানে বাংলাদেশকে একটি এককেন্দ্রিক রাষ্ট্র হিসেবে ঘোষণা করা হয়েছে। রাষ্ট্র পরিচালনার মূলনীতি বাংলাদেশ সংবিধানের আরেকটি বৈশিষ্ট্য। এ সংবিধানে জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে রাষ্ট্রের মূলনীতি হিসেবে গ্রহণ করা হয়েছে। এছাড়া সংবিধানের প্রাধান্য, ন্যায়পাল, সর্বজনীন ভোটাধিকার, জনগণের সার্বভৌমত্ব, এককক্ষবিশিষ্ট আইনসভা, অর্থনৈতিক ও সামাজিক ন্যায়বিচার প্রভৃতি বাংলাদেশ সংবিধানের অন্যতম বৈশিষ্ট্য। উপরের আলোচনার আলোকে বলা যায়, বাংলাদেশ সংবিধান একটি উত্তম সংবিধান। এ সংবিধানের বৈশিষ্ট্যগুলো পর্যালোচনা করলে বোঝা যায়, এতে জনগণের প্রকল প্রত্যাশার প্রতি গুরুত্ব প্রদান করা হয়েছে।"
        }
      ]
    },
    {
      "number": "8",
      "uddipok": "মিজান রহমান বাংলাদেশের একটি সাংবিধানিক প্রতিষ্ঠানে কর্মরত। প্রতিষ্ঠানটির কাজ হলো প্রতিযোগিতামূলক পরীক্ষার মাধ্যমে মেধার ভিত্তিতে রাষ্ট্রের কর্মকর্তা-কর্মচারীদের নিয়োগের জন্য বাছাই করা। তার পরিবার এমন একটি প্রতিষ্ঠানে কর্মরত বলে তাকে নিয়ে অনেকে গর্বিত। তার এই পদটি রাষ্ট্রপতি কর্তৃক নিযুক্ত এবং পদমর্যাদা সুপ্রিমকোর্টের বিচারকদের সমতুল্য।",
      "tag": "RUMC 23",
      "sub_questions": [
        {
          "label": "ক",
          "question": "নির্বাচন কমিশনারের পদের মেয়াদ কত বছর?",
          "explanation": "বাংলাদেশ নির্বাচন কমিশনারের পদের মেয়াদ ৫ বছর।"
        },
        {
          "label": "খ",
          "question": "নির্বাচন কমিশনের গঠন লিখো।",
          "explanation": "বাংলাদেশ নির্বাচন কমিশন একটি স্বাধীন সাংবিধানিক প্রতিষ্ঠান। সংবিধানের ১১৮ (১) অনুচ্ছেদ অনুযায়ী প্রধান নির্বাচন কমিশনারকে নিয়ে এবং রাষ্ট্রপতি সময়ে সময়ে যেরূপ নির্দেশ করবেন, সেরূপ সংখ্যক নির্বাচন কমিশনার নিয়ে নির্বাচন কমিশন গঠিত হবে। এ সংক্রান্ত আইনের বিধানাবলি সাপেক্ষে রাষ্ট্রপ্রতি প্রধান নির্বাচন কমিশনার ও অন্যান্য নির্বাচন কমিশনারকে নিয়োগদান করবেন। একাধিক নির্বাচন কমিশনার নিয়ে কমিশন গঠিত হলে প্রধান নির্বাচন কমিশনার এর সভাপতিরূপে কাজ করবেন। সংবিধানের বিধানাবলি সাপেক্ষে কোনো নির্বাচন কমিশনারের পদের মেয়াদ তাঁর কার্যভার গ্রহণের তারিখ থেকে পাঁচ বছর হবে।"
        },
        {
          "label": "গ",
          "question": "উদ্দীপকে আলোচিত প্রতিষ্ঠানটির গঠন সম্পর্কে লিখো।",
          "explanation": "উদ্দীপকে আলোচিত প্রতিষ্ঠানটি হলো বাংলাদেশ সরকারি কর্মকমিশন। উদ্দীপকে বলা হয়েছে, মিজান রহমান বাংলাদেশের একটি সাংবিধানিক প্রতিষ্ঠানে কর্মরত। প্রতিষ্ঠানটির কাজ হলো প্রতিযোগিতামূলক পরীক্ষার মাধ্যমে মেধার ভিত্তিতে রাষ্ট্রের কর্মকর্তা ও কর্মচারীদের নিয়োগের জন্য বাছাই করা। এ বিষয়গুলো সাংবিধানিক প্রতিষ্ঠান বাংলাদেশ সরকারি কর্মকমিশনকে নির্দেশ করে। বাংলাদেশ সরকারি কর্মকমিশন প্রজাতন্ত্রের বেসামরিক কাজের জন্য মেধাবী ও যোগ্য নাগরিকদের বাছাইয়ের কাজ করে। এজন্য সংস্থাটি প্রতিযোগিতামূলক পরীক্ষা নেওয়ার ব্যবস্থা গ্রহণ করে। এ প্রতিষ্ঠান সরকারের বিভিন্ন মন্ত্রণালয় বা বিভাগকে তাদের নিয়ন্ত্রণাধীন বিভিন্ন সার্ভিস বা পদে নিয়োগকৃতদের পদোন্নতি এবং বদলি সংক্রান্ত বিষয়েও নীতিমালা প্রণয়নের পরামর্শ প্রদান করে। বাংলাদেশ সংবিধানের ১৩৭ নং অনুচ্ছেদ অনুযায়ী একজন সভাপতি ও আইনের দ্বারা নির্ধারিত হবে সেরূপ অন্যান্য সদস্য নিয়ে বাংলাদেশ সরকারি কর্মকমিশন গঠিত হবে। রাষ্ট্রপতির ৫৭ নং অধ্যাদেশ অনুযায়ী বাংলাদেশ সরকারি কর্মকমিশনের সদস্য সংখ্যা সভাপতিসহ' অন্যূন ৬ জন এবং অনূর্ধ্ব ১৫ জন নির্ধারণ করা হয়। সংবিধানের ১৩৮ (১) অনুচ্ছেদ মোতাবেক কর্মকমিশনের সভাপতি ও অন্যান্য সদস্য রাষ্ট্রপতি কর্তৃক নিযুক্ত হবেন। তবে শর্ত থাকে যে, কমিশনের অর্ধেক সদস্য এমন ব্যক্তি হবেন যারা বিশ বছর বা ততোধিককাল সরকারি কর্মে নিয়োজিত। সংবিধানের ১৩৯(১) অনুচ্ছেদ অনুযায়ী কমিশনের সভাপতি এবং অন্যান্য সদস্যদের কার্যকাল হবে ৫ বছর অথবা ৬৫ বছর বয়স পূর্ণ হওয়া পর্যন্ত স্ব-স্ব পদে বহাল থাকবেন।"
        },
        {
          "label": "ঘ",
          "question": "তুমি কী মনে কর উক্ত প্রতিষ্ঠানটি কর্মক্ষেত্রে স্বাধীন ও স্বতন্ত্র মর্যাদার অধিকারী?",
          "explanation": "হ্যাঁ, আমি মনে করি বাংলাদেশ সরকারি কর্মকমিশন কর্মক্ষেত্রে স্বাধীন ও স্বতন্ত্র মর্যাদার অধিকারী। সরকারি কর্ম কমিশন একটি স্বাধীন ও স্বতন্ত্র সংস্থা। এর চেয়ারম্যান ও সদস্যরা রাষ্ট্রপতি কর্তৃক নিযুক্ত হয়ে থাকেন। তাদের কর্মের শর্তাদি জাতীয় সংসদের আইন সাপেক্ষে রাষ্ট্রপতির আদেশ দ্বারা নির্ধারিত হয়। সরকার ইচ্ছা করলেই কর্ম কমিশনের স্বাধীনতায় হস্তক্ষেপ করতে পারেন না। এর চেয়ারম্যান ও সদস্যদেরও নিয়মবহির্ভূতভাবে অপসারিত করা যায় না। তারা তাদের স্ব-স্ব কর্মক্ষেত্রে স্বতন্ত্র ও স্বাধীন। বাংলাদেশ কর্মকমিশন একটি স্বাধীন ও নিরপেক্ষ প্রতিষ্ঠান। তারা নিরপেক্ষতার সাথে প্রজাতন্ত্রের প্রশাসনিক কর্মকর্তা ও কর্মচারীদের বাছাই ও নিয়োগ দিয়ে থাকেন। জাতি, বর্ণ, ধর্ম, নারী-পুরষ কোনো ভেদাভেদ না করে সম্পূর্ণ মেধা ও যোগ্যতার ভিত্তিতে কর্মকর্তা-কর্মচারী বাছাই করে। এক্ষেত্রে কর্মকমিশন রাজনৈতিক চাপ, তদবির, হুমকি, প্রলোভন ইত্যাদি এড়িয়ে একটি ভালো প্রশাসন গড়ে তোলার ক্ষেত্রে গুরুত্বপূর্ণ ভূমিকা পালন করে। কারণ প্রতিষ্ঠানটি জানে দেশের প্রশাসন ব্যবস্থা ভালো হলে আইন-শৃঙ্খলা নিয়ন্ত্রণে থাকে এবং আইনের শাসন কার্যকর হয়। এ জন্য প্রয়োজন দক্ষ প্রশাসনিক কর্মকর্তা। আর দক্ষ প্রশাসনিক কর্মকর্তা নিয়োগ দানের ক্ষেত্রে বাংলাদেশ কর্মকমিশন সম্পূর্ণরূপে স্বাধীন ও স্বতন্ত্র থাকে। উপরের আলোচনার পরিপ্রেক্ষিতে বলা যায়, যোগ্য ও দক্ষ প্রশাসন ব্যবস্থা গড়ে তোলার জন্য কর্মকমিশনের স্বাধীনতা, গোপনীয়তা এবং নিরপেক্ষতা অপরিহার্য।"
        }
      ]
    },
    {
      "number": "9",
      "uddipok": "A→ প্রতিষ্ঠান বাংলাদেশের সকল আদালতে মামলা পরিচালনা করার ক্ষমতা আছে।' B→ প্রতিষ্ঠান 'রাষ্ট্রপতি কর্তৃক নিযুক্ত হবে। সংবিধান এবং সংসদের বিধান সাপেক্ষে তাঁর শর্তাবলী, রাষ্ট্রপতি কর্তৃক নির্ধারিত হবে। এটি আর্থিক নিরীক্ষা ও মান নিরীক্ষা পরিচালনার কাজ করে থাকে।'",
      "tag": "RUMC 23",
      "sub_questions": [
        {
          "label": "ক",
          "question": "নির্বাচন কমিশনের পক্ষে আইন-প্রণয়ন সম্পর্কিত বিষয় কোন মন্ত্রণালয় কর্তৃক সম্পাদিত হয়?",
          "explanation": "নির্বাচন কমিশনের পক্ষে আইন প্রণয়ন সম্পর্কিত বিষয় ‘আইন, বিচার ও সংসদ বিষয়ক মন্ত্রণালয়' কর্তৃক সম্পাদিত হয়।"
        },
        {
          "label": "খ",
          "question": "নির্বাচন কমিশনের দুইটি কাজ লিখো।",
          "explanation": "বাংলাদেশ নির্বাচন কমিশন একটি স্বাধীন সাংবিধানিক প্রতিষ্ঠান। সংবিধানের ১১৯ (১) নং অনুচ্ছেদ অনুযায়ী রাষ্ট্রপতি পদের ও সংসদের নির্বাচনের জন্য ভোটার তালিকা প্রস্তুতকরণে তত্ত্বাবধান, নির্দেশ ও নিয়ন্ত্রণ এবং অনুরূপ নির্বাচন পরিচালনার দায়িত্ব নির্বাচন কমিশনের ওপর ন্যস্ত থাকবে। নির্বাচন কমিশন সংবিধান ও আইনানুযায়ী যেসব কার্যাবলি সম্পাদন করে থাকে সেগুলোর মধ্যে দুটি কাজ হলো- ক. রাষ্ট্রপতি পদের নির্বাচন পরিচালনা ও তত্ত্বাবধান করা। খ. সংসদ সদস্যদের নির্বাচন পরিচালনা ও তত্ত্বাবধান করা।"
        },
        {
          "label": "গ",
          "question": "উদ্দীপক ‘A’ তে আলোচিত বিষয়টি চিহ্নিত করে আলোচনা করো।",
          "explanation": "উদ্দীপকে উল্লেখিত 'A'-তে আলোচিত বিষয়টি সাথে অ্যাটর্নি জেনারেল পদের মিল আছে। উদ্দীপকে 'A' প্রতিষ্ঠানের ক্ষেত্রে বলা হয়েছে, বাংলাদেশের সকল আদালতে মামলা পরিচালনা করার ক্ষমতা আছে। উত্ত প্রতিষ্ঠানের কাজের সাথে বাংলাদেশের একটি সাংবিধানিক পদ অ্যাটর্নি জেনারেলের কাজের মিল রয়েছে। বাংলাদেশ সংবিধান অনুযায়ী সুপ্রিম কোর্টের বিচারক হওয়ার যোগ্য কোনো ব্যক্তিকে রাষ্ট্রপতি অ্যাটর্নি জেনারেল পদে নিয়োগদান করবেন। বাংলাদেশ সংবিধানে বর্ণিত ৬৪ (১) অনুচ্ছেদ অনুযায়ী অ্যাটর্নি জেনারেলের পদ তৈরি করা হয়েছে। অ্যাটর্নি জেনারেল সরকারের প্রধান আইন উপদেষ্টা। তিনি পদাধিকারবলে বাংলাদেশ বার কাউন্সিল ও সকল বারের নেতা। অ্যাটর্নি জেনারেল দায়িত্ব পালনের জন্য বাংলাদেশের সকল আদালতে তার বক্তব্য পেশ করতে পারেন। সরকার আইন সংক্রান্ত যেসকল বিষয়ে পরামর্শ চাইবেন, সেসব বিষয়ে তিনি সরকারের পরামর্শক হিসেবে কাজ করবেন। তিনি সুপ্রিম কোর্টের হাইকোর্ট ও আপিল বিভাগে সরকারের পক্ষে ওকালতি করবেন। যেসব মামলায় সরকার জড়িত সেগুলোতে তিনি সরকারের পক্ষে মামলা পরিচালনা করবেন। এসব মামলা পরিচালনাকালে তিনি জনস্বার্থ এবং সরকারের দৃষ্টিভঙ্গি অনুযায়ী যুক্তি উপস্থাপন করবেন। এছাড়া তিনি রাষ্ট্রপতি কর্তৃক অর্পিত অন্যান্য সকল আইনি দায়িত্ব পালন করে থাকেন।। তাই বলা যায়, উদ্দীপকের প্রতিষ্ঠানটির সাথে বাংলাদেশের অ্যাটর্নি জেনারেলের পদের সাদৃশ্য রয়েছে।"
        },
        {
          "label": "ঘ",
          "question": "সাংবিধানিক প্রতিষ্ঠান হিসেবে উদ্দীপক ৪ তে আলোচিত বিষয়টির গুরুত্ব ব্যাখ্যা করো",
          "explanation": "মহাহিসাব নিরীক্ষক ও নিয়ন্ত্রক একটি সাংবিধানিক প্রতিষ্ঠান। প্রতিষ্ঠানটি জাতীয় অর্থের অভিভাবক হিসেবে বিভিন্ন গুরুত্বপূর্ণ দায়িত্ব পালন করেন। মহাহিসাব নিরীক্ষক ও নিয়ন্ত্রকই জাতীয় অর্থের অভিভাবক হিসেবে সাংবিধানিক পদে অধিষ্ঠিত থাকেন। সরকারের যেকোনো অপব্যয় বা অদক্ষতার ব্যাপারেও তিনি রিপোর্ট করতে পারেন। তিনিই বিভিন্ন অর্থনৈতিক হিসাব-নিকাশ অথবা অসামঞ্জস্যের মধ্যে সমন্বয় সাধন করেন। মহাহিসাব নিরীক্ষক অর্থনৈতিক নীতিনির্ধারণে বিতর্কিত বিষয়ে নিজস্ব মতামত প্রকাশ করতে পারেন। তিনি পার্লামেন্টের সরকারি অর্থ নিরীক্ষা কমিটির পথ প্রদর্শকরূপে কার্যসম্পাদন করেন। অনেক সময় অর্থনৈতিক ক্ষেত্রে শাসনতন্ত্রের ধারণাগুলো কতটুকু প্রয়োগ করা হচ্ছে তাও নিরীক্ষণ করেন। মহাহিসাব নিরীক্ষক প্রজাতন্ত্রের সরকারি হিসাব এবং সকল আদালত, সরকারি কর্তৃপক্ষ ও কর্মচারীর সরকারি হিসাব পরীক্ষা-নিরীক্ষা করেন। সে সম্পর্কে রিপোর্ট প্রদান করেন। তিনি সকল সরকারি নথিপত্র, বই, রসিদ, দলিল, নগদ অর্থ, স্ট্যাম্প, জামিন বা সরকারি সম্পত্তি পরীক্ষা করেন এবং রিপোর্ট দেন। সংসদের আইন দ্বারা প্রতিষ্ঠিত যেকোনো যৌথ সংস্থার হিসাব মহাহিসাব নিরীক্ষক নিরীক্ষা করেন এবং অনুরূপ হিসাব সম্পর্কে রিপোর্ট দেন। এছাড়া জাতীয় সংসদের আইন দ্বারা তার ওপর যেসব দায়িত্ব অর্পিত হয় তিনি সেসব দায়িত্ব সম্পাদন করেন। রাষ্ট্রপতির অনুমোদনক্রমে যে পদ্ধতি নির্ধারিত হয়, তিনি সে পদ্ধতিতে প্রজাতন্ত্রের হিসাব রাখেন। তিনি প্রজাতন্ত্রের হিসাব সম্পর্কিত রিপোর্ট 'মহাহিসাব নিরীক্ষকের রিপোর্ট', নামে রাষ্ট্রপতির নিকট উপস্থাপন করেন। পরিশেষে বলা যায়, সাংবিধানিক প্রতিষ্ঠান হিসেবে মহাহিসাব নিরীক্ষক ও নিয়ন্ত্রক অনেক গুরুত্বপূর্ণ দায়িত্ব পালন করেন থাকেন।"
        }
      ]
    },
    {
      "number": "10",
      "uddipok": "মিতু দ্বাদশ শ্রেণির ছাত্রী। কলেজ থেকে ফেরার পরেই তার প্রচণ্ড পেট ব্যাথা শুরু হয়। সে ভীষণ অসুস্থ হয়ে পরে। চিকিৎসকের শরণাপন্ন হলে বিভিন্ন পরীক্ষা নিরীক্ষার পরে চিকিৎসক জানতে চান কলেজ থেকে ফেরার সময় সে কি খেয়েছ। পরে সে মনে করে দেখে কলেজ থেকে ফেরার পথে সেদিন বাইরের ভাজা পোড়া খেয়েছিল।",
      "tag": "RUMC 23",
      "sub_questions": [
        {
          "label": "ক",
          "question": "AIDS-এর পূর্ণরূপ কী?",
          "explanation": "AIDS-এর পূর্ণরূপ Acquired Immune Deficiency Syndrome."
        },
        {
          "label": "খ",
          "question": "ইভটিজিং বলতে কী বোঝায়?",
          "explanation": "ইভটিজিং বলতে কোনো নারীকে প্রকাশ্যে যেকোনো ধরনের জ্বালাতন বা পরিহাস করাকে বোঝায়। কোনো নারী বা কিশোরীকে অশালীন মন্তব্য করা, ভয় দেখানো, কোনো কিছু ছুঁড়ে দেওয়া, ব্যক্তিত্বে লাগে এমন মন্তব্য করা, রাস্তায় হাঁটতে হাঁটতে ধাক্কা দেওয়া, অশ্লীল অঙ্গভঙ্গি করা, ইঙ্গিতপূর্ণ ইশারা দেওয়া, সিগারেটের ধোঁয়া গায়ে ছোঁড়া, উদ্দেশ্যমূলকভাবে পিছু নেওয়া, অশ্লীলভাবে প্রেম নিবেদন করা, উদ্দেশ্যমূলকভাবে গান বা ছড়া বা কবিতা আবৃত্তি করা, চিঠি লেখা, পথরোধ করে দাঁড়ানো, প্রেমে সাড়া না দিলে হুমকি প্রদান ইত্যাদি ইভটিজিং-এর অন্তর্ভুক্ত।"
        },
        {
          "label": "গ",
          "question": "উদ্দীপকে মিতুর এমন অসুস্থতার পেছনে কী কারণ ছিল বলে. তুমি মনে করো।",
          "explanation": "তারা উদ্দীপকে আলোচিত মিতুর এমন অসুস্থতার পেছনে যে কারণ ছিল তা হলো খাদ্যে ভেজাল। সাধারণভাবে খাদ্যে ভেজাল বলতে খাঁটি বা আসল পণ্যের সাথে নিম্নমানের পণ্য বা রাসায়নিক পদার্থের মিশ্রণ ঘটিয়ে বিক্রি করাকে বোঝায়। এতে দ্রব্যের গুণগত মান নষ্ট হওয়ার পাশাপাশি বিশুদ্ধতাও হারায়। বর্তমানে খাদ্যে ভেজাল একটি মারাত্মক সামাজিক ও রাষ্ট্রীয় সমস্যা হিসেবে পরিগণিত হয়। খাদ্যে ভেজালের অন্যতম প্রধান কারণ হলো অধিকতর মুনাফা অর্জন করা। খাদ্যদ্রব্যের সাথে ক্ষতিকারক রাসায়নিক পদার্থ মিশিয়ে কিছু অসাধু ব্যবসায়ী জনসাধারণের সাথে প্রতারণা করে। বর্তমান সময়ে বাংলাদেশের শহরাঞ্চলের নাগরিকরা খাদ্যে ভেজাল নিয়ে বেশ উদ্বিগ্ন। কারণ, তারাই খাদ্যে ভেজালের মুখোমুখি হয় বেশি। উদ্দীপকে বলা হয়েছে, দ্বাদশ শ্রেণির ছাত্রী মিতু কলেজ থেকে ফেরার পরেই প্রচণ্ড পেট ব্যথা শুরু হলে সে ভীষণ অসুস্থ হয়ে পড়ে। চিকিৎসকের শরণাপন্ন হলে তিনি জানতে চান কলেজ থেকে ফেরার পর সে কি খেয়েছে। তখন মিতুর মনে পড়ে কলেজ থেকে ফেরার পথে সে ভাড়া-পোড়া খেয়েছিল। এ থেকে বোঝা যায় তার অসুস্থতার পেছনের কারণটি হলো খাদ্যে ভেজাল। আমাদের দেশে সাধারণত খাদ্যের পচন ঠেকাতে ক্ষতিকারক রাসায়নিক দ্রব্য বেশি প্রয়োগ করা হয়, তাছাড়া ফলমূল তাড়াতাড়ি পাকাতেও ক্ষতিকর দ্রব্যের ব্যবহার হয়। তবে সবকিছুর মূল কথা হলো কিছু অসাধু ব্যবসায়ীদের পকেট ভারী করা। বিষাক্ত কেমিক্যালযুক্ত খাদ্য খেয়ে আমরা নানাভাবে ক্ষতিগ্রস্ত হচ্ছি। খাদ্যে ভেজালের রয়েছে স্বল্পমেয়াদি ও দীর্ঘমেয়াদি ভয়ঙ্কর প্রভাব। গর্ভবতী মা ও শিশুরা ক্ষতিগ্রস্ত হচ্ছে বেশি। বিভিন্ন ধরনের নতুন নতুন রোগ ক্রমাগত বেড়েই চলেছে।"
        },
        {
          "label": "ঘ",
          "question": "উক্ত এমন বিষয় প্রতিরোধে আমরা কী কী করতে পারি?",
          "explanation": "উক্ত বিষয় তথা খাদ্যে ভেজাল প্রতিরোধে আমরা বেশকিছু পদক্ষেপ গ্রহণ করতে পারি। শুধু, বেঁচে থাকার নিমিত্তেই নয় বরং আমাদের দেহ ও মনের সর্বাঙ্গীন সুষ্ঠু বিকাশ নির্ভর করে খাদ্যের ওপর। যে খাদ্য মানুষের শক্তির উৎস এবং বেঁচে থাকা ও বেড়ে ওঠার প্রধান উপাদান তাতে ভেজাল মেশালেই আবার তা বিষে পরিণত হয়। খাদ্যে ভেজাল প্রতিরোধ আজ তাই একটি জনগুরুত্বপূর্ণ বিষয়ে পরিণত হয়েছে। খাদ্যে ভেজাল প্রতিরোধে আমরা নানারকম পদক্ষেপ নিতে পারি। খাদ্যদ্রব্য ঠিক আছে বা ভেজালমুক্ত কিনা সে ব্যাপারে সরকারি ও বেসরকারিভাবে পরীক্ষা-নিরীক্ষার জন্য কার্যকর ব্যবস্থা গ্রহণ করা অধিক জরুরি। খাদ্যে ভেজাল প্রমাণিত হলে উৎপাদনকারী ও ব্যবসায়ীদের বিরুদ্ধে দৃষ্টান্তমূলক শাস্তি নিশ্চিত করতে হবে। বর্তমান বাংলাদেশ সরকার খাদ্যে ভেজাল রোধে 'নিরাপদ খাদ্য আইন-২০১৩' প্রণয়ন করেছে। এ আইনে অপরাধভেদে সর্বোচ্চ ৫ বছর কারাদণ্ড বা ১০ লাখ টাকা জরিমানা অথবা উভয় দণ্ডের বিধান রাখা হয়েছে। এ আইন যথাযথভাবে প্রয়োগ করলে খাদ্যে ভেজাল অনেকাংশে কমে আসবে। এর পাশাপাশি নিয়মিত ভ্রাম্যমাণ আদালত পরিচালনা করতে হবে। ভেজাল খাদ্য কীভাবে সমাজের ক্ষতি করছে এবং এর মারাত্মক পরিণতি বিষয়ে ব্যাপক প্রচার-প্রচারণার মাধ্যমে জনসচেতনতা গড়ে তুলতে হবে এছাড়া স্কুল, কলেজ, বিশ্ববিদ্যালয়, মাদ্রাসা, বিভিন্ন সামাজিক, সাংস্কৃতিক, ধর্মীয় প্রতিষ্ঠানে খাদ্যে ভেজালের কুফল সম্পর্কে প্রচারণা চালিয়ে একটি প্রতিরোধ আন্দোলন গড়ে তুলতে হবে। ভেজালের বিরুদ্ধে ব্যবসায়ী সম্প্রদায়সহ সামাজিক, রাজনৈতিক, সাংস্কৃতিক ও ধর্মীয় ব্যক্তিত্বদের কার্যকর উদ্যোগ গ্রহণ করা জরুরি। উপরে উল্লেখিত ব্যবস্থাগুলো গ্রহণ এবং যথাযথভাবে কার্যকর করা হলে খাদ্যে ভেজাল প্রতিরোধ করা যাবে।"
        }
      ]
    },
    {
      "number": "11",
      "uddipok": "বর্তমানে বৈশ্বিক জলবায়ুর পরিবর্তনের কারণে বিশ্ববাসী নানা ধরনের সমস্যার সম্মুখীন হচ্ছে। এর ফলে পাল্টে যাচ্ছে আবহাওয়ার ধরন, ঋতু বৈচিত্র্যের আসল রূপ। আমরা কখনো দেখতে পাচ্ছি অতি বৃষ্টি কখনো অনাবৃষ্টি, ঝড়, জ্বলোচ্ছাস ইত্যাদি। যা কিনা আমাদের আর্থ-সামাজিক জীবনে ব্যাপক প্রভাব রাখছে।",
      "tag": "RUMC 23",
      "sub_questions": [
        {
          "label": "ক",
          "question": "জব অরিয়েন্টেড সেন্টার কোথায় অবস্থিত?",
          "explanation": "জব অরিয়েন্টেড সেন্টার গাজীপুরের টঙ্গীতে অবস্থিত।"
        },
        {
          "label": "খ",
          "question": "দুর্নীতি বলতে কী বোঝায়?",
          "explanation": "দুর্নীতি বলতে ব্যক্তিগত স্বার্থ হাসিলের উদ্দেশ্যে ক্ষমতার অপব্যবহার করাকে বোঝায়। নীতি বা আইনবিরুদ্ধ কাজ করাই হলো দুর্নীতি। দুর্নীতি একধরনের সামাজিক ব্যাধি। ব্যক্তি বা গোষ্ঠীকর্তৃক অবৈধ পন্থায় নীতি বহির্ভূত বা জনস্বার্থবিরোধী কাজই দুর্নীতি। যেমন- ঘুষ ও স্বজনপ্রীতি উভয় কাজই দুর্নীতি। রাজনৈতিক এবং সরকারি ও বেসরকারি প্রশাসনে দুর্নীতি বলতে ব্যক্তিগত স্বার্থ বা লাভের জন্য কার্যালয়ের অপব্যবহারকে বোঝায়। প্রভাব খাটিয়ে ক্ষমতা অপব্যবহার করে ব্যক্তিগত সুবিধা অর্জনকেও দুর্নীতি বলে।"
        },
        {
          "label": "গ",
          "question": "উদ্দীপকে আলোচিত বিষয়টি পরিবর্তনের কারণসমূহ ব্যাখ্যা করো।",
          "explanation": "উদ্দীপকে আলোচিত বিষয়টি তথা জলবায়ুর পরিবর্তনের পিছনে অনেকগুলো কারণ রয়েছে। উদ্দীপকে বলা হয়েছে, বর্তমানে বৈশ্বিক জলবায়ুর পরিবর্তনের কারণে বিশ্ববাসী নানা ধরনের সমস্যার সম্মুখীন হচ্ছে। এর ফলে পাল্টে যাচ্ছে আবহাওয়ার ধরন, ঋতু বৈচিত্র্যের আসল রূপ। আমরা কখনো দেখতে পাচ্ছি অতি বৃষ্টি কখনো অনাবৃষ্টি, ঝড়, জ্বলোচ্ছ্বাস ইত্যাদি। এ থেকে বোঝা যায়, উক্ত সমস্যাগুলোর পেছনের কারণ হলো জলবায়ুর পরিবর্তন। জলবায়ু পরিবর্তনের মূল কারণ হলো পৃথিবীর উষ্ণায়ন। আন্তঃরাষ্ট্রীয় জলবায়ু পরিবর্তন প্যানেল (IPCC) এই উষ্ণতা বৃদ্ধির পেছনে মনুষ্যজনিত উষ্ণতা বৃদ্ধিকারক গ্রিনহাউজ গ্যাসের পরিমাণ বৃদ্ধিকে মূলত দায়ী করেছে। যদিও পৃথিবীর জলবায়ু পরিবর্তনের পেছনে কিছু প্রাকৃতিক কারণও দায়ী, কিন্তু তার প্রভাব অনেক কম ও অনেক ধীর প্রকৃতির। বিংশ শতাব্দীর প্রথমার্ধে বায়ুমণ্ডলে গ্রিনহাউজ গ্যাসের মাত্রা বৃদ্ধি এবং সূর্যরশ্যি থেকে নির্গত শক্তির পরিবর্তনের ফলে বৈশ্বিক তাপমাত্রা বেড়েছে। বিংশ শতাব্দীর দ্বিতীয়ার্ধে মূলত গ্রিনহাউজ গ্যাসের ঘনত্ব বৃদ্ধির কারণেই উষ্ণতা বেড়েছে। এছাড়া আরও অতিরিক্ত জীবাশ্ম জ্বালানি ও পারমাণবিকচুল্লির ব্যবহার; শিল্প কারখানার বর্জ্য ও কালো ধোঁয়া; সমুদ্রে তেজস্ক্রিয় বর্জ্য নিক্ষেপ; মাত্রাতিরিক্ত কৃত্রিম তন্তুর ব্যবহার; রাসায়নিক সার ও কীটনাশকের ব্যবহার বৃদ্ধি; অতিরিক্ত বৃক্ষ নিধন; মনুষ্য বসতি নির্মাণে বন বা বনাঞ্চল উজাড় প্রভৃতি জলবায়ু পরিবর্তনের জন্য দায়ী।"
        },
        {
          "label": "ঘ",
          "question": "উদ্দীপকের শেষোক্ত লাইনটি আলোচনা করো।",
          "explanation": "'জলবায়ুর পরিবর্তন আমাদের আর্থ-সামাজিক জীবনে ব্যাপক প্রভাব রাখছে।'- উদ্দীপকের এ লাইনটি যথার্থ। জলবায়ু পরিবর্তনের ফলে বাংলাদেশে সুদূরপ্রসারী প্রভাব দেখা যাবে। সমুদ্রের পানির উচ্চতা বেড়ে যাওয়ার ফলে উপকূলবর্তী অঞ্চলসমূহে সমুদ্রের পানি ঢুকে পড়বে। আর সমুদ্রের লবণাক্ত পানির প্রভাবে গাছপালা, মৎস্যখামার ও শস্যক্ষেত্রের ক্ষতি হবে। ইতোমধ্যেই এর প্রভাব লক্ষ করা যাচ্ছে। সুন্দরবনের জীব বৈচিত্র্য ধ্বংস হয়ে যাচ্ছে। উপকূলীয় এলাকার কৃষি জমিতে লবণাক্ততা বৃদ্ধি পেয়েছে। ফলে জমির উর্বরাশক্তি এবং কৃষি উৎপাদন কমে গেছে। অনেক রকম মিঠা পানির মাছ হারিয়ে যাচ্ছে। ধ্বংস হচ্ছে গাছপালা। এর প্রভাব পড়ছে মানুষের জীবন-জীবিকার ওপর। জলবায়ু পরিবর্তনের ফলে বাংলাদেশের উপকূলীয় অঞ্চলে এ পর্যন্ত কয়েকবার ঘূর্ণিঝড় ও জলোচ্ছ্বাস মারাত্মক আঘাত হেনেছে। এতে অসংখ্য মানুষের প্রাণহানি ঘটেছে। গবাদি পশু ও ফসলের ব্যাপক ক্ষয়ক্ষতি হয়েছে। জলবায়ু পরিবর্তনের ফলে বাংলাদেশে ঋতুচক্রের স্বাভাবিকতা নষ্ট হয়েছে। ফলে দেখা দিচ্ছে খরার মতো প্রাকৃতিক দুর্যোগ। প্রায় প্রতি বছর বসন্তের শেষ ও গ্রীষ্মের শুরুতে বাংলাদেশের উত্তরাঞ্চলে খরা দেখা দেয়। পানির অভাবে জমির সেচকাজ ব্যাহত হয়, ফসল নষ্ট হয়। বৃষ্টিপাতের অভাব ছাড়াও বিভিন্ন নদীর উজানে বাঁধ নির্মাণ, পরিবেশ দূষণ ইত্যাদি কারণেও খরা হয়। উপরে আলোচিত সমস্যাগুলো ছাড়াও জলবায়ু পরিবর্তনের ফলে মানুষ ও অন্যান্য প্রাণীর বিভিন্ন প্রকারের মারাত্মক রোগ দেখা দিচ্ছে। ক্যান্সার, চর্মরোগসহ নতুন নতুন রোগের আবির্ভাব ঘটছে। অর্থাৎ জলবায়ু পরিবর্তন বাংলাদেশের আর্থ-সামাজিক জীবনে মারাত্মক নেতিবাচক প্রভাব ফেলছে।"
        }
      ]
    }
  ]
}