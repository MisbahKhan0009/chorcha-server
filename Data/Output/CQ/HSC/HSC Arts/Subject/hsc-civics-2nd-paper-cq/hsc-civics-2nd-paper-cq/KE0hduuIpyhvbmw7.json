{
  "title": "আইডিয়াল স্কুল অ্যান্ড কলেজ ২০২৩",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "'ক' বিশ্বের বৃহৎ মুসলিম রাষ্ট্রটি ছিল 'খ' এর উপনিবেশ। এই শাসন থেকে মুক্তি পাওয়ার জন্য এবং নিজেদের দাবি দাওয়া আদায়ের জন্য 'ক' এর জনগণ সকল জাতি গোষ্ঠীর সমন্বয়ে একটি রাজনৈতিক দল গঠন করে। কিন্তু দলটি প্রতিষ্ঠিত হয়ে একপেশে নীতি বিশেষ করে বিশেষ ধর্মীয় লোকদের বঞ্চিত করার নীতি গ্রহণ করে। ফলে 'ক' রাষ্ট্রের বিশেষ ধর্মীয় লোকেরা পৃথক একটি রাজনৈতিক দল গঠন করে। কেননা তারা মনে করে প্রথম রাজনৈতিক দলটি দ্বারা তাদের দাবি দাওয়া পূরণ সম্ভব হবে না।",
      "tag": "ISCM 23",
      "sub_questions": [
        {
          "label": "ক",
          "question": "কত সালে বঙ্গভঙ্গ হয়েছিল?",
          "explanation": "বঙ্গভঙ্গ করা হয়েছিল ১৯০৫ সালে।"
        },
        {
          "label": "খ",
          "question": "দ্বি-জাতি তত্ত্ব বলতে কী বুঝ?",
          "explanation": "'দ্বি-জাতি তত্ত্ব' হলো ধর্মীয় পরিচয়ের ভিত্তিতে ভারত ও পাকিস্তান নামে দুটি স্বাধীন রাষ্ট্র গঠনের একটি রাজনৈতিক মতবাদ। মোহাম্মদ আলী জিন্নাহ ১৯৪০ সালের ২২-২৩ মার্চ লাহোরে অনুষ্ঠিত মুসলিম লীগের কাউন্সিলে সভাপতির ভাষণে মুসলমানদের জন্য একটি স্বতন্ত্র আবাসভূমি গঠনের লক্ষ্যে দ্বি-জাতি তত্ত্বের ব্যাখ্যা প্রদান করেন। তার মতে, হিন্দু-মুসলমান উভয় সম্প্রদায়ই ধর্মীয় দর্শন, সামাজিক রীতি, জীবন পরিচালনা, সাহিত্য, ইতিহাস প্রভৃতি ক্ষেত্রে দুটি স্বতন্ত্র অবস্থানে রয়েছে। সুতরাং জাতীয়তার মানদণ্ডে তারা পৃথক দুটি জাতি। তার এ মতবাদ 'দ্বি-জাতি তত্ত্ব' নামে পরিচিত।"
        },
        {
          "label": "গ",
          "question": "উদ্দীপকে বিশেষ ধর্মীয় গোষ্ঠীর রাজনৈতিক দল গঠনের সাথে ব্রিটিশ ভারতের কোন রাজনৈতিক দল গঠনের সাদৃশ্য রয়েছে- ব্যাখ্যা করো।",
          "explanation": "উদ্দীপকে বিশেষ ধর্মীয় গোষ্ঠীর রাজনৈতিক দল গঠনের সাথে ব্রিটিশ ভারতের মুসলিম লীগ দল গঠনের সাদৃশ্য রয়েছে। উদ্দীপকে বলা হয়েছে, 'ক' বিশ্বের বৃহৎ মুসলিম রাষ্ট্রটি ছিল 'খ'-এর উপনিবেশ। এই শাসন থেকে মুক্তি পাওয়ার জন্য এবং নিজেদের দাবি-দাওয়া আদায়ের জন্য 'ক'-এর জনগণ সকল জাতি-গোষ্ঠীর সমন্বয়ে একটি রাজনৈতিক দল গঠন করে। কিন্তু দলটি প্রতিষ্ঠিত হয়ে একপেশে নীতি বিশেষ ধর্মের লোকদের বঞ্চিত করার নীতি গ্রহণ করে। ফলে উক্ত রাষ্ট্রের বিশেষ ধর্মের লোকেরা পৃথক একটি রাজনৈতিক দল গঠন করে। কেননা তারা মনে করে প্রথম রাজনৈতিক দলটি দ্বারা তাদের দাবি-দাওয়া পূরণ সম্ভব হবে না। ব্রিটিশ ভারতের মুসলিম লীগ গঠনের ক্ষেত্রেও একই পরিস্থিতি লক্ষ করা যায়। ১৮৮৫ সালৈ কংগ্রেস প্রতিষ্ঠিত হলে তারা ভারতবাসীর আর্থ-সামাজিক, রাজনৈতিক এবং প্রশাসনিক বিভিন্ন দাবি-দাওয়া ব্রিটিশ সরকারের নিকট তুলে ধরে। ফলে অল্প সময়ের মধ্যেই দলটি সমগ্র ভারতবাসীর সমর্থন লাভে সচেষ্ট হয়। কিন্তু ১৯০৫ সালে বঙ্গভঙ্গ হলে কংগ্রেসের অধিকাংশ হিন্দু নেতারা এ নীতির তীব্র বিরোধিতা করে এবং বঙ্গভঙ্গ বিরোধী আন্দোলন গড়ে তোলে। ফলে শুরু হয় হিন্দু-মুসলিম স্বার্থের অনুকূল কোনো দল নয়। এমতাবস্থায় অনগ্রসর ও অবহেলিত মুসলমানদের এগিয়ে নেওয়ার জন্য প্রগতিশীল নেতৃস্থানীয় মুসলমানরা একটি রাজনৈতিক সংগঠনের প্রয়োজনীয়তা অনুভব করেন। এরই ধারাবাহিকতায় ১৯০৫ সালে মুসলিম লীগের আত্মপ্রকাশ ঘটে। তাই বলা যায় যে, উদ্দীপকের বিশেষ ধর্মের লোকদের রাজনৈতিক দল গঠনের উদ্দেশ্য ও মুসলিম লীগ গঠনের প্রেক্ষাপট অভিন্ন।"
        },
        {
          "label": "ঘ",
          "question": "পাকিস্তান রাষ্ট্র সৃষ্টিতে উক্ত রাজনৈতিক দলের ভূমিকা আলোচনা করো।",
          "explanation": "পাকিস্তান সৃষ্টিতে উক্ত দল তথা মুসলিম লীগের ভূমিকা অত্যন্ত তাৎপর্যপূর্ণ। ভারতবর্ষের রাজনৈতিক ও শাসনতান্ত্রিক অগ্রগতিতে এবং পরবর্তীকালে পাকিস্তান ও ভারত নামের দুটি স্বাধীন রাষ্ট্রের সৃষ্টির ক্ষেত্রে ১৯০৬ সালে প্রতিষ্ঠিত মুসলিম লীগ এক অনন্যসাধারণ ভূমিকা পালন করে। পাকিস্তান রাষ্ট্রের জন্মের ক্ষেত্রে এ সংগঠনটির ভূমিকা খুবই গুরুত্বপূর্ণ। উদ্দীপকে উল্লেখিত মুসলিম লীগের অধীনেই পাকিস্তানের মোহাম্মদ আলী জিন্নাহ যে 'দ্বিজাতি তত্ত্ব' (Two nation Theory) তুলে ধরেন তার ভিত্তিতে ১৯৪৭ সালে ভারতবর্ষ বিভক্ত হয়ে পাকিস্তান ও ভারতীয় ইউনিয়ন নামে দুটি স্বাধীন সার্বভৌম রাষ্ট্রের সৃষ্টি হয়। এছাড়া ১৯৪০ সালের ঐতিহাসিক লাহোর প্রস্তাবে প্রথমবারের মতো মুসলিম লীগ ভারতবর্ষের সংকট সমাধানের জন্য সুনির্দিষ্ট ও সুস্পষ্ট প্রস্তাব পেশ করে। এই লাহোর প্রস্তাবের ভিত্তি ছিল জিন্নাহর দ্বিজাতি তত্ত্ব। এ দ্বিজাতি তত্ত্বের ভিত্তিতে মুসলমানরা তাদের পৃথক আবাসভূমির প্রয়োজনীয়তা তুলে ধরেন। পরিশেষে বলা যায়, পাকিস্তান রাষ্ট্রের জন্মের ক্ষেত্রে মুসলিম লীগের ভূমিকা ছিল গুরুত্বপূর্ণ।"
        }
      ]
    },
    {
      "number": "2",
      "uddipok": "",
      "tag": "ISCM 23",
      "sub_questions": [
        {
          "label": "ক",
          "question": "কোন ভারতীয় কাউন্সিল আইনকে মর্লে-মিন্টো সংস্কার আইন বলা হয়?",
          "explanation": "১৯০৯ সালের ভারতীয় কাউন্সিল আইনকে মর্লে-মিন্টো সংস্কার আইন বলা হয়।"
        },
        {
          "label": "খ",
          "question": "মজলুম জননেতা বলা হয় কাকে এবং কেন?",
          "explanation": "মওলানা আবদুল হামিদ খান ভাসানী শোষিত ও নিপীড়িত মানুষের স্বার্থ নিয়ে আজীবন আন্দোলন ও সংগ্রাম করেছেন বলে তাকে মজলুম জননেতা হিসেবে অভিহিত করা হয়। মওলানা আব্দুল হামিদ খান ভাসানী অবহেলিত মানুষের জন্য সারাজীবন কাজ করে গেছেন। অত্যাচার, শোষণ ও জুলুমের বিরুদ্ধে ছিল তার পথ চলা। তিনি কৃষক, শ্রমিক ও জনগণের অধিকার আদায়ের সংগ্রামে ছিলেন বদ্ধপরিকর। এ সংগ্রামে তিনি বার বার অত্যাচারিত, নির্যাতিত ও উৎপীড়িত হয়েছেন। জনদরদি এই নেতা শোষণ ও নির্যাতনের বিরুদ্ধে সাধারণ নিপীড়িত মানুষের স্বার্থে আজীবন সোচ্চার ছিলেন। এ কারণে তাকে মজলুম জননেতা বলে অভিহিত করা হয়।"
        },
        {
          "label": "গ",
          "question": "উপরের প্রদর্শিত ছকে ব্রিটিশ সরকারের কোন পরিকল্পনা ফুটে উঠেছে? তার প্রেক্ষাপট বর্ণনা করো।",
          "explanation": "উদ্দীপকে প্রদর্শিত ছকে ১৯৪৬ সালের মন্ত্রিমিশন পরিকল্পনা ফুটে উঠেছে। ব্রিটেনে দ্বিতীয় বিশ্বযুদ্ধোত্তর সাধারণ নির্বাচনে লেবার পার্টি বিপুলভাবে জয়লাভ করে। দ্বিতীয় বিশ্বযুদ্ধের পর আন্তর্জাতিক রাজনীতির পটপরিবর্তন হলে ব্রিটিশ সরকারও তাদের নীতির পরিবর্তন ঘটায়। ১৯৪৫ সালের শুরুতে ব্রিটিশ পার্লামেন্টে ভারতীয় রাজনৈতিক পরিস্থিতি মোকাবিলা করার দাবি ওঠে। এ উদ্দেশে ১৯৪৬ সালে ব্রিটেনের মন্ত্রিসভার তিনজন সদস্য ভারতে আসেন। এরা হলেন- স্যার স্ট্যাফোর্ড ক্রিপস, লর্ড পেথিক লরেল এবং এভি আলেকজান্ডার। তারা ভারতের ভবিষ্যৎ সংবিধান রচনার উদ্দেশ্যে হিন্দু-মুসলিম অনৈক্য দূর করার জন্য কংগ্রেস ও মুসলিম লীগ নেতৃবৃন্দের সাথে আলাপ-আলোচনা করেন। কিন্তু উভয় দলের মাঝে আপসমূলক আলোচনা না হওয়ায় মন্ত্রিমিশন তাদের নিজস্ব পরিকল্পনা গ্রহণ করে। উদ্দীপকের ছকে উল্লেখিত ভারতীয় ইউনিয়ন তিনটি গ্রুপের সমন্বয়ে গঠিত। ঠিক একইভাবে মন্ত্রিমিশন পরিকল্পনা অনুযায়ী ভারতীয় ইউনিয়নও তিনটি গ্রুপের সমন্বয়ে গঠিত ছিল।"
        },
        {
          "label": "ঘ",
          "question": "উক্ত পরিকল্পনা কেন ব্যর্থ হয়েছিল বিশ্লেষণ করো।",
          "explanation": "উক্ত পরিকল্পনা অর্থাৎ মন্ত্রিমিশন পরিকল্পনা ব্যর্থ হওয়ার অন্যতম কারণ কংগ্রেস-মুসলিম লীগের মতপার্থক্য। ১৯৪৬ সালের মন্ত্রিমিশন পরিকল্পনার ব্যর্থতার কারণগুলি হলো- প্রথমত, মূল পরিকল্পনার ক্ষেত্রে কংগ্রেস ও মুসলিম লীগ কেউই একমত হতে পারেনি। ফলে মন্ত্রিমিশন পরিকল্পনা ব্যর্থ হয়। দ্বিতীয়ত, ১৯৪৬ সালের ২৯ জুন ব্রিটিশ সরকার অন্তর্বর্তীকালীন সরকার স্থগিত রেখে তত্ত্বাবধায়ক সরকার গঠন করে। এই সরকারে কংগ্রেস যোগদান করলেও মুসলিম লীগ যোগদানে অস্বীকার করে। ফলে মন্ত্রিমিশন পরিকল্পনা ব্যর্থ হয়। তৃতীয়ত, ১৯৪৬ সালের ২৪ আগস্ট কংগ্রেস জওহরলাল নেহেরুর নেতৃত্বে ১২ সদস্য বিশিষ্ট অন্তর্বর্তীকালীন সরকার গঠন করে। সেদিনটিকে মুসলিম লীগ কালো দিবস হিসেবে পালন করে। ফলে কংগ্রেস ও মুসলিম লীগের মধ্যে গোলযোগ শুরু হয়, যা সাম্প্রদায়িক দাঙ্গায় রূপ লাভ করে। চতুর্থত, মুসলিম লীগ এক সময় অন্তর্বর্তীকালীন সরকারে যোগদান করলেও সাম্প্রদায়িক দাঙ্গার ফলে অন্তর্বর্তীকালীন সরকার বেশি দিন টিকতে পারেনি। পরিশেষে বলা যায় যে, কংগ্রেস ও মুসলিম লীগের দ্বন্দ্ব এবং সাম্প্রদায়িক দাঙ্গার কারণে মন্ত্রিমিশন পরিকল্পনা ব্যর্থ হয়।"
        }
      ]
    },
    {
      "number": "3",
      "uddipok": "'Y' একটি অঞ্চলের জনগণ পাঠ্যপুস্তকে তাদের নিজস্ব বর্ণমালা ব্যবহার করার জন্য শাসকগোষ্ঠীর কাছে দাবি জানিয়ে আসছিলো। দীর্ঘ সংগ্রামের পর তাদের দাবি স্বীকৃতি পায়। ফলে বৃহৎ রাষ্ট্রটির ঐক্য সুদৃঢ় হয়। মি. 'X' তার দেশের জনগণের মুক্তির জন্য এক সুচিন্তিত কর্মসূচি গ্রহণ করে। যা বাঙালির মুক্তির সনদ এবং ম্যাগনাকার্টার সাথে তুলনা করা হয়েছে।",
      "tag": "ISCM 23",
      "sub_questions": [
        {
          "label": "ক",
          "question": "২১ দফার প্রথম দফা কী ছিল?",
          "explanation": "২১ দফার প্রথম দফা ছিল বাংলাকে পাকিস্তানের অন্যতম রাষ্ট্রভাষা করা।"
        },
        {
          "label": "খ",
          "question": "১৯৫৪ সালের নির্বাচনে মুসলীম লীগের পরাজয়ের কারণ কী কী ছিল?",
          "explanation": "যোগ্য নেতৃত্বের অভাবসহ বিভিন্ন রাজনৈতিক, অর্থনৈতিক পরিস্থিতি, আমলাদের দৌরাত্ম্য ও অগণতান্ত্রিক কার্যকলাপের কারণে ১৯৫৪ সালের নির্বাচনে মুসলিম লীগ পরাজিত হয়েছিল। পাকিস্তান সৃষ্টির পর কেন্দ্রীয়ভাবে মুসলিম লীগ সরকার একক আধিপত্যের মাধ্যমে নিয়ন্ত্রণ বজায় রাখতে চাইলেও পূর্ব বাংলার জনগণ তা মেনে নেয়নি। জিন্নাহর মৃত্যুর পর যোগ্য নেতার রাজনৈতিক শূন্যতা সৃষ্টি হয় এবং দুর্নীতির কারণে সরকারের অর্থনৈতিক মেরুদণ্ড ভেঙ্গে যায়। এসব কারণে ১৯৫৪ সালের নির্বাচনে জনগণ মুসলিম লীগকে প্রত্যাখ্যান করে।"
        },
        {
          "label": "গ",
          "question": "'Y' অঞ্চলের উল্লিখিত ঘটনার সাথে স্বাধীনতাপূর্ব বাংলাদেশের কোন আন্দোনের মিল পাওয়া যায়? ব্যাখ্যা করো।",
          "explanation": "'Y' অঞ্চলের উল্লেখিত ঘটনার সাথে স্বাধীনতাপূর্ব বাংলাদেশের ভাষা আন্দোলনের মিল পাওয়া যায়। ১৯৪৭ সালে পাকিস্তান সৃষ্টির পর থেকেই দেশটির রাষ্ট্রভাষা কী হবে তা নিয়ে মতবিরোধ শুরু হয়। পাকিস্তানের মোট জনগোষ্ঠীর ৫৬ শতাংশ মানুষের মুখের ভাষাকে বাদ' দিয়ে পাকিস্তানি শাসকগোষ্ঠী ৫ম স্থানীয় ভাষা উর্দুকে রাষ্ট্রভাষা করার সিদ্ধান্ত গ্রহণ করে। মোহাম্মদ আলী জিন্নাহ এবং খাজা নাজিমুদ্দিন উর্দুকে পাকিস্তানের একমাত্র রাষ্ট্রভাষা করার ঘোষণা দেন। পূর্ব পাকিস্তানের ছাত্র ও তরুণসমাজ এ ঘোষণার প্রতিবাদ জানায় এবং তীব্র আন্দোলন গড়ে তোলে। ১৯৫২ সালের ২১ ফেব্রুয়ারি তারা পূর্ব পাকিস্তানব্যাপী রাষ্ট্রভাষা দিবস পালনের ঘোষণা দেয়। এ কর্মসূচিকে বানচাল করার জন্য শাসকগোষ্ঠী ১৪৪ ধারা জারি করে। ফিন্তু ঢাকায় ছাত্র-জনতা ১৪৪ ধারা ভঙ্গ করে মিছিল বের করে। মিছিলে পুলিশ গুলি করলে শহিদ হন সালাম, বরকত, জব্বার, রফিকসহ আরো অনেকে। ফলে ভাষা আন্দোলন আরো বেগবান হয়। এ আন্দোলনের ফলশ্রুতিতে পাকিস্তান সরকার বাংলাকে পাকিস্তানের অন্যতম রাষ্ট্রভাষা হিসেবে স্বীকৃতি দিতে বাধ্য হয়। উদ্দীপকে বলা হয়েছে 'Y' অঞ্চলের জনগণ পাঠ্যপুস্তকে তাদের নিজস্ব বর্ণমালা ব্যবহার করার জন্য শাসকগোষ্ঠীর কাছে দাবি জানিয়ে আসছিল। দীর্ঘ সংগ্রামের পর তাদের দাবি স্বীকৃতি পায়। ফলে রাষ্ট্রটির ঐক্য সুদৃঢ় হয়। এখানে বাংলাদেশের ভাষা আন্দোলনের প্রতি ইঙ্গিত করা হয়েছে। পাকিস্তানি শাসকগোষ্ঠী ৫৬.৪ শতাংশ মানুষের মাতৃভাষা বাংলাকে বাদ দিয়ে উর্দুকে পাকিস্তানের একমাত্র রাষ্ট্রভাষা করার প্রস্তাব করলে পূর্ব পাকিস্তানের জনগণ আন্দোলন সংগ্রাম শুরু করে। উত্ত আন্দোলনের চাপে বাধ্য হয়ে পাকিস্তান সরকার বাংলাকে পাকিস্তানের। অন্যতম রাষ্ট্রভাষা হিসেবে স্বীকৃতি দেয়। কাজেই বলা যায়, উদ্দীপকে উল্লেখিত ঘটনার সাথে উক্ত বিষয়টির সাদৃশ্য রয়েছে।"
        },
        {
          "label": "ঘ",
          "question": "বাঙালির মুক্তি সংগ্রামের উদ্দীপকে বর্ণিত (মি. 'X' এর অঞ্চলের) কর্মসূচির প্রভাব বিশ্লেষণ করো।",
          "explanation": "বাঙালির মুক্তি সংগ্রামে উদ্দীপকে বর্ণিত কর্মসূচি তথা ৬ দফা কর্মসূচির প্রভাব ছিল অত্যন্ত গুরুত্বপূর্ণ। পাকিস্তানের স্বৈরশাসক গোষ্ঠীর শোষণ, নির্যাতন ও অবিচারের বিরুদ্ধে ছয় দফা ছিল একটি বলিষ্ঠ পদক্ষেপ। এ আন্দোলন ছিল শোষকের হাত থেকে শোষিতের অর্থনৈতিক, সামাজিক ও রাজনৈতিক অধিকার আদায়ের হাতিয়ার। ১৯৬৬ সালের ছয় দফার মাধ্যমে বাঙালিরা প্রথম লিখিতভাবে স্বায়ত্তশাসনের দাবি পেশ করে যা ছিল সমগ্র বাংলার জনগণের প্রাণের দাবি। এর মাধ্যমে প্রমাণিত হয়, বাঙালিদের সাফল্য লাভ করার কৌশল বা সামর্থ্য আছে। তদানীন্তন পূর্ব পাকিস্তানের অধিকাংশ শিল্প-কারখানা, ব্যাংক, বিমা প্রভৃতি পশ্চিম পাকিস্তানি পুঁজিপতিরা একচেটিয়া নিয়ন্ত্রণ করতো। দেশের সমুদয় সম্পদ ২২টি অবাঙালি পরিবারের মধ্যে কুক্ষিগত ছিল। বাঙালির স্বায়ত্তশাসনের দাবিকে নস্যাৎ করার জন্য সরকার নানা টাল-বাহানা করেছিল। কিন্তু এসব উপেক্ষা করে জনমত ক্রমেই ছয় দফার প্রতি সহানুভূতিপ্রবণ হতে থাকে। ছয় দফাকে তারা মুক্তির একমাত্র উপায় বলে গ্রহণ করে। কেননা নাগরিক হিসেবে মানসম্মত জীবনযাপনের জন্য যেসব সুযোগ-সুবিধা দরকার তা-ই ছিল ছয় দফার বিষয়বস্তু। অবশেষে ১৯৭০ সালের নির্বাচনে আওয়ামী লীগের বিপুল সংখ্যাগরিষ্ঠতা ছয় দফা তথা স্বায়ত্তশাসনের দাবিকে ত্বরান্বিত করে। এই দাবিতে উজ্জীবিত হয়েই বাঙালিরা ১৯৭১ সালে মুক্তি আন্দোলনে ঝাঁপিয়ে পড়ে। ফলশ্রুতিতে আমরা মুক্তি বা স্বাধীনতা অর্জন করতে পেরেছি। আলোচনা শেষে বলা যায়, ৬ দফা দাবির মাধ্যমে পূর্ব পাকিস্তানের জনগণকে পাকিস্তানি শাসকগোষ্ঠীর বৈষম্য ও দমন-পীড়নের বিরুদ্ধে ঐক্যবদ্ধ করে। ৬ দফা কেন্দ্রিক আন্দোলনের পথ ধরে বাংলাদেশ স্বাধীনতা লাভ করে।"
        }
      ]
    },
    {
      "number": "4",
      "uddipok": "",
      "tag": "ISCM 23",
      "sub_questions": [
        {
          "label": "ক",
          "question": "শেখ মুজিবুর রহমানকে বঙ্গবন্ধু উপাধিতে ভূষিত করেন কে?",
          "explanation": "শেখ মুজিবুর রহমানকে বঙ্গবন্ধু উপাধিতে ভূষিত করেন তোফায়েল আহমেদ।"
        },
        {
          "label": "খ",
          "question": "অপারেশন সার্চলাইট বলতে কী বুঝ?",
          "explanation": "১৯৭১ সালের ২৫ মার্চ রাতে পাকিস্তানি হানাদার বাহিনী নিরীহ, নিরস্ত্র বাঙালির ওপর যে হত্যাযজ্ঞ চালায়, তা 'অপারেশন সার্চলাইট' নামে পরিচিত। পাকিস্তানের তৎকালীন প্রেসিডেন্ট ইয়াহিয়া খানের নির্দেশে পাকিস্তানি সেনাবাহিনী ১৯৭১ সালের ২৫ মার্চ রাতে রাজারবাগ পুলিশ লাইন, পিলখানার ই পি আর ঘাঁটি, ঢাকা বিশ্ববিদ্যালয় এলাকা, পুরোনো ঢাকার হিন্দুপ্রধান এলাকাসহ পূর্ব বাংলার বিভিন্ন স্থানে ভয়াবহ গণহত্যা চালায়। এ নারকীয় অভিযানের সাংকেতিক নাম ছিল 'অপারেশন সার্চলাইট'।"
        },
        {
          "label": "গ",
          "question": "উল্লিখিত তথ্যচিত্র-১, তোমার পাঠ্য বইয়ে বর্ণিত যে সরকারকে নির্দেশ করে, উহা গঠনের প্রেক্ষাপট বর্ণনা করো।",
          "explanation": "উল্লিখিত তথ্যটি আমার পাঠ্যবইয়ের মুজিবনগর সরকারকে নির্দেশ করে। ১৯৭১ সালের ১০ এপ্রিলের ঘোষণা অনুযায়ী স্বাধীন গণপ্রজাতন্ত্রী বাংলাদেশের 'প্রবাসী সরকার' গঠন করা হয় যা মুজিবনগর সরকার নামে পরিচিত। এ সরকারের রাষ্ট্রপতি ছিলেন বঙ্গবন্ধু শেখ মুজিবুর রহমান। এছাড়া উপরাষ্ট্রপতি ছিলেন সৈয়দ নজরুল ইসলাম, প্রধানমন্ত্রী ছিলেন তাজউদ্দীন আহমদ, অর্থমন্ত্রী ছিলেন ক্যাপ্টেন (অব.) মনসুর আলী এবং স্বরাষ্ট্রমন্ত্রী ছিলেন এ এইচ এম কামারুজ্জামান। উদ্দীপকে বর্ণিত মুজিবনগর সরকার গঠনের প্রেক্ষাপটের দিকে লক্ষ করলে দেখা যায়, ১৯৭১ সালের ২৬শে মার্চ বঙ্গবন্ধুর স্বাধীনতা ঘোষণার কথা প্রচার হওয়ার পর ধীরে ধীরে দেশের বিভিন্ন স্থানে পাকিস্তানি সেনাদের প্রতিরোধ করার কিছু বিক্ষিপ্ত ঘটনা ঘটে। প্রাথমিক প্রতিরোধের পর পাকিস্তানি বাহিনীর প্রবল আক্রমণের মুখে টিকতে না পেরে বাঙালি মুক্তিযোদ্ধারা সীমান্ত শহর ও প্রত্যন্ত এলাকাসমূহে অবস্থান নেয়। সেই সঙ্গে দেশের অসংখ্য মানুষ পাকিস্তানি হামলা থেকে প্রাণ বাঁচাতে সীমান্ত পার হয়ে প্রতিবেশী রাষ্ট্র ভারতে আশ্রয় নিতে থাকে। এমন প্রেক্ষাপটেই মুক্তিযুদ্ধ ও বাংলাদেশ সরকারের কার্যক্রম পরিচালনার জন্য প্রথম সরকার গঠনের উদ্যোগ নেওয়া হয়। ১৯৭১ সালের ১০ এপ্রিল কুষ্টিয়া জেলার মেহেরপুরের বৈদ্যনাথতলা গ্রামে আওয়ামী লীগের জাতীয় ও প্রাদেশিক পরিষদের সদস্যদের দ্বারা বাংলাদেশের স্বাধীনতার ঘোষণা আদেশ জারি করা হয়। এ ঘোষণা অনুযায়ী বঙ্গবন্ধু শেখ মুজিবুর রহমানকে রাষ্ট্রপতি ও সশস্ত্র বাহিনীসমূহের সর্বাধিনায়ক করে গণপ্রজাতন্ত্রী বাংলাদেশের অস্থায়ী সরকার গঠন করা হয়। বাংলাদেশের এ প্রথম অস্থায়ী সরকার 'মুজিবনগর সরকার' বা প্রবাসী সরকার নামেও অভিহিত হয়। ১৭ এপ্রিল তারিখে মুজিবনগর সরকার শপথ গ্রহণ করে।"
        },
        {
          "label": "ঘ",
          "question": "উদ্দীপকে তথ্যচিত্র-২-এ, ঘটনার পটভূমি বিশ্লেষণ করো।",
          "explanation": "উদ্দীপকে তথ্যচিত্র ২-এ ঘটনায় বাংলাদেশের মুক্তিযুদ্ধকে ইঙ্গিত করা হয়েছে। ১৯৭১ সালের ২৬ মার্চ বঙ্গবন্ধুর স্বাধীনতা ঘোষণার মধ্য দিয়ে শুরু হয় মুক্তিযুদ্ধ। জেনারেল এম এ জি ওসমানীর নেতৃত্বে সাবেক ইস্ট বেঙ্গল রেজিমেন্ট, সাবেক ইপিআর, পুলিশ, আনসার, ছাত্র, যুবক, কৃষকসহ যুদ্ধে ইচ্ছুক লোকদের নিয়ে' গঠিত হয় মুক্তিবাহিনী। এ বাহিনী বীর বিক্রমে পাকিস্তানি হানাদার বাহিনীকে মোকাবিলা শুরু করে। বর্বর হানাদার বাহিনী বাংলার দখলকৃত অঞ্চলসমূহে নির্বিচারে গণহত্যা, ধর্ষণ, অগ্নিসংযোগ, লুটতরাজ প্রভৃতি জঘন্যতম অপকর্মে লিপ্ত হয়। বাঙালি যুবক সম্প্রদায় বাংলাদেশের অভ্যন্তরে গ্রাম-গঞ্জ ও শহরে গোপনে সংগঠিত হয়ে পাক বাহিনীকে গেরিলা পদ্ধতিতে পর্যুদস্ত করতে থাকে। মুক্তিযুদ্ধ চলাকালে এক পর্যায়ে ভারত সরকার সেনাবাহিনী দিয়ে বাংলাদেশকে সহায়তা করতে থাকে। এ বাহিনীটি মিত্র বাহিনী নামে পরিচিত ছিল। পাকিস্তানি বাহিনীকে কোণঠাসা করার লক্ষ্যে ২১ নভেম্বর মুক্তিবাহিনী ও মিত্রবাহিনীর সমন্বয়ে যৌথ কমান্ড গঠন করা হয়। এ যৌথ বাহিনী গুরুত্বপূর্ণ যুদ্ধ তৎপরতা শুরু করলে হানাদার বাহিনীর পরাজয় অবশ্যম্ভাবী হয়ে পড়ে। যৌথ বাহিনীর প্রচেষ্টায় বাংলাদেশের মুক্তিযুদ্ধের পরিসমাপ্তি ঘটে ১৯৭১ এর ১৬ ডিসেম্বর। ওই দিন পাকিস্তানি বাহিনী আর কোনো গত্যন্তর না পেয়ে তাদের শোচনীয় পরাজয় মেনে নেয় এবং যৌথবাহিনীর কাছে আত্মসমর্পণ করে। এর মাধ্যমে পৃথিবীর বুকে চিত্রিত হয় লাল-সবুজের মানচিত্র। পরিশেষে বলা যায়, ১৯৫২ সালের ভাষা আন্দোলনের মাধ্যমে যে বাঙালি জাতীয়তাবাদের বীজ রোপিত হয়েছিল নানা আন্দোলন সংগ্রামের মাধ্যমে ১৯৭১ সালের ১৬ ডিসেম্বর তা পরিপূর্ণতা লাভ করে। বিশ্বের মানচিত্রে অভ্যুদয় ঘটে সার্বভৌম বাংলাদেশ রাষ্ট্রের।"
        }
      ]
    },
    {
      "number": "5",
      "uddipok": "মি' 'X' একজন ধর্মপ্রাণ ও সমাজ সংস্কারক। তিনি মানুষকে কুসংস্কার মুক্ত করতে একটি আন্দোলনের ডাক দেন। তার উদ্দেশ্য ছিল সকলেই যেন ধর্মের প্রকৃত বক্তব্য জেনে ধর্মীয় অনুশাসন মেনে চলে।",
      "tag": "ISCM 23",
      "sub_questions": [
        {
          "label": "ক",
          "question": "মীর নিসার আলী কে ছিলেন?",
          "explanation": "তিতুমীরের আসল নাম সৈয়দ মীর নিসার আলী।"
        },
        {
          "label": "খ",
          "question": "ফরায়েজি আন্দোলন বলতে কী বোঝ?",
          "explanation": "ফরায়েজি আন্দোলন বলতে হাজী শরীয়তউল্লাহ কর্তৃক পরিচালিত ফরজভিত্তিক ধর্মীয় সংস্কার আন্দোলনকে বোঝায়। ১৮১৮ সালে হাজী শরীয়তউল্লাহ মক্কা থেকে দেশে ফিরে আসেন। দেশে ফিরে তিনি দেখলেন, মুসলমানরা নানাপ্রকার কুসংস্কারে লিপ্ত। তারা কবর পূজা, পীর পূজা, ওরস ও মানত করে পরিত্রাণ পাবে বলে মনে করত। এ অবস্থা দেখে হাজী শরীয়তউল্লাহ ধর্মীয় সংস্কার আন্দোলনের ডাক দেন। এতে ইসলাম ধর্মের পাঁচটি ফরজ পালনের ওপর সর্বাধিক গুরুত্বারোপ করা হয়। এই আন্দোলনই ইতিহাসে ফরায়েজি আন্দোলন নামে পরিচিত।"
        },
        {
          "label": "গ",
          "question": "উদ্দীপকে বর্ণিত মি' 'X' এর সাথে তোমার পাঠ্যপুস্তকে বর্ণিত কোন ব্যক্তিত্বের মিল পাওয়া যায়- তা ব্যাখ্যা করো।",
          "explanation": "উদ্দীপকে বর্ণিত মি' 'X' এর সাথে আমার পাঠ্যপুস্তকে বর্ণিত ব্যকিত্ব হাজী শরীয়তউল্লাহর মিল পাওয়া যায়। উদ্দীপকে বলা হয়েছে, মি' 'X' একজন ধর্মপ্রাণ ও সমাজ সংস্কারক। তিনি মানুষকে কুসংস্কার মুক্ত করতে একটি ধর্মীয় আন্দোলনের ডাক দেন। তার উদ্দেশ্য ছিল সকলেই যেন ধর্মের প্রকৃত বক্তব্য জেনে ধর্মীয় অনুশাসন মেনে চলে। এ থেকে বোঝা যায়, জনাব নূরুল হকের কর্মকাণ্ডের সাথে হাজী শরীয়তউল্লাহর মিল রয়েছে। হাজী শরীয়তউল্লাহ ছিলেন একধারে একজন ধর্মীয় নেতা, সমাজ সংস্কারক, রাজনৈতিক নেতা এবং সর্বোপরি ইংরেজ শাসনের বিরুদ্ধে এক বলিষ্ঠ ও প্রতিবাদী কণ্ঠস্বর। হাজী শরীয়তউল্লাহ ছিলেন ধর্মীয় ও সমাজ সংস্কারক এবং ভারতবর্ষে সংঘটিত ফরায়েজি আন্দোলনের নেতা। তিনি দীর্ঘ ২০ বছর মক্কায় অবস্থান করে ইসলাম শাস্ত্রে গভীর জ্ঞান অর্জন করেন। দেশে ফিরে তিনি আরবের ওয়াহাবি আন্দোলনের আদলে ফরায়েজি আন্দোলনের ডাক দেন। তিনি মুসলমান সমাজ থেকে জাত-পাত প্রথা উচ্ছেদ, অভিজাত-অনভিজাত শ্রেণির বিলোপ ঘটিয়ে পীর পূজা, কবর পূজা প্রভৃতি কুসংস্কার দূর করার জোর চেষ্টা চালান। তাছাড়া তিনি বুঝতে পেরেছিলেন ধর্মের পাশাপাশি সাধারণ মানুষকে অধিকার সচেতন করে তোলা দরকার। এ উদ্দেশ্যে তিনি বিদেশি শাসন-শোষণ এবং নীলকর, জমিদার, জোতদার, মহাজনদের অত্যাচারের বিরুদ্ধে প্রতিবাদ গড়ে তোলেন। যার ফলে তাকে শাসকশ্রেণির রোষানলে পড়তে হয়।"
        },
        {
          "label": "ঘ",
          "question": "উদ্দীপকে বর্ণিত আন্দোলনটি কেবল ধর্মীয় আন্দোলন ছিল না- বিশ্লেষণ করো।",
          "explanation": "উদ্দীপকে বর্ণিত আন্দোলনটি অর্থাৎ ফরায়েজি আন্দোলন কেবল ধর্মীয় আন্দোলন ছিল না- বক্তব্যটি যথার্থ। ফরায়েজি আন্দোলন ধর্মীয় সংস্কারের উদ্দেশ্যে সূচিত হলেও পরবর্তীতে এটি কৃষকদের আন্দোলনে রূপ লাভ করে। ধর্মীয় সংস্কারের পাশাপাশি কৃষকদের জমিদার, নীলকরদের অত্যাচার ও শোষণ হতে মুক্ত করাই ছিল এ আন্দোলনের লক্ষ্য। বাংলায় ব্রিটিশ ইস্ট ইন্ডিয়া কোম্পানির শাসন প্রতিষ্ঠিত হওয়ার পর থেকেই মুসলমানদের অর্থনৈতিক ও সামাজিক বিপর্যয় ঘটে। শিক্ষা, সংস্কৃতি, চাকরি, জমিদারি প্রভৃতি ক্ষেত্রে ব্যাপক বৈষম্যের শিকার মুসলমানদের আত্মসচেতনতা সৃষ্টি করতে এ আন্দোলন গুরুত্বপূর্ণ ভূমিকা পালন করে। হাজী শরীয়তউল্লাহ মুসলমানদের অধঃপতনের পেছনে কুসংস্কার যেভাবে ভূমিকা রাখে তা বুঝিয়ে কুসংস্কার পরিহার করতে উৎসাহী করেন। তিনি নীলকর বণিকদের অত্যাচারে সর্বস্বান্ত কৃষকদের ঐক্যবদ্ধ করার চেষ্টা করেন। মুসলমানদের সার্বিক অবনতির কারণ যে ইস্ট ইন্ডিয়া কোম্পানির দুঃশাসন তা তিনি জনগণকে বোঝানোর চেষ্টা করেন। তিনি মুসলমানদের মধ্যে প্রচার করতে থাকেন, 'লাঙল যার জমি তার এবং এই জমিন আল্লাহর, সুতরাং খাজনা দেব আল্লাহকে।' ব্রিটিশ অথবা তাদের সহযোগী হিন্দু জমিদারদের কোনো খাজনা দেওয়া যাবে না। এছাড়াও তিনি সরকারি খাসমহলগুলো দখলে এনে গরিব কৃষকদের মধ্যে বিতরণ করতেন। এভাবেই তিনি বাংলার নির্যাতিত কৃষকদের ঐক্যবদ্ধ ও সংগঠিত করেন। জনগণ তার নেতৃত্বে ঐক্যবদ্ধ হয়ে সব অত্যাচার-শোষণের বিরুদ্ধে রুখে দাঁড়ায়। পরিশেষে বলা' যায় যে, ফরায়েজি আন্দোলন শুধু ধর্মীয় আন্দোলনই নয় বরং এটি কৃষক আন্দোলনও বটে।"
        }
      ]
    },
    {
      "number": "6",
      "uddipok": "",
      "tag": "ISCM 23",
      "sub_questions": [
        {
          "label": "ক",
          "question": "বঙ্গভঙ্গের সময় ভারতের গভর্নর জেনারেল কে ছিলেন?",
          "explanation": "বঙ্গভঙ্গের সময় ভারতের গভর্নর জেনারেল ছিলেন লর্ড কার্জন।"
        },
        {
          "label": "খ",
          "question": "নওয়াব আব্দুল লতিফ কে বাংলার সৈয়দ আহমদ বলা হয় কেন?",
          "explanation": "সমাজ সংস্কার ও শিক্ষা বিস্তারে স্যার সৈয়দ আহমদের মতো অবদান রাখার কারণে নবাব আবদুল লতিফকে 'বাংলার সৈয়দ আহমদ' বলা হয়। মুসলমান সমাজের দুঃখ-দুর্দশা ও দুর্গতি স্যার সৈয়দ আহমদকে চরমভাবে ব্যথিত করেছিল। তিনি উপলব্ধি করেন, মুসলমানদের পাশ্চাত্য জ্ঞান-বিজ্ঞানের প্রতি ঘৃণা ও উদাসীনতা তাদের দুঃখ-দৈন্যের কারণ। তাই তিনি মুসলমানদের উন্নতির জন্য ইংরেজদের সঙ্গে সহযোগিতা ও পাশ্চাত্য শিক্ষা গ্রহণের ওপর জোর দেন। বাংলার মুসলমানদের উন্নয়নের ক্ষেত্রে নবাব আব্দুল লতিফ অনুরূপ ভাবনা ভেবেছিলেন। স্যার সৈয়দ আহমদের মতো তিনিও বুঝতে পেরেছিলেন যে, আধুনিক শিক্ষা ব্যতীত মুসলমানদের উন্নতি সম্ভব নয়। এ জন্যই তিনি অনেক শিক্ষা প্রতিষ্ঠান প্রতিষ্ঠায় অগ্রণী ভূমিকা পালন করেন এবং মাদরাসা শিক্ষাকে আধুনিকীকরণ করার জন্য সচেষ্ট হন। এ সকল কারণে নবাব আব্দুল লতিফকে 'বাংলার সৈয়দ আহমদ' বলা হয়।"
        },
        {
          "label": "গ",
          "question": "'ক' ছকে যে রাজনৈতিক ব্যক্তিত্ব লক্ষণীয় শিক্ষা বিস্তারে তার অবদান বর্ণনা করো।",
          "explanation": "উদ্দীপকে বর্ণিত বৈশিষ্ট্যগুলো রাজনৈতিক ব্যক্তিত্ব শেরে বাংলা এ. কে. ফজলুল হককে নির্দেশ করে। উদ্দীপকে উল্লিখিত বিষয়গুলো শেরে বাংলা এ.কে. ফজলুল হকের রাজনৈতিক অবদানকে ইঙ্গিত করে। তিনি পূর্ব বাংলা তথা বাংলাদেশের গণমানুষের রাজনৈতিক অধিকার প্রতিষ্ঠার পাশাপাশি শিক্ষাবিস্তারেও গুরুত্বপূর্ণ অবদান রাখেন। শেরে বাংলা এ.কে. ফজলুল হক বুঝতে পেরেছিলেন যে, আধুনিক শিক্ষা এবং জ্ঞান-বিজ্ঞানে উন্নতি না করতে পারলে বাংলার জনগণের উন্নতি সম্ভব হবে না। তাই তিনি ১৯০৬ সালে ঢাকায় অনুষ্ঠিত সর্বভারতীয় শিক্ষা সম্মেলনে উল্লেখযোগ্য ভূমিকা পালন করেন। এ সম্মেলনে তিনি আধুনিক ও বিজ্ঞানসম্মত পাশ্চাত্য শিক্ষার ওপর গুরুত্ব দেন। বাংলার জনগণের মধ্যে শিক্ষাবিস্তারে শেরে বাংলা এ. কে. ফজলুল হক অনবদ্য ভূমিকা পালন করে গেছেন। ১৯১২ সালে তিনি কলকাতায় 'মুসলিম শিক্ষা সমিতি' গঠন করেন। গরিব ও মেধাবী ছাত্রদের জন্য তিনি যথাসাধ্য অর্থ সাহায্য করতেন। অবিভক্ত বাংলার মুখ্যমন্ত্রী হিসেবে তিনি শিক্ষা দপ্তরের কার্যাবলি নিজ দায়িত্বে দেখাশোনা করেন। তিনি 'মুসলিম এডুকেশন ফান্ড' এবং কলকাতায় 'ইসলামিয়া কলেজ' প্রতিষ্ঠা করেন। কলকাতায় 'লেডি ব্রাবোর্ন কলেজ', ১৯৪০ সালে বরিশালের চাখারে 'ফজলুল হক কলেজ,' ঢাকায় 'ইডেন মহিলা মহাবিদ্যালয়' ও ঢাকা বিশ্ব বিদ্যালয়ের 'ফজলুল হক হল' প্রভৃতিও তার উল্লেখযোগ্য অবদান। ঢাকা বিশ্ববিদ্যালয় প্রতিষ্ঠার ক্ষেত্রেও তার অবদান অনস্বীকার্য।"
        },
        {
          "label": "ঘ",
          "question": "'খ' ছকে যে রাজনৈতিক ব্যক্তিত্ব লক্ষণীয় গণতন্ত্রে প্রতিষ্ঠায় তার ভূমিকা মূল্যায়ন করো।",
          "explanation": "গণতন্ত্র প্রতিষ্ঠায় উদ্দীপকে বর্ণিত রাজনৈতিক ব্যক্তিত্ব তথা হোসেন শহীদ সোহ্রাওয়াদী গুরুত্বপূর্ণ ভূমিকা রাখেন। হোসেন শহীদ সোহ্রাওয়াদী ছিলেন গণতান্ত্রিক ধ্যানধারণা ও আদর্শে বিশ্বাসী। তিনি সারাজীবন গণতন্ত্রের জন্য সংগ্রাম করে গেছেন। তিনি বিশ্বাস করতেন যে, জনগণই প্রকৃত ক্ষমতার উৎস; জনগণের ক্ষমতাই সবচেয়ে বড়। তাই নিয়মতান্ত্রিক রাজনীতির পথ ধরে সোহ্রাওয়াদী সংসদীয় গণতন্ত্রের মাধ্যমে গণমানুষের প্রকৃত মুক্তি আনয়নে সচেষ্ট হন। হোসেন শহীদ সোহ্রাওয়াদী ছিলেন গণতন্ত্রমনা। রাজনীতিতে গণতান্ত্রিক ধারা চালু করার মানসে তিনি পাকিস্তানে প্রথম শক্তিশালী বিরোধী দলের সৃষ্টি করেন। তিনি বিশ্বাস করতেন যে, সাধারণ নির্বাচনই গণতন্ত্রের সূতিকাগার। তিনি জনগণের স্বাধিকারকে গণতন্ত্রের অন্যতম পূর্বশর্ত হিসেবে গ্রহণ করেছিলেন। তার মতে, শাসনতন্ত্রের প্রশ্নে জনগণের রায়ই চূড়ান্ত। গণতন্ত্রের প্রতি গভীর শ্রদ্ধা পোষণ করতে তিনি পিছপা হতেন না। তিনি বিশ্বাস করতেন নির্ভুল নীতির ওপর প্রতিষ্ঠিত গণতন্ত্র কখনোই ব্যর্থ হতে পারে না। তিনি সশস্ত্র বিপ্লবের পরিবর্তে ব্যালট বিপ্লবে বিশ্বাসী ছিলেন। তিনি সংসদীয় গণতন্ত্র, গণতান্ত্রিক রীতিনীতি, আইনের শাসন ও নিয়মতান্ত্রিক রাজনীতির প্রতি একনিষ্ঠভাবে বিশ্বাসী ছিলেন। সংযুক্ত পাকিস্তানের রাজনৈতিক অঙ্গনে তিনি ছিলেন এক বিশেষ ব্যক্তিত্ব। শত প্রলোভন, নির্যাতন, লাঞ্ছনা সত্ত্বেও তিনি কোনো দিন গণতন্ত্রের প্রশ্নে আপস করেননি। গণতন্ত্রের প্রশ্নে আপসহীন নেতা ছিলেন বলেই তাকে গণতন্ত্রের মানসপুত্র বলা হয়। উপরের আলোচনা থেকে বোঝা যায়, হোসেন শহীদ সোহ্রাওয়াদী ছিলেন গণতন্ত্র প্রতিষ্ঠার অগ্রনায়ক। তিনি বরাবরই 'বুলেটের চেয়ে ব্যালটের শক্তি বেশি'-এ নীতিতে বিশ্বাসী ছিলেন।"
        }
      ]
    },
    {
      "number": "7",
      "uddipok": "সশস্ত্র মুক্তিযুদ্ধের মধ্য দিয়ে 'ক' রাষ্ট্র স্বাধীনতা লাভ করে। স্বাধীনতা লাভের এক বছরের মধ্যেই তারা পৃথিবীর একটি অন্যতম সেরা সংবিধান প্রণয়ন করতে সক্ষম হয়। সে সংবিধানের রাষ্ট্র পরিচালনার মূলনীতি এবং জনগণের মৌলিক অধিকার নিশ্চিত করা হয়। যা গোটা বিশ্বে প্রশংসিত হয়।",
      "tag": "ISCM 23",
      "sub_questions": [
        {
          "label": "ক",
          "question": "বাংলাদেশের সংবিধানে মোট কতটি অনুচ্ছেদ আছে?",
          "explanation": "বাংলাদেশের সংবিধানে ১৫৩টি অনুচ্ছেদ আছে।"
        },
        {
          "label": "খ",
          "question": "মৌলিক অধিকার বলতে কী বোঝায়?",
          "explanation": "মৌলিক অধিকার বলতে রাষ্ট্রপ্রদত্ত সেসব সুযোগ-সুবিধাকে বোঝায় যা ব্যতীত নাগরিকদের ব্যক্তিত্বের বিকাশ সম্ভব নয়। মানুষের ব্যক্তিত্ব ও মেধা বিকাশের জন্য একান্তভাবে অপরিহার্য যে সকল অধিকার রাষ্ট্রকর্তৃক বলবৎ হয় সেইগুলোই মৌলিক অধিকার হিসেবে স্বীকৃত। মৌলিক অধিকার ব্যতীত সভ্য জীবনযাপন করা সম্ভব নয়। সকল গণতান্ত্রিক রাষ্ট্রেই জনগণের মৌলিক অধিকারসমূহ তাদের শাসনতন্ত্রে সন্নিবেশিত থাকে। গণতান্ত্রিক সমাজের মূলভিত্তি হলো মৌলিক অধিকার।"
        },
        {
          "label": "গ",
          "question": "উদ্দীপকে বর্ণিত সংবিধানের সাথে তোমার পঠিত কোন দেশের সংবিধানের সাদৃশ্য আছে কি? ব্যাখ্যা করো।",
          "explanation": "উদ্দীপকে বর্ণিত দেশটির সংবিধানের সাথে বাংলাদেশের সংবিধানের পুরোপুরি সাদৃশ্য রয়েছে। সদ্য স্বাধীনতাপ্রাপ্ত জনগণের আশা-আকাঙ্ক্ষা পূরণের লক্ষ্যে রাষ্ট্রপতি বঙ্গবন্ধু শেখ মুজিবুর রহমান ১৯৭২ সালের ২৩ মার্চ বাংলাদেশ গণপরিষদ আদেশ' জারি করেন। গণপরিষদের প্রথম অধিবেশনের দ্বিতীয় দিনে অর্থাৎ ১১ এপ্রিল একটি সংবিধান প্রণয়ন, কমিটি গঠন করা হয়। উক্ত কমিটি একটি খসড়া সংবিধান তৈরি করে। ১৯৭২ সালের ১২ অক্টোবর গণপরিষদের দ্বিতীয় অধিবেশনে খসড়া সংবিধান বিল আকারে উত্থাপিত হয়। ৪ নভেম্বর সংবিধান বিলটি গণপরিষদ কর্তৃক গৃহীত হয়। ১৯৭২ সালের ১৬ ডিসেম্বর প্রথম বিজয় দিবস থেকেই গণপ্রজাতন্ত্রী বাংলাদেশের সংবিধান কার্যকর হয়। উদ্দীপকে বর্ণিত দেশটির সংবিধানের ক্ষেত্রে বলা হয়েছে, দীর্ঘ নয় মাস সংগ্রাম করে 'ক' রাষ্ট্রটি স্বাধীনতা অর্জন করে। তারপর কেন্দ্রীয় ও প্রাদেশিক পরিষদের নির্বাচিত জনপ্রতিনিধিবৃন্দের সমন্বয়ে একটি সংবিধান প্রণয়ন কমিটি গঠিত হয়। উক্ত কমিটি ব্রিটেন এবং ভারতের সংবিধানের উত্তম বিষয়সমূহের অনুকরণে একটি সংবিধান রচনার উদ্যোগ গ্রহণ করে। এতে জনগণের মৌলিক অধিকারসমূহ রাষ্ট্রীয় কার্যাবলির সকল বিষয় অন্তর্ভুক্ত হয়। উক্ত সংবিধানে সংসদীয় ব্যবস্থার উত্তম বৈশিষ্ট্যসমূহও প্রতিফলিত হয়। এ সংবিধান দুই-তৃতীয়াংশ সংসদ সদস্যের সংখ্যাগরিষ্ঠতার ভিত্তিতে সংশোধন করা হয়। উল্লিখিত বিষয়গুলো মূলত ১৯৭২ সালের সংবিধানকেই নির্দেশ করে। কাজেই বলা যায় যে, উদ্দীপকে বর্ণিত দেশটির সংবিধানের সাথে বাংলাদেশের সংবিধানের সাদৃশ্য বিদ্যমান।"
        },
        {
          "label": "ঘ",
          "question": "উদ্দীপকে উল্লিখিত শেষের লাইনটির সাথে তুমি কি একমত? হলে কেন? বিশ্লেষণ করো।",
          "explanation": "উদ্দীপকে উল্লেখিত শেষের লাইনটির সাথে আমি একমত যে বাংলাদেশের সংবিধান একটি উত্তম সংবিধান। সংবিধান হলো একটি রাষ্ট্রের সর্বোচ্চ দলিল। ১৯৭১ সালে স্বাধীনতা লাভের পর গণপ্রজাতন্ত্রী বাংলাদেশের মূল দলিল হিসেবে সংবিধান প্রণয়ন করা হয়েছে। ১৯৭২ সালের এ সংবিধানটি স্বাধীন ও সার্বভৌম বাংলাদেশের সংবিধান হিসেবে স্বকীয় বৈশিষ্ট্যে মহিমান্বিত। বৈশিষ্ট্যের বিচারে বাংলাদেশের সংবিধান একটি উত্তম সংবিধান। উত্তম সংবিধানের কিছু বৈশিষ্ট্য রয়েছে। উত্তম সংবিধানে রাষ্ট্র পরিচালনার প্রাসঙ্কি অধিকাংশ বিষয় লিখিত থাকে। এর ভাষা সহজ, সরল ও প্রাঞ্জল হয়। এ সংবিধান সংক্ষিপ্ত প্রকৃতির হয়ে থাকে। অপ্রসাঙ্গিক বা অপ্রয়োজনীয় বিষয় উত্তম সংবিধানে স্থান পায় না। উত্তম সংবিধানে নাগরিকের মৌলিক অধিকার উল্লেখ থাকে। এতে জনমতের প্রতিফলন ঘটে। উত্তম সংবিধান সুষম প্রকৃতির হয়ে থাকে। অর্থাৎ এটি সুপরিবর্তনীয় ও দুষ্পরিবর্তনীয় সংবিধানের মাঝামাঝি অবস্থান করে। রাষ্ট্র পরিচালনার মূলনীতিসমূহ উত্তম সংবিধানে উল্লেখ থাকে। সর্বোপরি উত্তম সংবিধান জনকল্যাণকামী হয়ে থাকে। উদ্দীপকে বর্ণিত 'ক' রাষ্ট্রের ন্যায় দীর্ঘ নয় মাস সংগ্রাম করে বাংলাদেশ স্বাধীনতা অর্জন করে। তারপর কেন্দ্রীয় ও প্রাদেশিক পরিষদের নির্বাচিত জনপ্রতিনিধিবৃন্দ্রের সমন্বয়ে একটি সংবিধান প্রণয়ন কমিটি গঠিত হয়। উক্ত কমিটি ব্রিটেন এবং ভারতের সংবিধানের উত্তম বিষয়সমূহের অনুকরণে একটি সংবিধান রচনার উদ্যোগ গ্রহণ করে। এতে জনগণের মৌলিক অধিকারসহ রাষ্ট্রীয় কার্যাবলির সকল বিষয় অন্তর্ভুক্ত হয়। উক্ত সংবিধানে উত্তম বৈশিষ্ট্যসমূহ প্রতিফলিত হয়। সুতরাং উপরে উল্লিখিত আলোচনার পরিপ্রেক্ষিতে বলা যায় যে, বাংলাদেশের সংবিধানে উত্তম সংবিধানের প্রায় সব বৈশিষ্ট্যই বিদ্যমান থাকায় এটি উত্তম ও বিশ্বের অন্যতম শ্রেষ্ঠ সংবিধান।"
        }
      ]
    },
    {
      "number": "8",
      "uddipok": "",
      "tag": "ISCM 23",
      "sub_questions": [
        {
          "label": "ক",
          "question": "এইডস কী?",
          "explanation": "HIV নামক ভাইরাসের সংক্রমণে মানুষের শরীরে যে রোগের সৃষ্টি হয় তাকে এইডস বলা হয়।"
        },
        {
          "label": "খ",
          "question": "প্রাদেশিক স্বায়ত্তশাসন বলতে কী বোঝায়?",
          "explanation": "প্রাদেশিক স্বায়ত্তশাসন বলতে প্রদেশের পূর্ণ কর্তৃত্বকে বোঝায়। প্রাদেশিক স্বায়ত্তশাসন ব্যবস্থায় মূলত দেশরক্ষা, পররাষ্ট্র এবং অর্থ সংক্রান্ত কর্তৃত্ব কেন্দ্রীয় সরকারের হাতে ন্যস্ত থাকে। শিক্ষা, স্বাস্থ্য, কৃষি, বিচার, পুলিশ এবং আইনশৃঙ্খলা ইত্যাদি বিষয়ের কর্তৃত্ব থাকে প্রাদেশিক সরকারের হাতে। যুক্তরাষ্ট্রীয় পদ্ধতির সরকার ব্যবস্থায় কেন্দ্রীয় সরকার ও প্রাদেশিক সরকারের মধ্যে এভাবেই ক্ষমতা বণ্টন করা হয়। এটিই হলো প্রাদেশিক স্বায়ত্তশাসন।"
        },
        {
          "label": "গ",
          "question": "উদ্দীপকে উল্লিখিত '?' চিহ্নিত স্থানে রাষ্ট্র পরিচালনার কোন বিষয়াদির ইঙ্গিত করা হয়েছে- ব্যাখ্যা করো।",
          "explanation": "উদ্দীপকে উল্লেখিত '?' চিহ্নিত স্থানে বাংলাদেশ সংবিধানের রাষ্ট্র পরিচালনার মূলনীতিসমূহকে ইঙ্গিত করা হয়েছে। ১৯৭২ সালে প্রণীত বাংলাদেশ সংবিধানের প্রস্তাবনায় রাষ্ট্র পরিচালনার মূলনীতিসমূহ ঘোষণা করা হয়েছে। এ প্রসঙ্গে সংবিধানে উল্লেখ করা হয়- 'যে সকল মহান আদর্শ আমাদের বীর জনগণকে জাতীয় মুক্তি সংগ্রামে আত্মনিয়োগ ও বীর শহীদদিগকে প্রাণোৎসর্গ করিতে উদ্বুদ্ধ করিয়াছিল জাতীয়তাবাদ, সমাজতন্ত্র, গণতন্ত্র ও ধর্মনিরপেক্ষতার সেই সকল আদর্শ এই সংবিধানের মূলনীতি হইবে।' জাতীয়তাবাদ বাংলাদেশের সংবিধানের চারটি মূলনীতির প্রথম ও প্রধান নীতি। একই ভাষা, সংস্কৃতি, মূল্যবোধ ও মানসিকতার ভিত্তিতে গড়ে ওঠা যে ঐক্য, তা-ই বাঙালি জাতীয়তাবাদের প্রাণ। মূলনীতি হিসেবে জাতীয়তাবাদের ব্যাখ্যায় বলা হয়েছে- বাঙালি একটি স্বতন্ত্র জাতি। বাংলাদেশের সংবিধানে সমাজতন্ত্র প্রতিষ্ঠার মাধ্যমে শোষণমুক্ত ও ন্যায়ানুগ রাষ্ট্র ব্যবস্থা গড়ে তোলার কথা বলা হয়েছে। সাধারণত এ মূলনীতিটি সংক্ষেপে সমাজতন্ত্র বলে পরিচিত। বাংলাদেশের সংবিধানে গণতন্ত্রকে রাষ্ট্রপরিচালনার মূলনীতি হিসেবে ঘোষণা করা হয়েছে। শাসনব্যবস্থার সর্বস্তরে জনগণের দ্বারা নির্বাচিত জনপ্রতিনিধিরাই শাসন কার্যপরিচালনা করবেন। ১৯৭২ সালের মূল সংবিধানের ১২ নম্বর অনুচ্ছেদে বাংলাদেশ রাষ্ট্রের চালিকা শক্তি হিসেবে ধর্মনিরপেক্ষতার কথা বলা হয়েছে। এ নীতি অনুযায়ী বাংলাদেশে কোনো বিশেষ ধর্মকে পৃষ্ঠপোষকতা প্রদান করবে না। এখানে জনগণের পূর্ণ ধর্মীয় স্বাধীনতা বজায় থাকবে এবং রাজনৈতিক উদ্দেশ্য সাধনের জন্য ধর্মের অপব্যবহার বিলোপ করা হবে। এ দেশে বসবাসরত প্রত্যেক নাগরিক তার নিজস্ব পছন্দ অনুযায়ী ধর্ম পালন, চর্চা ও প্রচার করতে পারবে।"
        },
        {
          "label": "ঘ",
          "question": "উদ্দীপকে উল্লিখিত ধর্মনিরপেক্ষতার তাৎপর্য মূল্যায়ন করো।",
          "explanation": "উদ্দীপকে উল্লেখিত রাষ্ট্র পরিচালনার মূলনীতি ধর্মনিরপেক্ষতার তাৎপর্য অপরিসীম। ধর্মনিরপেক্ষতা হলো কোনো ধর্মকে একক প্রাধান্য না দিয়ে সব ধর্মকে সমান দৃষ্টিভঙ্গি দিয়ে দেখা। ধর্মনিরপেক্ষতা অর্থ ধর্মহীনতা নয়, বরং সব ধর্মের ধর্মীয় বিশ্বাস সংরক্ষণ করা। বাংলাদেশ সংবিধানে বলা হয়েছে, বাংলাদেশে কোনো বিশেষ ধর্মকে রাষ্ট্রীয় ধর্ম হিসেবে স্বীকৃতি দেওয়া হবে না, রাজনৈতিক উদ্দেশ্যে ধর্মের ব্যবহার বিলোপ করা হবে। সর্বপ্রকার সাম্প্রদায়িকতা, কোনো বিশেষ ধর্ম পালনকারী ব্যক্তির প্রতি বৈষম্য বা তার ওপর নিপীড়ন বিলোপ করা হবে। ১৯৭২ সালের সংবিধানের ১২নং অনুচ্ছেদে বলা হয় যে, ধর্মনিরপেক্ষতার অর্থ হলো সকল প্রকার সাম্প্রদায়িকতার অবসান। রাষ্ট্র কর্তৃক কোনো ধর্মকে রাজনৈতিক মর্যাদা না দেওয়া এবং ধর্মের ভিত্তিতে কোনো ব্যক্তির প্রতি বৈষম্যমূলক আচরণ বা নিপীড়নের অবসান। সুতরাং ধর্মনিরপেক্ষতার অর্থ ধর্মহীনতা, সকল নাগরিকের পূর্ণ ধর্মীয় স্বাধীনতার নিশ্চয়তা। এর মূলকথা হলো রাষ্ট্র ধর্মের ব্যাপারে কোনো পক্ষপাতিত্ব করবে না। উদাহরণস্বরূপ বাংলাদেশে বিভিন্ন ধর্মাবলম্বীর মানুষ বসবাস করে যাদের অধিকাংশই মুসলমান। বিভিন্ন ধর্মাবলম্বীর মানুষ এদেশে বিদ্যমান থাকা সত্ত্বেও তাদের মাঝে ধর্মনিরপেক্ষতা ও ধর্মীয় স্বাধীনতা বিদ্যমান। উপরের আলোচনা শেষে বলা যায়, বাংলাদেশ সংবিধানের ধর্মনিরপেক্ষতা নীতির' কারণে বাংলাদেশের প্রতিটি ধর্মের অনুসারীরা স্বাধীনভাবে নিজ নিজ ধর্ম পালন করতে পারছে। এক ধর্মের মানুষ অন্য ধর্মের মানুষের সাথে কোনো প্রকার বৈষম্যমূলক আচরণ করে না। এ নীতির ফলে সমাজজীবন থেকে সর্বপ্রকার সাম্প্রদায়িকতার অবসান হয়েছে।"
        }
      ]
    },
    {
      "number": "9",
      "uddipok": "",
      "tag": "ISCM 23",
      "sub_questions": [
        {
          "label": "ক",
          "question": "বাংলাদেশের সংবিধানের কত নং অনুচ্ছেদ এটর্নি জেনারেলের কথা বলা হয়েছে?",
          "explanation": "বাংলাদেশ সংবিধানের ৬৪ (১) অনুচ্ছেদে অ্যাটর্নি জেনারেলের কথা বলা হয়েছে।"
        },
        {
          "label": "খ",
          "question": "মহাহিসাব নিরীক্ষক ও নিয়ন্ত্রকের ২টি কাজ লেখো।",
          "explanation": "মহাহিসাব নিরীক্ষক ও নিয়ন্ত্রকের বেশিকিছু কাজের মধ্যে ২টি হলো- ১ মহাহিসাব নিরীক্ষক প্রজাতন্ত্রের সরকারি হিসাব এবং সকল আদালত, সরকারি কর্তৃপক্ষ ও কর্মচারীর সরকারি হিসাব পরীক্ষা-নিরীক্ষা করবেন এবং সে সম্পর্কে রিপোর্ট প্রদান করবেন। ২. মহাহিসাব নিরীক্ষক সকল সরকারি নথিপত্র, বই, রসিদ, দলিল, নগদ অর্থ, স্ট্যাম্প, জামিন বা সরকারি সম্পত্তি পরীক্ষা করবে এবং রিপোর্ট দিবেন।"
        },
        {
          "label": "গ",
          "question": "ছকে আলোকিত সংবিধানিক প্রতিষ্ঠানটির গঠনসহ নানাদিক চিহ্নিত করো।",
          "explanation": "উদ্দীপকে প্রশ্ন চিহ্নিত (?) স্থানে যে প্রতিষ্ঠানকে ইঙ্গিত করা হয়েছে সেটি হলো বাংলাদেশ সরকারি কর্মকমিশন। উদ্দীপকে প্রশ্ন চিহ্নিত (?) স্থানের সাথে সম্পর্কিত বিষয়সমূহ হলো সাংবিধানিক প্রতিষ্ঠান, ১ম ও ২য় শ্রেণির কর্মচারী নিয়োগ দান এবং আটটি শাখায় বিভক্ত। এ বিষয়গুলো সাংবিধানিক প্রতিষ্ঠান বাংলাদেশ সরকারি কর্মকমিশনকে নির্দেশ করে। বাংলাদেশ সংবিধানের ১৩৭ নং অনুচ্ছেদ অনুযায়ী একজন সভাপতি ও আইনের দ্বারা নির্ধারিত হবে সেরূপ অন্যান্য সদস্য নিয়ে বাংলাদেশ সরকারি কর্মকমিশন পঠিত হবে। রাষ্ট্রপতির ৫৭ নং অধ্যাদেশ অনুযায়ী বাংলাদেশ সরকারি কর্মকমিশনের সদস্য সংখ্যা সভাপতিসহ অন্যূন ৬ জন এবং অনূর্ধ্ব ১৫ জন নির্ধারণ করা হয়। সংবিধানের ১৩৮ (১) অনুচ্ছেদ মোতাবেক কর্মকমিশনের সভাপতি ও অন্যান্য সদস্য রাষ্ট্রপতি কর্তৃক নিযুক্ত হবেন। তবে শর্ত থাকে যে, কমিশনের অর্ধেক সদস্য এমন ব্যক্তি হবেন যারা বিশ বছর বা ততোধিককাল সরকারি কর্মে নিয়োজিত। সংবিধানের ১৩৯ (১) অনুচ্ছেদ অনুযায়ী কমিশনের সভাপতি এবং অন্যান্য সদস্যদের কার্যকাল হবে ৫ বছর অথবা ৬৫ বছর বয়স পূর্ণ হওয়া পর্যন্ত স্ব-স্ব পদে বহাল থাকবেন। বাংলাদেশ সরকারি কর্মকমিশন প্রজাতন্ত্রের বেসামরিক কাজের জন্য মেধাবী ও যোগ্য নাগরিকদের বাছাইয়ের কাজ করে। এজন্য সংস্থাটি প্রতিযোগিতামূলক পরীক্ষা নেওয়ার ব্যবস্থা গ্রহণ করে। কর্মকমিশন বাংলাদেশ সরকারের বিভিন্ন মন্ত্রণালয় বা বিভাগকে তাদের নিয়ন্ত্রণাধীন বিভিন্ন সার্ভিস বা পদে নিয়োগকৃতদের পদোন্নতি এবং বদলি সংক্রান্ত বিষয়েও নীতিমালা প্রণয়নের পরামর্শ প্রদান করে।"
        },
        {
          "label": "ঘ",
          "question": "উক্ত প্রতিষ্ঠনটি কীভাবে একটি কর্মঠ এবং শক্তিশালী প্রশাসন গড়ে তুলতে পারে- তা বিশ্লেষণ করো।",
          "explanation": "উক্ত প্রতিষ্ঠান তথা বাংলাদেশ সরকারি কর্মকমিশন সততা, দক্ষতা, ও নিরপেক্ষতার মাধ্যমে একটি কর্মঠ এবং শক্তিশালী প্রশাসন গড়ে তুলতে পারে। আধুনিক রাষ্ট্র পরিচালনায় সরকার কাঠামোয় দক্ষ কর্মকর্তা-কর্মচারীর গুরুত্ব সর্বজনস্বীকৃত। এজন্য বিশ্বের প্রায় সকল রাষ্ট্রে মেধার ভিত্তিতে কর্মকর্তা বাছাইয়ের প্রক্রিয়া লক্ষ করা যায়। বাংলাদেশ সরকারি কর্মকমিশনও অন্যান্য রাষ্ট্রের মতো মেধাসম্পন্ন যোগ্য ও দক্ষ কর্মকর্তা বাছাইয়ে অসামান্য ভূমিকা রাখে। তীক্ষ্ণ ধীশক্তি ও দূরদৃষ্টিসম্পন্ন এবং নিরপেক্ষ ব্যক্তিবর্গের সমন্বয়ে গঠিত বাংলাদেশ সরকারি কর্মকমিশন। দক্ষতার সাথে দায়িত্ব পালন করা এ কমিশনের মূল কাজ। এ কমিশনের নিকট কর্মকর্তা নিয়োগের ক্ষেত্রে মেধাই মুখ্য এবং অন্য সবকিছু গৌণ। কর্মকর্তা নিয়োগের জন্য বাছাইয়ের কাজ সহজ নয়। একজন ব্যক্তির লব্ধজ্ঞান যাচাই করা অত্যন্ত কঠিন। একজন দক্ষ ব্যক্তিই পারেন অন্যজনের জ্ঞান যাচাই করতে। এ কমিশন অত্যন্ত দক্ষতার সাথে এ কাজ সম্পাদন করে থাকে। দক্ষতার কোনো বিকল্প নেই। কারণ, কমিশনের দক্ষতার হানি ঘটলে কর্মকর্তা নিয়োগের কাজটি দুর্বলভাবে সম্পাদিত হবে। এমনকি যদি সততার অভাব ঘটে তাহলে জাতির অগ্রগতির পথ রুদ্ধ হয়ে যাবে। এ সকল বিষয় বিবেচনা করে বাংলাদেশ সরকারি কর্মকমিশন দক্ষ ও সৎ প্রশাসন গড়ে তোলার সর্বোচ্চ চেষ্টা করেন। এ কমিশনের ঐকান্তিক প্রচেষ্টায় কর্মঠ এবং শক্তিশালী প্রশাসন গড়ে উঠে। যা বাংলাদেশ সরকারব্যবস্থাকে কর্মক্ষম ও সচল করতে সক্ষম হয়। উপরের আলোচনায় প্রতীয়মান হয় যে, দক্ষ ও সৎ প্রশাসন গড়ে তোলার ক্ষেত্রে বাংলাদেশ সরকারি কর্মকমিশনের অবদান তাৎপর্যপূর্ণ।"
        }
      ]
    },
    {
      "number": "10",
      "uddipok": "জাতীয় ও স্থানীয় নির্বাচন পরিচালনা করার লক্ষ্যে বাংলাদেশের সংবিধান অনুযায়ী একটি কমিশন গঠনের কথা বলা হয়েছে। উক্ত কমিশন নির্বাচন সুষ্ঠুভাবে পরিচালনার লক্ষ্যে বিভিন্ন কার্যক্রম সম্পন্ন করে থাকে।",
      "tag": "ISCM 23",
      "sub_questions": [
        {
          "label": "ক",
          "question": "অধ্যাদেশ কে জারি করেন?",
          "explanation": "অধ্যাদেশ জারি করেন রাষ্ট্রপতি।"
        },
        {
          "label": "খ",
          "question": "দুর্নীতি দমন কমিশন কী?",
          "explanation": "দুর্নীতি দমন কমিশন স্বশাসিত, স্বাধীন ও নিরপেক্ষ একটি প্রতিষ্ঠান। দুর্নীতি দমন কমিশন আইন অনুযায়ী ৩ জন কমিশনারের সমন্বয়ে স্বাধীন দুর্নীতি দমন কমিশন গঠিত। ৩ জন কমিশনারের মধ্য থেকে ১ জনকে প্রধান নির্বাহী হিসেবে রাষ্ট্রপতি চেয়ারম্যান পদে নিয়োগ দেন। পাঁচ সদস্যের একটি বাছাই কমিটি কমিশনার পদে নিয়োগের সুপারিশ করবে। সাচিবিক দায়িত্ব পালনের জন্য কমিশন একজন সচিব নিযুক্ত করবে। একই সঙ্গে প্রয়োজনীয় সংখ্যক কর্মচারীও থাকবে।"
        },
        {
          "label": "গ",
          "question": "উদ্দীপকে কোন কমিশনের কথা বলা হয়েছে? এর গঠন প্রক্রিয়া ব্যাখ্যা করো।",
          "explanation": "উদ্দীপকে যে কমিশনের কথা বলা হয়েছে, তা হলো বাংলাদেশ নির্বাচন কমিশন। উদ্দীপকে বলা হয়েছে, জাতীয় ও স্থানীয় নির্বাচন পরিচালনা করার লক্ষ্যে বাংলাদেশ সংবিদান অনুযায়ী একটি কমিশন গঠনের কথা বলা হয়েছে। উক্ত কমিশন নির্বাচন সুষ্ঠুভাবে পরিচালনার লক্ষ্যে বিভিন্ন কার্যক্রম সম্পন্ন করে থাকে। এখানে বাংলাদেশ নির্বাচন কমিশনের প্রতি ইঙ্গিত করা হয়েছে। স্বাধীন ও সাংবিধানিক প্রতিষ্ঠান হিসেবে নির্বাচন কমিশন সুষ্ঠু ও গ্রহণযোগ্য নির্বাচন অনুষ্ঠানের জন্য প্রয়োজনীয় কার্যক্রম পরিচালনা করে থাকে। নির্বাচন কমিশনের দায়িত্ব হলো রাষ্ট্রপতি ও সংসদ নির্বাচন পরিচালনা, নির্বাচনের জন্য ভোটার তালিকা প্রস্তুতকরণ, ভোটারদের পরিচয়পত্র প্রদান, আইন কর্তৃক নির্ধারিত অন্যান্য নির্বাচনে প্রার্থীদের মনোনয়ন বাছাইকরণ। বাংলাদেশ নির্বাচন কমিশন হলো একটি স্বাধীন ও সাংবিধানিক প্রতিষ্ঠান। সংবিধানের ১১৮ (১) অনুচ্ছেদ অনুযায়ী প্রধান নির্বাচন কমিশনারকে নিয়ে এবং রাষ্ট্রপতি সময়ে সময়ে যেরূপ নির্দেশ করবেন, সেরূপ সংখ্যক অন্যান্য নির্বাচন কমিশনারকে নিয়ে বাংলাদেশে একটি নির্বাচন কমিশন থাকবে এবং উক্ত বিষয়ে প্রণীত আইনের বধিানাবলি সাপেক্ষে রাষ্ট্রপতি প্রধান নির্বাচন কমিশনারকে ও অন্যান্য নির্বাচন কমিশনারকে নিয়োগদান করবেন। নির্বাচন ব্যবস্থা সুষ্ঠু, অবাধ ও নিরপেক্ষভাবে পরিচালনার জন্য নির্বাচন কমিশন গঠন করা হয়।"
        },
        {
          "label": "ঘ",
          "question": "উক্ত প্রতিষ্ঠানের কার্যাবলি বিশ্লেষণ করো।",
          "explanation": "উক্ত প্রতিষ্ঠান তথা নির্বাচন কমিশন নির্বাচন সংক্রান্ত যাবতীয় কার্যাবলি সম্পাদন করে থাকে। বর্তমানে গণতান্ত্রিক রাষ্ট্রব্যবস্থায় জনপ্রতিনিধি বাছাইয়ের পূর্বশর্ত হচ্ছে কার্যকর নির্বাচন ব্যবস্থা। বস্তুত সুষ্ঠু ও নিরপেক্ষ নির্বাচন ব্যবস্থা হচ্ছে গণতন্ত্রের রক্ষাকবচ। আর এ সুষ্ঠু ও নিরপেক্ষ নির্বাচন অনুষ্ঠানের দায়িত্ব নির্বাচন কমিশনের। দেশের স্থানীয় ও জাতীয় পর্যায়ের সকল নির্বাচনের জন্য ভোটার তালিকা প্রণয়ন ও তত্ত্বাবধান করা। জাতীয় সংসদ, সিটি কর্পোরেশন, জেলা পরিষদ, পৌরসভা এবং ইউনিয়ন পরিষদের সদস্যদের নির্বাচন পরিচালনা করা। নির্বাচনের পূর্বে নির্বাচনি এলাকার সীমানা নির্ধারণ করা। সুষ্ঠু নিরপেক্ষ নির্বাচন পরচালনার জন্য রিটার্নিং অফিসার ও পোলিং অফিসার নিয়োগ' করা। নির্বাচন কমিশন আধা বিচার সংক্রান্ত কিছু ক্ষমতা ভোগ করেন। সংসদ সদস্যদের ও অন্যান্য স্তরের নির্বাচনের জন্য গৃহীত মনোনয়নপত্র বাছাই করার দায়িত্ব নির্বাচন কমিশনের ওপর ন্যস্ত। কোনো ব্যক্তি সংসদ সদস্য নির্বাচিত হওয়ার পর তার সদস্য পদের যোগ্যতা সংক্রান্ত কোনো প্রশ্ন বা বিতর্ক দেখা দিলে বিষয়টি নির্বাচন কমিশনের নিকট প্রেরিত হয়। কমিশন উক্ত বিষয়ে যে সিদ্ধান্ত গ্রহণ করবে তা চূড়ান্ত বলে গণ্য হবে। নির্বাচিত সংসদ সদস্যদের শপথ গ্রহণ করতে স্পিকার ব্যর্থ হলে নির্বাচন কমিশনার সংসদ সদস্যদের শপথ বাক্য পাঠ করাবেন। উপরে আলোচিত দায়িত্ব ছাড়াও কমিশন সংবিধান অনুযায়ী এবং আইনের দ্বারা অর্পিত অতিরিক্ত দায়িত্ব পালন করবে।"
        }
      ]
    },
    {
      "number": "11",
      "uddipok": "'X' একজন রোগী। দীর্ঘদিন ধরে তার শুকনো কাশি লেগে আছে এবং দিন দিন শরীরের ওজন হ্রাস পাচ্ছে। তিনি প্রায়শই ক্লান্তিবোধ করেন। হাসপাতালে বিভিন্ন পরীক্ষা- নিরীক্ষার পর ডাক্তার জানান, তার রোগ প্রতিরোধ ক্ষমতা ধীরে ধীরে হ্রাস পাচ্ছে।",
      "tag": "ISCM 23",
      "sub_questions": [
        {
          "label": "ক",
          "question": "ইভটিজিং কী?",
          "explanation": "পুরুষ কর্তৃক নারীকে উত্ত্যক্ত, লাঞ্ছিত বা যৌন নিপীড়ন করাকে ইভটিজিং বলে।"
        },
        {
          "label": "খ",
          "question": "খাদ্যে ভেজালের ২টি কারণ লেখো।",
          "explanation": "খাদ্যে ভেজালের দুটি কারণ হলো- খাদ্যকে দৃষ্টিনন্দন করা এবং অধিক মুনাফা অর্জন। খাদ্যের স্বাদ বা ফ্লেভার বাড়াতে বা খাদ্যকে দৃষ্টিনন্দন করতে খাদ্যে ভেজাল মেশানো হয়। তাছাড়া গুণগত মানের দিক দিয়ে অনেক খাদ্য খারাপ হলেও তাকে খাবারযোগ্যভাবে উপস্থাপন করতেও খাদ্যে ভেজাল মেশানো হয়। আর এ সবের পেছনেই রয়েছে অধিক মুনাফার লিঙ্গা। কিছু অসাধু ব্যবসায়ীদের পকেট ভারী করার প্রধান উপায় হল খাদ্যে ভেজাল মেশানো এবং ক্ষতিকর রাসায়নিক দ্রব্য প্রয়োগ।"
        },
        {
          "label": "গ",
          "question": "উদ্দীপকে বর্ণিত 'X' কোন ধরনের রোগে আক্রান্ত? ব্যাখ্যা করো।",
          "explanation": "উদ্দীপকে বর্ণিত 'X' যে রোগে আক্রান্ত সেটি হলে এইডস রোগ। উদ্দীপকে বলা হয়েছে, 'X' একজন রোগী। দীর্ঘদিন ধরে তার শুকনো কাশি লেগে আছে এবং দিন দিন শরীরের ওজন হ্রাস পাচ্ছে। তিনি প্রায়ই ক্লান্তিবোধ করেন। হাসপাতালে বিভিন্ন পরীক্ষা-নিরীক্ষার পর ডাক্তার জানান, তার রোগ প্রতিরোধ ক্ষমতা ধীরে ধীরে হ্রাস পাচ্ছে। এখানে এইডস (AIDS) রোগকে ইঙ্গিত করা হয়েছে। 'HIV' নামক ভাইরাসের সংক্রমণে একজন মানুষের শরীরে যে অবস্থার সৃষ্টি হয় তাকে এইডস বলা হয়। 'HIV' ভাইরাসের সংক্রমিত ব্যক্তির রোগ প্রতিরোধ ক্ষমতা নষ্ট হয়ে যায় বলে তার শরীরে যেকোনো রোগের জীবাণু সহজেই আক্রমণ করতে পারে। এইডস এক প্রকার ভাইরাসঘটিত রোগ। এই ভাইরাসকে 'Human Immunodeficiency Virus' বা 'HIV' বলা হয়। এইডস আক্রান্ত হলে শরীরের রোগ প্রতিরোধ ক্ষমতা নষ্ট হয়ে যায়। ফলে সামান্য অসুখও-ধীরে ধীরে জটিল আকার ধারণ করে। এজন্যই এইডসকে ঘাতকব্যাধি বা মরণব্যাধি বলা হয়। এইডস এ আক্রান্ত ব্যক্তিদের মধ্যে দিন দিন ওজন কমতে থাকা, সবসময় জ্বর জ্বর ভাব, দীর্ঘদিন যাবৎ শুকনো কাশি ও পাতলা পায়খানা, নাসিকাগ্রন্থি ফুলে যাওয়া, অত্যধিক দুর্বলতা, স্মৃতিশক্তি লোপ পাওয়া, হজমশক্তি কমে যাওয়া ইত্যাদি লক্ষণগুলো ফুটে ওঠে।"
        },
        {
          "label": "ঘ",
          "question": "উদ্দীপকে বর্ণিত রোগ প্রতিরোধে নাগরিক হিসাবে তোমার করণীয় বিশ্লেষণ করো।",
          "explanation": "উদ্দীপকে বর্ণিত রোগ তথা 'এইডস'-এর বিস্তার রোধে নানামুখী পদক্ষেপ নেওয়া যেতে পারে। বর্তমানে এইডস একটি মারাত্মক রোগ, যা বিশ্বব্যাপী আতঙ্কের সৃষ্টি করেছে। এ রোগের প্রতিষেধক এখনও আবিষ্কার হয়নি। এ রোগ প্রতিরোধকল্পে উন্নত দেশসহ তৃতীয় বিশ্বের চিকিৎসা বিজ্ঞানীরা গবেষণা চালিয়ে যাচ্ছেন। তবে বর্তমানে এ রোগের ছোবল থেকে রক্ষা পেতে হলে নাগরিকদের সচেতন হয়ে কিছু পদক্ষেপ গ্রহণ করতে হবে। এইডস রোগের বিস্তার রোধে ধর্মীয় অনুশাসন সবচেয়ে বড় ভূমিকা রাখতে পারে। একমাত্র ধর্মীয় অনুশাসন মেনে চললে মানুষ পারিবারিক জীবনে বিশ্বস্ত থাকে। সেইসাথে অনিরাপদ ও বিবাহ-বর্হিভূত শারীরিক সম্পর্ক থেকে বিরত থাকে। এছাড়া সুচ কিংবা সিরিঞ্জ ব্যবহারে সতর্কতা অবলম্বন করলে এইডস এ আক্রান্ত হওয়ার আশঙ্কা কম থাকে। এইডস আক্রান্ত ব্যক্তির রক্ত কোনো রোগীর শরীরে প্রবেশ করানো যাবে না। এইডস আক্রান্ত ব্যক্তির ক্ষেত্রে ব্যবহৃত সুচ, সিরিঞ্জ ও অন্যান্য অপারেশন যন্ত্রপাতি জীবাণুমুক্ত করে ব্যবহার করতে হবে। এ রোগ থেকে মুক্ত থাকতে হলে পারিবারিক মূল্যবোধ রক্ষা করতে হবে। দাম্পত্য জীবনে বিশ্বস্ত থাকতে হবে, মাদকদ্রব্য সেবন থেকে বিরত থাকতে হবে এবং সমকামিতার কুফল সম্পর্কে প্রচার-প্রচারণা চালাতে হবে। এছাড়াও এইডসের কারণ ও এর প্রভাব সম্পর্কে সচেতন ও সজাগ থাকতে হবে। এইডস প্রতিরোধে জনমত গড়ে তুলতে হবে। এইডস সংক্রমণের আশঙ্কা আছে এমন কারণ থেকে নিজে দূরে থাকতে হবে এবং অন্যকেও এ ব্যাপারে সাহায্য করতে হবে। পরিশেষে বলা যায়, উপরে আলোচিত বিষয়গুলো সম্পর্কে সতর্ক থাকলে এবং যথাযথভাবে মেনে চললে মরণব্যাধি 'এইডস' এর বিস্তার রোধ করা সম্ভব।"
        }
      ]
    }
  ]
}