{
  "title": "রাজউক উত্তরা কলেজ ২০২৪",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "একটি ঔপনিবেশিক রাষ্ট্র 'ক' এর দুটি বৃহত্তর রাজনৈতিক দল 'খ' ও 'গ' স্বাধীনতার জন্য আন্দোলন করছে। 'খ' দল এক সম্মেলনের মাধ্যমে তাদের সম্প্রদায় অধ্যুষিত সংখ্যাগরিষ্ঠ অঞ্চলসমূহ নিয়ে স্বাধীন রাষ্ট্রসমূহ গঠনের প্রস্তাব করে।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "স্বদেশি আন্দোলনে ভারতীয় কংগ্রেস নেতাগণ আইরিশ জাতীয়তাবাদী' নেতাদের অনুকরণ করেছিলেন।"
        },
        {
          "label": "খ",
          "question": "",
          "explanation": "সরকারের সাথে জনসাধারণের অসহযোগিতামূলক আন্দোলনকে সাধারণভাবে অসহযোগ আন্দোলন নামে অভিহিত করা হয়। উদাহরণ হিসেবে আমরা ১৯৭১ সালের অসহযোগ আন্দোলনের কথা বলতে পারি। সে বছরের মার্চে পাকিস্তানের সামরিক সরকারের বিরুদ্ধে আওয়ামী লীগ ও সাধারণ জনগণ কর্তৃক তৎকালীন পূর্ব পাকিস্তানে অসহযোগ আন্দোলন 'পরিচালিত হয়। ১ মার্চ পাকিস্তানের জাতীয় পরিষদের অধিবেশন স্থগিতের ঘোষণার পর জনগণের স্বতঃস্ফূর্ত আন্দোলন শুরু হলেও আনুষ্ঠানিকভাবে বঙ্গবন্ধু শেখ মুজিবুর রহমানের আহ্বানে ২ মার্চে অসহযোগ আন্দোলন শুরু হয়ে ২৫ মার্চ পর্যন্ত চলমান থাকে। এই আন্দোলন মোট ২৫ দিন স্থায়ী হয়।"
        },
        {
          "label": "গ",
          "question": "",
          "explanation": "উদ্দীপকের 'খ' দলের প্রস্তাবের সাথে আমি ঐতিহাসিক লাহোর প্রস্তাবের ঘটনার সাদৃশ্য খুঁজে পাচ্ছি। ভারতীয় উপমহাদেশ একসময় ব্রিটিশ ঔপনিবেশিক শাসনের অন্তর্ভুক্ত ছিল। এই ঔপনিবেশিক শাসন থেকে মুক্তির লক্ষ্যে ভারতের বৃহত্তর দুটি রাজনৈতিক দল ভারতীয় জাতীয় কংগ্রেস এবং মুসলিম লীগ আন্দোলন শুরু করে। এরই ধারাবাহিকতায় ১৯৪০ সালের ২৩ মার্চ সর্বভারতীয় মুসলিম লীগের অধিবেশনে শেরে বাংলা এ. কে. ফজলুল হক মুসলমানদের স্বার্থ সম্বলিত একটি প্রস্তাব উত্থাপন করেন। এই প্রস্তাবে ভারতের উত্তর-পশ্চিম ও পূর্বাঞ্চল নিয়ে একাধিক স্বাধীন রাষ্ট্র গঠনের কথা উল্লেখ করা হয়। এটিই ঐতিহাসিক লাহোর প্রস্তাব নামে পরিচিত। উদ্দীপকে বলা হয়েছে, 'ক' ঔপনিবেশিক রাষ্ট্রের বৃহত্তর দুটি রাজনৈতিক দল 'খ' ও 'গ' স্বাধীনতার জন্য আন্দোলন করছে। একপর্যায়ে 'খ' দল একটি সম্মেলনের মাধ্যমে তাদের সম্প্রদায় অধ্যুষিত সংখ্যাগরিষ্ঠ অঞ্চলসমূহ নিয়ে স্বাধীন রাষ্ট্রসমূহ গঠনের প্রস্তাব দেয়। উদ্দীপকের এসব তথ্য ঐতিহাসিক লাহোর প্রস্তাবের ঘটনাকেই নির্দেশ করে। কেননা লাহোর প্রস্তাবে ভারতের উত্তর-পশ্চিম ও পূর্বাঞ্চল নিয়ে একাধিক স্বাধীন রাষ্ট্র গঠনের প্রস্তাব করা হয়।"
        },
        {
          "label": "ঘ",
          "question": "",
          "explanation": "উক্ত প্রস্তাব অর্থাৎ লাহোর প্রস্তাব পরবর্তীতে বাংলাদেশের স্বাধীনতা সংগ্রামে অত্যন্ত গুরুত্বপূর্ণ ভূমিকা রেখেছিল। ১৯৪০ সালের ২৩ মার্চ শেরে বাংলা এ. কে. ফজলুল হক মুসলিম লীগের অধিবেশনে লাহোর প্রস্তাব উত্থাপন করেন। এ প্রস্তাবের আলোকে ১৯৪৭ সালে ধর্মের ভিত্তিতে ভারত ও পাকিস্তান নামে দুটি স্বাধীন রাষ্ট্রের জন্ম হয়। সাধারণত মুসলিম সংখ্যাগরিষ্ঠ অঙ্গরাজ্যগুলো পাকিস্তান এবং হিন্দু সংখ্যাগরিষ্ঠ অঙ্গরাজ্যগুলো ভারতের অন্তর্ভুক্ত হয়। পাকিস্তান দুটি 'অংশে বিভক্ত হয়ে একটি পূর্ব পাকিস্তান, অন্যটি পশ্চিম পাকিস্তান নামে আত্মপ্রকাশ করে। দুটি অংশে বিভক্ত রাষ্ট্রটি নানা সমস্যার সম্মুখীন হয়। ১৯৪০ সালে শেরে বাংলা এ. কে. ফজলুল হকের সাহোর প্রস্তাবের মূল দাবিই ছিল প্রাদেশিক স্বায়ত্তশাসন। কিন্তু পাকিস্তান সৃষ্টির পর থেকেই মুসলিম লীগ প্রাদেশিক স্বায়ত্তশাসন প্রতিষ্ঠার বিষয়টি এড়িয়ে যায় এবং পূর্ব পাকিস্তান পশ্চিম পাকিস্তানের দ্বারা অর্থনৈতিক, সামাজিক ও সাংস্কৃতিক ক্ষেত্রে নিগৃহীত ও শোষিত হতে থাকে। ১৯৪৭ সালে পাকিস্তান সৃষ্টির পর থেকেই দেশটির রাষ্ট্রভাষা কী হবে তা নিয়ে মতবিরোধ শুরু হয়। ফলশ্রুতিতে ১৯৫২ সালের ২১ ফেব্রুয়ারি মহান ভাষা আন্দোলন সংঘটিত হয়। ভাষাভিত্তিক জাতীয়তাবোধের চেতনায় ১৯৫৪ সালের নির্বাচনে পূর্ব বাংলার রাজনৈতিক দলগুলো মিলিত হয়ে যুক্তফ্রন্ট গঠন করে। এ নির্বাচনে যুক্তফ্রন্ট নিরঙ্কুশ সংখ্যাগরিষ্ঠতা অর্জন করে এবং মুসলিম লীগের ভরাডুবি হয়। ফলে বাঙালি জাতীয়তাবাদী চেতনা আরো দৃঢ় এবং সুসংহত হয়। ১৯৬৬ সালে বঙ্গবন্ধু শেখ মুজিবুর রহমানও লাহোর প্রস্তাবের আলোকে ৬ দফা দাবি উত্থাপন করেন। ৬ দফার প্রথম দফাই ছিল ঐতিহাসিক লাহোর প্রস্তাবের বাস্তবায়ন করা। পরবর্তীকালে ৬ দফাকে ভিত্তি করে ১৯৬৯ সালে গণঅভ্যুত্থান, ১৯৭০ সালের নির্বাচনে জয়লাভ এবং ১৯৭১ সালে মুক্তিযুদ্ধ সংঘটিত হয়। দীর্ঘ ৯ মাস সশস্ত্র যুদ্ধের পর বাঙালি ১৯৭১ সালের ১৬ই ডিসেম্বর চূড়ান্ত স্বাধীনতা অর্জন করে। যার ফলে স্বাধীন সার্বভৌম বাংলাদেশ রাষ্ট্রের সৃষ্টি হয়। উপরের আলোচনার পরিপ্রেক্ষিতে বলা যায়, লাহোর প্রস্তাবের মধ্যেই স্বাধীন বাংলাদেশের বীজ নিহিত ছিল- উক্তিটি যথার্থ।"
        }
      ]
    },
    {
      "number": "2",
      "uddipok": "",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "৩ জুন পরিকল্পনাকে 'মাউন্টব্যাটেন পরিকল্পনা' বলা হয়।"
        },
        {
          "label": "খ",
          "question": "",
          "explanation": "পলাশি যুদ্ধের একশ বছর পর ভারতের উত্তর ও পূর্বাঞ্চলে প্রধানত সিপাহিদের নেতৃত্বে যে সশস্ত্র বিদ্রোহ সংঘটিত হয়। তাকেই ভারতের প্রথম স্বাধীনতা সংগ্রাম বা সিপাহী বিদ্রোহ বলা হয়। ইস্ট ইন্ডিয়া কোম্পানি কর্তৃক দীর্ঘ সময় ধরে রাজনৈতিক ও অর্থনৈতিক শোষণ, সামাজিকভাবে হেয় করা, ধর্মীয় অনুভূতিতে আঘাত করা, সর্বোপরি ভারতীয় সৈনিকদের প্রতি বৈষম্যমূলক আচরণ এ বিদ্রোহের প্রেক্ষাপট তৈরি করে। উত্তর ভারতে সিপাহি মঙ্গল পাণ্ডে এবং পূর্ব বাংলায় হাবিলদার রজব আলীর (৩৪নং রেজিমেন্ট) বিদ্রোহ ঘোষণার মধ্যদিয়ে সিপাহি বিদ্রোহ শুরু হলেও শেষ পর্যায়ে এ সংগ্রাম সর্বভারতীয় আন্দোলনে রূপ নেয়।"
        },
        {
          "label": "গ",
          "question": "",
          "explanation": "উদ্দীপকে '?' চিহ্নিত অংশে আমার পাঠ্যবইয়ের ১৯৩৫ সালের ভারত শাসন আইনকে ইঙ্গিত করা হয়েছে যার কতগুলো বৈশিষ্ট্য বিদ্যমান। ব্রিটিশ ভারতের শাসনতান্ত্রিক বিকাশের ইতিহাসে ১৯৩৫ সালের ভারত শাসন আইন ছিল সবচেয়ে দীর্ঘ সংবিধান। এ আইনে ৪১টি অংশ, ১০টি তালিকা এবং ৩২১টি ধারা ছিল। এছাড়া সর্বভারতীয় যুক্তরাষ্ট্র, প্রাদেশিক স্বায়ত্তশাসন, গভর্নর জেনারেল, কেন্দ্রে দ্বৈতশাসন প্রভৃতি ১৯৩৫ সালের ভারত শাসন আইনের অন্যতম বৈশিষ্ট্য। এ বৈশিষ্ট্যগুলোর কথা উদ্দীপকেও উল্লেখ করা হয়েছে। উদ্দীপকে উল্লেখিত ১৯৩৫ সালের ভারতশাসন আইনের উল্লিখিত বৈশিষ্ট্য ছাড়াও এ আইনের আরও কতগুলো বৈশিষ্ট্য রয়েছে। যেমন- শাসনক্ষমতার বিকেন্দ্রীকরণ, দ্বি-কক্ষবিশিষ্ট আইনসভার প্রবর্তন, দীর্ঘ ও জটিল সংবিধান, যুক্তরাষ্ট্রীয় আদালত গঠন, উপদেষ্টা পরিষদ গঠন, দুষ্পপরির্তনীয় সংবিধান ইত্যাদি। এছাড়া মুসলমানদের প্রতিনিধিত্ব, প্রাদেশিক আইনসভার প্রতিনিধিত্ব, রাজ প্রতিনিধির পদ, ব্রহ্মদেশকে বিচ্ছিন্নকরণ, নতুন প্রদেশের সৃষ্টি, আইন সংশোধনের ক্ষমতা, ভোটাধিকার সম্প্রসারণ ১৯৩৫ সালের ভারত শাসন আইনের অন্যতম বৈশিষ্ট্য।"
        },
        {
          "label": "ঘ",
          "question": "",
          "explanation": "উদ্দীপকে ইঙ্গিতকৃত ১৯৩৫ সালের ভারত শাসন আইনে গৃহীত দ্বৈতশাসন ব্যবস্থা তথা প্রাদেশিক স্বায়ত্তশাসন বিভিন্ন কারণে অকার্যকর হয়ে পড়েছিল। ব্রিটিশ ভারতের শাসনতান্ত্রিক অগ্রগতি ও বিবর্তনের ক্ষেত্রে ১৯৩৫ সালের ভারত শাসন আইন বিশেষ গুরুত্বের দাবিদার। এ আইন প্রকৃতপক্ষে ১৯৩৭ সাল থেকে শুরু করে ১৯৪৭ সালের ১৪ আগস্ট অর্থাৎ ভারতবর্ষ বিভক্ত হওয়ার পূর্ব পর্যন্ত কার্যকর ছিল। এ আইন বিভিন্ন মহলে বহুলভাবে সমালোচিত হয়। ১৯৩৫ সালের ভারত শাসন আইনের মাধ্যমে কেন্দ্রে দ্বৈতশাসন প্রবর্তিত হয়। কেন্দ্রীয় সরকারের বিষয়সমূহ সংরক্ষিত এবং হস্তান্তরিত-এ দু'ভাগে বিভক্ত করা হয়। এ আইনে প্রাদেশিক স্বায়ত্তশাসন প্রদান করা হলেও বিভিন্ন কারণে তা যথার্থ ছিল না। তাই স্বায়ত্তশাসনের কার্যকারিতার পথে ঐ কারণগুলো বাধা হয়ে দাঁড়িয়েছিল। ১৯৩৫ সালের ভারত শাসন আইনে গভর্নরগণ ছিলেন প্রকৃত শাসক। তারা ব্রিটিশ রাজা বা রানি কর্তৃক নিযুক্ত হতেন এবং সীমাহীন ক্ষমতা লাভ করতেন। তাদের এই ক্ষমতা এবং তার অপব্যবহার প্রাদেশিক স্বায়ত্তশাসনের মৌলিক ধারণার সাথে অসংগতিপূর্ণ ছিল। গভর্নর জেনারেলেরও ছিল অপ্রতিহত ক্ষমতা। এই ক্ষমতা স্বায়ত্তশাসনের মৌলিক নীতিকে খর্ব করেছিল। এছাড়া প্রাদেশিক আইনসভার সীমাবদ্ধতা, যুগ্ম তালিকার ক্ষেত্রে কেন্দ্রের প্রাধান্য, আমলা ও বিভাগীয় কর্মকর্তাদের দৌরাত্ম্য, গভর্নরের নিয়ন্ত্রণাধীন আইন-শৃঙ্খলা রক্ষাকারী বিভাগ, প্রাদেশিক বিষয়ে বহিঃশক্তির নিয়ন্ত্রণ ইত্যাদি বিষয় দ্বৈতশাসন তথা প্রাদেশিক স্বায়ত্তশাসনের পথ বন্ধ করে দিয়েছিল। ফলে ১৯৩৫ সালের ভারত শাসন আইনের মাধ্যমে যে যুক্তরাষ্ট্রীয় ব্যবস্থার পরিকল্পনা করা হয়েছিল তা কোনোদিনই কার্যকর হয়নি। পরিশেষে বলা যায়, ১৯৩৫ সালের ভারত শাসন আইনের দ্বারা ব্রিটিশ ভারতের দ্বৈতশাসন ব্যবস্থায় প্রাদেশিক প্রশাসনে আনুষ্ঠানিকভাবে স্বায়ত্তশাসন প্রতিষ্ঠা করা হলেও এটি কোনো প্রকৃত এবং পূর্ণাঙ্গ ব্যবস্থা ছিল না। মূলত এ শাসন ব্যবস্থা ছিল একটা আড়ম্বরপূর্ণ প্রহসনমাত্র।"
        }
      ]
    },
    {
      "number": "3",
      "uddipok": "মিতু ঢাকার বাইরে তার পরিবারের সাথে বসবাস করে। তার অনেক দিনের ইচ্ছা, সে ঢাকায় অবস্থিত কেন্দ্রীয় শহিদ মিনার দেখতে যাবে। প্রভাতফেরীতে অংশ নিবে। সে তার ইচ্ছা তার বাবাকে জানায়। মিতুর বাবা তার কথামতো স্বপরিবারে একবার একুশে ফেব্রুয়ারির প্রভাতফেরীতে অংশ নেয়। মিতু সেদিন ভীষণ গর্বিত হয়েছিল।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "পাকিস্তানের প্রথম সংবিধান প্রণীত হয়েছিল ১৯৫৬ সালে।"
        },
        {
          "label": "খ",
          "question": "",
          "explanation": "ছয় দফা হলো বঙ্গবন্ধু শেখ মুজিবুর রহমান কর্তৃক উত্থাপিত ছয়টি দাবি সম্বলিত একটি প্রস্তাব। ছয় দফার অন্যতম দুটি দফা হলো: ১. লাহোর প্রস্তাবের ভিত্তিতে পাকিস্তানের সংবিধান হবে যুক্তরাষ্ট্রীয় এবং সরকার হবে পার্লামেন্টারি পদ্ধতির। প্রাপ্তবয়স্কদের প্রত্যক্ষ ভোটে নির্বাচিত আইনসভা হবে সার্বভৌম। সংবিধানে জনগণের পূর্ণ মৌলিক অধিকার ও বিচার বিভাগের স্বাধীনতা রক্ষিত হবে। ২. যুক্তরাষ্ট্রীয় সরকারে কেন্দ্রের অধীনে কেবল দুটি বিষয় থাকবে- দেশরক্ষা ও পররাষ্ট্র। সরকারের অবশিষ্ট বিষয়গুলো প্রদেশসমূহের হাতে ন্যস্ত থাকবে।"
        },
        {
          "label": "গ",
          "question": "",
          "explanation": "উদ্দীপকে আলোচিত কেন্দ্রীয় শহিদ মিনারটি ভাষা আন্দোলনের প্রেক্ষিতে নির্মাণ করা হয়েছিল। ১৯৪৭ সালে পাকিস্তান সৃষ্টির পর থেকেই দেশটির রাষ্ট্রভাষা কী হবে তা নিয়ে মতবিরোধ শুরু হয়। পাকিস্তানের মোট জনগোষ্ঠীর ৫৬.৪০ শতাংশ মানুষের মুখের ভাষাকে বাদ দিয়ে পাকিস্তানি শাসকগোষ্ঠী উর্দুকে রাষ্ট্রভাষা করার সিদ্ধান্ত গ্রহণ করে। মোহাম্মদ আলী জিন্নাহ এবং খাজা নাজিমুদ্দিন উর্দুকে পাকিস্তানের একমাত্র রাষ্ট্রভাষা করার ঘোষণা দেন। পূর্ব পাকিস্তানের ছাত্র ও তরুণসমাজ এ ঘোষণার প্রতিবাদ জানায় এবং তীব্র আন্দোলন গড়ে তোলে। ১৯৫২ সালের ২১ ফেব্রুয়ারি তারা পূর্ব পাকিস্তানব্যাপী রাষ্ট্রভাষা দিবস পালনের ঘোষণা দেয়। এ কর্মসূচিকে বানচাল করার জন্য শাসকগোষ্ঠী ১৪৪ ধারা জারি করে। কিন্তু ঢাকায় ছাত্র-জনতা ১৪৪ ধারা ভঙ্গ করে মিছিল বের করে। মিছিলে পুলিশ গুলি করলে শহিদ হন সালাম, বরকত, জব্বার, রফিকসহ আরো অনেকে। ফলে ভাষা আন্দোলন আরো বেগবান হয়। এ আন্দোলনের ফলশ্রুতিতে পাকিস্তান সরকার বাংলাকে পাকিস্তানের অন্যতম রাষ্ট্রভাষা হিসেবে স্বীকৃতি দিতে বাধ্য হয়। ভাষা আন্দোলনে শহিদদের স্মরণে ঢাকায় নির্মিত হয় কেন্দ্রীয় শহিদ মিনার। উদ্দীপকে লক্ষ করা যায়, মিতু তার পরিবারের সাথে ঢাকার বাইরে বসবাস করে। ঢাকায় অবস্থিত কেন্দ্রীয় শহিদ মিনার দেখতে যাওয়া তার অনেক দিনের ইচ্ছে। যেহেতু কেন্দ্রীয় শহিদ মিনার ভাষা আন্দোলনে শহিদদের স্মরণে নির্মিত হয়েছিল, সেহেতু বলা যায়, উদ্দীপকে আলোচিত কেন্দ্রীয় শহিদ মিনারটি ভাষা আন্দোলনের ঘটনার প্রেক্ষিতে নির্মাণ করা হয়েছিল।"
        },
        {
          "label": "ঘ",
          "question": "",
          "explanation": "কেন্দ্রীয় শহিদ মিনারে গিয়ে মিতু ভীষণ গর্বিত হয়েছিল- উদ্দীপকের শেষোক্ত এ লাইনটি ভাষা আন্দোলনের গুরুত্ব ও তাৎপর্যকেই প্রতিফলিত করে। ভাষা আন্দোলনে শহিদদের স্মরণে কেন্দ্রীয় শহিদ মিনার নির্মিত হয়। ভাষা আন্দোলন বাঙালি জাতির মধ্যে জাতীয়তাবাদী চেতনার উন্মেষ ঘটায়। ভাষা আন্দোলনকে ঘিরেই বাঙালি জাতি স্বাধিকারের বিষয়ে সচেতন হয়ে ওঠে। এ আন্দোলনই বাঙালি জাতিকে সর্বপ্রথম পাকিস্তানি শাসকগোষ্ঠীর বিরুদ্ধে রুখে দাঁড়ানোর শক্তি জোগায়। পূর্ব পাকিস্তানের প্রতি বৈষম্যমূলক আচরণ ও স্বায়ত্তশাসনবিরোধী কার্যক্রমের প্রতিবাদে সর্বস্তরের জনগণ এ আন্দোলনে অংশ নেয়। ভাষা আন্দোলন ছিল আমাদের স্বাধীনতা আন্দোলনের পথ প্রদর্শক। ভাষা আন্দোলনের মাধ্যমে পশ্চিম পাকিস্তানিদের সাথে বাঙালি জাতির যে স্বাতন্ত্র্যবোধ পরিলক্ষিত হয়, তারই ফলাফল বাঙালি জাতীয়তাবাদের উন্মেষ। বাঙালি জাতীয়তাবাদী চেতনাই পরবর্তীকালে প্রতিটি গণআন্দোলনে প্রেরণা জোগায় এবং বাঙালির রাজনৈতিক, সাংস্কৃতিক ও অর্থনৈতিক মুক্তির পথকে আরো সুগম করে। জাতীয়তাবাদের প্রেরণায় উদ্দীপ্ত হয়ে বাঙালি জাতি ১৯৫৪ সালের প্রাদেশিক নির্বাচনে মুসলিম লীগের দুঃশাসনের দাঁতভাঙা জবাব দেয়। এরপর ১৯৬২ সালের শিক্ষা আন্দোলন, ১৯৬৬ সালের ছয় দফা আন্দোলন, ১৯৬৯ সালের গণঅভ্যুত্থান এবং ১৯৭০ সালের সাধারণ নির্বাচনে স্বাধিকারের প্রশ্নে পশ্চিম পাকিস্তানিদের বিরুদ্ধে বাঙালি ঐক্যবদ্ধ হয়। আর এরই ধারাবাহিকতায় ১৯৭১ সালের মহান মুক্তিযুদ্ধের মধ্য দিয়ে চূড়ান্ত সাফল্য অর্জন করে। ফলে বিশ্ব মানচিত্রে অভ্যুদয় ঘটে 'বাংলাদেশ' নামক একটি সার্বভৌম রাষ্ট্রের। পরিশেষে বলা যায়, ভাষা আন্দোলনের মাধ্যমে বাঙালি জাতীয়তাবাদী চেতনা জাগ্রত হয়। এই চেতনাই অধিকার আদায়ের বিভিন্ন সংগ্রামের মাধ্যমে স্বাধীনতা অর্জনকে ত্বরান্বিত করে। আর এ কারণেই মিতু কেন্দ্রীয় শহিদ মিনারে গিয়ে গর্ববোধ করে।"
        }
      ]
    },
    {
      "number": "4",
      "uddipok": "একটি নির্বাচনে 'ক' দল ১৬৭টি আসন লাভ করে বিজয়ী হয়। অপরদিকে প্রতিদ্বন্দ্বী 'খ' দলটি ৮৮টি আসন লাভ করে। 'ক' দলটি বিপুল পরিমাণ ভোট পাবার পরেও তৎকালীন একটি ক্ষমতাসীন রাজনৈতিক দল 'ক' দলকে ক্ষমতা হস্তান্তরে অস্বীকার করছিল।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "ধীরেন্দ্রনাথ দত্ত পাকিস্তানের প্রথম গণপরিষদের সদস্য ছিলেন।"
        },
        {
          "label": "খ",
          "question": "",
          "explanation": "১৯৫৬ সালের ২৩ মার্চ যে সংবিধান প্রণীত ও কার্যকর করা হয়েছিল তা মাত্র দুই বছর আট মাস চালু ছিল। বিভিন্ন কারণে ১৯৫৬ সালের সংবিধানের ব্যর্থ হয়েছিল। এগুলোর মধ্যে উল্লেখযোগ্য কারণ হলো- সুসংগঠিত রাজনৈতিক দলের অনুপস্থিতি, দলীয় শৃঙ্খলার অভাব, দলীয় স্বার্থের প্রাধান্য, উপনির্বাচন স্থগিত ঘোষণা, কেন্দ্রীয় সরকারের ক্ষমতালিপ্সা, সাধারণ নির্বাচন অনুষ্ঠানে অনীহা, সহনশীলতার অভাব ইত্যাদি।"
        },
        {
          "label": "গ",
          "question": "",
          "explanation": "উদ্দীপকে আলোচিত গুরুত্বপূর্ণ নির্বাচনটি ১৯৭০ সালের সাধারণ নির্বাচন ও তৎপরবর্তী ঘটনাকে নির্দেশ করে। পাকিস্তান ১৯৪৭ সালে স্বাধীন হলেও দেশটির জাতীয় পরিষদের প্রথম সাধারণ নির্বাচন অনুষ্ঠিত হয় ১৯৭০ সালে। এ নির্বাচনে সংরক্ষিত মহিলা আসনসহ জাতীয় পরিষদের মোট ৩১৩টি আসন ছিল। পূর্ব পাকিস্তানের জন্য বরাদ্দকৃত ১৬৯টি আসনের মধ্যে ১৬৭টি আসন পেয়ে আওয়াগী লীগ একক সংখ্যাগরিষ্ঠতা অর্জন করে। অন্যদিকে, পশ্চিম পাকিস্তানের ৪টি প্রদেশের মধ্যে অন্যতম বৃহৎ বিরোধী দল পিপিপি মাত্র ৮৮টি আসন পায়। আওয়ামী লীগের এ বিপুল বিজয় পাকিস্তানি শাসকগোষ্ঠীর মধ্যে ক্ষমতা হারানোর ভীতি ছড়িয়ে দেয়। ফলে নির্বাচনের ফলাফল প্রকাশের পর থেকে তারা নতুন ষড়যন্ত্র শুরু করে। প্রেসিডেন্ট ইয়াহিয়া খান জাতীয় পরিষদের অধিবেশন স্থগিত ঘোষণা করে এবং নির্বাচিত প্রতিনিধিদের হাতে ক্ষমতা হস্তান্তরে টালবাহানা শুরু করে। উদ্দীপকের তথ্যানুযায়ী, 'ক' দল একটি নির্বাচনে ১৬৭টি আসন লাভ করে বিজয়ী হয় এবং প্রতিদ্বন্দী 'খ' দল ৮৮টি আসন লাভ করে। 'ক' দলটি বিপুল ভোটে জয়লাভ করলেও ক্ষমতাসীন তৎকালীন দল 'ক' দলকে ক্ষমতা হস্তান্তরে অস্বীকার করে। উদ্দীপকের এসব তথ্য ১৯৭০ সালের সাধারণ ও তৎপরবর্তী ঘটনাকেই প্রতিফলিত করে।"
        },
        {
          "label": "ঘ",
          "question": "",
          "explanation": "বাংলাদেশের অভ্যুদয়ে ১৯৭০ সালের সাধারণ নির্বাচন এবং তৎপরবর্তী ঘটনার গুরুত্ব ব্যাপক। পাকিস্তানের রাজনীতিতে ১৯৭০ সালের সাধারণ নির্বাচনের প্রভাব ছিল সুদূরপ্রসারী। নির্বাচনে আওয়ামী লীগের বিপুল বিজয় পশ্চিমা শাসকগোষ্ঠীর ২৩ বছরের অত্যাচার ও শোষণের হাত থেকে বাঙালি জাতির মুক্তি লাভের আকুতিরই বহিঃপ্রকাশ। প্রকৃতপক্ষে সত্তরের নির্বাচনই পাকিস্তানের ইতিহাসে সর্বপ্রথম স্বাধীন ও নিরপেক্ষ নির্বাচন। এর মাধ্যমেই বাঙালিরা প্রথমবারের মতো আত্মনিয়ন্ত্রণের অধিকার লাভ করে। সত্তরের নির্বাচন আরো প্রমাণ করে যে, আওয়ামী লীগই পূর্ব পাকিস্তানের জনগণের আশা-আকাঙ্ক্ষার মূর্ত প্রতীক। এছাড়া এ নির্বাচনের ফল ছিল আওয়ামী লীগের পূর্ণ স্বায়ত্তশাসন দাবির পক্ষে সুস্পষ্ট গণরায়। ১৯৭০ সালের সাধারণ নির্বাচনে আওয়ামী লীগ বিপুল সংখ্যাগরিষ্ঠতা পেয়ে বিজয় অর্জন করলে পাকিস্তানি শাসকগোষ্ঠী ক্ষমতা হস্তান্তরের ব্যাপারে টালবাহানা শুরু করে। জাতীয় পরিষদের অধিবেশন আহ্বান করেও তা আবার অনির্দিষ্টকালের জন্য স্থগিত করা হয়। এর প্রতিবাদে বঙ্গবন্ধু শেখ মুজিবুর রহমান ২ মার্চ ঢাকায় এবং ৩ মার্চ সমগ্র পূর্ব বাংলায় হরতালের ডাক দেন। ৭ মার্চ ঢাকার রেসকোর্স ময়দানে তাঁর ভাষণে তিনি পরোক্ষভাবে স্বাধীনতার ডাকও দেন। ১৯৭১ সালের ২ থেকে ২৫ মার্চ পর্যন্ত পাকিস্তানি শাসনের বিরুদ্ধে পূর্ব পাকিস্তানে অসহযোগ আন্দোলন চলে। ২৫ মার্চ রাতে পাকিস্তানি হানাদার বাহিনী ঢাকাসহ বিভিন্ন শহরে হাজার হাজার নিরীহ ও নিরস্ত্র বাঙালিদের নির্মমভাবে হত্যা করে। এ অবস্থায় ২৬ মার্চের প্রথম প্রহরে বঙ্গবন্ধু শেখ মুজিবুর রহমান বাংলাদেশের স্বাধীনতা ঘোষণা করেন ও মুক্তিযুদ্ধের ডাক দেন। এ ঘোষণায় উজ্জীবিত হয়ে বাংলাদেশের সর্বস্তরের জনগণ যুদ্ধে ঝাঁপিয়ে পড়ে। দীর্ঘ ৯ মাস রক্তক্ষয়ী যুদ্ধের পর বাংলাদেশের চূড়ান্ত বিজয় অর্জিত হয়। আলোচনা শেষে বলা যায়, স্বাধীন বাংলাদেশের অভ্যুদয়ে ১৯৭০ সালের নির্বাচন ও তৎপরবর্তী ঘটনার গুরুত্বপূর্ণ প্রভাব রয়েছে।"
        }
      ]
    },
    {
      "number": "5",
      "uddipok": "",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "বাংলাদেশের প্রথম জাতীয় নির্বাচন ১৯৭৩ সালের ৭ মার্চ অনুষ্ঠিত হয়।"
        },
        {
          "label": "খ",
          "question": "",
          "explanation": "বাংলার হিন্দু-মুসলিম সম্প্রদায়ের মধ্যে সম্প্রীতি রক্ষার জন্য সম্পাদিত একটি চুক্তি হলো বেঙ্গল প্যাক্ট। ব্রিটিশ শাসনের অধীনে বাংলার ৬০ ভাগ জনগণ মুসলমান হলেও তারা বিভিন্ন সুযোগ-সুবিধা থেকে বঞ্চিত ছিল। এ অবস্থার প্রেক্ষিতে অসাম্প্রদায়িক ও উদার মানসিকতার অধিকারী দেশবন্ধু চিত্তরঞ্জন দাশ বেঙ্গল প্যাক্ট এর উদ্যোগ গ্রহণ করেন। তার অক্লান্ত প্রচেষ্টায় এ. কে. ফজলুল হক, হোসেন শহীদ সোহরাওয়ার্দী , স্যার আবদুল করিমসহ অন্যান্য মুসলিম নেতৃবৃন্দের সাথে ১৯২৩ সালে বেঙ্গল প্যাক্ট সম্পাদিত হয়। অচিরেই এ চুক্তি 'সি আর দাশ ফর্মুলা' নামে খ্যাতি লাভ করে। রাজনীতি, ধর্ম, কর্ম ইত্যাদি ক্ষেত্রে হিন্দু-মুসলমান উভয়ের স্বার্থ রক্ষা ও অগ্রাধিকার প্রতিষ্ঠাই হলো বেঙ্গল প্যাক্টের মূলকথা।"
        },
        {
          "label": "গ",
          "question": "",
          "explanation": "উদ্দীপক 'ম'তে উল্লিখিত রাজনৈতিক ব্যক্তিত্ব শেরে বাংলা এ.কে. ফজলুল হক শিক্ষাক্ষেত্রে ব্যাপক অবদান রেখেছেন। উদ্দীপকে 'ম'তে উল্লিখিত রাজনৈতিক ব্যক্তিত্বকে কৃষককূলের মুক্তির অগ্রদূত বলা হয়। তিনি ঋণ সালিশি বোর্ড গঠন করেন। এ থেকে বোঝা যায়, 'ম'তে উল্লেখিত রাজনৈতিক ব্যক্তিত্ব হলেন শেরে বাংলা এ.কে. ফজলুল হক। কেননা তিনি ঋণ সালিশি বোর্ড গঠন করেন এবং তিনি কৃষককূলের মুক্তির অগ্রদূত হিসেবে পরিচিত। জাতির সর্বাঙ্গীন উন্নতি ও অগ্রগতির মূলে যে শিক্ষার প্রয়োজন ফজলুল হক তা যথাযথভাবে উপলব্ধি করেছিলেন। তিনি ছিলেন বিদ্যানুরাগী এবং শিক্ষাক্ষেত্রে একজন বিশিষ্ট পৃষ্ঠপোষক। ১৯১২ সালে তিনি কলকাতায় মুসলিম শিক্ষা সমিতি গঠন করেন। গরিব ও মেধাবী ছাত্রদের জন্য তিনি অর্থ সাহায্য করতেন। অবিভক্ত বাংলার মুখ্যমন্ত্রী হিসেবে তিনি শিক্ষা দপ্তরের কার্যাবলি নিজ দায়িত্বে দেখাশোনা করেন। ১৯২৪ সালে অবিভক্ত বাংলার শিক্ষামন্ত্রীর দায়িত্ব গ্রহণের পর তিনি 'মুসলিম এডুকেশন ফান্ড' এবং কলকাতায় 'ইসলামিয়া কলেজ' প্রতিষ্ঠা করেন। কলকাতায় 'সেন্ট্রাল মোহামেডান এডুকেশন অ্যাসোসিয়েশন'ও ফজলুল হক কর্তৃক গঠিত। কলকাতায় 'লেডি ব্রাবোর্ন কলেজ', ১৯৪০ সালে বরিশালের চাখারে 'ফজলুল হক কলেজ', ঢাকায় 'ইডেন মহিলা কলেজ' ও ঢাকা বিশ্ববিদ্যালয়ের 'ফজলুল হক হল' প্রভৃতিও তার উল্লেখযোগ্য অবদান। ঢাকা বিশ্ববিদ্যালয় প্রতিষ্ঠার ক্ষেত্রে তার অবদান অনস্বীকার্য।"
        },
        {
          "label": "ঘ",
          "question": "",
          "explanation": "গণতন্ত্র প্রতিষ্ঠায় ছকে উল্লেখিত 'প' ব্যক্তিত্বের তথা হোসেন শহীদ সোহরাওয়ার্দীর ব্যাপক ভূমিকা ছিল। উদ্দীপকে উল্লেখিত 'প' ব্যক্তিত্ব অবিভক্ত বাংলার শেষ মুখ্যমন্ত্রী এবং তিনি বিশ্বাস করতেন, বুলেটের চেয়ে ব্যালটই শক্তিশালী, যা গণতন্ত্রের মানসপুত্র হোসেন শহীদ সোহরাওয়ার্দী কে নির্দেশ করে। হোসেন শহীদ সোহরাওয়ার্দী ছিলেন গণতান্ত্রিক ধ্যানধারণা ও আদর্শে বিশ্বাসী। তিনি সারাজীবন গণতন্ত্রের জন্য সংগ্রাম করে গেছেন। তিনি বিশ্বাস করতেন যে, জনগণই প্রকৃত ক্ষমতার উৎস; জনগণের ক্ষমতাই সবচেয়ে বড়। তাই নিয়মতান্ত্রিক রাজনীতির পথ ধরে সোহরাওয়ার্দী সংসদীয় গণতন্ত্রের মাধ্যমে গণমানুষের প্রকৃত মুক্তি আনয়নে সচেষ্ট হন। হোসেন শহীদ সোহরাওয়ার্দী ছিলেন গণতন্ত্রমনা। রাজনীতিতে গণতান্ত্রিক ধারা চালু করার উদ্দেশ্যে তিনি পাকিস্তানে প্রথম শক্তিশালী বিরোধী দলের সৃষ্টি করেন। তিনি বিশ্বাস করতেন যে, সাধারণ নির্বাচনই গণতন্ত্রের সূতিকাগার। তিনি জনগণের স্বাধিকারকে গণতন্ত্রের অন্যতম পূর্বশর্ত হিসেবে গ্রহণ করেছিলেন। তার মতে শাসনতন্ত্রের প্রশ্নে জনগণের রায়ই চূড়ান্ত। তিনি বিশ্বাস করতেন নির্ভুল নীতির ওপর প্রতিষ্ঠিত গণতন্ত্র কখনোই ব্যর্থ হতে পারে না। রাজনীতিতে তিনি কখনও অনিয়মতান্ত্রিক বা ধ্বংসাত্মক পদ্ধতির আশ্রয় গ্রহণ করেননি। তিনি সশস্ত্র বিপ্লবের পরিবর্তে ব্যালটে বিশ্বাসী ছিলেন। তিনি সংসদীয় গণতন্ত্র, গণতান্ত্রিক রীতিনীতি, আইনের শাসন ও নিয়মতান্ত্রিক রাজনীতির প্রতি একনিষ্ঠভাবে বিশ্বাসী ছিলেন। সংযুক্ত পাকিস্তানের রাজনৈতিক অঙ্গনে তিনি ছিলেন এক বিশেষ ব্যক্তিত্ব। শত প্রলোভন, নির্যাতন, লাঞ্ছনা সত্ত্বেও তিনি কোনো দিন গণতন্ত্রের প্রশ্নে আপোষ করেননি। গণতন্ত্রের প্রশ্নে আপসহীন নেতা ছিলেন বলেই তাকে গণতন্ত্রের মানসপুত্র বলা হয়। উপরের আলোচনা থেকে বোঝা যায়, হোসেন শহীদ সোহরাওয়ার্দী ছিলেন গণতন্ত্র প্রতিষ্ঠার অগ্রনায়ক। তিনি বরাবরই 'বুলেটের চেয়ে ব্যালটের শক্তি বেশি'-এ নীতিতে বিশ্বাসী ছিলেন। তাই তাকে 'গণতন্ত্রের মানসপুত্র' হিসেবে অভিহিত করা হয়।"
        }
      ]
    },
    {
      "number": "6",
      "uddipok": "কিউবার অবিসংবাদিত নেতা বাংলাদেশের একজন সংগ্রামী নেতাকে দেখে বলেছিলেন, \"আমি হিমালয় দেখিনি তবে অনেক ব্যক্তিত্ব ও সাহসের এই মানুষটি হিমালয়ের সমান, এভাবে আমি হিমালয় দেখার অভিজ্ঞতাই লাভ করলাম।\"",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "মওলানা আবদুল হামিদ খান ভাসানী ১৯৭৬ সালের ১৭ নভেম্বর মৃত্যুবরণ করেন।"
        },
        {
          "label": "খ",
          "question": "",
          "explanation": "শিক্ষা বিস্তারে নবাব স্যার সলিমুল্লাহ গুরুত্বপূর্ণ অবদান রাখেন। মুসলমানদের শিক্ষা বিস্তারে নবাব স্যার সলিমুল্লাহর অবদান অনস্বীকার্য। তিনি উপলব্ধি করতে পেরেছিলেন যে, শিক্ষা-দীক্ষায় ও জ্ঞান-বিজ্ঞানে উন্নত না হলে মুসলমানরা কোনোদিনই নিজেদের পৃথক অস্তিত্ব বজায় রাখতে পারবে না। এজন্য তিনি মুসলমান সমাজে শিক্ষা বিস্তারে মনোযোগী হন এবং বেশকিছু পদক্ষেপ গ্রহণ করেন। তিনি আহসানউল্লাহ ইঞ্জিনিয়ারিং স্কুল নামে ঢাকায় একটি স্কুল প্রতিষ্ঠা করেন, যা বর্তমানে বাংলাদেশ প্রকৌশল বিশ্ববিদ্যালয়ে পরিণত হয়েছে। মিটফোর্ড হাসপাতাল প্রতিষ্ঠায়ও 'তিনি সহযোগিতার হাত বাড়িয়ে দেন। বর্তমানে এটি মেডিকেল কলেজ ও হাসপাতালে উন্নীত হয়েছে। ঢাকা বিশ্ববিদ্যালয় প্রতিষ্ঠায়ও তার উল্লেখ্যযোগ্য অবদান ছিল।"
        },
        {
          "label": "গ",
          "question": "",
          "explanation": "উদ্দীপকে জাতির পিতা বঙ্গবন্ধু শেখ মুজিবুর রহমানের রাজনৈতিক জীবনের প্রতি ইঙ্গিত করা হয়েছে। বঙ্গবন্ধু শেখ মুজিবুর রহমান ছেলেবেলা থেকেই সাহসী ও প্রতিবাদী এবং অন্যায়ের সাথে আপসহীন ছিলেন। স্বাধীন বাংলাদেশ প্রতিষ্ঠায় তিনি মুখ্য ভূমিকা পালন করেন। ভাষা আন্দোলন থেকে শুরু করে বাংলাদেশ রাষ্ট্র বিনির্মাণের পেছনে প্রতিটি আন্দোলনে- তাঁর ভূমিকা ছিল সক্রিয়। তাঁর উত্থাপিত ছয় দফা দাবিতে বাঙালির আশা-আকাঙ্ক্ষার প্রতিফলন ঘটে এবং বাঙালি নিজেদের অধিকার সচেতন হয়ে ওঠে। এই ছয় দফার ভিত্তিতেই ১৯৭০ সালের নির্বাচনে আওয়ামী লীগ একচেটিয়া বিজয় অর্জন করে। কিন্তু পাকিস্তান সরকার ক্ষমতা হস্তান্তর না করায় বঙ্গবন্ধু অসহযোগ আন্দোলনের ডাক দেন এবং ৭ মার্চের ভাষণে বাঙালিদের মুক্তিযুদ্ধের প্রস্তুতি নেওয়ার আহ্বান জানান। এ প্রেক্ষাপটে পাকিস্তানি সামরিক বাহিনী ১৯৭১ সালের ২৫ মার্চ বাঙালি জাতির ওপর 'অপারেশন সার্চলাইট' নামে গণহত্যা শুরু করে। ফলে বঙ্গবন্ধু ২৬ মার্চ প্রথম প্রহরে বাংলাদেশের স্বাধীনতার ঘোষণা দেন। তাঁর এ ঘোষণায় সাড়া দিয়ে বাংলাদেশের আপামর জনসাধারণ মুক্তিযুদ্ধে অংশগ্রহণ করে দেশকে শত্রুমুক্ত করে। উদ্দীপকে বাংলাদেশের একজন সংগ্রামী নেতা সম্পর্কে কিউবার এক অবিসংবাদিত নেতার উক্তি তুলে ধরা হয়েছে। তিনি বলেন, 'আমি হিমালয় দেখিনি তবে বঙ্গবন্ধুকে দেখলাম। ব্যক্তিত্ব ও সাহসে এই মানুষটি হিমালয়ের সমান। এভাবে আমি হিমালয় দেখার অভিজ্ঞতাই লাভ করলাম।' কিউবার অবিসংবাদিত নেতার এ উক্তি জাতির পিতা বঙ্গবন্ধু শেখ মুজিবুর রহমানের রাজনৈতিক জীবনকেই নির্দেশ করে।"
        },
        {
          "label": "ঘ",
          "question": "",
          "explanation": "\"উক্ত মহান নেতা অর্থাৎ বঙ্গবন্ধু শেখ মুজিবুর রহমান ও বাংলাদেশের স্বাধীনতা এক সূত্রে গাঁথা।\"- উক্তিটি যথার্থ। স্বাধীন বাংলাদেশ গঠনে বঙ্গবন্ধু শেখ মুজিবুর রহমানের অনেক অবদান রয়েছে। বঙ্গবন্ধুর দৃঢ় ও বলিষ্ঠ নেতৃত্বেই বাংলাদেশ স্বাধীনতা অর্জনে সক্ষম হয়েছিল। বাঙালির স্বাধিকার আদায়ে আন্দোলন করায় তিনি পাকিস্তানের শাসকগোষ্ঠীর প্রধান শত্রুতে পরিণত হন। ভোগ করেন জেল, জুলুম ও অত্যাচার। ভাষা আন্দোলন থেকে শুরু করে পূর্ব বাংলার প্রতিটি আন্দোলন-সংগ্রামে তিনি ছিলেন অগ্রসৈনিক। ১৯৬৬ সালে তার উত্থাপিত ছয় দফা দাবিতে বাঙালির আশা-আকাঙ্ক্ষার প্রতিফলন ঘটে এবং বাঙালি নিজেদের অধিকার আদায়ে সচেতন হয়ে ওঠে। যার ফলাফল দেখা যায় ১৯৭০ সালের সাধারণ নির্বাচনে বঙ্গবন্ধুর নেতৃত্বে আওয়ামী লীগের নিরঙ্কুশ বিজয়ের মধ্যে। নির্বাচনে আওয়ামী লীগ বিজয় লাভ করলেও বঙ্গবন্ধু ক্ষমতায় যেতে পারেননি। এরপর পাক-সরকারের অন্যায় অবিচারের বিরুদ্ধে তিনি সোচ্চার হয়ে ওঠেন এবং অসহযোগ আন্দোলনের ডাক দেন। এরই প্রেক্ষিতে তিনি ১৯৭১ সালের ৭ মার্চ তৎকালীন রেসকোর্স ময়দানে ঐতিহাসিক ভাষণ প্রদান করেন। তাঁর এ ভাষণ বাঙালি জাতিকে স্বাধীনতার মন্ত্রে উজ্জীবিত করে। ১৯৭১ সালের ২৫ মার্চ অপারেশন সার্চলাইটের ঘটনার প্রেক্ষিতে ২৬ মার্চ প্রথম প্রহরে পাক-হানাদারদের নিকট বন্দি হওয়ার পূর্বেই তিনি স্বাধীনতার ঘোষণা দেন। তাঁর এ ঘোষণায় সাড়া দিয়ে বাংলাদেশের আপামর জনসাধারণ মুক্তিযুদ্ধে অংশগ্রহণ করে দীর্ঘ নয় মাস রক্তক্ষয়ী যুদ্ধের মাধ্যমে ১৬ ডিসেম্বর বাঙালি অর্জন করে তাদের চূড়ান্ত বিজয়। উপরের আলোচনায় প্রতীয়মান হয় যে, বাংলাদেশের স্বাধীনতা ও বিজয় অর্জনে বঙ্গবন্ধু শেখ মুজিবুর রহমান অনন্য ভূমিকা পালন করেন। তাই বলা যায়, বঙ্গবন্ধু শেখ মুজিবুর রহমান ও বাংলাদেশের স্বাধীনতা এক সূত্রে গাঁথা।"
        }
      ]
    },
    {
      "number": "7",
      "uddipok": "'ক' দেশটি ঔপনিবেশিক শাসনের অধীনে ছিলো প্রায় দু'শ বছর। এরপর অন্য একটি দেশ 'ক' দেশটিকে প্রায় ২৪ বছর শাসন শোষণ করে। পরবর্তীতে রক্তক্ষয়ী সংগ্রামের মাধ্যমে দেশটি একটি অসাম্প্রদায়িক দেশ গঠন করে। দেশটি দ্রুতই সংবিধান প্রণয়নে উদ্যোগী হয় এবং প্রায় এক বছরের মধ্যেই জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে জাতীয় মূলনীতি হিসেবে গ্রহণ করে পৃথিবীর অন্যতম শ্রেষ্ঠ সংবিধান রচনা করে।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "জাতীয় সংসদের বর্তমান আসন সংখ্যা ৩৫০টি।"
        },
        {
          "label": "খ",
          "question": "",
          "explanation": "মৌলিক অধিকার বলতে রাষ্ট্রপ্রদত্ত সেসব সুযোগ-সুবিধাকে বোঝায় যা নাগরিকদের ব্যক্তিত্বের পরিপূর্ণ বিকাশের জন্য একান্ত অপরিহার্য। মানুষের সুস্থ, সুন্দর ও স্বাভাবিক জীবনযাপন এবং ব্যক্তিত্ব ও মেধা বিকাশের জন্য যে সকল অধিকার রাষ্ট্র কর্তৃক বলবৎ করা হয়, সেগুলোই মৌলিক অধিকার বলে স্বীকৃত। যেমন- জীবনধারণের অধিকার, স্বাধীনভাবে চলাফেরা ও বাকস্বাধীনতা, চিন্তা ও বিবেকের স্বাধীনতা, ধর্মচর্চার অধিকার, সম্পত্তি লাভ ও ভোগের অধিকার প্রভৃতি। মৌলিক অধিকারের মাধ্যমে নাগরিকরা সুসভ্যভাবে জীবনযাপন করতে পারে। সংবিধানের ২৭ থেকে ৪৪ নম্বর অনুচ্ছেদ পর্যন্ত মোট ১৮টি মৌলিক অধিকার সন্নিবেশ করা হয়েছে।"
        },
        {
          "label": "গ",
          "question": "",
          "explanation": "উদ্দীপকে বাংলাদেশের সংবিধানের কথা বলা হয়েছে। কেননা বাংলাদেশ প্রায় দুইশ বছর ব্রিটিশ ঔপনিবেশিক শাসনের অধীনে ছিল। এরপর প্রায় ২৪ বছর পাকিস্তান কর্তৃক শোষিত বঞ্চিত হওয়ার এক পর্যায়ে রক্তক্ষয়ী সংগ্রামের মাধ্যমে স্বাধীনতা অর্জন করে এবং প্রায় এক বছরের মধ্যেই উল্লিখিত মূলনীতি গ্রহণ করে নিজেদের সংবিধান রচনা করে। বাংলাদেশের সংবিধানের বৈশিষ্ট্যের ক্ষেত্রে দেখা যায়, বাংলাদেশের সংবিধান লিখিত এবং সংক্ষিপ্ত। এ সংবিধানে ১৫৩টি অনুচ্ছেদ, ১১টি ভাগ, ১টি প্রস্তাবনা ও ৭টি তফসিল রয়েছে। এ সংবিধানে বাংলাদেশকে একটি স্বাধীন ও সার্বভৌম প্রজাতান্ত্রিক রাষ্ট্র হিসেবে ঘোষণা করা হয়েছে, যা 'গণপ্রজাতন্ত্রী বাংলাদেশ' নামে পরিচিত। এখানে বলা হয়েছে, জনগণই সকল ক্ষমতার উৎস। জনগণের দ্বারা নির্বাচিত প্রতিনিধিগণ দেশের শাসনকার্য পরিচালনা করবে। এ সংবিধানে রাষ্ট্র পরিচালনার মূলনীতিসমূহ সুস্পষ্টভাবে লিপিবদ্ধ করা হয়েছে। সংবিধানের দ্বিতীয় ভাগের ৮ নং অনুচ্ছেদে জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে রাষ্ট্রীয় মূলনীতি হিসেবে ঘোষণা করা হয়েছে। বাংলাদেশের সংবিধান দুষ্পরিবর্তনীয়। সংবিধানের কোনো ধারা বা অংশবিশেষ পরিবর্তন করতে হলে জাতীয় সংসদের মোট সদস্যের দুই- তৃতীয়াংশের ভোট প্রয়োজন হয়। বাংলাদেশের সংবিধান জনগণের মৌলিক অধিকারের নিশ্চয়তা প্রদান করেছে। বাংলাদেশের সংবিধানের ধারার সাথে দেশের প্রচলিত কোনো আইনের সংঘাত সৃষ্টি হলে সেক্ষেত্রে সংবিধান প্রাধান্য পাবে। উদ্দীপকে উল্লেখিত 'ক' দেশটি স্বাধীনতা লাভের প্রায় এক বছরের মধ্যেই জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে জাতীয় মূলনীতি হিসেবে গ্রহণ করে পৃথিবীর অন্যতম শ্রেষ্ঠ সংবিধান রচনা করে। যা বাংলাদেশের সংবিধানের বৈশিষ্ট্য নির্দেশ করে।"
        },
        {
          "label": "ঘ",
          "question": "",
          "explanation": "নিম্নের অনুরূপঃ উদ্দীপকে বর্ণিত সংবিধান তথা বাংলাদেশ সংবিধান একটি অন্যতম সেরা বা উত্তম সংবিধান। সংবিধান হলো রাষ্ট্র পরিচালনার মূলনীতি সংবলিত সর্বোচ্চ দলিল। এর মাধ্যমেই জনগণের দাবি পূরণ, রাষ্ট্রের উন্নয়ন তথা রাষ্ট্রের সার্বিক কার্য সম্পাদিত হয়। তাই সংবিধান এমন হওয়া প্রয়োজন যাতে জনগণের স্বার্থ রক্ষা হয়। বাংলাদেশের সংবিধানের ক্ষেত্রে জনগণের স্বার্থ রক্ষার বিষয়টিই পরিলক্ষিত হয়। বাংলাদেশের সংবিধানে গণতন্ত্রকে রাষ্ট্রপরিচালনার মূলনীতি করা হয়েছে। এতে জনগণের মৌলিক মানবাধিকার ও স্বাধীনতার নিশ্চয়তা রয়েছে। এ সংবিধানে প্রশাসনের সকল পর্যায়ে নির্বাচিত প্রতিনিধিদের মাধ্যমে জনগণের কার্যকর অংশগ্রহণ নিশ্চিত করা হয়েছে। বাংলাদেশের সংবিধানে 'বাঙালি জাতীয়তাবাদ অর্থাৎ বাঙালি জাতির ঐক্য ও সংহতিকে প্রাধান্য দেওয়া হয়েছে। এছাড়া শোষণমুক্ত, ন্যায়ানুগ ও সাম্যবাদী সমাজ প্রতিষ্ঠার নিশ্চয়তা পাওয়া যায় বাংলাদেশের সংবিধান থেকে। এছাড়া এ সংবিধানে সাম্প্রদায়িকতা পরিহার তথা সকল প্রকার ধর্মীয় বৈষম্য বিলোপের ঘোষণা দেওয়া হয়েছে। সংবিধানে জনগণের জীবনযাত্রার বস্তুগত ও সংস্কৃতিগত উন্নতি সাধনের কথা বলা হয়েছে। এতে জনগণের সকল ধরনের অধিকার রক্ষার নিশ্চয়তা প্রদান করা হয়েছে। বাংলাদেশের সংবিধানে গ্রামীণ উন্নয়ন, কৃষি বিপ্লব, অবৈতনিক ও বাধ্যতামূলক প্রাথমিক শিক্ষা, জনস্বাস্থ্য ইত্যাদি বিষয়কে অত্যন্ত গুরুত্ব দেওয়া হয়েছে। এছাড়াও জাতীয় ও আন্তর্জাতিক ক্ষেত্রে এমন পদক্ষেপের কথা বলা হয়েছে যা রাষ্ট্র ও রাষ্ট্রের জনগণের সার্বিক স্বার্থ রক্ষায় অগ্রণী ভূমিকা রাখতে সক্ষম। আলোচনার প্রেক্ষিতে বলা যায়, বাংলাদেশের সংবিধানে এ রাষ্ট্রের জনগণের আশা-আকাঙ্ক্ষার পরিপূর্ণ প্রতিফলন ঘটেছে বলে এটি অন্যতম সেরা সংবিধান।"
        }
      ]
    },
    {
      "number": "8",
      "uddipok": "জলবায়ু পরিবর্তনের ফলে বিশ্বের উষ্ণতা ক্রমান্বয়ে বৃদ্ধি পাচ্ছে এবং সাগরের উচ্চতা বৃদ্ধি পেয়ে নিচু এলাকা তলিয়ে যাচ্ছে অনেক নিচে। এর ফলে প্রাকৃতিক, সামাজিক ও অর্থনৈতিক ক্ষেত্রে মানুষের জীবনের ওপর ব্যাপক প্রভাব পরেছে।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "পুরুষ কর্তৃক নারীকে উত্যক্ত, লাঞ্ছিত বা যৌন নিপীড়ন করাকে ইভটিজিং বলে।"
        },
        {
          "label": "খ",
          "question": "",
          "explanation": "বর্তমান বিশ্বের অন্যতম নাগরিক সমস্যা হলো এইডস। Acquired Immune Deficiency Syndrome বা 'AIDS' হচ্ছে এক প্রকার রোগ যা আক্রান্ত ব্যক্তির শরীরে এমন একটি অবস্থার সৃষ্টি করে যাতে রোগ প্রতিরোধ ক্ষমতা ধীরে ধীরে কমে যায় এবং এক পর্যায়ে তা সম্পূর্ণভাবে নষ্ট করে ফেলে এবং শরীরকে সহজেই আক্রান্ত করে ফেলে। 'AIDS' এর ওষুধ এখনও আবিষ্কৃত হয়নি। এ রোগের পরিণাম অকাল মৃত্যু।"
        },
        {
          "label": "গ",
          "question": "",
          "explanation": "উদ্দীপকে বর্ণিত বিষয়টি হলো জলবায়ু পরিবর্তন, যা বাংলাদেশের উপর বিরূপ প্রভাব ফেলছে। উদ্দীপকে বলা হয়েছে, জলবায়ু পরিবর্তনের ফলে বিশ্বের উষ্ণতা ক্রমান্বয়ে বৃদ্ধি পাছে। সেই সাথে সাগরের উচ্চতা বৃদ্ধি পেয়ে নিচু এলাকা সমুদ্রের নিচে তলিয়ে যাচ্ছে। এর ফলে প্রাকৃতিক, সামাজিক ও অর্থনৈতিক ক্ষেত্রে মানুষের জীবনের উপর ব্যাপক প্রভাব পড়ছে। এ থেকে বোঝা যায়, উদ্দীপকে জলবায়ু পরিবর্তন ও এর বিরূপ প্রভাবের কথা বলা হয়েছে, যা বাংলাদেশের ক্ষেত্রেও লক্ষ করা যাচ্ছে। জলবায়ুর এ পরিবর্তনের ফলে বৈশ্বিক উষ্ণতা বৃদ্ধি পাচ্ছে। ফলে বাংলাদেশ নানা রকম প্রাকৃতিক দুর্যোগের সম্মুখীন হচ্ছে। জলবায়ু পরিবর্তনের প্রভাবে বিশ্বের যে কয়টি অঞ্চল ও দেশ ক্ষতিগ্রস্ত হবে এর মধ্যে বাংলাদেশ অন্যতম। বাংলাদেশে জলবায়ু পরিবর্তনের সুদূরপ্রসারী প্রভাব বিদ্যমান। সমুদ্রের পানির উচ্চতা বেড়ে যাওয়ার ফলে উপকূলবর্তী অঞ্চলসমূহে সমুদ্রের পানি ঢুকে পড়বে। আর সমুদ্রের লবণাক্ত পানির প্রভাবে গাছপালা, মৎস্যখামার ও শস্যক্ষেত্রের ক্ষতি হবে। এছাড়া বাংলাদেশের উপকূলবর্তী অঞ্চলসমূহে ম্যানগ্রোভ ফরেস্টের ক্ষতি হচ্ছে। সুন্দরবনের জীববৈচিত্র্য ধ্বংস হয়ে যাচ্ছে। উপকূলীয় এলাকার কৃষি জমিতে লবণাক্ততা বৃদ্ধি পেয়েছে। জমির উর্বরাশক্তি কমে গেছে। জলবায়ু পরিবর্তনের ফলে বাংলাদেশে প্রয়োজনীয় বৃষ্টিপাত হচ্ছে না কিংবা হলেও তা সঠিক সময়ে সঠিক মাত্রায় হচ্ছে না। ফলে দেখা দিচ্ছে খরার মতো প্রাকৃতিক দুর্যোগ।"
        },
        {
          "label": "ঘ",
          "question": "",
          "explanation": "উক্ত সমস্যা তথা জলবায়ু পরিবর্তনজনিত সমস্যা মোকাবিলা করার জন্য বেশকিছু পদক্ষেপ নেওয়া যেতে পারে বলে আমি মনে করি। জলবায়ু পরিবর্তনের প্রভাব সমগ্র বিশ্ব ও মানবজাতির জন্য হুমকিস্বরূপ। তাই জলবায়ু পরিবর্তন রোধে সবাইকে এগিয়ে আসতে হবে। জলবায়ু পরিবর্তনের কারণে কেবলমাত্র একটি রাষ্ট্র ক্ষতিগ্রস্ত হচ্ছে না, অনেক রাষ্ট্রই ক্ষতিগ্রস্ত হচ্ছে। তাই এ বিষয়ে কার্যকর ভূমিকার জন্য অবশ্যই জোটবদ্ধ বা কোনো আঞ্চলিক বা আন্তর্জাতিক সহযোগী সংস্থার ভূমিকা একক রাষ্ট্রের তুলনায় বেশি কাজ করতে পারে। বিভিন্ন সময়ে বিশ্ব নেতৃবৃন্দ জলবায়ু পরিবর্তনে ঐক্যবদ্ধভাবে কাজ করার অঙ্গীকার করেছেন এবং তাদের এই অঙ্গীকারের প্রতিফলনও ঘটেছে কিছু ঘোষণায়। জলবায়ু পরিবর্তনের জন্য সবচেয়ে বেশি দায়ী শিল্পোন্নত দেশগুলো। এ দেশগুলোকে গ্রিন হাউজ গ্যাস উৎসারণের পরিমাণ আরো কমিয়ে আনতে হবে। জলবায়ু পরিবর্তনের অভিঘাত মোকাবিলা এবং ভুক্তভোগী দেশগুলোকে আর্থিক ও প্রযুক্তিগত সহযোগিতা প্রদানের জন্য উপযোগী আন্তর্জাতিক সমঝোতা চুক্তি স্বাক্ষর করতে হবে। যেসব দেশ গ্রিন হাউজ গ্যাস নিঃসরণের জন্য দায়ী সেগুলোকে এই চুক্তির আওতায় এনে ক্ষতিগ্রস্ত দেশগুলোতে আর্থিক সাহায্য প্রদানে বাধ্য করতে হবে। যেহেতু। উন্নত দেশগুলো মনুষ্যসৃষ্ট জলবায়ু পরিবর্তনের জন্য দায়ী তাই তাদেরকে এ অভিঘাত মোকাবিলায় বাংলাদেশসহ দরিদ্র দেশগুলোতে বিভিন্ন সহযোগিতা প্রদান অব্যাহত রাখতে হবে। সেই সাথে সকল দেশের নাগরিকদের জলবায়ু পরিবর্তনের নেতিবাচক প্রভাব সম্পর্কে সচেতন করতে হবে। পরিশেষে বলা যায়, জলবায়ু পরিবর্তন রোধে পৃথিবীর সকল দেশকে দায়িত্বশীল ভূমিকা পালন করতে হবে।"
        }
      ]
    },
    {
      "number": "9",
      "uddipok": "বেলাল সাহেব একজন সরকারী চাকরিজীবী। তিনি তৃতীয় শ্রেণির চাকরি করেন, তবে ঢাকা শহরে তার পাঁচটি প্লট, তিনটি বাড়ি এবং দুটি গাড়ি আছে। তার বিরুদ্ধে দুদকের অর্থ আত্মসাৎ ও ঘুষ নেয়ার অভিযোগে মামলা আছে।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "প্রতি বছর ১ ডিসেম্বর বিশ্ব এইডস দিবস পালিত হয়।"
        },
        {
          "label": "খ",
          "question": "",
          "explanation": "খাদ্যে ভেজাল বলতে বোঝায়, প্রাকৃতিক ও স্বাভাবিক উপায়ে খাদ্যদ্রব্য প্রস্তুত না করে মানসম্পন্ন খাদ্যে নিম্নমানের ও অস্বাস্থ্যকর উপাদান মেশানো। খাদ্যে ভেজাল একটি মারাত্মক সামাজিক অপরাধ। ভালো ও উৎকৃষ্টমানের খাদ্যের সাথে নিকৃষ্টমানের কিংবা জনস্বাস্থ্যের জন্য ক্ষতিকর বিষাক্ত রাসায়নিক পদার্থ অথবা রং মেশানো খাদ্য ভেজাল বলে গণ্য। খাদ্যে ভেজাল বিষয়টি সাধারণত দুইভাগে সম্পন্ন হয়। যথা- অনিচ্ছাকৃত বা অসাবধানতাবশত এবং ইচ্ছাকৃত। মাছ, মাংস, ফল অথবা সবজিতে ক্ষতিকর বিষাক্ত রাসায়নিক দ্রব্য যেমন- ক্যালসিয়াম কার্বাইড, ইথিলিন ও ফরমালিন মেশানো খাদ্যে ভেজালের উদাহরণ।"
        },
        {
          "label": "গ",
          "question": "",
          "explanation": "উদ্দীপকে সামাজিক সমস্যা 'দুর্নীতি' ফুটে উঠেছে। যে সকল কর্মকাণ্ড প্রচলিত সামাজিক নিয়মনীতির পরিপন্থি এবং সাধারণভাবে বিবেকের কাছে অগ্রহণযোগ্য তাকেই দুর্নীতি বলে। দুর্নীতি একটি মারাত্মক সামাজিক ব্যাধি। সাধারণভাবে দুর্নীতি বলতে ঘুষ লেনদেন, স্বজনপ্রীতি, প্রতারণা, ব্যক্তিগত স্বার্থ হাসিলের লক্ষ্যে ক্ষমতার অপব্যবহার ইত্যাদিকে বোঝায়। বাংলাদেশ দুর্নীতি দমন কমিশনের মতে, \"যে কর্মকাণ্ড সাধারণভাবে বিবেকের কাছে গ্রহণযোগ্য নয় তাকেই দুর্নীতি বলা হয়।\" মোটকথা, নীতিবিরুদ্ধ কাজই হলো দুর্নীতি। বাংলাদেশের প্রেক্ষাপটে বর্তমানে 'দুর্নীতি' অন্যতম ভয়াবহ সামাজিক ব্যাধি হিসেবে দেখা দিয়েছে। উদ্দীপকে লক্ষ করা যায়, বেলাল সাহেব একজন তৃতীয় শ্রেণির সরকারি চাকুরিজীবী। তবে ঢাকা শহরে তার পাঁচটি প্লট, তিনটি বাড়ি এবং দুটি গাড়ি আছে। অর্থাৎ বেলাল সাহেবের আয়ের সাথে সম্পদের সামঞ্জস্য নেই। এ থেকে বোঝা যায়, তিনি প্রতারণা এবং ব্যক্তিগত স্বার্থ হাসিলের লক্ষ্যে ক্ষমতার অপব্যবহার করেছেন যা সামাজিক সমস্যা দুর্নীতির সাথে সাদৃশ্যপূর্ণ। তাই বলা যায়, উদ্দীপকে দুর্নীতি সামাজিক সমস্যাটিই প্রতিফলিত হয়েছে।"
        },
        {
          "label": "ঘ",
          "question": "",
          "explanation": "উক্ত সমস্যা অর্থাৎ দুর্নীতি প্রতিরোধের বেশকিছু উপায় রয়েছে। দুর্নীতি সমাজদেহে ক্যান্সার সমতুল্য সামাজিক ব্যাধি। তবে জবাবদিহিতামূলক রাজনৈতিক ব্যবস্থায় দুর্নীতি গড়ে উঠতে পারে না। দক্ষ, কার্যকরী ও জবাবদিহিতামূলক নির্বাচন কমিশন এবং কমিশন কর্তৃক স্বাধীন, স্বচ্ছ ও নিরপেক্ষ নির্বাচন অনুষ্ঠিত হলে রাজনৈতিক ব্যবস্থায় দুর্নীতি হ্রাস পাবে। আইনসভার সদস্যদের দায়বদ্ধতা ও জবাবদিহিতা নিশ্চিত হলেও দুর্নীতি হ্রাস পাবে। স্বাধীন ও নিরপেক্ষ বিচারব্যবস্থা প্রতিষ্ঠিত হলে সমাজের সকল স্তর থেকে দুর্নীতি অনেকাংশে দূরীভূত হবে। প্রশাসনের সকল স্তরে জবাবদিহিতা নিশ্চিত করা গেলে দুর্নীতি প্রতিহত করা সম্ভব। দুর্নীতি নিরসনে জবাবদিহিতার পাশাপাশি দুর্নীতিগ্রস্ত কর্মকর্তা-কর্মচারীদের যথাযথ শাস্তির ব্যবস্থাও নিশ্চিত করতে হবে। দুর্নীতি প্রতিরোধের জন্য কঠোর আইনি ব্যবস্থা ও এর প্রয়োগ অত্যাবশ্যক। দুর্নীতিগ্রস্ত ব্যক্তির কঠোর দৃষ্টান্তমূলক শাস্তি হলে দুর্নীতির বিস্তার ঘটবে না। সমাজ থেকে দুর্নীতি প্রতিরোধের জন্য গণমাধ্যমের ভূমিকা অপরিসীম। প্রচার মাধ্যমগুলো দুর্নীতিবিরোধী প্রচারণা, সংবাদপত্রে বিশেষ ক্রোড়পত্র ইত্যাদি প্রচার করে জনগণের মধ্যে দুর্নীতির বিরূপ প্রভাব উপস্থাপন করে দুর্নীতি প্রতিরোধে ভূমিকা রাখতে পারে। এছাড়া কার্যকর দুর্নীতি দমন কমিশন, সুষ্ঠু বেতন কাঠামো, নৈতিকতার শিক্ষাদান, ব্যাপক গণসচেতনতা প্রভৃতি দুর্নীতি প্রতিরোধে গুরুত্বপূর্ণ ভূমিকা রাখতে পারে। পরিশেষে বলা যায়, উল্লিখিত পদক্ষেপগুলো গ্রহণ ও কার্যকর করার মাধ্যমে দুর্নীতি প্রতিরোধ করা সম্ভব।"
        }
      ]
    },
    {
      "number": "10",
      "uddipok": "গোবিন্দ চক্রবর্তী একটি বিশ্ববিদ্যালয়ের নামকরা শিক্ষক। মহামান্য রাষ্ট্রপতি তাকে একটি সাংবিধানিক সংস্থার চেয়ারম্যান হিসেবে নিয়োগ দান করেন। তিনি সেখানে সম্পূর্ণ নিরপেক্ষ, সৎ ও যোগ্য প্রার্থীর চাকরির ব্যবস্থা করে থাকেন। এরূপ নিয়োগের মাধ্যমে তিনি দেশকে মেধাবী ও সৎ প্রশাসন উপহার দিয়ে থাকেন।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "সংবিধানের '১২৭ নম্বর অনুচ্ছেদ' অনুযায়ী বাংলাদেশের হিসাব নিরীক্ষা ও নিয়ন্ত্রণের জন্য একজন 'মহাহিসাব নিরীক্ষক ও নিয়ন্ত্রক' থাকবেন।"
        },
        {
          "label": "খ",
          "question": "",
          "explanation": "'দুর্নীতি দমন কমিশন আইন-২০০৪' দ্বারা একটি স্বাধীন দুর্নীতি দমন কমিশন প্রতিষ্ঠা করা হয়। দুর্নীতি দমন কমিশন গঠিত হবে তিনজন কমিশনারের সমন্বয়ে। তাদের মধ্য থেকে রাষ্ট্রপতি একজনকে চেয়ারম্যান নিয়োগ করবেন। কমিশনারগণের কার্যকাল ৪ বছর। সাচিবিক দায়িত্ব পালনের জন্য কমিশন একজন সচিব নিয়োগ করে।"
        },
        {
          "label": "গ",
          "question": "",
          "explanation": "উদ্দীপকে বাংলাদেশের অন্যতম সাংবিধানিক প্রতিষ্ঠান বাংলাদেশ সরকারি কর্ম কমিশনের কথা বলা হয়েছে। বাংলাদেশ সরকারি কর্ম কমিশন একটি সাংবিধানিক সংস্থা। এটি সংবিধানের ১৩৭ নম্বর অনুচ্ছেদ অনুযায়ী একজন সভাপতি ও অন্যান্য সদস্যদের নিয়ে গঠিত হয়। সংবিধানের ১৩৮(১) নম্বর অনুচ্ছেদ মোতাবেক কর্ম কমিশনের সভাপতি ও অন্যান্য সদস্যবৃন্দ রাষ্ট্রপতি কর্তৃক নিয়োগপ্রাপ্ত হন। উক্ত কমিশন প্রজাতন্ত্রের কাজের জন্য মেধাবী ও যোগ্য কর্মচারী নিয়োগ করে, এজন্য প্রতিষ্ঠানটি প্রতিযোগিতামূলক পরীক্ষা গ্রহণ করে। উদ্দীপকের নামকরা শিক্ষক গোবিন্দ চক্রবর্তীকে মহামান্য রাষ্ট্রপতি একটি সাংবিধানিক সংস্থার চেয়ারম্যান হিসেবে নিয়োগ প্রদান করেন। তিনি সেখানে সম্পূর্ণ নিরপেক্ষ, সৎ ও যোগ্য প্রার্থীর চাকরির ব্যবস্থা করে থাকেন। এ থেকে বোঝা যায়, গোবিন্দ চক্রবর্তী বাংলাদেশ সরকারি কর্ম কমিশনের চেয়ারম্যান হিসেবে দায়িত্ব পালন করছেন। কেননা সরকারি কর্ম কমিশনের চেয়ারম্যান মহামান্য রাষ্ট্রপতি কর্তৃক নিয়োগপ্রাপ্ত হন এবং তিনি সম্পূর্ণ নিরপেক্ষ, সৎ ও যোগ্য প্রার্থীদের চাকরির ব্যবস্থা করেন। তাই বলা যায়, উদ্দীপকের বাংলাদেশের অন্যতম সাংবিধানিক প্রতিষ্ঠান বাংলাদেশ সরকারি কর্ম কমিশনের চিত্র ফুটে উঠেছে।"
        },
        {
          "label": "ঘ",
          "question": "",
          "explanation": "উদ্দীপকে উল্লেখিত প্রতিষ্ঠান অর্থাৎ বাংলাদেশ সরকারি কর্ম কমিশন জাতিকে মেধাবী ও সৎ প্রশাসন উপহার দিতে পারে- উক্তিটি যথার্থ। আধুনিক রাষ্ট্র পরিচালনায় সরকার কাঠামোতে দক্ষ কর্মকর্তা-কর্মচারীর গুরুত্ব সর্বজনস্বীকৃত। এজন্য বিশ্বের প্রায় সকল রাষ্ট্রে মেধার ভিত্তিতে কর্মকর্তা বাছাইয়ের প্রক্রিয়া লক্ষ করা যায়। বাংলাদেশ সরকারি কর্ম কমিশনও অন্যান্য রাষ্ট্রের মতো মেধাসম্পন্ন যোগ্য ও দক্ষ কর্মকর্তা বাছাইয়ে অসামান্য ভূমিকা রাখে। বাংলাদেশ সরকারি কর্ম কমিশন তীক্ষ্ণ ধীশক্তি ও দূরদৃষ্টি সম্পন্ন এবং নিরপেক্ষ ব্যক্তিবর্গের সমন্বয়ে গঠিত। দক্ষতার সাথে দায়িত্ব পালন করা এ কমিশনের মূল কাজ। এ কমিশনের নিকট কর্মকর্তা নিয়োগের ক্ষেত্রে মেধাই মুখ্য এবং অন্য সবকিছু গৌণ। উদ্দীপকে বাংলাদেশ সরকারি কর্ম কমিশনের কথা বলা হয়েছে। কেননা, বাংলাদেশ সংবিধানের ১৩৭ নং অনুচ্ছেদ অনুযায়ী বাংলাদেশ সরকারি কর্ম কমিশন প্রজাতন্ত্রের জন্য প্রার্থীদের বাছাই কার্যক্রম সম্পন্ন করে থাকে। কর্মকর্তা নিয়োগের জন্য বাছাইয়ের কাজ সহজ নয়। একজন ব্যক্তির লব্ধজ্ঞান যাচাই করা অত্যন্ত কঠিন। একজন দক্ষ ব্যক্তিই পারেন আরেকজনের জ্ঞান যাচাই করতে। এ কমিশন অত্যন্ত দক্ষতার সাথে এ কাজ সম্পাদন করে থাকে। দক্ষতার কোনো বিকল্প নেই। কারণ, কমিশনের দক্ষতার হানি ঘটলে কর্মকর্তা নিয়োগের কাজটি দুর্বলভাবে সম্পাদিত হবে। এমনকি যদি সততার অভাব ঘটে তাহলে জাতির অগ্রগতির পথ রুদ্ধ হয়ে যাবে। এ সকল বিষয় বিবেচনা করে বাংলাদেশ সরকারি কর্ম কমিশন দক্ষ ও সৎ প্রশাসন গড়ে তোলার সর্বোচ্চ চেষ্টা করেন। এ কমিশন ঐকান্তিক প্রচেষ্টায় দক্ষ ও সৎ প্রশাসন গড়ে তুলে বাংলাদেশ সরকারব্যবস্থাকে কর্মক্ষম ও সচল করতে সক্ষম হয়। উপরের আলোচনায় প্রতীয়মান হয় যে, মেধাবী ও সৎ প্রশাসন গড়ে তোলার ক্ষেত্রে বাংলাদেশ সরকারি কর্ম কমিশনের অবদান তাৎপর্যপূর্ণ।"
        }
      ]
    },
    {
      "number": "11",
      "uddipok": "শরিফ রহমান ও করিম রহমান দুজন ঘনিষ্ঠ বন্ধু। শরিফ রহমান সর্বোচ্চ আদালতে প্রথিতযশা আইনবিদ হওয়ায় সরকার তাকে একটি আইনভিত্তিক সাংবিধানিক পদে নিয়োগ দান করে। অপরদিকে করিম রহমান একটি সাংবিধানিক পদে নিয়োজিত আছে। সেই প্রতিষ্ঠানটি এইবার দ্বাদশ জাতীয় সংসদ নির্বাচনে গুরুত্বপূর্ণ ভূমিকা পালন করেছে।",
      "tag": "RUMC 24",
      "sub_questions": [
        {
          "label": "ক",
          "question": "",
          "explanation": "দুদকের প্রধান কার্যালয় ঢাকার সেগুনবাগিচায় অবস্থিত।"
        },
        {
          "label": "খ",
          "question": "",
          "explanation": "দুর্নীতি দমন কমিশন নানাবিধ কার্যাবলি সম্পাদন করে থাকে। দুর্নীতি দমন কমিশনের অন্যতম দুটি কাজ হলো- ১. স্বপ্রণোদিত হয়ে বা ক্ষতিগ্রস্ত ব্যক্তি বা তার পক্ষে অন্য করো দাখিলকৃত আবেদনের ভিত্তিতে দুর্নীতি সম্পর্কিত কোনো অভিযোগ অনুসন্ধান। ২. দুর্নীতি সম্পর্কিত অনুসন্ধান ও তদন্ত পরিচালনার ভিত্তিতে আইনের অধীন মামলা দায়ের ও পরিচালনা।"
        },
        {
          "label": "গ",
          "question": "উদ্দীপকের শরিফ রহমান কোন সাংবিধানিক প্রতিষ্ঠানের হয়ে কাজ করছে বলে তুমি মনে কর?",
          "explanation": "উদ্দীপকে শরিফ রহমান সাংবিধানিক প্রতিষ্ঠান অ্যাটর্নি জেনারেল হিসেবে কাজ করছেন বলে আমি মনে করি। অ্যাটর্নি জেনারেল পদে নিয়োগ পেতে হলে বেশকিছু যোগ্যতা থাকতে হয়। বাংলাদেশের সংবিধানের ৬৪ নং অনুচ্ছেদ অনুযায়ী সুপ্রিম কোর্টের বিচারক হওয়ার যোগ্যতাসম্পন্ন ব্যক্তিকে রাষ্ট্রপতি অ্যাটর্নি জেনারেল হিসেবে নিয়োগ করবেন। অর্থাৎ কোনো ব্যক্তি বাংলাদেশের নাগরিক হলে এবং সুপ্রিম কোর্টে কমপক্ষে ১০ বছর কাল এডভোকেটরূপে কাজ করে থাকলে অথবা বাংলাদেশের রাষ্ট্রীয় সীমানার মধ্যে কমপক্ষে ১০ বছর কোনো বিচার বিভাগীয় পদে কাজ করে থাকলে কিংবা কমপক্ষে ১০ বছর কাল এডভোকেটরূপে কাজ করে থাকলে তিনি অ্যাটর্নি জেনারেল পদে নিযুক্ত হওয়ার যোগ্য হবেন। উদ্দীপকে লক্ষ করা যায়, শরিফ রহমান সর্বোচ্চ আদালতের একজন প্রথিতযশা আইনজীবী। 'এজন্য সরকার তাকে একটি আইনভিত্তিক সাংবিধানিক পদে নিয়োগ দান করে। এ থেকে বোঝা যায়, শরিফ রহমান সুপ্রিম কোর্টের আইনজীবী হওয়ায় সরকার তাকে অ্যাটর্নি জেনারেল পদে নিয়োগ প্রদান করেছেন, যা অ্যাটর্নি জেনারেল পদে নিয়োগ লাভের যোগ্যতা হিসেবে বিবেচিত। তাই আমি মনে করি, উদ্দীপকে শরিফ রহমান সাংবিধানিক প্রতিষ্ঠান অ্যাটর্নি জেনারেল হিসেবে দায়িত্ব পালন করছেন।"
        },
        {
          "label": "ঘ",
          "question": "",
          "explanation": "উদ্দীপকে উল্লেখিত করিম রহমানের সাংবিধানিক প্রতিষ্ঠান অর্থাৎ নির্বাচন কমিশন নানাবিধ কার্যাবলি সম্পাদন করে। উদ্দীপকে উল্লেখিত করিম রহমানের কর্মরত সাংবিধানিক প্রতিষ্ঠানটি এবার দ্বাদশ জাতীয় সংসদ নির্বাচনে গুরুত্বপূর্ণ ভূমিকা রাখে। অর্থাৎ করিম রহমান সাংবিধানিক প্রতিষ্ঠান নির্বাচন কমিশনে নিয়োজিত রয়েছেন। জনপ্রতিনিধি বাছাইয়ের পূর্বশর্ত হচ্ছে কার্যকর নির্বাচন ব্যবস্থা। এ লক্ষ্যে নির্বাচন কমিশনের গুরুত্বপূর্ণ কার্যাবলি হলো- দেশের স্থানীয় ও জাতীয় পর্যায়ের সকল নির্বাচনের জন্য ভোটার তালিকা প্রণয়ন ও তত্ত্বাবধান করা। জাতীয় সংসদ, সিটি কর্পোরেশন, জেলা পরিষদ, পৌরসভা এবং ইউনিয়ন পরিষদের সদস্য নির্বাচন ও পরিচালনা করা। নির্বাচনের পূর্বে নির্বাচনি এলাকার সীমানা নির্ধারণ করা। সুষ্ঠু ও নিরপেক্ষ নির্বাচন পরিচালনার জন্য রিটার্নিং অফিসার ও পোলিং অফিসার নিয়োগ করা। নির্বাচন কমিশন আধা বিচার সংক্রান্ত কিছু ক্ষমতা ভোগ করেন। সংসদ সদস্য ও অন্যান্য স্তরের নির্বাচনের জন্যে গৃহীত মনোনয়নপত্র বাছাই করার দায়িত্ব নির্বাচন কমিশনের ওপর ন্যস্ত। কোনো ব্যক্তি সংসদ সদস্য নির্বাচিত হওয়ার পর তার সদস্য পদের যোগ্যতা সংক্রান্ত কোনো প্রশ্ন বা বিতর্ক দেখা দিলে বিষয়টি নির্বাচন কমিশনের নিকট প্রেরিত হয়। কমিশন উক্ত বিষয়ে যে সিদ্ধান্ত গ্রহণ করবে তা চূড়ান্ত বলে গণ্য হবে। নির্বাচিত সংসদ সদস্যদের শপথ গ্রহণ করতে স্পিকার ব্যর্থ হলে নির্বাচন কমিশনার সংসদ সদস্যর শপথ বাক্য পাঠ করাবেন। আলোচনার প্রেক্ষিতে বলা যায়, নির্বাচন কমিশন নির্বাচন সংক্রান্ত যাবতীয় কর্মকান্ড পরিচালনা করে।"
        }
      ]
    }
  ]
}