{
  "title": "নটরডেম কলেজ, ঢাকা ২০২৪",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "ব্রিটিশ ইস্ট ইন্ডিয়া কোম্পানি শুরুতে ভারতীয় উপমহাদেশে বাণিজ্যিক উদ্দেশ্যে আগমন করলেও পরবর্তীতে ভারতীয় শাসকদের রাজনৈতিক অদক্ষতার কারণে শাসন ক্ষমতা গ্রহণের উদ্দেশ্যে ষড়যন্ত্রে লিপ্ত হয়। ১৭৫৭ সালে এক রক্তক্ষয়ী যুদ্ধের মাধ্যমে ধীরে ধীরে তারা ভারতের শাসন ক্ষমতায় আরোহণ করে। বাংলার স্বাধীনতার সূর্য অস্তমিত হয় এবং পরবর্তী প্রায় দু'শ বছর ইংরেজরা ভারতে শাসনকার্য চালায়।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "বঙ্গভঙ্গ রদ করা হয় ১৯১১ সালে।"
        },
        {
          "label": "খ",
          "question": "দ্বৈতশাসন কী?",
          "explanation": "ভারতবর্ষে ইস্ট ইন্ডিয়া কোম্পানির শাসন কাল বাংলায় নবাবের হাতে ছিল ক্ষমতাহীন দায়িত্ব অপরদিকে কোম্পানির কাছে ছিল দায়িত্বহীন প্রচুর ক্ষমতা, বিশেষ করে আর্থিক ক্ষমতা। এই ব্যবস্থাকে একসঙ্গে দ্বৈত শাসন ব্যবস্থা বলা হয়।"
        },
        {
          "label": "গ",
          "question": "",
          "explanation": "উদ্দীপকে উল্লেখিত যুদ্ধে তথা পলাশীর যুদ্ধে নবাব সিরাজ-উদ-দৌলা সিংহাসনচ্যুত হয়েছিলেন। উদ্দীপকে বলা হয়েছে, বাণিজ্যের উদ্দেশ্যে আসা ইস্ট ইন্ডিয়া কোম্পানি ভারতবর্ষের শাসকদের অদক্ষতা বোঝতে পেরে শাসন ক্ষমতা দখলের ষড়যন্ত্রে লিপ্ত হয়। ১৭৫৭ সালের রক্তক্ষয়ী যুদ্ধের মাধ্যমে ধীরে ধীরে ভারতের শাসন ক্ষমতা দখল করে প্রায় ২০০ বছর শাসনকার্য চালায়। এখানে ১৭৫৭ সালের রক্তক্ষয়ী যুদ্ধ বলতে পলাশীর যুদ্ধকে ইঙ্গিত করা হয়েছে। উক্ত যুদ্ধের প্রেক্ষাপটে রয়েছে সিংহাসন নিয়ে নবাব পরিবারের অন্তর্দ্বন্দ্ব, রাজসভাসদ ও ইংরেজদের ষড়যন্ত্র ছিল পলাশীর যুদ্ধের প্রেক্ষাপট। ১৭৫৬ সালে নবাব আলীবাদী খানের মৃত্যুর পর নবাব সিরাজ-উদ-দৌলা বাংলার মসনদে আরোহণ করেন। সিংহাসনে বসেই তিনি খালা ঘসেটি বেগম এবং খালাতো ভাই পুর্নিয়ার শাসনকর্তা শওকত জং-এর ষড়যন্ত্রের শিকার হন। তারা নবাবকে হটাতে ইংরেজদের সাথে ষড়যন্ত্রে জড়িয়ে পড়ে। নবাবের সহচরদের মধ্যে রাজবল্লভ, রায়দুর্লভ, জগৎশেঠ, ইয়ার লতিফ, উমিচাঁদ, মানিক চাঁদ ও প্রধান সেনাপতি মীরজাফর এ ষড়যন্ত্রে যোগ দেন। ইংরেজ সেনাপতি রবার্ট ক্লাইভ এই ষড়যন্ত্রে সফল হন। মীরজাফর নবাবির বিনিময়ে ইংরেজদেরকে পৌনে দুই কোটি টাকা পুরস্কার দিতে রাজি হন। এ ব্যাপারে ক্লাইভ, মীরজাফর, জগৎশেঠ ও উমিচাঁদের মধ্যে গোপন চুক্তি হয়। রবার্ট ক্লাইভ নবাবের বিরুদ্ধে সন্ধি ভঙ্গের মিথ্যা অভিযোগ এনে যুদ্ধ ঘোষণা করে। ১৭৫৭ সালের ২৩ জুন নবাবের বাহিনী ও ইংরেজ বাহিনী ভাগীরথী নদীর তীরে পলাশী প্রান্তরে মুখোমুখি হয়। তবে প্রধান সেনাপতি মীরজাফরের বিশ্বাসঘাতকতার কারণে এ যুদ্ধে নবাবের পরাজয় ঘটে। মীরজাফর যুদ্ধক্ষেত্র নীরবে দাঁড়িয়ে রইলেন। আর তারই পরামর্শে নবাব যুদ্ধবিরতির ঘোষণা দেন। যুদ্ধবিরতির সময় ইংরেজরা অপ্রস্তুত নবাব বাহিনীকে আকস্মিক আক্রমণ করে। ফলে সিরাজ-উদ-দৌলার পতন ঘটে।"
        },
        {
          "label": "ঘ",
          "question": "",
          "explanation": "ব্রিটিশ ইস্ট ইন্ডিয়া কোম্পানির অধীনে বাংলার সামাজিক, অর্থনৈতিক ও রাজনৈতিক অবস্থা খারপ ছিল। ব্রিটিশ ইস্ট ইন্ডিয়া কোম্পানির শোষণ, নির্যাতন, কুশাসন, লুণ্ঠন প্রভৃতির ফলে বাংলার জনগণের অর্থনৈতিক জীবন ধ্বংস হয়ে গিয়েছিল। কোম্পানির রাজস্ব আদায়কারী ঠিকাদারদের অত্যাচারে বাংলা জনগণের আর্থিক মেরুদণ্ড ভেঙে পড়ে। এর ফলে বাংলা কৃষক সমাজ সর্বস্বান্ত হয়ে যায়। শিল্প-বিপ্লবের পর ব্রিটেনে বড় বড় শিল্পকারখানা গড়ে ওঠে। এসব শিল্প কারখানার কাঁচামাল যেত ভারতবর্ষ থেকে। বিনিময়ে ব্রিটেনের উৎপাদিত পণ্যসামগ্রী ভারতে আসতো। এর ফলে ভারতবর্ষের ঐতিহ্যবাহী কুটির শিল্প ধ্বংস হয়ে যায়। এসব কুটির ও হস্তশিল্পের সাথে সংশ্লিষ্ট কারিগরগোষ্ঠীও ধ্বংস হয়ে যায়। এভাবে বাংলার কৃষক সমাজ অর্থনৈতিক দিক থেকে পঙ্গু, রিক্ত ও নিঃস্ব হয়ে যায়। ইস্ট ইন্ডিয়া কোম্পানির শাসনামলে বাংলা তথা সমগ্র ভারতবর্ষে একটি অসম সামাজিক অবস্থার সৃষ্টি হয়। ভারতবর্ষের হিন্দু জনগণের মধ্যে ধীরে ধীরে একটি শিক্ষিত মধ্যবিত্ত শ্রেণি গড়ে ওঠে। আর মুসলমানরা ইংরেজি ভাষা ও পাশ্চাত্য জ্ঞান-বিজ্ঞান শিক্ষালাভ থেকে বিরত থাকায় সামাজিক দিক থেকে পিছিয়ে পড়ে। ফার্সির পরিবর্তে অফিস-আদালতের ভাষা হিসেবে ইংরেজি ভাষার ব্যবহার শুরু হলে মুসলমানরা চাকরি ও অন্যান্য সামাজিক প্রভাব-প্রতিপত্তি হারায়। কোম্পানির শাসনামলে মুসলমানরা তাদের হারানো ক্ষমতা পুনরুদ্ধারের জন্য বিক্ষিপ্ত ও বিচ্ছিন্নভাবে প্রচেষ্টা চালাতে থাকে। এই সুযোগে ইংরেজরা হিন্দু জনগণকে শিক্ষা- দীক্ষায় উন্নত করে একটি অনুগত শ্রেণি গড়ে তোলে। এভাবে ইংরেজরা বাংলা তথা ভারতবর্ষে অস্থিতিশীল সামাজিক, রাজনৈতিক ও অর্থনৈতিক ব্যবস্থা গড়ে তোলে।"
        }
      ]
    },
    {
      "number": "2",
      "uddipok": "প্রশাসনিক কার্যের সুবিধার্থে কর্তৃপক্ষ 'ক' নামক অঞ্চলটিকে উত্তর ও দক্ষিণ এই দুই ভাগে ভাগ করে। এতে দক্ষিণ অঞ্চলের মানুষ আনন্দিত হয়। কিন্তু উত্তর অঞ্চলের মানুষ এই সিদ্ধান্তে হতাশ হয়। তাই তারা এর বিরুদ্ধে তীব্র আন্দোলন গড়ে তোলে। ফলে কর্তৃপক্ষ সিদ্ধান্তটি বাতিল করে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "মুসলিম লীগ প্রতিষ্ঠিত হয় ১৯০৬ সালে।"
        },
        {
          "label": "খ",
          "question": "",
          "explanation": "সরকারের সাথে জনসাধারণের অসহযোগিতামূলক আন্দোলনকে সাধারণভাবে অসহযোগ আন্দোলন নামে অভিহিত করা হয়। উদাহরণ হিসেবে আমরা ১৯৭১ সালের অসহযোগ আন্দোলনের কথা বলতে পারি। সে বছরের মার্চে পাকিস্তানের সামরিক সরকারের বিরুদ্ধে আওয়ামী লীগ ও সাধারণ জনগণ কর্তৃক তৎকালীন পূর্ব পাকিস্তানে অসহযোগ আন্দোলন পরিচালিত হয়। ১ মার্চ পাকিস্তানের জাতীয় পরিষদের অধিবেশন স্থগিতের ঘোষণার পর জনগণের স্বতঃস্ফূর্ত আন্দোলন শুরু হলেও আনুষ্ঠানিকভাবে বঙ্গবন্ধু শেখ মুজিবুর রহমানের আহ্বানে ২ মার্চে অসহযোগ আন্দোলন শুরু হয়ে ২৫ মার্চ পর্যন্ত চলমান থাকে। এই আন্দোলন মোট ২৫ দিন স্থায়ী হয়।"
        },
        {
          "label": "গ",
          "question": "",
          "explanation": "উদ্দীপকের উল্লিখিত ঘটনার সাথে ব্রিটিশ ভারতের যে ঘটনার মিল পাওয়া যায়, তা হলো বঙ্গভঙ্গ। বঙ্গভঙ্গের ফলে বাংলার হিন্দু ও মুসলমানদের মধ্যে সম্পূর্ণ বিপরীত প্রতিক্রিয়া সৃষ্টি হয়। অনগ্রসর মুসলমানরা মনে করেছিল বঙ্গভঙ্গের ফলে নতুন প্রদেশ হলে শিক্ষা-দীক্ষা, কর্মসংস্থান, ব্যবসা-বাণিজ্য ইত্যাদি বিভিন্ন ক্ষেত্রে তাদের উন্নয়ন হবে এবং দীর্ঘদিনের অবহেলা ও বঞ্চনার অবসান ঘটবে। অন্যদিকে, হিন্দু সম্প্রদায় বঙ্গভঙ্গের ঘটনাকে বাঙালি, জাতির বিকাশমান সংহতি ও চেতনার ওপর আঘাত হিসেবে দেখে। পূর্ববাংলা ও আসাম নামে নতুন প্রদেশ হওয়ায় পূর্ববঙ্গে ঢাকাকে কেন্দ্র করে বিভিন্ন শিল্প প্রতিষ্ঠান, সরকারি অফিস-আদালত, শিক্ষা প্রতিষ্ঠান ইত্যাদি গড়ে ওঠে। তবে পশ্চিম বাংলার সংখ্যাগরিষ্ঠ হিন্দু সম্প্রদায়, বিশেষ করে ধনাঢ্য ভূস্বামীরা বঙ্গভঙ্গের ফলে ক্ষতিগ্রস্ত হয়। দুই সম্প্রদায়ের ওপর বঙ্গভঙ্গের এই বিপরীতধর্মী প্রভাবের ফলে সাম্প্রদায়িক চেতনার বিষবৃক্ষ রোপিত হয়। হিন্দুরা বঙ্গভঙ্গ রদের জন্য তীব্র আন্দোলন শুরু করে। আপাতদৃষ্টিতে, বঙ্গভঙ্গ মুসলিমদের অনুকূলে একটি প্রশাসনিক উদ্যোগ হলেও প্রকৃতপক্ষে এর মাধ্যমে ব্রিটিশদের বড় একটি রাজনৈতিক উদ্দেশ্য বাস্তবায়িত হয়। বঙ্গভঙ্গ ছিল তাদের 'ভাগ কর ও শাসন কর' নামে পরিচিত কূটকৌশলের অংশ। বাংলা প্রদেশকে ভেঙে দেওয়ার মাধ্যমে ব্রিটিশ সরকার কৌশলে কলকাতাকেন্দ্রিক সর্বভারতীয় জাতীয়তাবাদী আন্দোলন নস্যাৎ করার সুযোগ লাভ করে। এছাড়া এর ফলে বাংলা তথা ভারতের রাজনীতিতে উগ্র হিন্দু জাতীয়তাবাদের বিকাশ' ঘটে। অন্যদিকে, মুসলমানদের মধ্যেও বিচ্ছিন্নতার বোধ ও কট্টরপন্থার জন্ম হয়। এটি বাংলার দীর্ঘদিনের সাম্প্রদায়িক সম্প্রীতির ঐতিহ্যকে ক্ষতিগ্রস্ত করে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত বিভক্তিকরণ অর্থাৎ বঙ্গভঙ্গ দক্ষিণ অঞ্চলের তথা পূর্ব বাংলার জনজীবনে ব্যাপক প্রভাব ফেলেছিল। উদ্দীপকের বিশাল অঞ্চলের বিভক্তিকরণ ব্রিটিশ ভারতের বঙ্গভঙ্গকে নির্দেশ করে। আর দক্ষিণ অঞ্চল দিয়ে পূর্ব বাংলাকে বোঝানো হয়েছে। বঙ্গভঙ্গের ফলে পূর্ব বাংলার জনজীবনে যে প্রভাব পড়েছিল উদ্দীপকের দক্ষিণ অঞ্চলের জনগণের জীবনেও একই ধরনের প্রভাব পড়বে। পূর্ব বাংলার জনগণের নিকট বঙ্গভঙ্গ ছিল অত্যন্ত তাৎপর্যপূর্ণ। এর ফলে পূর্ব বাংলা ও আসাম প্রদেশের মুসলিম সমাজের রাজনীতিতে প্রাণচাঞ্চল্য সৃষ্টি হয়। নতুন প্রদেশের প্রশাসনের প্রতিটি শাখায় নতুন প্রাণশক্তি ও উদ্দীপনা দেখা যায়। বাংলা প্রদেশ বিভক্ত হওয়ার ফলে ঢাকা পূর্ববঙ্গের প্রশাসনিক কেন্দ্রে পরিণত হয়। বঙ্গভঙ্গের অব্যবহিত ঠিক পরেই ঢাকায় নতুন নতুন সুরম্য অট্টালিকা, হাইকোর্ট, সেক্রেটারিয়েট, আইন পরিষদ ভবন, কার্জন হল প্রভৃতি নির্মিত হতে থাকে। শিক্ষা ও সংস্কৃতির ক্ষেত্রে মুসলমানদের ব্যাপক উন্নতি সাধিত হয়। মুসলমানদের ব্যবসা-বাণিজ্যেও অগ্রগতি অর্জিত হয়। এছাড়া ঢাকা নগরের পুনর্জন্ম ও চট্টগ্রাম বন্দরের উন্নতি ত্বরান্বিত হয়। পূর্ব বাংলায় রেললাইনসহ যোগাযোগ ব্যবস্থার উন্নতি সাধিত হয়। লর্ড কার্জন স্বয়ং আশা প্রকাশ করেন, নতুন প্রদেশ উন্নত কৃষ্টি ও ঐতিহ্য বলে বলীয়ান হয়ে পূর্ববঙ্গের শাসনব্যবস্থায় যোগ্য ভূমিকা রাখতে সক্ষম হবে। সার্বিক আলোচনার প্রেক্ষিতে প্রতীয়মান হয় যে, বঙ্গভঙ্গের ফলে পূর্ববঙ্গের জনজীবনে ইতিবাচক প্রভাব পড়েছিল। অনুরূপভাবে, উদ্দীপকে উল্লিখিত বিভক্তিকরণও দক্ষিণ অঞ্চলের জনজীবনের ওপর ইতিবাচক প্রভাব ফেলেছিল।"
        }
      ]
    },
    {
      "number": "3",
      "uddipok": "'ক' রাষ্ট্রের স্বাধীনতার পর থেকেই শাসকগোষ্ঠী রাষ্ট্রের একটি অঞ্চলের জনগণের প্রতি বৈষম্যমূলক আচরণ শুরু করে। শাসকগোষ্ঠীর নিপীড়ন-নির্যাতনের বিরুদ্ধে জনগণ ঐক্যবদ্ধ হয় এবং একপর্যায়ে জনগণের প্রিয় নেতা শাসকগোষ্ঠীর কাছে কিছু দাবি উত্থাপন করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "মুজিবনগর সরকার গঠিত হয় ১৯৭১ সালের ১০ এপ্রিল।"
        },
        {
          "label": "খ",
          "question": "",
          "explanation": "মৌলিক গণতন্ত্র হচ্ছে একধরনের সীমিত গণতন্ত্র যাতে কেবল কিছু নির্দিষ্ট লোকের অংশগ্রহণে জাতীয় নেতৃত্ব নির্বাচন করা হতো। জেনারেল আইয়ুব খান সামরিক শাসন জারি করে দেশে মৌলিক গণতন্ত্র নামে এক অভিনব ব্যবস্থা প্রবর্তন করেন। এই নির্বাচন প্রক্রিয়ার মূলভিত্তি ছিল এই মৌলিক বা বুনিয়াদি গণতন্ত্র। এ পদ্ধতির বৈশিষ্ট্য হচ্ছে, মন্ত্রিসভা ও প্রতিনিধি পরিষদসমূহ সর্বতোভাবে প্রেসিডেন্টের অধীন থাকা এবং প্রাদেশিক বা অন্য কোনো স্তরে স্বায়ত্তশাসনের অনুপস্থিতি। প্রারম্ভিক পর্যায়ে মৌলিক গণতন্ত্র ছিল একটি চারস্তর বিশিষ্ট ব্যবস্থা। নিম্নস্তর থেকে শুরু করে এ স্তরগুলো ছিল- ১. ইউনিয়ন পরিষদ এবং শহর ও ইউনিয়ন কমিটি, ২. থানা পরিষদ, ৩. জেলা পরিষদ এবং ৪. বিভাগীয় পরিষদ।"
        },
        {
          "label": "গ",
          "question": "",
          "explanation": "উদ্দীপকের সাথে আমার পঠিত যে রাজনৈতিক ঘটনার সাদৃশ্য তা হলো ১৯৬৬ সালের ছয় দফা কর্মসূচি। উদ্দীপকে বলা হয়েছে, 'ক' রাষ্ট্রের স্বাধীনতার পর থেকেই শাসকগোষ্ঠী রাষ্ট্রের একটি অঞ্চলের জনগণের প্রতি বৈষম্যমূলক আচরণ শুরু করে। শাসকগোষ্ঠীর নিপীড়ন, নির্যাতনের বিরুদ্ধে জনগণে এক্যবদ্ধ হয় এবং এক পর্যায়ে তাদের জনপ্রিয় নেতা শাসক গোষ্ঠীর কাছে কিছু দাবি উত্থাপন করেন। এখানে 'ক' রাষ্ট্রের একটি অঞ্চল বলতে তৎকালীন পূর্ব বাংলা এবং বর্তমান বাংলাদেশকে বোঝানো হয়েছে। আর জনপ্রিয় নেতার দাবি বলতে বঙ্গবন্ধু শেখ মুজিবুর রহমানের ছয় দফা কর্মসূচিকে ইঙ্গিত করা হয়েছে। ১৯৪৭ সালে পাকিস্তান সৃষ্টির পর থেকেই পশ্চিমা শাসকগোষ্ঠী পূর্ব পাকিস্তানের জনসাধারণের ওপর নানা অত্যাচার, অবিচার, শোষণ ও বঞ্চনা শুরু করে। পশ্চিম পাকিস্তানি শাসকগোষ্ঠী বেসামরিক ও সামরিক চাকরি, কৃষি, শিল্প, শিক্ষা, অর্থনীতিসহ সবক্ষেত্রে পূর্ব ও পশ্চিম পাকিস্তানের মধ্যে পাহাড়সম বৈষম্য সৃষ্টি করে। বাঙালির রাজনৈতিক ও অর্থনৈতিক স্বাধিকারের দাবিকে সামনে রেখে বঙ্গবন্ধু ১৯৬৬ সালের ৫-৬ ফেব্রুয়ারি বিরোধী রাজনৈতিক দলগুলোর এক সম্মেলনে ঐতিহাসিক ৬ দফা দাবি পেশ করেন। এ দাবি বা কর্মসূচি ছিল পাকিস্তানের ভবিষ্যৎ শাসনতন্ত্রের ভিত্তিস্বরূপ। পাকিস্তানের শাসনকাঠামোতে পূর্ব পাকিস্তানের স্বায়ত্তশাসন দাবির পটভূমিকায় ৬ দফার গুরুত্ব ও তাৎপর্য অত্যধিক। ৬ দফা ছিল মূলত প্রাদেশিক স্বায়ত্তশাসনের দাবি।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত ঐতিহাসিক দাবি তথা ছয় দফা বাঙালির মুক্তির সনদ ছিল। পাকিস্তানের স্বৈরশাসকদের শোষণ, নির্যাতন ও অবিচারের বিরুদ্ধে ছয় দফা ছিল একটি বলিষ্ঠ পদক্ষেপ। শোষিত বাঙালিদের অর্থনৈতিক, সামাজিক ও রাজনৈতিক অধিকার আদায়ই ছিল এ দাবিগুলোর লক্ষ্য। পূর্ব পাকিস্তানের স্বাধিকার আদায়ের আন্দোলনের প্রেক্ষাপটে ছয় দফা ব্যাপক ভূমিকা পালন করে। এ স্বাধিকার আন্দোলনের সিঁড়ি বেয়ে বাঙালি জাতি স্বাধীনতা সংগ্রামে অবতীর্ণ হয় এবং ছিনিয়ে নিয়ে আসে কাঙ্ক্ষিত স্বাধীনতা। বিশ্বের মানচিত্রে জায়গা করে নেয় স্বাধীন ও সার্বভৌম বাংলাদেশ। এ জন্যই ছয় দফাকে বাঙালি জাতির মুক্তির সনদ বলা হয়। উদ্দীপকে উল্লেখিত ১৯৬৬ সালে বঙ্গবন্ধুর ছয় দফার মাধ্যমে পূর্ব পাকিস্তানের বাঙালিরা প্রথম লিখিতভাবে স্বায়ত্তশাসনের দাবি পেশ করে। পাকিস্তান সরকার এ দাবিকে কোনো গুরুত্ব দেয়নি। তবে এ অঞ্চলের জনগণ ক্রমেই ছয় দফার প্রতি সহানুভূতিশীল হতে থাকে। এর ফলে ১৯৭০ সাল পর্যন্ত যা ছিল স্বায়ত্তশাসনের দাবি, ১৯৭১ সালে এসে তা স্বাধীনতার দাবিতে পরিণত হয়। ছয় দফা দাবিতে উজ্জীবিত হয়েই বাঙালি শেষ পর্যন্ত স্বাধীনতার জন্য মুক্তিযুদ্ধে ঝাঁপিয়ে পড়ে। এর ধারাবাহিকতায়ই আমরা চূড়ান্ত মুক্তি বা স্বাধীনতা অর্জন করতে পেরেছিলাম। পরিশেষে বলা যায়, ৬ দফা কর্মসূচি বাংলাদেশের স্বাধীনতা সংগ্রামে গুরুত্বপূর্ণ প্রভাব ফেলে বলে একে বাঙালি জাতির মুক্তির সনদ বলে আখ্যায়িত করা হয়।"
        }
      ]
    },
    {
      "number": "4",
      "uddipok": "'ক' নামক রাষ্ট্র দুটো অঞ্চলে বিভক্ত ছিল। শাসকগোষ্ঠী সংখ্যাগরিষ্ঠের ভাষাকে বাদ দিয়ে সংখ্যালঘিষ্ঠের ভাষাকে রাষ্ট্রভাষা হিসেবে ঘোষণা দেয়। শুরু হয় বঞ্চিত ভাষাগোষ্ঠীর তীব্র আন্দোলন। যার পরিপ্রেক্ষিতে উক্ত রাষ্ট্রের প্রথম সংবিধানে সংখ্যাগরিষ্ঠের ভাষা রাষ্ট্রভাষার মর্যাদা লাভ করে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "১৯৫৮ সালে সামরিক শাসন জারি করে প্রেসিডেন্ট ইস্কান্দার মির্জা।"
        },
        {
          "label": "খ",
          "question": "",
          "explanation": "১৯৭০ সালের জাতীয় নির্বাচনের ফলাফল ছিল অখন্ড পাকিস্তানের মৃত্যু বার্তা। ১৯৭০ সালের সাধারণ নির্বাচনে আওয়ামী লীগ বিপুল বিজয় অর্জন করে। কিন্তু শাসকগোষ্ঠী ক্ষমতা হস্তান্তর করতে গড়িমসি করে এবং নানামুখী ষড়যন্ত্র চালাতে থাকে। এতে পূর্ব পাকিস্তানের জনগণ বিক্ষোভে ফেটে পড়ে। তাদের প্রতিবাদী কণ্ঠ চিরতরে স্তব্ধ করে দিতে পাকিস্তানি শাসকগোষ্ঠী ১৯৭১ সালের ২৫ মার্চ রাতে বর্বর গণহত্যা শুরু করে। এ বর্বরতা রুখে দাঁড়িয়ে বাঙালি জাতি মুক্তিযুদ্ধে ঝাঁপিয়ে পড়ে। দখলদার পাকিস্তানি সেনাদের বিরুদ্ধে ৯ মাস রক্তক্ষয়ী লড়াইয়ের পর ১৯৭১ সালের ১৬ ডিসেম্বর স্বাধীন হয় বাংলাদেশ। বিশ্বের মানচিত্রে জন্ম নেয় আরেকটি নতুন স্বাধীন, সার্বভৌম রাষ্ট্র। আর মৃত্যু ঘটে অখন্ড পাকিস্তান রাষ্ট্রের।"
        },
        {
          "label": "গ",
          "question": "উদ্দীপকে উল্লেখিত সংবিধান কত সালে প্রণয়ন হয়? সংবিধানটি রচনার প্রেক্ষাপট আলোচনা করো।",
          "explanation": "উদ্দীপকে উল্লেখিত সংবিধান তথা পাকিস্তানের প্রথম সংবিধান প্রণয়ন করা হয় ১৯৫৬ সালে। উদ্দীপকে বলা হয়েছে, 'ক' রাষ্ট্রের শাসকগোষ্ঠী সংখ্যাগরিষ্ঠের ভাষাকে বাদ দিয়ে সংখ্যালঘিষ্ঠের ভাষাকে রাষ্ট্রভাষা হিসেবে ঘোষণা দেওয়ায় শুরু হয় বঞ্চিত ভাষাগোষ্ঠীর তীব্র আন্দোলন। যার প্রেক্ষিতে রাষ্ট্রের প্রথম সংবিধানে সংখ্যাগরিষ্ঠ্যের ভাষা রাষ্ট্রভাষার মর্যাদা লাভ করে। অর্থাৎ এখানে ১৯৫৬ সালের সংবিধানের প্রতি ইঙ্গিত করা হয়েছে। উক্ত সংবিধান রচনার রয়েছে সুদীর্ঘ প্রেক্ষাপট। লাহোর প্রস্তাবের ভিত্তিতে ১৯৪৭ পাকিস্তান রাষ্ট্রের জন্ম হলেও শাসকগোষ্ঠীর মধ্যে নানা বিষয় মতভেদ থাকায় দেশটির সংবিধান তৈরি করতে দীর্ঘ ৯ বছর লেগে যায়। দীর্ঘদিন পর সংবিধান তৈরি হলেও মাত্র দুই বছরের মাথায় তা বাতিল হয়ে যায়। পাকিস্তানের প্রথম গণপরিষদ সংবিধান প্রণয়নের উদ্দেশ্যে ১৯৪৯ সালে আদর্শ প্রস্তাব গ্রহণ করে। এছাড়া সংবিধানের মূলনীতি নির্ধারণের জন্য একটি কমিটি গঠন করে। এ কমিটি তিনজন প্রধানমন্ত্রীর সময়কালে তিনটি রিপোর্ট তৈরি করে। তবে কোনো রিপোর্টেই আলোর মুখ দেখেনি। তাছাড়া ঐ সময়ে গভর্নর জেনারেল গোলাম মোহাম্মদ অযাচিতভাবে গণপরিষদের কার্যক্রম হস্তক্ষেপ করতে থাকেন। ক্ষমতার দ্বন্দ্বের এক পর্যায়ে গোলাম মোহাম্মদ ১৯৫৪ সালের ২৪ অক্টোবর দেশে জরুরি অবস্থা জারি করে গণপরিষদ বাতিল করেন। ১৯৫৫ সালের মে মাসে দ্বিতীয় গণপরিষদ গঠিত হয়। ১৯৫৬ সালের ৯ জানুয়ারি গণপরিষদে 'সংবিধান বিল' উত্থাপিত হয় এবং ফেব্রুয়ারি মাসে তা পাস হয়। অবশেষে ১৯৫৬ সালের ২৩ মার্চ থেকে এ সংবিধান কার্যকর হয়।"
        },
        {
          "label": "ঘ",
          "question": "",
          "explanation": "উদ্দীপকে উল্লেখিত আন্দোলন তথা ১৯৫২ সালের ভাষা আন্দোলন বাংলাদেশের অভ্যুদয়ের প্রেরণা হিসেবে কাজ করে। কথাটি যথার্থ। ভাষা আন্দোলনকে ঘিরেই বাঙালি প্রথম স্বাধিকারের বিষয়ে সচেতন হয়ে ওঠে। অধিকার সচেতন ছাত্র-জনতা বাংলাকে রাষ্ট্রভাষার মর্যাদায় প্রতিষ্ঠিত করতে, ঐক্যবদ্ধ আন্দোলন করে। এ আন্দোলন ছিল বাঙালি জাতির স্বাধিকার প্রতিষ্ঠার প্রথম বলিষ্ঠ পদক্ষেপ। এ আন্দোলনই বাঙালি জাতিকে সর্বপ্রথম পাকিস্তানি শাসকগোষ্ঠীর বিরুদ্ধে রুখে দাঁড়ানোর শক্তি জোগায়। পূর্ব পাকিস্তানের প্রতি বৈষম্যমূলক আচরণ ও স্বায়ত্তশাসনবিরোধী কার্যক্রমের প্রতিবাদে সর্বস্তরের জনগণ এ আন্দোলনে অংশ নেয়। ভাষা আন্দোলন বাঙালি জাতিকে সংগ্রামী চেতনায় উদ্বুদ্ধ করে। এ আন্দোলন আমাদের স্বাধীনতা আন্দোলনের পথ প্রদর্শন করে। ভাষা আন্দোলনের মধ্য দিয়েই বাঙালি সর্বপ্রথম নিজেদের স্বতন্ত্র সত্তা ও অধিকার সম্পর্কে সজাগ হয়ে ওঠে। এর ফলে পূর্ব বাংলায় স্বাধিকারের চেতনার প্রকাশ ঘটে। জাতীয়তাবাদী চেতনাই পরবর্তীকালে প্রতিটি গণআন্দোলনে প্রেরণা জোগায় এবং বাঙালির রাজনৈতিক, সাংস্কৃতিক ও অর্থনৈতিক মুক্তির পথকে আরো সুগম করে। জাতীয়তাবাদের প্রেরণায় উদ্দীপ্ত হয়ে বাঙালি জাতি ১৯৫৪ সালের প্রাদেশিক নির্বাচনে শাসক দল মুসলিম লীগের দুঃশাসনের দাঁতভাঙ্গা জবাব দেয়। এরপর ১৯৬২ সালের শিক্ষা আন্দোলন, ১৯৬৬ সালের ছয় দফা আন্দোলন, ১৯৬৯ সালের গণঅভ্যুত্থান এবং ১৯৭০ সালের সাধারণ নির্বাচনে স্বাধিকারের প্রশ্নে পশ্চিম পাকিস্তানিদের বিরুদ্ধে বাঙালি ঐক্যবদ্ধ হয়। আর এরই ধারাবাহিকতায় ১৯৭১ সালের মহান মুক্তিযুদ্ধের মধ্য দিয়ে চূড়ান্ত সাফল্য অর্জন করে। বিশ্ব মানচিত্রে অভ্যুদয় ঘটে 'বাংলাদেশ' নামক একটি সার্বভৌম রাষ্ট্রের। পরিশেষে বলা যায়, ভাষা আন্দোলনের মাধ্যমে বাঙালি জাতীয়তাবাদী চেতনা জাগ্রত হয়। এই চেতনাই অধিকার আদায়ের বিভিন্ন সংগ্রামের মাধ্যমে স্বাধীনতা অর্জনকে ত্বরান্বিত করে।"
        }
      ]
    },
    {
      "number": "5",
      "uddipok": "'ক' রাষ্ট্রের জনপ্রিয় নেতা মি. রহমান কৃষকদের মুক্তির আন্দোলনে সক্রিয় ভূমিকা পালন করেন। জনগণের ভোটে প্রতিনিধি নির্বাচিত হয়ে তিনি মহাজনদের কবল থেকে কৃষকদেরকে মুক্ত করার জন্য একটি আইন প্রণয়ন করেন। তাছাড়া ভূস্বামীদের কবল থেকে জমি ফিরে পাওয়ার জন্য অপর একটি আইন তিনি প্রণয়ন করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "ফরায়েজি আন্দোলনের প্রতিষ্ঠাতা ছিলেন হাজী শরীয়তউল্লাহ।"
        },
        {
          "label": "খ",
          "question": "",
          "explanation": "শোষিত ও নিপীড়িত মানুষের স্বার্থ নিয়ে আজীবন আন্দোলন-সংগ্রাম করেছেন বলে মওলানা আবদুল হামিদ খান ভাসানীকে মজলুম জননেতা হিসেবে অভিহিত করা হয়। মওলানা আবদুল হামিদ খান ভাসানী অবহেলিত মানুষের জন্য সারাজীবন কাজ করে গেছেন। অত্যাচার, শোষণ ও জুলুমের বিরুদ্ধে ছিল তার পথ চলা। তিনি কৃষক, শ্রমিক ও জনগণের অধিকার আদায়ের সংগ্রামে ছিলেন বদ্ধপরিকর। এ সংগ্রামে তিনি বারবার অত্যাচারিত, নির্যাতিত, ও উৎপীড়িত হয়েছেন। জনদরদি এই নেতা শোষণ ও নির্যাতনের বিরুদ্ধে সাধারণ গরিব মানুষের স্বার্থে আজীবন সোচ্চার ছিলেন। এ কারণে তাকে মজলুম জননেতা বলে অভিহিত করা হয়।"
        },
        {
          "label": "গ",
          "question": "",
          "explanation": "উদ্দীপকে স্বাধীনতাপূর্ব বাংলাদেশের যে নেতার অবদান প্রতিফলিত হয়েছে তিনি হলেন শেরে বাংলা এ. কে. ফজলুল হক। উদ্দীপকের জনপ্রিয় নেতা মিঃ রহমান কৃষকদের মুক্তির আন্দোলনে সক্রিয় ভূমিকা পালন করে। তিনি জনপ্রতিনিধি নির্বাচিত হয়ে তিনি মহাজনদের কবল থেকে কৃষকদের মুক্তির জন্য এবং ভূস্বামীদের কবল থেকে জমি ফিরে পাওয়ার জন্য দুটি আইন প্রণয়ন করেন। এখানে শেরে বাংলা এ. কে. ফজলুল হককে বোঝানো হয়েছে। শেরে বাংলা এ. কে. ফজলুল হক কংগ্রেস ও মুসলিম লীগের রাজনীতির সাথে যুক্ত থাকলেও তিনি ছিলেন মূলত কৃষক-প্রজার নেতা। কৃষক-প্রজা আন্দোলন শেরে বাংলাকে রাজনীতির শীর্ষে নিয়ে এসেছে। চল্লিশের দশকে কৃষক-প্রজা আন্দোলন নানা কারণে দুর্বল হয়ে পড়ে। তবে বিশ শতকের প্রথমদিকে সারা বাংলাজুড়ে স্বতঃস্ফূর্তভাবে যে প্রজা আন্দোলন গড়ে উঠেছিল, তাকে সমন্বিত করে শেরে বাংলা একটি রাজনৈতিক সংগঠন প্রতিষ্ঠায় উদ্যোগী হন। ১৯৩৬ সালের নতুন সংগঠিত রাজনৈতিক দলের নামকরণ করা হয় কৃষক-প্রজা পার্টি। এই রাজনৈতিক দল ১৯৩৭ সালে প্রাদেশিক নির্বাচনে ফজলুল হকের নেতৃত্বে বিনা ক্ষতিপূরণে জমিদারি প্রথা উচ্ছেদ এবং সাধারণ মানুষের জন্য 'ডাল-ভাত' কর্মসূচি নিয়ে প্রতিদ্বন্দ্বিতায় অবতীর্ণ হয়ে সমগ্র বাংলায় আলোড়ন সৃষ্টি করে। নির্বাচনের পরে শেরে বাংলার নেতৃত্বে প্রজা-লীগ কোয়ালিশনে মন্ত্রিসভা গঠন করে। ফজলুল হক দরিদ্র ও কৃষক প্রজাদের সুদখোর মহাজন ও জমিদারদের কবল থেকে রক্ষা করেন। তার আন্তরিক প্রচেষ্টায় কৃষিঋণ আইন, মহাজনি ও প্রজাস্বত্ব আইন পাস হয়। ফলে কৃষকদের সামাজিক, রাজনৈতিক ও অর্থনৈতিক ক্ষেত্রে ইতিবাচক পরিবর্তন আসে।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত কর্মকাণ্ড ছাড়াও উক্ত রাজনৈতিক ব্যক্তিত্ব তথা শেরে বাংলা এ. কে. ফজলুল হক আরো অনেক জনহিতকর কাজ করেছেন। উদ্দীপকের বর্ণনায় শেরে বাংলা এ. কে. ফজলুল হকের শুধুমাত্র কৃষিক্ষেত্রে অবদানের কথা বলা হয়েছে। এছাড়াও তিনি আরো নানা দিকে অবদান রেখেছেন। যেমন- ১৯০৬ সালে ঢাকায় অনুষ্ঠিত সর্বভারতীয় শিক্ষা সম্মেলনের অন্যতম উদ্যোগী ব্যক্তি ছিলেন শেরে বাংলা এ. কে. ফজলুল হক। এ সম্মেলনে তিনি আধুনিক পাশ্চাত্য শিক্ষার ওপর গুরুত্বারোপ করেন। তিনি ১৯১২ সালে কলকাতায় মুসলিম শিক্ষা সমিতি গঠন করেন এবং ১৯১৩ সালে শিক্ষাকে গণমুখী করার লক্ষ্যে বঙ্গীয় আইন পরিষদে শিক্ষা পরিকল্পনা পেশ করেন। এছাড়াও ঢাকা বিশ্ববিদ্যালয় ও বিভিন্ন কলেজ প্রতিষ্ঠা এবং নারীশিক্ষা প্রসারেও অবদান রেখেছেন শেরে বাংলা এ. কে. ফজলুল হক। বাঙালি জাতীয়তাবাদের অগ্রদূত শেরে বাংলা এ. কে. ফজলুল হক একজন খাঁটি বাঙালি নেতা ছিলেন। তিনি সবসময় বাঙালির দাবি-দাওয়া আদায় এবং সাহিত্য-সংস্কৃতি রক্ষায় সোচ্চার ছিলেন। রাজনৈতিক ক্ষেত্রেও তার অবদান খুবই তাৎপর্যমণ্ডিত। তিনি ছিলেন একজন অসাম্প্রদায়িক নেতা। তাইতো ১৯১৬ সালের হিন্দু-মুসলিমদের স্বার্থে 'লক্ষ্ণৌ চুক্তি' সম্পাদনে ভূমিকা রাখেন। অবিভক্ত বাংলার মুখ্যমন্ত্রী শেরে বাংলা এ. কে. ফজলুল হক ভারতের উত্তর-পশ্চিম ও পূর্বাঞ্চলে সংখ্যাগরিষ্ঠ মুসলমান এলাকা নিয়ে স্বাধীন রাষ্ট্রের কথা ১৯৪০ সালের লাহোর প্রস্তাবের মাধ্যমে উপস্থাপন করেন। পাকিস্তান সৃষ্টির পর বাঙালির স্বাধিকার আদায়ের আন্দোলনে আত্মনিয়োগ করেন এবং ১৯৫৪ সালে যুক্তফ্রন্ট গঠন করেন। তাই বলা যায় যে, উদ্দীপকে বর্ণিত সকল কর্মকাণ্ড ছাড়াও উক্ত রাজনৈতিক ব্যক্তিত্ব তথা শেরে বাংলা এ. কে. ফজলুল হক আরো অনেক জনহিতকর কাজ করেছেন।"
        }
      ]
    },
    {
      "number": "6",
      "uddipok": "সিরাজুল ইসলাম একজন ধর্মপ্রাণ মুসলমান ও সমাজ সংস্কারক। তিনি মানুষকে। কুসংস্কারমুক্ত করতে একটি আন্দোলনের ডাক দেন। তার উদ্দেশ্য ছিল সকলেই যেন ধর্মের প্রকৃত বক্তব্য জেনে ধর্মীয় অনুশাসন মেনে চলে।",
      "tag": "RB 17,NDCD 24",
      "sub_questions": [
        {
          "label": "ক",
          "question": "",
          "explanation": "মীর নিসার আলী ছিলেন ব্রিটিশ বিরোধী আন্দোলনে প্রথম শহিদ নেতৃত্ব যিনি তিতুমীর নামে পরিচিত।"
        },
        {
          "label": "খ",
          "question": "",
          "explanation": "বাংলার হিন্দু-মুসলিম সম্প্রদায়ের মধ্যে সম্প্রীতি রক্ষার জন্য সম্পাদিত একটি চুক্তি হলো বেঙ্গল প্যাক্ট। ব্রিটিশ শাসনের অধীনে বাংলার ৬০ ভাগ জনগণ মুসলমান হলেও তারা বিভিন্ন সুযোগ-সুবিধা থেকে বঞ্চিত ছিল। এ অবস্থার প্রেক্ষিতে অসাম্প্রদায়িক ও উদার মানসিকতার অধিকারী দেশবন্ধু চিত্তরঞ্জন দাশ বেঙ্গল প্যাক্ট এর উদ্যোগ গ্রহণ করেন। তার অক্লান্ত প্রচেষ্টায় এ. কে. ফজলুল হক, হোসেন শহীদ সোহ্রাওয়াদী, স্যার আবদুল করিমসহ অন্যান্য মুসলিম নেতৃবৃন্দের সাথে ১৯২৩ সালে বেঙ্গল প্যাক্ট সম্পাদিত হয়। অচিরেই এ চুক্তি সি আর দাশ ফরমুলা নামে খ্যাতি লাভ করে। রাজনীতি, ধর্ম; কর্ম ইত্যাদি ক্ষেত্রে হিন্দু-মুসলমান উভয়ের স্বার্থ রক্ষা ও অগ্রাধিকার প্রতিষ্ঠাই হলো বেঙ্গল প্যাক্টের মূলকথা।"
        },
        {
          "label": "গ",
          "question": "",
          "explanation": "উদ্দীপকে বর্ণিত জনাব সিরাজুল ইসলামের সাথে আমার পাঠ্যবইয়ের ব্যক্তিত্ব হাজী শরীয়তউল্লাহর মিল পাওয়া যায়। উদ্দীপকে বলা হয়েছে, জনাব সিরাজুল ইসলাম একজন নামাজি, সৎ, ধর্মপ্রাণ ও সমাজ সংস্কারক। তিনি নিজ ধর্মচর্চার পাশাপাশি সমাজের মানুষকে কুসংস্কারমুক্ত করতে বিভিন্ন উদ্যোগ গ্রহণ করেন। তিনি ধর্মীয় অনুশাসন বাস্তবায়ন এবং প্রত্যেক মুসলমানকে ধর্ম সম্পর্কে প্রকৃত জ্ঞান অর্জন করে ধর্ম পালনে আহ্বান জানান। এ থেকে বোঝা যায়, জনাব নূরুল হকের কর্মকান্ডের সাথে হাজী শরীয়তউল্লাহর মিল রয়েছে। হাজী শরীয়তউল্লাহ ছিলেন একাধারে একজন ধর্মীয় নেতা, সমাজ সংস্কারক, রাজনৈতিক নেতা এবং সর্বোপরি ইংরেজ শাসনের বিরুদ্ধে এক বলিষ্ঠ ও প্রতিবাদী কণ্ঠস্বর। হাজী শরীয়তউল্লাহ ছিলেন ধর্মীয় ও সমাজ সংস্কারক এবং ভারতবর্ষে সংঘটিত ফরায়েজি আন্দোলনের নেতা। তিনি দীর্ঘ ২০ বছর মক্কায় অবস্থান করে ইসলাম শাস্ত্রে গভীর জ্ঞান অর্জন করেন। দেশে ফিরে তিনি আরবের ওয়াহাবি আন্দোলনের আদলে ফরায়েজি আন্দোলনের ডাক দেন। তিনি মুসলমান সমাজ থেকে জাত-পাত প্রথা উচ্ছেদ, অভিজাত-অনভিজাত শ্রেণির বিলোপ ঘটিয়ে পীর পূজা, কবর পূজা প্রভৃতি কুসংস্কার দূর করার জোর চেষ্টা চালান। তাছাড়া তিনি বুঝতে পেরেছিলেন ধর্মের পাশাপাশি সাধারণ মানুষকে অধিকার সচেতন করে তোলা দরকার। এ উদ্দেশ্যে তিনি বিদেশি শাসন-শোষণ এবং নীলকর, জমিদার, জোতদার, মহাজনদের অত্যাচারের বিরুদ্ধে প্রতিবাদ গড়ে তোলেন। যার ফলে তাকে শাসকশ্রেণির রোষানলে পড়তে হয়।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত আন্দোলনটি অর্থাৎ ফরায়েজি আন্দোলন কেবল ধর্মীয় আন্দোলন ছিল না- বক্তব্যটি যথার্থ। ফরায়েজি আন্দোলন ধর্মীয় সংস্কারের উদ্দেশ্যে সূচিত হলেও পরবর্তীতে এটি কৃষকদের আন্দোলনে রূপ লাভ করে। ধর্মীয় সংস্কারের পাশাপাশি কৃষকদের জমিদার, নীলকরদের অত্যাচার ও শোষণ হতে মুক্ত করাই ছিল এ আন্দোলনের লক্ষ্য। বাংলায় ব্রিটিশ ইস্ট ইন্ডিয়া কোম্পানির শাসন প্রতিষ্ঠিত হওয়ার পর থেকেই মুসলমানদের অর্থনৈতিক ও সামাজিক বিপর্যয় ঘটে। শিক্ষা, সংস্কৃতি, চাকরি, জমিদারি প্রভৃতি ক্ষেত্রে ব্যাপক বৈষম্যের শিকার মুসলমানদের আত্মসচেতনতা সৃষ্টি করতে এ আন্দোলন গুরুত্বপূর্ণ ভূমিকা পালন করে। হাজী শরীয়তউল্লাহ মুসলমানদের অধঃপতনের পেছনে কুসংস্কার যেভাবে ভূমিকা রাখে তা বুঝিয়ে কুসংস্কার পরিহার করতে উৎসাহী করেন। তিনি নীলকর বণিকদের অত্যাচারে সর্বস্বান্ত কৃষকদের ঐক্যবদ্ধ করার চেষ্টা করেন। মুসলমানদের সার্বিক অবনতির কারণ যে ইস্ট ইন্ডিয়া কোম্পানির দুঃশাসন তা তিনি জনগণকে বোঝানোর চেষ্টা করেন। তিনি মুসলমানদের মধ্যে প্রচার করতে থাকেন, 'লাঙল যার জমি তার এবং এই জমিন আল্লাহর, সুতরাং খাজনা দেব আল্লাহকে।' ব্রিটিশ অথবা তাদের সহযোগী হিন্দু জমিদারদের কোনো খাজনা দেওয়া যাবে না। এছাড়াও তিনি সরকারি খাসমহলগুলো দখলে এনে গরিব কৃষকদের মধ্যে বিতরণ করতেন। এভাবেই তিনি বাংলার নির্যাতিত কৃষকদের ঐক্যবদ্ধ ও সংগঠিত করেন। জনগণ তার নেতৃত্বে ঐক্যবদ্ধ হয়ে সব অত্যাচার-শোষণের বিরুদ্ধে রুখে দাঁড়ায়। পরিশেষে বলা যায় যে, ফরায়েজি আন্দোলন শুধু ধর্মীয় আন্দোলনই নয় বরং এটি কৃষক আন্দোলনও বটে।"
        }
      ]
    },
    {
      "number": "7",
      "uddipok": "'P' দেশের সংবিধান গণপরিষদের মাধ্যমে প্রতিষ্ঠা লাভ করে। সংবিধানটির প্রকৃতি হলো লিখিত ও দুষ্পরিবর্তনীয়। এ সংবিধানে মৌলিক অধিকারের সন্নিবেশ রয়েছে এবং এককেন্দ্রিক ও সংসদীয় গণতন্ত্র প্রবর্তনের কথা বলা হয়েছে।",
      "tag": "DIN.B 23,NDCD 24",
      "sub_questions": [
        {
          "label": "ক",
          "question": "",
          "explanation": "সংবিধানের ১১৭নং অনুচ্ছেদ অনুযায়ী কর্মচারী ও রাষ্ট্রায়ত্ত সম্পত্তির ব্যবস্থাপনা সংক্রান্ত বিষয়াদি পর্যালোচনার জন্য সংসদীয় আইনের দ্বারা গঠিত প্রতিষ্ঠানকে প্রশাসনিক ট্রাইব্যুনাল বলে।"
        },
        {
          "label": "খ",
          "question": "",
          "explanation": "জনগণের অধিকার প্রতিষ্ঠা এবং নাগরিকের পরিপূর্ণ বিকাশের জন্য সংবিধানে মৌলিক অধিকার সন্নিবেশ করা গুরুত্বপূর্ণ। সকল গণতান্ত্রিক রাষ্ট্রেই জনগণের মৌলিক অধিকারসমূহ তাদের শাসনতন্ত্রে সন্নিবেশিত থাকে। মূলত গণতান্ত্রিক সমাজের ভিত্তিমূল হলো মৌলিক অধিকার। তাই বাংলাদেশ সংবিধানের ১৫ নং অনুচ্ছেদে মৌলিক অধিকার পূরণের নিশ্চয়তা প্রদান করা হয়েছে। স্বাভাবিক জীবনযাপন ও ব্যক্তিত্বের বিকাশের জন্য মৌলিক অধিকার অত্যন্ত গুরুত্বপূর্ণ। উদাহরণস্বরূপ বলা যায়, জীবনধারণ এবং স্বাধীনভাবে চলাফেরা করার অধিকার না থাকলে স্বাভাবিক জীবনযাপন সম্ভব নয়। আবার শিক্ষার অধিকার না থাকলে নাগরিকদের মেধা এবং ব্যক্তিত্বের বিকাশ সম্ভব নয়। চিকিৎসার অধিকার না থাকলে সুষ্ঠু শারীরিক বিকাশ বাধাগ্রস্ত হবে। তাই মৌলিক অধিকার নাগরিক জীবনের জন্য অতীব জরুরি একটি বিষয়।"
        },
        {
          "label": "গ",
          "question": "",
          "explanation": "উদ্দীপকের 'P' দেশের সংবিধানের সাথে আমার পঠিত বাংলাদেশের সংবিধানের মিল রয়েছে। উদ্দীপকে বলা হয়েছে 'P' দেশের সংবিধান গণপরিষদের মাধ্যমে প্রতিষ্ঠা লাভ করে। সংবিধানটির প্রকৃতি হলো লিখিত ও দুষ্পরিবর্তনীয়। এ সংবিধানে মৌলিক অধিকারের সন্নিবেশ রয়েছে এবং এককেন্দ্রিক ও সংসদীয় গণতন্ত্র প্রবর্তনের কথা বলা হয়েছে। এ তথ্যগুলো বাংলাদেশ সংবিধানকে ইঙ্গিত করা হয়েছে। বাংলাদেশ সংবিধানে মৌলিক অধিকার, সংসদীয় গণতন্ত্র, এককেন্দ্রিক সরকার ব্যবস্থা প্রভৃতি বিষয় সুস্পষ্টভাবে লিপিবদ্ধ আছে। সংবিধান একটি রাষ্ট্রের সর্বোচ্চ দলিল। এই দলিল লিখিত বা অলিখিত হতে পারে। বাংলাদেশের সংবিধান একটি লিখিত দলিল। বঙ্গবন্ধু সরকারের নেতৃত্বে মাত্র ৯ মাসে সদিচ্ছা, আন্তরিকতা আর জনগণের কাছে দেওয়া প্রতিশ্রুতির প্রতি সৎ থেকে বিশ্বের অন্যতম শ্রেষ্ঠ সংবিধান প্রণীত হয়। দীর্ঘ সংগ্রাম, ত্যাগ আর রক্তের বিনিময়ে বাংলাদেশের জনগণ এই সংবিধান লাভ করে। এতে রাষ্ট্র পরিচালনার মূলনীতিসমূহ সুস্পষ্টভাবে লিপিবদ্ধ করা হয়েছে। সংবিধানের দ্বিতীয় ভাগের ৮ নং অনুচ্ছেদে জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে রাষ্ট্রীয় মূলনীতি হিসেবে ঘোষণা করা হয়েছে। বাংলাদেশের সংবিধান জনগণের মৌলিক অধিকারের নিশ্চয়তা প্রদান করেছে। সংবিধানের তৃতীয় ভাগের ২৭ থেকে ৪৪ নং অনুচ্ছেদ পর্যন্ত মোট ১৮টি মৌলিক অধিকার সন্নিবেশ করা হয়েছে।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত সংবিধান তথা বাংলাদেশ সংবিধানের বেশকিছু বৈশিষ্ট্য রয়েছে। ১৯৭১ সালে স্বাধীনতা লাভের পর গণপ্রজাতন্ত্রী বাংলাদের্শের মূল দলিল হিসেবে সংবিধান প্রণয়ন করা হয়েছে। ১৯৭২ সালের এ সংবিধানটি স্বাধীন ও সার্বভৌম বাংলাদেশের সংবিধান হিসেবে স্বকীয় বৈশিষ্ট্যে মহিমান্বিত। বাংলাদেশের সংবিধান লিখিত এবং সংক্ষিপ্ত।' এ সংবিধানে ১৫৩টি অনুচ্ছেদ, ১১টি ভাগ, ১টি প্রস্তাবনা ও ৭টি তফসিল রয়েছে। এ সংবিধানে বাংলাদেশকে একটি স্বাধীন ও সার্বভৌম প্রজাতান্ত্রিক রাষ্ট্র হিসেবে ঘোষণা করা হয়েছে, যা 'গণপ্রজাতন্ত্রী বাংলাদেশ' নামে পরিচিত। এখানে বলা হয়েছে, জনগণই সকল ক্ষমতার উৎস। জনগণের দ্বারা নির্বাচিত প্রতিনিধিগণ দেশের শাসনকার্য পরিচালনা করবে। বাংলাদেশের সংবিধান দুষ্পরিবর্তনীয়। সংবিধানের কোনো ধারা বা অংশবিশেষ পরিবর্তন করতে হলে জাতীয় সংসদের মোট সদস্যের দুই- তৃতীয়াংশের ভোট প্রয়োজন হয়। বাংলাদেশের সংবিধান জনগণের মৌলিক অধিকারের নিশ্চয়তা প্রদান করেছে। এ অধিকার নিশ্চিত করার জন্য সংবিধানের তৃতীয় ভাগের ২৭ থেকে ৪৪ নং অনুচ্ছেদ পর্যন্ত মোট ১৮টি মৌলিক অধিকার সন্নিবেশ করা হয়েছে। বাংলাদেশের সংবিধান রাষ্ট্রের সর্বোচ্চ আইন। কারণ সংবিধানের ধারার সাথে দেশের প্রচলিত কোনো আইনের সংঘাত সৃষ্টি হলে সেক্ষেত্রে সংবিধান প্রাধান্য পাবে। ১৯৭২ সালের সংবিধানে রাষ্ট্র পরিচালনার মূলনীতিসমূহ সুস্পষ্টভাবে লিপিবদ্ধ করা হয়েছে। সংবিধানের দ্বিতীয় ভাগের ৮ নং অনুচ্ছেদে জাতীয়তাবাদ, গণতন্ত্র, সমাজতন্ত্র ও ধর্মনিরপেক্ষতাকে রাষ্ট্রীয় মূলনীতি হিসেবে ঘোষণা করা হয়েছে।' সুতরাং বলা যায়, উপরে আলোচিত বৈশিষ্ট্যগুলো ছাড়াও বাংলাদেশ সংবিধানের আরো কিছু বৈশিষ্ট্য রয়েছে।"
        }
      ]
    },
    {
      "number": "8",
      "uddipok": "মার্কিন সংবিধানের ন্যায় বাংলাদেশ সংবিধানেও নাগরিকদের ব্যক্তিত্ব বিকাশের অপরিহার্য বিষয়াবলি সংযোজিত হয়েছে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "ন্যায়পাল হলো এমন একজন সরকারি মুখপাত্র বা প্রতিনিধি কিংবা সরকারি কর্মকর্তা যিনি সরকারি কর্তৃপক্ষের বিরুদ্ধে আনীত অভিযোগ তদন্ত করেন।"
        },
        {
          "label": "খ",
          "question": "",
          "explanation": "সাংবিধানিক প্রতিষ্ঠান বলতে রাষ্ট্র পরিচালনার জন্য সংবিধান কর্তৃক সৃষ্ট প্রতিষ্ঠানকে বোঝায়। গণতান্ত্রিক রাষ্ট্র তার কাজের গতিশীলতার জন্য কতগুলো প্রতিষ্ঠান তৈরি করে, যার ক্ষমতা ও কার্যাবলি সংবিধান অনুযায়ী সুনির্দিষ্ট ও সুনিয়ন্ত্রিত। এগুলোই সাংবিধানিক প্রতিষ্ঠান। এ প্রতিষ্ঠানগুলো স্বাধীনভাবে তাদের ওপর অর্পিত দায়িত্ব পালন করতে পারে। বাংলাদেশের সাংবিধানিক প্রতিষ্ঠানের মধ্যে রয়েছে বাংলাদেশ সরকারি কর্মকমিশন, নির্বাচন কমিশন, অ্যাটর্নি জেনারেল, মহাহিসাব নিরীক্ষক ও নিয়ন্ত্রক।"
        },
        {
          "label": "গ",
          "question": "",
          "explanation": "উদ্দীপকে বর্ণিত বিষয়াবলি অর্থাৎ মৌলিক অধিকার বাংলাদেশ সংবিধানের ২৭ থেকে ৪৪ নং অনুচ্ছেদে লিপিবদ্ধ আছে। কোনো দেশের নাগরিকদের জন্য সংবিধান স্বীকৃত সুযোগ-সুবিধাই হলো মৌলিক অধিকার। সংবিধানের তৃতীয় ভাগের ২৭ থেকে ৪৪ নং অনুচ্ছেদ পর্যন্ত মোট ১৮টি মৌলিক অধিকার সন্নিবেশ করা হয়েছে। এসব মৌলিক অধিকারের অন্যতম হলো আইনের দৃষ্টিতে সমতা, ধর্ম-বর্ণ-গোষ্ঠী প্রভৃতি কারণে বৈষম্যহীনতা, সরকারি নিয়োগ লাভে সুযোগের সমতা, আইনের আশ্রয় লাভের অধিকার, গ্রেফতার ও আটক সম্পর্কে রক্ষাকবচ, চলাফেরার স্বাধীনতা, সমাবেশের স্বাধীনতা, সম্পত্তির অধিকার, চিন্তা ও বিবেকের স্বাধীনতা এবং বাকস্বাধীনতা প্রভৃতি। সকল গণতান্ত্রিক রাষ্ট্রেই জনগণের মৌলিক অধিকারসমূহ তাদের শাসনতন্ত্রে সন্নিবেশিত থাকে। মূলত গণতান্ত্রিক সমাজের ভিত্তিমূল হলো মৌলিক অধিকার। তাই বাংলাদেশ সংবিধানের ১৫ নং অনুচ্ছেদে মৌলিক অধিকার পূরণের নিশ্চয়তা প্রদান করা হয়েছে। স্বাভাবিক জীবনযাপন ও ব্যক্তিত্বের বিকাশের জন্য মৌলিক অধিকার অত্যন্ত গুরুত্বপূর্ণ। উদাহরণস্বরূপ বলা যায়, জীবনধারণ এবং স্বাধীনভাবে চলাফেরা করার অধিকার না থাকলে স্বাভাবিক জীবনযাপন সম্ভব নয়। আবার শিক্ষার অধিকার না থাকলে নাগরিকদের মেধা এবং ব্যক্তিত্বের বিকাশ সম্ভব নয়। চিকিৎসার অধিকার না থাকলে সুষ্ঠু শারীরিক বিকাশ বাধাগ্রস্ত হবে। তাই মৌলিক অধিকার নাগরিক জীবনের জন্য অতীব জরুরি একটি বিষয়।"
        },
        {
          "label": "ঘ",
          "question": "",
          "explanation": "নাগরিকদের ব্যক্তিত্বের বিকাশের জন্য উদ্দীপকে বর্ণিত বিষয়গুলো অর্থাৎ মৌলিক অধিকার অত্যন্ত গুরুত্বপূর্ণ। সংবিধানে মৌলিক অধিকারসমূহের অন্তর্ভুক্তির গুরুত্ব অপরিসীম। এর ফলে নাগরিকদের জীবনের সকল প্রকার অনিশ্চয়তা হ্রাস পায় এবং সরকারের স্বৈরাচারী মানসিকতা রোধ করা সম্ভব হয়। মৌলিক অধিকার লঙ্ঘিত হলে জনগণ আইনের আশ্রয় লাভ করতে পারে। আবার এর ফলে নাগরিকগণও রাষ্ট্রের প্রতি নিজেদের কর্তব্য ও দায়িত্ব পালনে উৎসাহ বোধ করে। মানুষ হিসেবে বেঁচে থাকা এবং সুস্থ, সুন্দর জীবন পরিচালনার জন্য মৌলিক অধিকার প্রয়োজন। সকল গণতান্ত্রিক রাষ্ট্রেই উদ্দীপকে বর্ণিত জনগণের মৌলিক অধিকারসমূহ তাদের শাসনতন্ত্রে সন্নিবেশিত থাকে। মূলত গণতান্ত্রিক সমাজের ভিত্তিমূল হলো মৌলিক অধিকার। তাই বাংলাদেশ সংবিধানের ১৫নং অনুচ্ছেদে মৌলিক অধিকার পূরণের নিশ্চয়তা প্রদান করা হয়েছে। যেমন-জীবনধারণের অধিকার, স্বাধীনভাবে চলাফেরা ও বাক-স্বাধীনতা, চিন্তা ও বিবেকের স্বাধীনতা, ধর্মচর্চার অধিকার, সম্পত্তি লাভ ও ভোগের অধিকার প্রভৃতি। স্বাভাবিক জীবনযাপন ও ব্যক্তিত্বের বিকাশের জন্য মৌলিক অধিকার অত্যন্ত গুরুত্বপূর্ণ। উদাহরণস্বরূপ বলা যায়, জীবনধারণ এবং স্বাধীনভাবে চলাফেরা করার অধিকার না থাকলে স্বাভাবিক জীবনযাপন সম্ভব নয়। আবার শিক্ষার অধিকার না থাকলে নাগরিকদের মেধা এবং ব্যক্তিত্বের বিকাশ সম্ভব না। চিকিৎসার অধিকার না থাকলে সুষ্ঠু শারীরিক বিকাশ বাধাগ্রস্ত হবে। তাই মৌলিক অধিকার নাগরিক জীবনের জন্য অতীব জরুরি একটি বিষয়। উপরের আলোচনার আলোকে বলা যায়, নাগরিকদের ব্যক্তিত্বের বিকাশের জন্য মৌলিক অধিকার অত্যন্ত গুরুত্বপূর্ণ।"
        }
      ]
    },
    {
      "number": "9",
      "uddipok": "আর্থিক সচ্ছলতার ওপর একটি দেশের উন্নয়ন সমৃদ্ধি অনেকাংশে নির্ভর করে। বাংলাদেশে আর্থিক ব্যয় প্রক্রিয়া যাতে স্বচ্ছ হয় সে জন্য মহাহিসাব নিরীক্ষক ও নিয়ন্ত্রকের কার্যালয় নামে একটি সাংবিধানিক প্রতিষ্ঠান রয়েছে। এ প্রতিষ্ঠানের শীর্ষ পদ মহাহিসাব নিরীক্ষক ও নিয়ন্ত্রক। তিনি সংবিধান অনুযায়ী তার ওপর অর্পিত দায়িত্ব পালন করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "মহাহিসাব নিরীক্ষক ও নিয়ন্ত্রকের পদটি সংবিধানের ১২৭ নম্বর অনুচ্ছেদে উল্লেখ আছে।"
        },
        {
          "label": "খ",
          "question": "",
          "explanation": "মহাহিসাব নিরীক্ষক ও নিয়ন্ত্রক বাংলাদেশের সংবিধান দ্বারা প্রতিষ্ঠিত একটি পদ। মহাহিসাব নিরীক্ষক ও নিয়ন্ত্রক রাষ্ট্রপতি কর্তৃক নিযুক্ত হন। সংবিধান ও সংসদ কর্তৃক প্রণীত বিধান সাপেক্ষে তার কর্মের শর্তাবলি রাষ্ট্রপতি আদেশের দ্বারা নির্ধারিত হবে। তিনি ৬৫ বছর বয়স পূর্ণ হওয়া পর্যন্ত স্বীয় পদে বহাল থাকবেন। তিনি সুপ্রিম কোর্টের বিচারকের ন্যায় পদমর্যাদা ভোগ করবেন।"
        },
        {
          "label": "গ",
          "question": "",
          "explanation": "উদ্দীপকে বর্ণিত ব্যক্তি অর্থাৎ মহাহিসাব নিরীক্ষক ও নিয়ন্ত্রক জাতীয় অর্থের অভিভাবক হিসেবে গুরুত্বপূর্ণ দায়িত্ব পালন করেন। প্রজতন্ত্রের সরকারি হিসাব এবং সকল আদালত, সরকারি কর্তৃপক্ষ ও কর্মচারির সরকারি হিসাব নিরীক্ষা করা উদ্দীপকে বর্ণিত মহাহিসাব নিরীক্ষক ও নিয়ন্ত্রকের দায়িত্ব। এসব প্রতিষ্ঠানের অনুরূপ হিসাব সম্পর্কে রিপোর্ট দানও মহাহিসাব নিরীক্ষকের দায়িত্বের পর্যায়ভুক্ত। প্রয়োজনে প্রজাতন্ত্রের কর্মে নিযুক্ত যে কোনো ব্যক্তির দখলভুক্ত সকল নথি, বহি, রসিদ, দলিল ও নগদ অর্থ, সরকারি সম্পত্তি পরীক্ষা করার দায়িত্বও মহাহিসাব নিরীক্ষক ও নিয়ন্ত্রকের ওপর অর্পিত। আইনের দ্বারা প্রতিষ্ঠিত যেকোনো যৌথ সংস্থার হিসাব নিরীক্ষা করা এবং অনুরূপ হিসাব সম্পর্কে রিপোর্ট প্রদান করা মহাহিসাব নিরীক্ষকের দায়িত্ব। এছাড়া জাতীয় সংসদ আইনের দ্বারা মহাহিসাব নিরীক্ষক ও নিয়ন্ত্রকের ওপর যেসব দায়িত্ব ও কর্তব্য নির্ধারণ করে দিবেন, তিনি সাংবিধানিক কাঠামোর অধীনে সঠিকভাবে সেসব দায়িত্ব পালন করবেন।"
        },
        {
          "label": "ঘ",
          "question": "",
          "explanation": "না, বাংলাদেশের আর্থিক খাতের উন্নয়নে উদ্দীপকে উল্লেখিত ব্যক্তি অর্থাৎ মহাহিসাব নিরীক্ষক ও নিয়ন্ত্রককে আমি যথেষ্ট বলে মনে করি না। দেশের আর্থিক খাতের সাথে জড়িত থাকে সরকারি, বেসরকারি, ছোট বড় অনেক ব্যক্তি ও প্রতিষ্ঠান। আর এ সব ব্যক্তি ও প্রতিষ্ঠানের পারস্পরিক সহযোগিতা ছাড়া কখনও একটি দেশের আর্থিক উন্নয়ন ঘটে না। এক্ষেত্রে প্রতিষ্ঠানের প্রকৃত চিত্র উদঘাটনে শুধু মহাহিসাব নিরীক্ষককে দায়বদ্ধ করা যাবে না। প্রতিষ্ঠানের প্রত্যেককে সঠিক তথ্য প্রদান করার সাথে সাথে নিজ দায়িত্ব ও কর্তব্য সম্পর্কে সচেতন থাকতে হবে। তবেই দেশের আর্থিক খাতে উন্নয়নের সম্ভাবনা বৃদ্ধি পাবে। উদ্দীপকে দেশের আর্থিক খাতের নির্ভরশীলতা শুধু মহাহিসাব নিরীক্ষকের ওপর না বর্তানোর দিকটির প্রতি ইঙ্গিত রয়েছে। দেশের সার্বিক উন্নতি ও সমৃদ্ধি মহাহিসাব নিরীক্ষকের ওপর অনেকাংশে নির্ভরশীল বলে ব্যাখ্যা দেওয়া হয়েছে। তাই মহাহিসাব নিরীক্ষকের ওপর দায়িত্বপ্রাপ্ত কর্তব্য পালন করে তিনি দেশের আর্থিক খাতকে প্রগতির পথে নিয়ে যেতে পারেন। আইনের দ্বারা প্রতিষ্ঠিত যেকোনো যৌথ সংস্থার হিসাব নিরীক্ষা করে দেশের আর্থিক খাতে সচ্ছলতা ফিরিয়ে আনতে সহায়ক ভূমিকা পালন করেন। কিন্তু পারিপার্শ্বিক পরিবেশ যদি তার অনুকূলে না থাকে তবে মহাহিসাব নিরীক্ষকের একার পক্ষে কিছুই করা সম্ভব হয় না। আর্থিক খাতের উন্নয়নে সকলের সংশ্লিষ্টতার দিকটি বিবেচনায় বলা যায়, বাংলাদেশের আর্থিক খাতের উন্নয়নে শুধু মহাহিসাব নিরীক্ষকের একা দায়িত্ব পালন যথেষ্ট নয়। প্রয়োজন সকলের স্বচ্ছতা, জবাবদিহিতা ও সহায়ক মনোভাব। তবেই দেশের আর্থিক খাতের উন্নয়ন ঘটবে বলে আমি মনে করি।"
        }
      ]
    },
    {
      "number": "10",
      "uddipok": "জনাব চৌধুরী প্রথিতযশা আইনজীবী। সংবিধান ছাড়াও দেওয়ানী, ফৌজদারি আইন সম্পর্কে তার ধারণা খুবই স্পষ্ট। আইনজীবী হিসেবে তার সুখ্যাতির কথা বিবেচনায় এনে সরকার তাকে একটি সাংবিধানিক পদে নিয়োগ প্রদান করে। তিনি আইনি পরামর্শ ও সরকারের পক্ষে মামলায় মতামত দিয়ে থাকেন।",
      "tag": "NDCD 24,DRMC 24",
      "sub_questions": [
        {
          "label": "ক",
          "question": "",
          "explanation": "বাংলাদেশ সরকারি কর্ম কমিশন গণপ্রজাতন্ত্রী বাংলাদেশের সংবিধানের আলোকে প্রতিষ্ঠিত একটি সাংবিধানিক প্রতিষ্ঠান, যা প্রজাতন্ত্রের কর্মে নিয়োগদানের কাজ করে থাকে।"
        },
        {
          "label": "খ",
          "question": "",
          "explanation": "'দুর্নীতি দমন কমিশন আইন-২০০৪' দ্বারা একটি স্বাধীন দুর্নীতি দমন কমিশন প্রতিষ্ঠা করা হয়। দুর্নীতি দমন কমিশন গঠিত হবে তিনজন কমিশনারের সমন্বয়ে। তাদের মধ্য থেকে রাষ্ট্রপতি একজনকে চেয়ারম্যান নিয়োগ করবেন। কমিশনারগণের কার্যকাল ৪ বছর। সাচিবিক দায়িত্ব পালনের জন্য কমিশন একজন সচিব নিয়োগ করে।"
        },
        {
          "label": "গ",
          "question": "",
          "explanation": "উদ্দীপকে বর্ণিত আইনজীবীর উক্ত সাংবিধানিক পদে তথা অ্যাটর্নি জেনারেল পদে নিয়োগটি যৌক্তিক বলে আমি মনে করি। বাংলাদেশ সংবিধানে বর্ণিত ৬৪ (১) অনুচ্ছেদ অনুযায়ী অ্যাটর্নি জেনারেলের পদ তৈরি করা হয়েছে। সুপ্রিম কোর্টের বিচারক হওয়ার যোগ্য কোনো ব্যক্তিকে রাষ্ট্রপতি অ্যাটর্নি জেনারেল পদে নিয়োগদান করবেন। তিনি সরকারের প্রধান আইন উপদেষ্টা। তিনি পদাধিকারবলে বাংলাদেশ বার কাউন্সিল ও সকল বারের নেতা। অ্যাটর্নি জেনারেল দায়িত্ব পালনের জন্য বাংলাদেশের সকল আদালতে তার বক্তব্য পেশ করতে পারেন। সরকার আইন সংক্রান্ত যেসকল বিষয়ে পরামর্শ চাইবেন, সেসব বিষয়ে তিনি সরকারের পরামুর্শক হিসেবে কাজ করবেন। তিনি সুপ্রিম কোর্টের হাইকোর্ট ও আপিল বিভাগে সরকারের পক্ষে ওকালতি করবেন। যেসব মামলায় সরকার জড়িত সেগুলোতে তিনি সরকারের পক্ষে মামলা পরিচালনা করবেন। এসব মামলা পরিচালনাকালে তিনি জনস্বার্থ এবং সরকারের দৃষ্টিভঙ্গি অনুযায়ী যুক্তি উপস্থাপন করবেন। এছাড়া তিনি রাষ্ট্রপতি কর্তৃক অর্পিত অন্যান্য সকল আইনি দায়িত্ব পালন করে থাকেন। উদ্দীপকে বলা হয়েছে, সরকার জনাব চৌধুরীকে একটি সাংবিধানিক পদে নিয়োগ প্রদান করে। তিনি আইনি পরামর্শ ও সরকারের পক্ষে মামলায় মত দিয়ে থাকেন। এ থেকে বোঝা যায়, তিনি অ্যাটর্নি জেনারেল পদে নিয়োগ পেয়েছেন। কেননা তার কার্যাবলি উপরে আলোচিত অ্যাটর্নি জেনারেলের কর্মকাণ্ডের অনুরূপ। আবার তিনি এমন প্রথিতযশা আইনজীবী যার সংবিধান ছাড়াও দেওয়ানি ও ফৌজদারি আইন সম্পর্কে খুব স্পষ্ট ধারণা রয়েছে। এ প্রেক্ষিতে বলা যায়, অ্যাটর্নি জেনারেল হিসেবে তাকে নিয়োগ প্রদান করা যৌক্তিক হয়েছে।"
        },
        {
          "label": "ঘ",
          "question": "",
          "explanation": "আইনের শাসন প্রতিষ্ঠায় উদ্দীপকে উল্লেখিত ব্যক্তি তথা অ্যাটর্নি জেনারেল গুরুত্বপূর্ণ ভূমিকা পালন করেন। অ্যাটর্নি জেনারেল বাংলাদেশের একটি সাংবিধানিক পদ। তিনি রাষ্ট্রের প্রধান সরকারি আইন কর্মকর্তা। বাংলাদেশের সকল আদালতে মামলা পরিচালনার ক্ষমতা তার রয়েছে। এ কারণে রাষ্ট্রে আইনের শাসন প্রতিষ্ঠায় তিনি গুরুত্বপূর্ণ ভূমিকা রাখতে পারেন। বস্তুত অ্যাটর্নি জেনারেলের পদের গুরুত্ব ও তাৎপর্য অত্যধিক। কেননা তিনি আদালতে সরকারের প্রতিনিধিত্ব করেন। তিনি সুপ্রিম কোর্টের হাইকোর্ট বিভাগ ও আপিল বিভাগে সরকারের পক্ষে ওকালতি করেন। তাছাড়া সরকারের আইন উপদেষ্টা হিসেবে দেশের সকল আদালতে তাকে মামলা পরিচালনা করার দায়িত্ব দেওয়া হয়। সংবিধান অনুসারে অ্যাটর্নি জেনারেল সরকারের প্রধান আইন পরামর্শক। তাছাড়া তিনি প্রজাতন্ত্রের পক্ষে জটিল আইন সম্পর্কে মতামত, ব্যক্ত করতে পারেন। এক্ষেত্রে আইনের জটিলতাগুলো নিরপেক্ষ ও সঠিকভাবে ব্যাখ্যা প্রদান করে বিচার কাজে সহায়তা করতে পারেন। তিনি যে সকল মামলায় সরকার জড়িত সে সকল মামলায় সরকারের পক্ষে আদালতে মামলা পরিচালনা করেন। মামলা পরিচালনাকালে তিনি জনস্বার্থ এবং সরকারের দৃষ্টিভঙ্গি অনুযায়ী যুক্তি উপস্থাপন করেন। অ্যাটর্নি জেনারেল তার এ সকল কর্মকাণ্ড সত্য ও ন্যায়ের ভিত্তিতে পরিচালনা করলে তা আইনের শাসন প্রতিষ্ঠায় সহায়ক ভূমিকা পালন করে। তিনি দেশের সকল আদালতে আইনের ব্যাখ্যা দেওয়ার ক্ষমতাপ্রাপ্ত। তিনি যদি তার এই ক্ষমতা অন্যায়ের বিরুদ্ধে ন্যায় প্রতিষ্ঠার ক্ষেত্রে প্রয়োগ করতে পারেন তাহলে রাষ্ট্রে আইনের শাসন প্রতিষ্ঠা সহজতর হয়ে যায়। উল্লিখিত আলোচনার পরিপ্রেক্ষিতে বলা যায়, আইনের শাসন প্রতিষ্ঠায় অ্যাটর্নি জেনারেলের ভূমিকা অপরিসীম।'"
        }
      ]
    },
    {
      "number": "11",
      "uddipok": "স্কুল ছাত্রী নুসরাত প্রতিদিন স্কুলে আসা-যাওয়ার সময় বখাটে যুবকদের দ্বারা হয়রানির শিকার হয়। নুসরাতের ভাই বিষয়টির প্রতিবাদ করলে তাকে প্রাণনাশের হুমকি দেওয়া হয়। নুসরাতের পরিবার বাধ্য হয়ে মেয়ের লেখাপড়া বন্ধ করে দেয়। পরে অবশ্য বখাটে গ্রেফতার হয় এবং নুসরাত আবার পড়াশোনা শুরু করে।",
      "tag": "MB 22,NDCD 24",
      "sub_questions": [
        {
          "label": "ক",
          "question": "'AIDS' এর পূর্ণরূপ কী?",
          "explanation": "AIDS-এর পূর্ণরূপ হলো 'Acquired Immune Deficiency Syndrome' ।"
        },
        {
          "label": "খ",
          "question": "",
          "explanation": "বর্তমান সময়ে 'বিশেষ চাহিদার জনগোষ্ঠী' বলতে সকল প্রকার প্রতিবন্ধী মানুষদের বোঝায়। সাধারণভাবে বলা হয়, যার মাঝে প্রতিবন্ধকতা বিরাজমান তিনিই প্রতিবন্ধী; সে প্রতিবন্ধকতা যত সামান্যই হোক না কেন। প্রকৃতপক্ষে অসুখে, দুর্ঘটনায়, চিকিৎসা ত্রুটি বা জন্মগতভাবে যদি কোনো ব্যক্তির শারীরিক বা মানসিক অবস্থা ক্ষতিগ্রস্ত হওয়ার মাধ্যমে কর্মক্ষমতা আংশিক বা সম্পূর্ণভাবে লোপ পায় অথবা তুলনামূলকভাবে কম হয় তাহলে সেই ব্যক্তিকে প্রতিবন্ধী ব্যক্তি বলা হয়।"
        },
        {
          "label": "গ",
          "question": "",
          "explanation": "উদ্দীপকে বর্ণিত নুসরাত ইভটিজিং-এর শিকার হয়েছে। ইভটিজিং বর্তমান সময়ে বহুল আলোচিত একটি সমস্যা। বিশেষভাবে বাংলাদেশের প্রেক্ষাপটে এটি একটি সামাজিক অসুস্থতা হিসেবে পরিলক্ষিত হচ্ছে। 'ইভ' বলতে বোঝায় রমণী বা নারী, 'টিজিং' বলতে উত্ত্যক্ত করা বা বিরক্ত করাকে বোঝায়। আর ইভটিজিং হচ্ছে পুরুষ সমাজ কর্তৃক নারীর উত্ত্যক্ত বা বিরক্তির শিকার হওয়া। পুরুষ কর্তৃক নারীদের প্রতি বাজে মন্তব্য, কুপ্রস্তাব, অশ্লীল বাক্য প্রয়োগ, অপ্রীতিকর অঙ্গভঙ্গি করা, শারীরিক লাঞ্ছনা, শিস বাজানো, সুযোগে গায়ে পড়ে ধাক্কা দেওয়া, উস্কানিমূলক তালি বাজানো, মোবাইল ফোনে বিরক্ত করা, কাগজে অশ্লীল কথা লিখে মেয়েদের দিকে নিক্ষেপ করা, পথরোধ করা প্রভৃতি ঘটনা যখন ঘটানো হয় তখন তাকে ইভটিজিং বলা হয়। উদ্দীপকে বলা হয়েছে, স্কুল ছাত্রী নুসরাত প্রতিদিন স্কুলে যাওয়া-আসার সময় বখাটে যুবকদের দ্বারা হয়রানির শিকার হয়। নুসরাতের হয়রানির বিষয়টি আমাদের বর্তমান সামাজিক সমস্যার অন্যতম ইভটিজিংকে ইঙ্গিত করে। আমাদের দেশে নানারকম সামাজিক সমস্যার মাঝে ইভটিজিং' সমস্যা অন্যতম। ইভটিজিং মূলত এক ধরনের প্রকাশ্য যৌন হয়রানি। সাধারণত রাস্তাঘাটে, যানবাহনে বা প্রকাশ্যে চলাফেরারত বা অবস্থানরত নারীদের পুরুষ কর্তৃক উত্ত্যক্ত করা এক ধরনের নারী নির্যাতন। সাম্প্রতিককালে ভয়ঙ্কর এ সমস্যার হিংস্র থাবায় বিক্ষত ও অপমানের দহনে জ্বলতে থাকা অনেক কিশোরী-তরুণী আত্মহত্যার পথ বেছে নিচ্ছে এমনকি গ্রামাঞ্চলের স্কুল-কলেজে মেয়েদের ঝরে পড়ার প্রবণতা ও বাল্যবিবাহ বৃদ্ধি পাচ্ছে।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত সমস্যা সমাধানে অর্থাৎ ইভটিজিং প্রতিকারে বেশকিছু পদক্ষেপ নেওয়া যেতে পারে বলে আমি মনে করি। ইভটিজিং প্রতিরোধে পারিবারিক ও সামাজিক সচেতনতা সবচেয়ে বেশি ভূমিকা রাখতে পারে। পারিবারিক সুশিক্ষা ও মূল্যবোধ সমাজ থেকে ইভটিজিং নির্মূল করতে বিশেষ ভূমিকা রাখতে সক্ষম। সামাজিক ও রাষ্ট্রীয়ভাবে সচেতনতা বৃদ্ধি করার মাধ্যমে ইভটিজিং প্রতিরোধ করা সম্ভব। প্রকৃত শিক্ষাই জাতিকে এ ধরনের সামাজিক ব্যাধি থেকে মুক্ত করতে পারে। এক্ষেত্রে একাডেমিক শিক্ষার পাশাপাশি সমাজের সকল শ্রেণি-পেশার মানুষের মধ্যে নৈতিক শিক্ষার প্রসার ঘটাতে হবে। শিক্ষা প্রতিষ্ঠানে শিক্ষকগণ ইভটিজিং ও এর নেতিবাচক দিক নিয়ে বিশদভাবে আলোচনা করে শিক্ষার্থীদের মাঝে সচেতনতাবোধ সৃষ্টি করতে পারেন। অত্যন্ত ভয়ানক হয়ে ওঠা এই ব্যাধি দ্রুত প্রতিরোধ করার জন্য কঠোর শাস্তির বিধানের কোনো বিকল্প নেই। দেশের প্রচলিত আইনের সংস্কার করে ইভটিজিং প্রতিরোধে কঠোর শাস্তির ব্যবস্থা করা যেতে পারে। তবে আইন প্রণয়নের পাশাপাশি সে আইন যাতে বাস্তবায়িত হয় সেদিকেও সজাগ দৃষ্টি রাখতে হবে। এক্ষেত্রে রাজনৈতিক মতৈক্য একান্ত অপরিহার্য। ক্ষতিগ্রস্তদের মানসিক স্বাস্থ্য সেবার ব্যবস্থা করাও জরুরি। সেইসাথে ভারসাম্যপূর্ণ সামাজিক বিকাশে ব্যবসায়ী, রাজনীতিবিদ, গণমাধ্যম ও বুদ্ধিজীবীসহ সংশ্লিষ্ট সকল পক্ষের যে দায়িত্ব রয়েছে সে সম্পর্কে সজাগ থাকতে হবে। উপরের আলোচনা থেকে বলা যায়, নাগরিক সচেতনতা ও আইনের যথাযথ প্রয়োগই সমাজকে এই সামাজিক ব্যাধি অর্থাৎ ইভটিজিং থেকে মুক্তি দিতে পারে।"
        }
      ]
    }
  ]
}