{
  "title": "মুন্সী আব্দুর রউফ কলেজ ২০২৩",
  "subtitle": "পৌরনীতি ও সুশাসন (11)",
  "questions": [
    {
      "number": "1",
      "uddipok": "নাগরিকদের অধিকতর সেবা দেওয়ার সুযোগ সৃষ্টির জন্য সরকার ঢাকা সিটি কর্পোরেশনকে দুই ভাগে ভাগ করে ঢাকা উত্তর সিটি কর্পোরেশন- ও ঢাকা দক্ষিণ সিটি কর্পোরেশনের নামে পৃথক দুটি সিটি কর্পোরেশনের রূপান্তরিত করে।",
      "tag": "BMARPC 23",
      "sub_questions": [
        {
          "label": "ক",
          "question": "বঙ্গভঙ্গ কী?",
          "explanation": "১৯০৫ সালে বঙ্গপ্রদেশকে বিভাজন করাই হলো বঙ্গভঙ্গ।"
        },
        {
          "label": "খ",
          "question": "দ্বৈত শাসন বলতে কী বোঝায়?",
          "explanation": "কোম্পানি শাসনামলের শুরুর দিকে বাংলার শাসনভার সংক্রান্ত দায়িত্ব দুটি পৃথক কর্তৃপক্ষের হাতে ন্যস্ত করাই হলো দ্বৈতশাসন। ১৭৬৫ সালে দেওয়ানি লাভের (রাজস্ব আদায়ের ক্ষমতা) পর লর্ড ক্লাইভবাংলায় দ্বৈতশাসন প্রবর্তন করেন। দ্বৈতশাসনের অর্থ হলো দু'জনের শাসনব্যবস্থা। এ ব্যবস্থায় আইন-শৃঙ্খলা রক্ষা, ফৌজদারি বিচার, শান্তিরক্ষা, দৈনন্দিন প্রশাসন পরিচালনার দায়িত্ব দেওয়া হয় বাংলার নামমাত্র নবাবের হাতে। অন্যদিকে, বাংলার রাজস্ব আদায়, দেওয়ানি ও জমির বিবাদ-সম্পর্কিত বিচার ইত্যাদি লাভজনক কাজ কোম্পানি নিজের হাতে রাখে। বলা হয়, দ্বৈতশাসন ব্যবস্থায় ইস্ট ইন্ডিয়া কোম্পানি লাভ করে দায়িত্বহীন ক্ষমতা আর অন্যদিকে নবাব পান ক্ষমতাহীন দায়িত্ব।"
        },
        {
          "label": "গ",
          "question": "উদ্দীপকের সাথে তোমার পঠিত কোন ঐতিহাসিক ঘটনার সাদৃশ্য আছে? ব্যাখ্যা করো।",
          "explanation": "উদ্দীপকের সাথে আমার পঠিত ঐতিহাসিক ঘটনা ১৯০৫ সালের বঙ্গভঙ্গের সাদৃশ্য আছে। 'বঙ্গভঙ্গ' ব্রিটিশ ভারতের রাজনৈতিক ইতিহাসের এক যুগান্তকারী ঘটনা। এটি ব্রিটিশ সরকারের রাজনৈতিক উদ্দেশ্য সাধনের পাশাপাশি প্রশাসনিক বোঝা লাঘব করে। তাছাড়া এটি নবগঠিত পূর্ববঙ্গের অর্থনীতি ও জীবনমান উন্নয়নে নতুন যুগের সূচনা করে। উদ্দীপকে বর্ণিত ঢাকা সিটি কর্পোরেশনের দু'ভাগে ভাগ হওয়ার সাথে বঙ্গভঙ্গের সাদৃশ্য আছে। ব্রিটিশ ভারতে অবিভক্ত 'বাংলা প্রদেশ' ছিল আয়তনে ও জনসংখ্যায় সবচেয়ে বড়। একজন গভর্নর জেনারেলের পক্ষে এত বড় প্রদেশ শাসন করা খুবই কষ্টকর ছিল। তাই গভর্নর জেনারেল লর্ড কার্জন (George Nathaniel Curzon; 1859-1925) ভারত সচিবকে লিখেছিলেন যে, একটিমাত্র কেন্দ্র থেকে এত বড় ও জনবহুল এলাকা শাসন করা সম্ভব নয়। তার এ লিখিত রিপোর্টের আলোকেই ১৯০৫ সালে বাংলাকে ভাগ করে দুটি প্রদেশ সৃষ্টি করা হয়। নতুন প্রদেশটি গঠিত হয় পার্বত্য ত্রিপুরা, ঢাকা, রাজশাহী (দার্জিলিং বাদে), চট্টগ্রাম ও আসাম নিয়ে। এর নাম হয় 'পূর্ববাংলা ও আসাম' প্রদেশ। ঢাকাকে এ নতুন প্রদেশের রাজধানী করা হয়। অন্যদিকে, পশ্চিম বাংলা, বিহার ও উড়িষ্যা নিয়ে গঠিত হয় পশ্চিমবঙ্গ প্রদেশ; কলকাতা হয় এর রাজধানী। উদ্দীপকে আমরা দেখতে পাই, নাগরিকদের অধিকতর সেবা দেওয়ার জন্য সরকার ঢাকা সিটি কর্পোরেশনকে দু'ভাগে ভাগ করে। এর একটি হলো 'ঢাকা উত্তর সিটি কর্পোরেশন' এবং অন্যটি 'ঢাকা দক্ষিণ সিটি কর্পোরেশন' যা ১৯০৫ সালের বঙ্গভঙ্গ ঘটনার কথাই মনে করিয়ে দেয়।"
        },
        {
          "label": "ঘ",
          "question": "উদ্দীপকের সাথে সাদৃশ্য কোন ঘটনার মূলে ছিল জাতীয়তাবাদী আন্দোলনকে নশ্চাৎ করা? বিশ্লেষণ করো?",
          "explanation": "উদ্দীপকের সাথে সাদৃশ্যপূর্ণ ঘটনা অর্থাৎ বঙ্গভঙ্গের মূলে ছিল জাতীয়তাবাদী আন্দোলনকে নস্যাৎ করা- এ বক্তব্যটি যথার্থ! ১৯০৫ সালের বঙ্গভঙ্গের পেছনে প্রশাসনিক, অর্থনৈতিক ও সামাজিক কারণ থাকলেও এর অন্যতম কারণ ছিল রাজনৈতিক তথা ভারতবাসীর জাতীয়তাবাদী আন্দোলনকে নস্যাৎ করা। ইংরেজি শিক্ষার প্রসারের ফলে ভারতীয়রা নিজেদের অধিকারের বিষয়ে রাজনৈতিকভাবে সচেতন হলে তাদের মধ্যে জাতীয়তাবাদী চিন্তা-চেতনার বিকাশ, ঘটে। ১৮৮৫ সালে প্রতিষ্ঠিত রাজনৈতিক দল ভারতীয় জাতীয় কংগ্রেসের নেতৃত্বে সমগ্র ভারতে বিশেষ করে বাংলা প্রেসিডেন্সিতে জাতীয়তাবাদী আন্দোলন শুরু হয়।' ভারতবর্ষকে স্বাধীন করার লক্ষ্যে 'যুগান্তর দল' এবং 'অনুশীলন সমিতি' নামে দুটি অতি বিপ্লবী সংগঠন প্রতিষ্ঠিত হয়। জাতীয়তাবাদী আন্দোলন ও বিপ্লবী কর্মকাণ্ডের কেন্দ্রবিন্দু ছিল কলকাতা। এসব আন্দোলনে ভীত হয়ে ব্রিটিশ শাসকগোষ্ঠী তাদের চিরায়ত শাসন কৌশল 'ভাগ কর এবং শাসন কর নীতি' (Divide & Rule Policy) প্রয়োগ করে। বাংলা তথা বঙ্গপ্রদেশকে বিভক্ত করে ব্রিটিশরা এদেশের জাতীয়তাবাদী আন্দোলনকে দুর্বল করে তাদের শাসনকে দীর্ঘায়িত করার কৌশল গ্রহণ করে। এছাড়া ঢাকার নবাব স্যার সলিমুল্লাহও বঙ্গভঙ্গের পক্ষে আন্দোলন শুরু করে জনগণকে বোঝাতে চেষ্টা করেন যে, নতুন প্রদেশ সৃষ্টি হলে পূর্ব বাংলার মুসলমানরা নিজেদের ভাগ্য উন্নয়নের সুযোগ পাবে। কিন্তু বঙ্গভঙ্গ বাংলার হিন্দু সম্প্রদায় বিশেষ করে বুদ্ধিজীবী ও রাজনৈতিক নেতাদের মধ্যে ক্ষোভের সৃষ্টি করে। শিক্ষিত হিন্দু সমাজ মনে করে, তাদের দ্রুত বেড়ে ওঠা বুদ্ধিবৃত্তিক শক্তিকে ব্যাহত করা এবং এর পাল্টা ব্যবস্থা হিসেবে পূর্ব বাংলার মুসলিম প্রভাব বৃদ্ধিকে উৎসাহিত করাই সরকারের প্রধান লক্ষ্য। আবার বাংলার অধিকাংশ বাণিজ্যের নিয়ন্ত্রণ ছিল তাদের হাতে, তাই বঙ্গভঙ্গের ফলে তারা আর্থিকভাবেও ক্ষতিগ্রস্ত হয়। আর এভাবেই বঙ্গভঙ্গের দ্বারা ব্রিটিশ শাসকগণ কৌশলে কলকাতাকেন্দ্রিক সর্বভারতীয় জাতীয়তাবাদী আন্দোলনকে নস্যাৎ করার সুযোগ লাভ করে। পরিশেষে বলা যায় যে, প্রশাসনিক কাজ সহজতর করার পাশাপাশি বঙ্গভঙ্গের মাধ্যমে ব্রিটিশরা 'ভাগ কর ও শাসন কর' কৌশল সার্থকভাবে প্রয়োগ করতে চেয়েছিল। এর মাধ্যমে তারা পূর্ব বাংলার সংখ্যাগরিষ্ঠ মুসলমানদের পশ্চিম বাংলার সংখ্যাগরিষ্ঠ হিন্দুদের থেকে আলাদা করে দুটি সম্প্রদায়ের মধ্যে দূরত্ব সৃষ্টি করে। এ দুই সম্প্রদায়ের মধ্যকার অনৈক্য ভারতে তাদের শাসনকে আরো শক্তি যুগিয়েছিল।"
        }
      ]
    },
    {
      "number": "2",
      "uddipok": "দক্ষিণ আফ্রিকা এমন একটি দেশ যেখানে বিদেশি শাসক দীর্ঘদিন শাসন করেছে। নেলসন ম্যান্ডেলার নেতৃত্বে সেখানকার কৃষ্ণাঙ্গ জনগণ স্বাধীনতার জন্য দীর্ঘ সংগ্রাম করে অবশেষে দক্ষিণ আফ্রিকা স্বাধীনতা লাভ করছে।",
      "tag": "BMARPC 23",
      "sub_questions": [
        {
          "label": "ক",
          "question": "কত সালে সর্বভারতীয় মুসলিম গঠন করা হয়েছিল?",
          "explanation": "১৯০৬ সালে সর্বভারতীয় মুসলিম লীগ গঠন করা হয়েছিল।"
        },
        {
          "label": "খ",
          "question": "১৯৩৫ সালে প্রবর্তিত প্রাদেশিক স্বায়ত্তশাসন কিরূপ ছিল?",
          "explanation": "১৯৩৫ সালে প্রবর্তিত ভারত শাসন আইনে ভারতের প্রদেশগুলোতে স্বায়ত্তশাসন প্রবর্তন করা হয়। ১৯৩৫ সালের ভারত শাসন আইনে বলা হয়, কেন্দ্রের নিয়ন্ত্রণমুক্ত হয়ে প্রদেশগুলো তাদের কার্যক্রম পরিচালনা করবে। দায়িত্বশীলরা তাদের কাজের জন্য প্রাদেশিক আইনসভার নিকট দায়ী থাকবে। কেন্দ্রীয় সরকার এবং এর অনুগত প্রাদেশিক গভর্নর প্রদেশে কোনো হস্তক্ষেপ করতে পারবে না।"
        },
        {
          "label": "গ",
          "question": "উদ্দীপকের ঘটনাটির সাথে তোমার পঠিত কোন ঘটনার সাদৃশ্য আছে ব্যাখ্যা করো।",
          "explanation": "উদ্দীপকের ঘটনাটির সাথে আমার পঠিত ভারতবর্ষের স্বাধীনতা আন্দোলনের সাদৃশ্য রয়েছে। ভারতবর্ষ দীর্ঘদিন বিদেশি অর্থাৎ ব্রিটিশ শাসনের অধীনে ছিল। কিন্তু ভারতবর্ষের মানুষ নিরবে এ পরাধীনতাকে মেনে নেয়নি। দীর্ঘদিন সংগ্রাম চালিয়ে একসময় তারা স্বাধীনতা অর্জন করে। ১৭৫৭ সালে পলাশীর যুদ্ধে পরাজয়ের মাধ্যমে ভারতবর্ষের মানুষ তাদের স্বাধীনতা হারায়। ব্রিটিশ ইস্ট-ইন্ডিয়া কোম্পানি নানা কৌশল ও বল প্রয়োগের মাধ্যমে এ উপমহাদেশে তাদের কর্তৃত্ব প্রতিষ্ঠা করে। তারা কালক্রমে পুরো ভারতবর্ষের শাসনব্যবস্থাকে কুক্ষিগত করে। এ অবস্থা থেকে মুক্তি পেতে ভারতবর্ষের জনসাধারণ বিভিন্ন আন্দোলন-সংগ্রাম শুরু করে। ১৮৫৭ সালের সিপাহি বিদ্রোহ ছিল ভারতের স্বাধীনতা আন্দোলনের প্রথম মাইলফলক। ধীরে ধীরে ভারতবর্ষে পাশ্চাত্য শিক্ষায় শিক্ষিত মধ্যবিত্ত শ্রেণির বিকাশ ঘটে এবং তারা স্বাধীনতার দাবিতে সংগঠিত হতে থাকে। উপমহাদেশের দীর্ঘ স্বাধীনতা আন্দোলনে মহাত্মা গান্ধী, জওহরলাল নেহেরু, মোহাম্মদ আলী জিন্নাহ, শেরে বাংলা এ. কে. ফজলুল হক প্রমুখ রাজনৈতিক নেতৃবৃন্দ ভূমিকা পালন করেন। তাদের আন্দোলনের মুখে ব্রিটিশ সরকার ১৯৪৭ সালে ভারতীয়দের স্বাধীনতা প্রদান করে। উদ্দীপকেও আমরা দেখতে পাই, দক্ষিণ আফ্রিকায় দীর্ঘদিন বিদেশি শাসন কার্যকর ছিল। নেলসন ম্যান্ডেলার নেতৃত্বে সেখানকার কৃষ্ণঙ্গ জনগণ দীর্ঘ সংগ্রামের পর স্বাধীনতা লাভ করে। সুতরাং বলা যায়, উদ্দীপকের ঘটনাটি ভারতবর্ষের স্বাধীনতা আন্দোলনের সাথে সাদৃশ্যপূর্ণ।"
        },
        {
          "label": "ঘ",
          "question": "ভারতবর্ষের রাজনীতির প্রেক্ষাপটে উক্ত ঘটনার পরিণতি বিশ্লেষণ করো।",
          "explanation": "ভারতবর্ষের রাজনৈতিক প্রেক্ষাপটে উক্ত ঘটনা অর্থাৎ ভারতবর্ষের স্বাধীনতার পরিণতি ছিল অত্যন্ত সুদূরপ্রসারী। দীর্ঘ আন্দোলনের পর ১৯৪৭ সালে ধর্মের ভিত্তিতে ভারত ও পাকিস্তান নামে দুটি স্বাধীন রাষ্ট্রের জন্ম হয়। সাধারণত মুসলিম সংখ্যাগরিষ্ঠ অঙ্গরাজ্যগুলো পাকিস্তানের এবং হিন্দু সংখ্যাগরিষ্ঠ অঙ্গরাজ্যগুলো ভারতের অন্তর্ভুক্ত হয়। এতে করে দুটি রাষ্ট্র নানান সমস্যার সম্মুখীন হয়। পাকিস্তান দুটি অংশে বিভক্ত হয়ে একটি পূর্ব পাকিস্তান, অন্যটি পশ্চিম পাকিস্তান নামে আত্মপ্রকাশ করে। কিন্তু পূর্ব পাকিস্তান পশ্চিম পাকিস্তানের দ্বারা নানাভাবে বিশেষ করে অর্থনৈতিক, সামাজিক ও সাংস্কৃতিক ক্ষেত্রে নিগৃহীত ও শোষিত হতে থাকে। ১৯৪০ সালে শেরে বাংলা এ. কে. ফজলুল হকের লাহোর প্রস্তাবের ভিত্তিতে ১৯৪৭ সালে পাকিস্তান রাষ্ট্রের জন্ম হয়। এর মূল প্রস্তাবই ছিল প্রাদেশিক স্বায়ত্তশাসন। কিন্তু পাকিস্তান সৃষ্টির পর থেকেই মুসলিম লীগ, প্রাদেশিক স্বায়ত্তশাসন প্রতিষ্ঠার বিষয়টি এড়িয়ে যায় এবং ব্যাপক সামরিক, রাজনৈতিক, প্রশাসনিক ও অর্থনৈতিক বৈষম্য সৃষ্টি করে। এভাবে লাহোর প্রস্তাবকে এড়িয়ে যাওয়া এবং ভারতের পূর্বাঞ্চলের মুসলিম সংখ্যাগরিষ্ঠ এলাকার জন্য স্বতন্ত্র ও স্বাধীন রাষ্ট্র গঠনের ব্যবস্থা না করায় এ অঞ্চলের মানুষের জন্য ব্রিটিশদের কাছ থেকে স্বাধীনতা মূলত সমস্যা সৃষ্টি করেছিল, সমাধান দিতে পারেনি। বাংলাদেশের স্বাধীনতা সংগ্রামের ইতিহাস এর উজ্জ্বল প্রমাণ। ১৯৪৭ সালের ভারতবর্ষের স্বাধীনতা বিনা রক্তপাতে সম্ভব হলেও বাংলাদেশের স্বাধীনতা অর্জিত হয় এক সাগর রক্তের বিনিময়ে। যদিও পাকিস্তান সৃষ্টির সময়ই বাংলাদেশ নামক রাষ্ট্রের প্রচ্ছন্ন স্বীকৃতি ছিল, তথাপি অনেকেই মনে করেন, ভারতবর্ষের স্বাধীনতা তথা পাকিস্তানের অভ্যুদয়ের মধ্যেই স্বাধীন বাংলাদেশের বীজ নিহিত। পরিশেষে বলা যায় যে, ভারতবর্ষের স্বাধীনতার পরিণতিই হলো আজকের বাংলাদেশ। দীর্ঘ নয় মাস সশস্ত্র মুক্তিযুদ্ধের মাধ্যমে ১৯৭১ সালের ১৬ ডিসেম্বর বাঙালি জাতি স্বাধীনতা লাভ করে।"
        }
      ]
    },
    {
      "number": "3",
      "uddipok": "শাহিনা ঢাকা বিশ্ববিদ্যালয় রাষ্ট্রবিজ্ঞানের তৃতীয় বর্ষের ছাত্রী। সে তার বাবা জহিরুদ্দিনের নিকট ভারতবর্ষের রাজনৈতিক ইতিহাস সম্পর্কে জানতে, চাইলে বাবা বলেন, ভারতীয় উপমহাদেশে ১৮৮৫ সালে একটি দল প্রতিষ্ঠা লাভ করে। তিনি আরো বলেন, দলটির প্রতিষ্ঠালগ্নে বলা হয়েছে, ইংরেজ শাসনের প্রতি অবিচল আনুগতি হবে এ দলের মূল ভিত্তি।",
      "tag": "BMARPC 23",
      "sub_questions": [
        {
          "label": "ক",
          "question": "বঙ্গভঙ্গ কবে রদ করা হয়েছিল?",
          "explanation": "১৯১১ সালের ১২ ডিসেম্বর বঙ্গভঙ্গ রদ করা হয়েছিল।"
        },
        {
          "label": "খ",
          "question": "ব্রিটিশ ভারতের রাজনৈতিক ক্রমবিবর্তন এর ইতিহাসে বঙ্গভঙ্গ গুরুত্বপূর্ণ কেন?",
          "explanation": "বঙ্গভঙ্গের ফলে মুসলিম জাতীয়তাবাদের উন্মেষ ছিল ব্রিটিশ ভারতের রাজনীতির ক্ষেত্রে অন্যতম মাইলফলক। ১৮৮৫ সালে কংগ্রেস প্রতিষ্ঠিত হলেও তা মুসলিমদের কোনো আশা-আকাঙ্ক্ষা পূরণ করতে পারেনি। এরই মধ্যে ১৯০৫ সালের বঙ্গভঙ্গ ছিল পূর্ব বাংলার মুসলিমদের জন্য আশীর্বাদস্বরূপ। এর রেশ ধরেই বাংলা এবং ভারতের অন্যান্য স্থানে মুসলিম জাতীয়তাবাদের উন্মেষ ঘটে। এরই ধারাবাহিকতায় ১৯০৬ সালে মুসলিম লীগ গঠিত হয়। এটি ছিল ব্রিটিশ ভারতের রাজনীতিতে যুগান্তকারী ঘটনা, যা বঙ্গভঙ্গের প্রত্যক্ষ ফল।"
        },
        {
          "label": "গ",
          "question": "উদ্দীপকের শাহীনের বাবা যে রাজনৈতিক দলের কথা বলেছেন তার প্রতিষ্ঠার প্রেক্ষাপট ব্যাখ্যা করো।",
          "explanation": "উদ্দীপকের আব্বাস যে দলের কথা জানতে পেরেছে সে দলটি হলো 'সর্বভারতীয় জাতীয় কংগ্রেস'। উদ্দীপকে বলা হয়েছে, আব্বাস দৈনিক সমকালে প্রকাশিত একটি প্রবন্ধ পড়ে ভারতবর্ষের প্রথম রাজনৈতিক দল এবং এর প্রতিষ্ঠার পটভূমি সম্পর্কে জানতে পারে। সে আরো জানতে পারে, ইংরেজ শাসনের প্রতি আনুগত্য বজায় রাখাই হবে দলটির মূলভিত্তি। এখানে ভারতীয় জাতীয় কংগ্রেসের প্রতি ইঙ্গিত করা হয়েছে। ইংরেজ সরকারের ঔপনিবেশিক শাসন ও শোষণ ভারতবাসীকে প্রচন্ডভাবে বিক্ষুব্ধ করে তুলেছিল। এমন প্রেক্ষাপটে ভারতীয়দের অধিকার আদায়ের লক্ষ্যে স্থানীয় উচ্চশিক্ষিত মধ্যবিত্ত শ্রেণি একটি রাজনৈতিক সংগঠন গড়ে তুলতে আগ্রহী হয়ে ওঠে। তাদের লক্ষ্য ছিল ভারতে প্রতিনিধিত্বশীল সরকার গঠন এবং স্বায়ত্তশাসন অর্জন করা। ১৮৭৬ সালে সুরেন্দ্রনাথ বন্দোপাধ্যায় ভারতীয়দের স্বার্থ রক্ষার উদ্দেশ্যে 'ভারত সভা' নামে একটি সংগঠন গড়ে তোলেন। ১৮৭৮ সালে লর্ড লিটনের শাসনামলে দেশীয় সংবাদপত্রের কণ্ঠরোধ করার উদ্দেশ্যে 'ভার্নাক্যুলার প্রেস এ্যাক্ট', 'লাইসেন্স এ্যাক্ট' প্রভৃতি কলা-কানুন পাস হয়। সুরেন্দ্রনাথ ব্যানার্জীর নেতৃত্বে ভারতীয় জনগণ এর তীব্র - প্রতিবাদ জানায়। ১৮৮৩ সালে 'ইলবার্ট বিল' পাস হলে ব্রিটিশ শাসকদের প্রতি ভারতীয় জনগণের অসন্তোষ ও ঘৃণা আরো বৃদ্ধি পেতে থাকে। দমননীতি প্রয়োগের পাশাপাশি ভারতীয় জনগণের এ গণবিক্ষোভকে শান্তিপূর্ণ উপায়ে পরিচালনা ও দমনের জন্য সুচতুর ব্রিটিশ সরকার ভিন্নপথ অবলম্বন করে। এ্যালান অক্টাভিয়ান হিউম নামক একজন প্রাক্তন আমলা বড়লাট লর্ড ডাফরিনকে ভারতীয় জনগণের আসন্ন গণবিদ্রোহ থেকে বাঁচার জন্য একটি ব্রিটিশ অনুগত রাজনৈতিক প্রতিষ্ঠান গঠনের পরামর্শ প্রদান করেন। এভাবে হিউমের উদ্যোগে এবং লর্ড ডাফরিনের সমর্থনে ১৮৮৫ সালের ২৮ ডিসেম্বর বোম্বাই শহরে 'সর্বভারতীয় জাতীয় কংগ্রেস' নামক একটি রাজনৈতিক সংগঠন প্রতিষ্ঠিত হয়।"
        },
        {
          "label": "ঘ",
          "question": "'ইংরেজ শাসনের প্রতি অবিচল আনুগত্য ছিল উক্ত দলের মূল ভিত্তি'- বক্তব্যটি যথার্থতা মূল্যায়ন করো।",
          "explanation": "\"ইংরেজ শাসনের আনুগত্য বজায় রাখাই হবে দলটির মূলভিত্তি\"- এ ঘোষণাটি কংগ্রেসের বিভিন্ন কর্মসূচির মাধ্যমে বাস্তবরূপ লাভ করেছিল। ভারতীয় ও ব্রিটিশদের মধ্যকার দ্বন্দ্ব নিরসনের জন্য ইংরেজ সিভিল সার্ভিসের কর্মকর্তা অ্যালান অক্টাভিয়ান হিউমের উদ্যোগে ১৮৮৫ সালে ভারতীয় জাতীয় কংগ্রেস গঠিত হয়। ভারতীয় উপমহাদেশে এটিই ছিল প্রথম সুসংগঠিত রাজনৈতিক সংগঠন। প্রাথমিক পর্যায়ে কংগ্রেস ছিল ভারতের নব্যশিক্ষিত, পেশাজীবী ও ব্যবসায়িক সম্প্রদায়ের প্রতিনিধিত্বকারী সংগঠন। কংগ্রেসের প্রতিষ্ঠালগ্নে নেতৃত্বদানকারী সকলেই ছিলেন উচ্চশিক্ষিত, ব্রিটিশ সরকারের উদারনৈতিক ভাবধারার প্রতি আস্থাশীল এবং ব্রিটিশ সরকারের সুনজরে থেকে দাবি আদায়ের পক্ষপাতী। প্রথমদিকে কংগ্রেসের কোনো রাজনৈতিক কার্যক্রম ছিল না। এ দলের নেতারা ব্রিটিশদের আনুগত্য মেনে সরকারের শাসনব্যবস্থায় এবং রাজনৈতিক অঙ্গনে কথা বলার কিছু সুযোগ চেয়েছিল। তারা যে রাজনৈতিক আন্দোলনের ধারা চালু করেছিল তা ছিল মূলত আবেদন-নিবেদনের অনুশীলন। কংগ্রেসের উদ্দেশ্যের মধ্যে জাতি-ধর্ম-বর্ণভেদে জাতীয় ঐক্য প্রতিষ্ঠার কথা থাকলেও তা ছিল উপেক্ষিত। কংগ্রেস নেতারা ভারতবর্ষের অন্য ধর্ম ও সম্প্রদায়ের কথা না ভেবে শুধু হিন্দু সম্প্রদায়ের অধিকার আদায়ের চেষ্টা করতো। ফলে কংগ্রেস নেতৃবৃন্দ এবং মুসলিম নেতৃবৃন্দের সাথে মতপার্থক্য দেখা দেয়। এই সুযোগ কাজে লাগাতে ব্রিটিশ সরকার কংগ্রেস নেতাদের অধিক সুযোগ-সুবিধা প্রদান করে। এতে কংগ্রেস নেতারা ব্রিটিশ সরকারের প্রতি আরো আনুগত্য প্রকাশ করে। সেইসাথে ব্রিটিশ সরকারও তাদের শাসন স্থায়ী করে নেয়। কংগ্রেসের এই আনুগত্যের নীতির কারণে ভারতবর্ষে ব্রিটিশ শাসন দীর্ঘস্থায়ী এবং এ উপমহাদেশের স্বাধীনতা বিলম্বিত হয়। আলোচনা শেষে বলা যায়, ১৮৫৭ সালে সিপাহী বিদ্রোহের মাধ্যমে ভারতের প্রথম স্বাধীনতা সংগ্রাম শুরু হলেও শুধু কংগ্রেসের ব্রিটিশ ঘেঁষা নীতির কারণে ১৯৪৭ সালে ভারতবর্ষ স্বাধীন হয়। কংগ্রেস ব্রিটিশ সরকারের প্রতি আনুগত্য বজায় রেখে এ অঞ্চলে ব্রিটিশ শাসন দীর্ঘায়িত করে।"
        }
      ]
    },
    {
      "number": "4",
      "uddipok": "আব্দুল জব্বার ছিলেন গরিব পরিবারের সন্তান। অল্প বয়সেই বাবার সাথে কৃষিকাজে যোগ দেন। অসুস্থ আইয়ুব চিকিৎসা করাতে তিনি ঢাকায় আসেন। এ সময় ঢাকা ভাষা আন্দোলনের জোয়ার চলছিল। ভাষার ডাকে সাড়া দিয়ে তিনিও সব পিছুটান ভুলে যোগ দিয়েছিলেন আন্দোলনে। মিছিলে যোগ দিয়ে পুলিশের গুলিতে তিনি শহীদ হন। ভাষা আন্দোলন পরবর্তী সব আন্দোলনের প্রেরণা জুগিয়েছে।",
      "tag": "BMARPC 23",
      "sub_questions": [
        {
          "label": "ক",
          "question": "পাকিস্তানের মোট জনসংখ্যার কত ভাগ লোকের ভাষা ছিল বাংলা?",
          "explanation": "পাকিস্তানের মোট জনসংখ্যার ৫৬.৪ শতাংশ লোকের মাতৃভাষা ছিল বাংলা।"
        },
        {
          "label": "খ",
          "question": "ভাষা আন্দোলনের আনুষ্ঠানিক সূত্রপাত হয় কিভাবে?",
          "explanation": "১৯৪৮ সালে দেশব্যাপী ধর্মঘট, বিক্ষোভ মিছিল এবং শোভাযাত্রার মাধ্যমে ভাষা আন্দোলনের সূত্রপাত হয়। ১৯৪৮ সালের ফেব্রুয়ারি মাসে পাকিস্তানের গণপরিষদের অধিবেশনে গণপরিষদ সদস্য কুমিল্লার ধীরেন্দ্রনাথ দত্ত প্রথম বাংলাকে রাষ্ট্রভাষা করার দাবি জানান। কিন্তু পাকিস্তানের প্রধানমন্ত্রী এর বিরোধিতা করেন। এরই প্রতিবাদে ছাত্রসমাজ দেশব্যাপী ধর্মঘট, বিক্ষোভ মিছিল এবং শোভাযাত্রার আয়োজন করে ভাষা আন্দোলনের সূত্রপাত ঘটায়।"
        },
        {
          "label": "গ",
          "question": "উদ্দীপকের প্রেক্ষাপটে ভাষা আন্দোলনের কোন পর্যায়ে চিত্র ফুটে উঠেছে?",
          "explanation": "উদ্দীপকের প্রেক্ষাপটে ভাষা আন্দোলনের চূড়ান্ত পর্যায়ের চিত্র ফুটে উঠেছে। বাংলাকে রাষ্ট্রভাষা করার দাবিতে পূর্ব পাকিস্তানি তথা বাঙালিরা পশ্চিম পাকিস্তানিদের বিরুদ্ধে সংঘবদ্ধ আন্দোলন গড়ে তোলে। ভাষা আন্দোলন বিভিন্ন পর্যায়ে অতিক্রম করে সামনের দিকে অগ্রসর হয় যার চূড়ান্ত পর্যায় উদ্দীপকে আলোচিত শহিদের মতো অন্যান্যদের জীবন উৎসর্গের ঘটনা। রাষ্ট্রভাষার প্রশ্নে বাংলাকে শুরু থেকেই অবজ্ঞা করে আসছিল পশ্চিম পাকিস্তানি শাসকগোষ্ঠী। বাঙালিরা এর প্রতিবাদে পরবর্তীতে সংঘবদ্ধভাবে ভাষা আন্দোলন গড়ে তোলে। নানা পর্যায় অতিক্রম করে ভাষা আন্দোলন চূড়ান্ত পর্যায়ে পৌছায়। সর্বদলীয় রাষ্ট্রভাষা সংগ্রাম পরিষদ ২১ ফেব্রুয়ারি দেশব্যাপী ধর্মঘট ও সভা-সমাবেশের ডাক দিলে সরকার এর বিরুদ্ধে অবস্থান নেয়। পাকিস্তানি শাসকগোষ্ঠীর নির্দেশে পুলিশ মিছিলকারীদের ওপরু গুলি চালায় এবং সালাম, বরকত, জব্বারসহ অনেকে শহিদ হন। এমনই একজন ভাষাপ্রেমী শহিদ হলেন উদ্দীপকের আব্দুল জব্বার। অসুস্থ শাশুড়িকে চিকিৎসার জন্য ঢাকায় নিয়ে আসেন তিনি। এসময় ভাষা আন্দোলনের মিছিলে' সকল পিছুটান ভুলে যোগ দেন তিনি। পরে পুলিশের গুলিতে শহিদ হন আব্দুল জব্বার। উদ্দীপকের এ দৃশ্যপট ভাষা আন্দোলনের চূড়ান্ত পর্যায়ের চিত্রকেই উপস্থাপন করে, সেখানে ভাষা আন্দোলনের শেষ পর্যায়ে প্রাণ হারান উদ্দীপকের 'আব্দুল জব্বারের মতো আরও অনেকে।"
        },
        {
          "label": "ঘ",
          "question": "৬ দফা আন্দোলন বাঙালির স্বাধীনতা আন্দোলনে পথকে সুগম করেছিল, বিশ্লেষণ করো।",
          "explanation": "ছয় দফা আন্দোলন বাঙালির স্বাধীনতা আন্দোলনের পথকে সুনাম করেছিল\"- মন্তব্যটি যথার্থ। পাকিস্তানের স্বৈরশাসক গোষ্ঠীর শোষণ, নির্যাতন ও অবিচারের বিরুদ্ধে ছয় দফা ছিল একটি বলিষ্ঠ পদক্ষেপ। এ আন্দোলন ছিল শোষকের হাত থেকে শোষিতের অর্থনৈতিক, সামাজিক ও রাজনৈতিক অধিকার আদায়ের হাতিয়ার। উদ্দীপকে উল্লেখিত ১৯৬৬ সালের ছয় দফার মাধ্যমে বাঙালিরা প্রথম লিখিতভাবে স্বায়ত্তশাসনের দাবি পেশ করে। যা ছিল সমগ্র বাংলার জনগণের প্রাণের দাবি। এর মাধ্যমে প্রমাণিত হয়, বাঙালিদের সাফল্য লাভকরার কৌশল বা সামর্থ্য আছে। তদানীন্তন পূর্ব পাকিস্তানের অধিকাংশ শিল্প, কারখানা, ব্যাংক, বিমা প্রভৃতি পশ্চিম পাকিস্তানি পুঁজিপতিরা একচেটিয়া নিয়ন্ত্রণ করতো। দেশের সমুদয় সম্পদ ২২টি অবাঙালি পরিবারের মধ্যে কুক্ষিগত ছিল। বাঙালির স্বায়ত্তশাসনের দাবিকে নস্যাৎ করার জন্য সরকার নানা টাল-বাহানা করেছিল। কিন্তু এসব উপেক্ষা করে জনমত ক্রমেই ছয়দফার প্রতি সহানুভূতিপ্রবণ হতে থাকে। ছয়দফাকে তারা মুক্তির একমাত্র উপায় বলে গ্রহণ করে। কেননা নাগরিক হিসেবে মানসম্পন্ন জীবনযাপনের জন্য যেসব সুযোগ-সুবিধা দরকার তা-ই ছিল ছয় দফার বিষয়বস্তু। অবশেষে ১৯৭০ সালের নির্বাচনে আওয়ামী লীগের বিপুল সংখ্যাগরিষ্ঠতা স্বায়ত্তশাসনের দাবিকে ত্বরান্বিত করে। এই দাবিতে উজ্জীবিত হয়েই বাঙালিরা ১৯৭১ সালে মুক্তি আন্দোলনে ঝাঁপিয়ে পড়ে। ফলশ্রুতিতে আমরা মুক্তি বা স্বাধীনতা অর্জন করতে পেরেছি। উপরের আলোচনা শেষে বলা যায়, ছয়দফা কেন্দ্রিক আন্দোলনের পথ বেয়েই জন্ম নিয়েছে স্বাধীন স্বার্বভৌম বাংলাদেশ। এ কারণেই ছয়দফাকে বাঙালির মুক্তির সনদ বলা হয়।"
        }
      ]
    },
    {
      "number": "5",
      "uddipok": "শাহরিয়ার এর দেশে দুই অংশ। শাহরিয়ার বসবাস উত্তর অঞ্চলে। কিন্তু দেশটি শাসন করে দক্ষিণ অঞ্চলের লোকেরা। এতে শাহরিয়ারের অঞ্চলের জনগণ নানাভাবে বঞ্চনা ও অবহেলা শিকার হয়। এক পর্যায়ে শাহরিয়ারের অঞ্চলের অবিসংবাদিত নেতা, তাদের ভাগ্য উন্নয়নের জন্য কর বাবদ খাজনা 'ও বৈদেশিক মুদ্রা সংক্রান্ত কিছু সুপারিশ শাসক গোষ্ঠীর কাছে উপস্থাপন করে।",
      "tag": "BMARPC 23",
      "sub_questions": [
        {
          "label": "ক",
          "question": "কোন কোন দলের সমন্বয় যুক্তফ্রন্ট হয়েছিল?",
          "explanation": "আওয়ামী মুসলিম লীগ, কৃষক শ্রমিক পার্টি, নেজাম-ই-ইসলামি পার্টি, গণতন্ত্রী দল এবং খিলাফত-ই-রাব্বানির সমন্বয়ে যুক্তফ্রন্ট গঠিত হয়েছিল।"
        },
        {
          "label": "খ",
          "question": "আগরতলা মামলার সম্পর্কে কি জানো?",
          "explanation": "পাকিস্তান সরকার ১৯৬৮ সালের জানুয়ারি মাসে বঙ্গবন্ধু শেখ মুজিবুর রহমানকে প্রধান আসামি করে আরও ৩৪ জন বাঙালি সামরিক ও সিএসপি কর্মকর্তার বিরুদ্ধে যে মামলা দায়ের করে তা-ই আগরতলা মামলা নামে পরিচিত। মামলায় উল্লেখ করা হয়েছিল যে, বঙ্গবন্ধু শেখ মুজিবুর রহমানসহ এ কর্মকর্তারা ভারতের ত্রিপুরা প্রদেশের আগরতলা শহরে ভারত সরকারের সাথে এক বৈঠকে পাকিস্তানকে বিভক্ত করার ষড়যন্ত্রমূলক পরিকল্পনা করেছে। মামলায় ষড়যন্ত্রের মূল হোতা হিসেবে বঙ্গবন্ধু শেখ মুজিবুর রহমানকে আখ্যায়িত করা হয়। কিন্তু সর্বদলীয় ছাত্রসংগ্রাম পরিষদ এবং মওলানা ভাসানী সরকারি এ চক্রান্তের বিরুদ্ধে গণআন্দোলন গড়ে তোলেন।"
        },
        {
          "label": "গ",
          "question": "উদ্দীপকে বর্ণিত সুপারিশগুলোতে ছয় দফার যে দাবিগুলো ফুটে উঠেছে তার ব্যাখ্যা করো।",
          "explanation": "উদ্দীপকে বর্ণিত সুপারিশগুলো অর্থাৎ কর বাবদ খাজনা ও বৈদেশিক মুদ্রা সংক্রান্ত দাবিগুলো ছয় দফার চতুর্থ ও পঞ্চম দফাকে নির্দেশ করে। ১৯৪৭ সালে পাকিস্তান সৃষ্টির পর থেকেই পশ্চিমা শাসকগোষ্ঠী পূর্ব পাকিস্তানের জনসাধারণের ওপর নানা অত্যাচার, অবিচার, শোষণ ও বঞ্চনা শুরু করে। পশ্চিম পাকিস্তানি শাসকগোষ্ঠী বেসামরিক ও সামরিক, চাকরি, কৃষি, শিল্প, শিক্ষা, অর্থনীতিসহ সবক্ষেত্রে পূর্ব ও পশ্চিম পাকিস্তানের মধ্যে পাহাড়সম বৈষম্য সৃষ্টি করে। বাঙালির রাজনৈতিক ও অর্থনৈতিক স্বাধিকারের দাবিকে সামনে রেখে বঙ্গবন্ধু শেখ মুজিবুর রহমান ১৯৬৬ সালের ৫-৬ ফেব্রুয়ারি বিরোধী রাজনৈতিক দলগুলোর এক সম্মেলনে ঐতিহাসিক ৬ দফা দাবি পেশ করেন। এ দাবি বা কর্মসূচি ছিল পাকিস্তানের ভবিষ্যৎ শাসনতন্ত্রের ভিত্তিস্বরূপ। পাকিস্তানের শাসনকাঠামোতে পূর্ব পাকিস্তানের স্বায়ত্তশাসন দাবির পটভূমিকায় ৬ দফার গুরুত্ব ও তাৎপর্য অত্যধিক। ৬ দফা ছিল মূলত প্রাদেশিক স্বায়ত্তশাসনের দাবি। ছয় দফার চতুর্থ দফায় বলা হয়েছে, সকল প্রকার ট্যাক্স, খাজনা ও কর ধার্য এবং আদায়ের ক্ষমতা প্রাদেশিক বা আঞ্চলিক সরকারের হাতে থাকবে। তবে কেন্দ্রীয় সরকারের ব্যয় নির্বাহের জন্য আদায়কৃত অর্থের একটা অংশ কেন্দ্রীয় সরকার পাবে। আবার পঞ্চম দফায় বলা হয়েছে, বৈদেশিক মুদ্রার ওপর প্রদেশ বা অঙ্গরাজ্যগুলোর পূর্ণ নিয়ন্ত্রণ থাকবে। বৈদেশিক বাণিজ ও সাহায্য সম্পর্কে প্রদেশ বা অঙ্গরাজ্যের সরকারগুলো আলাপ-আলোচনা ও চুক্তি করতে পারবে। উদ্দীপকে বলা হয়েছে, শাহরিয়ার এর দেশ উত্তর ও দক্ষিণ অঞ্চলে বিভক্ত। শাহরিয়ার উত্তর অঞ্চলে বসবাস করে। কিন্তু তার অঞ্চলটি দক্ষিণ অঞ্চল কর্তৃক বঞ্চনা ও অবহেলার স্বীকার হয়। ফলে একজন অবিসংবাদিত নেতা নিজেদের ভাগ্য উন্নয়নে কর ও খাজনা বাবদ এবং বৈদেশিক মুদ্রা সংক্রান্ত কিছু সুপারিশ শাসকগোষ্ঠীর কাছে উত্থাপন করে। এখানে ছয় দফার চতুর্থ ও পঞ্চম দফার প্রতি ইঙ্গিত করা হয়েছে। কেননা ছয় দফার চতুর্থ ও পঞ্চম দফাতেও উক্ত বিষয়গুলো উল্লেখিত রয়েছে যা উপরের আলোচনার প্রতীয়মান। তাই বলা যায়, উদ্দীপকে বর্ণিত সুপারিশগুলো ছয় দফার চতুর্থ ও পঞ্চম দফাকে নির্দেশ করে।"
        },
        {
          "label": "ঘ",
          "question": "'বাঙালি জাতীয়তাবাদী চেতনার ফসল আজকের স্বাধীন সার্বভৌম বাংলাদেশ' উক্তিটি যথার্থতা মূল্যায়ন করো।",
          "explanation": "\"বাঙালি জাতীয়তাবাদী চেতনার ফসল আজকের স্বাধীন সার্বভৌম বাংলাদেশ\"- উক্তিটি যথার্থ। বাংলাদেশের স্বাধীনতার পেছনে 'বাঙালি জাতীয়তাবাদী চেতনা গুরুত্বপূর্ণ ভূমিকা পালন করে। আর এই বাঙালি জাতীয়তাবাদ বিকাশে ভাষা আন্দোলনের গুরুত্ব অপরিসীম। ।। ফলে দীর্ঘ পরাধীনতার শৃঙ্খল থেকে মুক্ত হয়ে আমরা লাভ করি একটি স্বাধীন ও সার্বভৌম রাষ্ট্র বাংলাদেশ। ভাষা আন্দোলনকে ঘিরেই বাঙালি প্রথম স্বাধিকারের বিষয়ে সচেতন হয়ে ওঠে। অধিকার সচেতন ছাত্র-জনতা বাংলাকে রাষ্ট্রভাষার মর্যাদায় প্রতিষ্ঠিত করতে ঐক্যবদ্ধ আন্দোলন করে। এ আন্দোলন ছিল বাঙালি জাতির স্বাধিকার প্রতিষ্ঠার প্রথম বলিষ্ঠ পদক্ষেপ। এ আন্দোলনই বাঙালি জাতিকে সর্বপ্রথম পাকিস্তানি শাসকগোষ্ঠীর বিরুদ্ধে রুখে দাঁড়ানোর শক্তি জোগায়। পূর্ব পাকিস্তানের প্রতি বৈষম্যমূলক আচরণ ও স্বায়ত্তশাসনবিরোধী কার্যক্রমের প্রতিবাদে সর্বস্তরের জনগণ এ আন্দোলনে অংশ নেয়। ভাষা আন্দোলন বাঙালি জাতিকে সংগ্রামী চেতনায় উদ্বুদ্ধ করে। এ আন্দোলন আমাদের স্বাধীনতা আন্দোলনের পথ প্রদর্শন করে। ভাষা আন্দোলনের মধ্য দিয়েই বাঙালি সর্বপ্রথম নিজেদের স্বতন্ত্র সত্তা ও অধিকার সম্পর্কে সজাগ হয়ে ওঠে। এর ফলে পূর্ব বাংলায় স্বাধিকারের চেতনার প্রকাশ ঘটে। জাতীয়তাবাদী চেতনাই পরবর্তীকালে প্রতিটি গণআন্দোলনে প্রেরণা জোগায় এবং বাঙালির রাজনৈতিক, সাংস্কৃতিক ও অর্থনৈতিক মুক্তির পথকে আরো সুগম করে। জাতীয়তাবাদের প্রেরণায় উদ্দীপ্ত হয়ে বাঙালি জাতি ১৯৫৪ সালের প্রাদেশিক নির্বাচনে শাসক দল মুসলিম লীগের দুঃশাসনের দাঁতভাঙ্গা জবাব দেয়। এরপর ১৯৬২ সালের শিক্ষা আন্দোলন, ১৯৬৬ সালের ছয় দফা আন্দোলন, ১৯৬৯ সালের গণঅভ্যুত্থান এবং ১৯৭০ সালের সাধারণ নির্বাচনে স্বাধিকারের প্রশ্নে পশ্চিম পাকিস্তানিদের বিরুদ্ধে বাঙালি ঐক্যবদ্ধ হয়। আর এরই ধারাবাহিকতায় ১৯৭১ সালের মহান মুক্তিযুদ্ধের মধ্য দিয়ে চূড়ান্ত সাফল্য অর্জন করে। বিশ্ব মানচিত্রে অভ্যুদয় ঘটে 'বাংলাদেশ' নামক একটি সার্বভৌম রাষ্ট্রের। পরিশেষে বলা যায়, ভাষা আন্দোলনের 'মাধ্যমে বাঙালি জাতীয়তাবাদী চেতনা জাগ্রত হয়। এই চেতনাই অধিকার আদায়ের বিভিন্ন সংগ্রামের মাধ্যমে স্বাধীনতা অর্জনকে ত্বরান্বিত করে।"
        }
      ]
    },
    {
      "number": "6",
      "uddipok": "'ক' রাষ্ট্রের শাসকদের শোষণ নির্যাতনের প্রতিবাদে জনগণ শুরু থেকেই ঐক্যবদ্ধ হয়। দীর্ঘ দুই যুগ ধরে অনুষ্ঠিত প্রথম সাধারণ নির্বাচনে জনগণ তাদের পছন্দের দলকে ভোট দিয়ে বিজয়ী করে। কিন্তু ক্ষমতার হস্তান্তর না, করে শাসকগোষ্ঠী নতুন ষড়যন্ত্র শুরু করলে জনগণের প্রিয় নেতা স্বাধীনতা ঘোষণা করেন।",
      "tag": "BMARPC 23",
      "sub_questions": [
        {
          "label": "ক",
          "question": "১৯৭০ নির্বাচনে একক সংখ্যাগরিষ্ঠতা পেয়েছিল কোন দলটি?",
          "explanation": "১৯৭০ সালের নির্বাচনে আওয়ামী লীগ একক সংখ্যাগরিষ্ঠতা পেয়েছিল।"
        },
        {
          "label": "খ",
          "question": "১৯৭১ সালে অসহযোগ আন্দোলন বলতে কি বোঝায়?",
          "explanation": "১৯৭১ সালের অসহযোগ আন্দোলন হলো বঙ্গবন্ধু শেখ মুজিবুর রহমানের আহ্বানে ১৯৭১ সালের ২ মার্চ থেকে ২৫ মার্চ পর্যন্ত পাকিস্তানের সামরিক সরকারের বিরুদ্ধে তৎকালীন পূর্ব পাকিস্তানে পরিচালিত একটি ঐতিহাসিক আন্দোলন। পাকিস্তানি বাহিনী কর্তৃক বাংলাদেশের (তৎকালীন পূর্ব পাকিস্তান) নাগরিকদের হত্যা ও নির্যাতনের প্রতিবাদে এবং পূর্ব পাকিস্তানের স্বায়ত্তশাসন নিশ্চিত - করার লক্ষ্যে বঙ্গবন্ধু শেখ মুজিবুর রহমান অসহযোগ আন্দোলনের ডাক দিয়েছিলেন। এ আন্দোলনে পূর্ব পাকিস্তানের সকল সরকারি-বেসরকারি অফিস, সেক্রেটারিয়েট, স্বায়ত্তশাসিত প্রতিষ্ঠান, হাইকোর্ট, পুলিশ, প্রশাসন, ব্যাংক-বিমা, ব্যবসা-বাণিজ্য, পরিবহণ ইত্যাদি পাকিস্তান সরকারের নির্দেশ সম্পূর্ণ অগ্রাহ্য করে বঙ্গবন্ধুর নির্দেশে পরিচালিত হয়।"
        },
        {
          "label": "গ",
          "question": "উদ্দীপকের সাথে ১৯৭০ সালে অনুষ্ঠিত সাধারণ নির্বাচনের সাদৃশ্য আছে কী? ব্যাখ্যা করো।",
          "explanation": "হ্যাঁ, উদ্দীপকের সাথে ১৯৭০ সালে অনুষ্ঠিত সাধারণ নির্বাচনের সাদৃশ্য রয়েছে। পাকিস্তান ১৯৪৭ সালে স্বাধীন হলেও দেশটির জাতীয় পরিষদের প্রথম সাধারণ নির্বাচন অনুষ্ঠিত হয় ১৯৭০ সালের ডিসেম্বর মাসে। এ নির্বাচনে আওয়ামী লীগ পূর্ব পাকিস্তানে সংরক্ষিত মহিলা আসনসহ জাতীয় পরিষদের মোট ৩১৩টি আসনের মধ্যে ১৬৭টি আসন পেয়ে একক সংখ্যাগরিষ্ঠতা অর্জন করে। অন্যদিকে, পশ্চিম পাকিস্তানের বড় বিরোধী দল পিপিপি মোট ৮৮টি আসন পায়। আওয়ামী লীগের এ বিপুল বিজয় পাকিস্তানি শাসকগোষ্ঠীর মধ্যে ক্ষমতা হারানোর ভীতি ছড়িয়ে দেয়। পাকিস্তানি শাসকগোষ্ঠী নির্বাচনের ফলাফল প্রকাশের পর থেকে নতুন ষড়যন্ত্র শুরু করে। এরই প্রেক্ষিতে বঙ্গবন্ধু পূর্ববাংলার স্বাধীনতা ঘোষণা করলে জনগণ স্বাধীনতা যুদ্ধে ঝাঁপিয়ে পড়ে। উদ্দীপকে বলা হয়েছে, 'ক' রাষ্ট্রে দীর্ঘ দুই যুগ পর অনুষ্ঠিত নির্বাচনে জনগণ তাদেরর পছন্দের দলকে ভোট দিয়ে বিজয়ী করে। কিন্তু ক্ষমতা হস্তান্তর না করে শাসকগোষ্ঠী নতুন ষড়যন্ত্র করে। এখানে ১৯৭০ সালের সাধারণ নির্বাচনের প্রতি ইঙ্গিত করা হয়েছে। ১৯৬৯ সালের গণঅভ্যুত্থানের জেরে পাকিস্তানের স্বৈরশাসক আইয়ুব খান মার্চ মাসে সেনাপ্রধান ইয়াহিয়া খানের হাতে শাসনভার ছেড়ে দেন। ইয়াহিয়া খান সর্বজনীন ভোটাধিকারের ভিত্তিতে একটি নির্বাচন অনুষ্ঠানের জন্য আইনগত কাঠামো নামে একটি আদেশ জারি করেন। উক্ত আদেশ অনুযায়ী ১৯৭০ সালে পাকিস্তানের সাধারণ নির্বাচন অনুষ্ঠিত হয়। এ নির্বাচনে আওয়ামী লীগ ১৬৭টি আসন লাভের মাধ্যমে একক সংখ্যাগরিষ্ঠতা অর্জন করে। ফলে তাদের সামনে সরকার গঠনের সুযোগ আসে। কিন্তু পাকিস্তানি শাসকগোষ্ঠী আওয়ামী লীগের হাতে ক্ষমতা হস্তান্তর করেনি।"
        },
        {
          "label": "ঘ",
          "question": "'উদ্দীপকের সাথে সাদৃশ্যপূর্ণ নির্বাচন বাঙালির আত্মনিয়ন্ত্রণ প্রতিষ্ঠার পথ বের করে দেয়'- বিশ্লেষণ করো।",
          "explanation": "উদ্দীপকের সাথে সাদৃশ্যপূর্ণ নির্বাচন অর্থাৎ ১৯৭০ সালের সাধারণ নির্বাচন বাঙালির আত্মনিয়ন্ত্রণ প্রতিষ্ঠার পথ বের করে দেয়- মন্তব্যটি যথার্থ। পাকিস্তানের রাজনীতিতে ১৯৭০ সালের সাধারণ নির্বাচনের প্রভাব ছিল সুদূরপ্রসারী। নির্বাচনে আওয়ামী লীগের বিপুল বিজয় পশ্চিমা শাসকগোষ্ঠীর ২৩ বছরের অত্যাচার ও শোষণের হাত থেকে বাঙালি জাতির মুক্তিলাভের আকুতিরই বহিঃপ্রকাশ। প্রকৃতপক্ষে সত্তরের নির্বাচনই বাঙালি জাতির ইতিহাসে সর্বপ্রথম স্বাধীন ও নিরপেক্ষ নির্বাচন। এর মাধ্যমেই বাঙালিরা প্রথমবারের মতো আত্মনিয়ন্ত্রণাধিকার লাভ করে। সত্তরের নির্বাচন আরও প্রমাণ - করে যে, আওয়ামী লীগই পূর্ব পাকিস্তানের জনগণের আশা-আকাঙ্ক্ষার মূর্ত প্রতীক। এছাড়া এ নির্বাচনের ফল ছিল আওয়ামী লীগের পূর্ণ স্বায়ত্তশাসন দাবির পক্ষে সুষ্পষ্ট গণরায়। ১৯৭০ সালের সাধারণ নির্বাচনে আওয়ামী লীগ বিপুল সংখ্যাগরিষ্ঠতা পেয়ে বিজয় অর্জন করলে পাকিস্তানি শাসকগোষ্ঠী ক্ষমতা হস্তান্তরের ব্যাপারে টালবাহানা শুরু করে। জাতীয় পরিষদের অধিবেশন আহ্বান করেও তা আবার অনির্দিষ্টকালের জন্য স্থগিত করা হয়। এর প্রতিবাদে বঙ্গবন্ধু শেখ মুজিবুর রহমান ২ মার্চ ঢাকায় এবং ৩ মার্চ সমগ্র পূর্ব বাংলায় হরতালের ডাক দেন। ৭ মার্চ ঢাকার রেসকোর্স ময়দানে তার ভাষণে তিনি কৌশলে স্বাধীনতার ডাকও দেন। ১৯৭১ সালের ২ থেকে ২৫ মার্চ পর্যন্ত পাকিস্তানি শাসনের বিরুদ্ধে পূর্ব পাকিস্তানে অসহযোগ আন্দোলন চলে। ২৫ মার্চ রাতে পাকিস্তানি হানাদার বাহিনী ঢাকাসহ বিভিন্ন শহরে হাজার হাজার নিরীহ, নিরস্ত্র বাঙালিকে নির্মমভাবে হত্যা করে। এ অবস্থায় ২৬ মার্চের প্রথম প্রহরে বঙ্গবন্ধু শেখ মুজিবুর রহমান বাংলাদেশের স্বাধীনতা ঘোষণা করেন ও মুক্তিযুদ্ধের ডাক দেন। এ ঘোষণায় উজ্জীবিত হয়ে বাংলাদেশের সর্বস্তরের জনগণ যুদ্ধে ঝাঁপিয়ে পড়ে। দীর্ঘ ৯ মাস রক্তক্ষয়ী যুদ্ধের পর বাংলাদেশের চূড়ান্ত বিজয় অর্জিত হয়। আলোচনা শেষে বলা যায়, ১৯৭০ সালের নির্বাচনের বিজয় ছিল বাঙালি জাতীয়তাবাদের বিজয়। এ নির্বাচনে আওয়ামী লীগের নিরঙ্কুশ বিজয় বাঙালির আত্মনিয়ন্ত্রণ প্রতিষ্ঠার পথ সুগম করে।"
        }
      ]
    },
    {
      "number": "7",
      "uddipok": "শাহিন সাহেব তার ছেলের কাছে এমন এক নেতার বর্ণনা দেন যিনি হাজার বছরের শ্রেষ্ঠ বাঙালির মর্যাদায় ভূষিত। তার একটি ভাষণ জাতিসংঘ কর্তৃক বিশ্বের প্রামাণ্য ঐতিহ্য দলিল হিসবে স্বীকৃত।",
      "tag": "BMARPC 23",
      "sub_questions": [
        {
          "label": "ক",
          "question": "ফরায়েজি আন্দোলন বলতে কি বোঝায়?",
          "explanation": "ফরায়েজি আন্দোলন বলতে হাজী শরীয়তউল্লাহ কর্তৃক পরিচালিত ফরজভিত্তিক ধর্মীয় সংস্কার আন্দোলনকে বোঝায়।"
        },
        {
          "label": "খ",
          "question": "শেরে বাংলা একে ফজলুল হক কে কৃষককুলের মুক্তির অগ্রদূত বলা হয় কেন?",
          "explanation": "শেরে বাংলা এ.কে. ফজলুল হক কৃষকদের কার্যকরি পদক্ষেপ গ্রহণ করেছেন বলে তাকে কৃষককুলের মুক্তির অগ্রদূত বলা হয়। বাংলার কৃষকদের শোষণের হাত থেকে বাঁচানোর জন্য একজন রাজনীতিবিদ হিসেবে শেরে বাংলা এ.কে ফজলুল হক বিভিন্ন পদক্ষেপ গ্রহণ করেছিলেন। বাংলার অত্যাচারিত ও নিষ্পেষিত কৃষকদের অবস্থার উন্নতির জন্য তিনি 'কৃষক সমিতি' গঠন করেন। কৃষক ও প্রজাদের ঋণের ভরে লাঘবের উদ্দেশ্যে তিনি ১৯৩৭ সালে 'ঋণ সালিশি বোর্ড' গঠন করেন। শুধু তাই নয়, সুদখোর মহাজনদের হাত থেকে কৃষকদের রক্ষার লক্ষ্যে তার নেতৃত্বাধীন মন্ত্রিসভা ১৯৩৮ সালে 'বঙ্গীয় কৃষি খাতক আইন' পাশ করে। এভাবে তিনি সমগ্র রাজনৈতিক জীবনের কৃষকের উন্নতির জন্য কাজ করেছেন বলে তাকে কৃষককূলের মুক্তির অগ্রদূত বলা হয়।"
        },
        {
          "label": "গ",
          "question": "উদ্দীপকে কোন মহান নেতার কথা বলা হয়েছে? ব্যাখ্যা করো।",
          "explanation": "উদ্দীপকে বাঙালির অবিসংবাদিত নেতা বঙ্গবন্ধু শেখ মুজিবুর রহমানের কথা বলা হয়েছে। বঙ্গবন্ধু শেখ মুজিবুর রহমান ছিলেন প্রধান বাঙালি রাজনৈতিক নেতা যিনি পূর্ব পাকিস্তান থেকে বাংলাদেশ প্রতিষ্ঠার সংগ্রামে নেতৃত্ব দিয়েছিলেন। বঙ্গবন্ধুর রাজনৈতিক জীবন শুরু হয়েছিল ১৯৩৯ সালে মিশনারি স্কুলে পড়ার সময় থেকেই। বাংলাকে অন্যতম রাষ্ট্রভাষা করার দাবি নিয়ে প্রতিষ্ঠিত আন্দোলনে অংশ নেওয়ার মাধ্যমেই বঙ্গবন্ধুর বৃহত্তর পরিসরে রাজনৈতিক জীবনের সূচনা ঘটে। ভাষা আন্দোলন পরবর্তী সময়ে বঙ্গবন্ধু সাধারণ ছাত্রনেতাদের নিয়ে গোপনে স্বাধীন বাংলা বিপ্লবী পরিষদ নামে একটি সংগঠন গড়ে তোলেন যার উদ্দেশ্য ছিল বাংলাদেশের স্বাধীনতা আদায়ের লক্ষ্যে কাজ করা। ১৯৬৬ সালের ৫ ফেব্রুয়ারি লাহোরে বিরোধী দলসমূহের সম্মেলনে বঙ্গবন্ধু তার ঐতিহাসিক ছয় দফা দাবি পেশ করেন যাতে পূর্ব পাকিস্তানের স্বায়ত্তশাসনের পরিপূর্ণ রূপরেখা উল্লেখ করা হয়। ১৯৬৮ সালে বঙ্গবন্ধুকে প্রধান আসামি করে ঐতিহাসিক আগরতলা মামলা দায়ের করা হয়। এর প্রতিবাদে জনসাধারণের তীব্র প্রতিবাদ রূপ নেয় ১৯৬৯-এর গণঅভ্যুত্থানে। এরপর ১৯৭০ সালের - সাধারণ নির্বাচনে আওয়ামী লীগ একচেটিয়া বিজয় অর্জন করে। কিন্তু পাকিস্তান সরকার ক্ষমতা হস্তান্তর না করায়, বঙ্গবন্ধু অসহযোগ আন্দোলনের ডাক দেন এবং ৭ মার্চের ভাষণে পরোক্ষভাবে স্বাধীনতার ঘোষণা করেন। ফলশ্রুতিতে পাকিস্তানি সামরিক বাহিনী ১৯৭১ সালের ২৫ মার্চ অপারেশন সার্চলাইট নামে গণহত্যা শুরু করে। এরই ধারাবাহিকতায় বঙ্গবন্ধু ২৬ মার্চ প্রথম প্রহরে বাংলাদেশের স্বাধীনতার ঘোষণা দেন। তার এ ঘোষণায় সাড়া দিয়ে বাংলাদেশের আপামর জনসাধারণ মুক্তিযুদ্ধে অংশগ্রহণ করে দেশকে স্বাধীন করে। উদ্দীপকে বলা হয়েছে, শাহিন সাহেব তার ছেলের কাছ থেকে এমন একজন নেতার 'কথা জানতে পারেন যিনি হাজার বছরের বাঙালির মর্যাদায় ভূষিত হন। এছাড়া তার একটি ভাষণ জাতিসংঘ কর্তৃক বিশ্বের প্রামাণ্য ঐতিহ্য দলিল হিসেবে স্বীকৃত। এখানে বঙ্গবন্ধু শেখ মুজিবুর রহমানের প্রতি ইঙ্গিত করা হয়েছে। কেননা বঙ্গবন্ধু শেখ মুজিবুর রহমানের ঐতিহাসিক ৭ মার্চের ভাষণকে জাতিসংঘের শিক্ষা, বিজ্ঞান ও সংস্কৃতি বিষয়ক সংস্থা (ইউনেস্কো) ২০১৭ সালের ৩০ অক্টোবর বিশ্ব প্রামাণ্য ঐতিহ্য হিসেবে স্বীকৃতি দিয়েছে। এছাড়া বিবিসি বাংলা জরিপে বঙ্গবন্ধু শেখ মুজিবুর রহমানকে হাজার বছরের শ্রেষ্ঠ বাঙালির মর্যাদায় ভূষিত করা হয়। যেমনটি উদ্দীপকেও লক্ষ করা যায়। তাই বলা যায়, উদ্দীপকে বজাবন্ধু শেখ মুজিবুর রহমানের প্রতি ইঙ্গিত করা হয়েছে।"
        },
        {
          "label": "ঘ",
          "question": "'উদ্দীপকে উল্লিখিত নেতা স্বাধীন বাংলাদেশের অবিচ্ছেদ অংশ'- বিশ্লেষণ করো।",
          "explanation": "উদ্দীপকে উল্লেখিত নেতা অর্থাৎ বঙ্গবন্ধু শেখ মুজিবুর রহমান স্বাধীন বাংলাদেশের অবিচ্ছেদ্য অংশ\" মন্তব্যটি যথার্থ। স্বাধীন বাংলাদেশ বঙ্গবন্ধু শেখ মুজিবুর রহমানের অবদান। বঙ্গবন্ধুর দৃঢ় ও বলিষ্ঠ নেতৃত্বেই বাংলাদেশ স্বাধীনতা অর্জনে সক্ষম হয়েছিল। বাঙালির স্বাধিকার আদায়ের আন্দোলন করায় তিনি পাকিস্তানের শাসকগোষ্ঠীর প্রধান শত্রুতে পরিণত হন। ভোগ করেন জেল, জুলুম ও অত্যাচার। ভাষা আন্দোলন থেকে শুরু করে পূর্ব বাংলার প্রতিটি আন্দোলন সংগ্রামে তিনি ছিলেন অগ্রসৈনিক। ১৯৬৬ সালে তার উত্থাপিত ছয় দফা দাবিতে বাঙালির আশা-আকাঙ্ক্ষার প্রতিফলন ঘটে এবং বাঙালি নিজেদের অধিকার আদায়ে সচেতন হয়ে ওঠে। যার ফলাফল দেখা যায় ১৯৭০ সালের সাধারণ নির্বাচনে বঙ্গবন্ধুর নেতৃত্বে আওয়ামী লীগের নিরঙ্কুশ বিজয়ের মধ্যে। নির্বাচনে আওয়ামী লীগ বিজয় লাভ করলেও বঙ্গবন্ধু ক্ষমতায় যেতে পারেননি। এর পর পাক-সরকারের অন্যায় অবিচারের বিরুদ্ধে তিনি সোচ্চার হয়ে ওঠেন এবং অসহযোগ আন্দোলনের ডাক দেন। এরই প্রেক্ষিতে তিনি ১৯৭১ সালের ৭ মার্চ তৎকালীন রেসকোর্স ময়দানে ঐতিহাসিক ভাষণ প্রদান করেন। তাঁর এ ভাষণ বাঙালি জাতিকে স্বাধীনতার মন্ত্রে উজ্জীবিত করে। পরবর্তীতে ১৯৭১ সালের ২৬ মার্চ প্রথম প্রহরে পাক-হানাদারদের নিকট বন্দি হওয়ার পূর্বেই তিনি স্বাধীনতার চূড়ান্ত ঘোষণা প্রদান করেন। তাঁর এ ঘোষণায় সাড়া দিয়ে বাংলাদেশের আপামর জনসাধারণ মুক্তিযুদ্ধে অংশগ্রহণ করে দেশকে স্বাধীন করে। উপরের আলোচনায় প্রতীয়মান হয় যে, বাংলাদেশের স্বাধীনতা অর্জনে বঙ্গবন্ধু শেখ মুজিবুর রহমান অনন্য ভূমিকা পালন করেন। তিনি এবং বাংলাদেশের স্বাধীনতা একইসূত্রে গাঁথা। বঙ্গবন্ধু শেখ মুজিবুর রহমানকে স্বাধীন বাংলাদেশের অবিচ্ছেদ্য অংশ হিসেবে আখ্যায়িত করা হয়।"
        }
      ]
    },
    {
      "number": "8",
      "uddipok": "'X' রাষ্ট্রের শাসনতান্ত্রিক দলিলে- জনগণের সামগ্রিক অধিকার রক্ষার কিছু সুনির্দিষ্ট সুযোগ-সুবিধা প্রদানের কথা সন্নিবেশিত করা হয়েছে। ব্যক্তিত্বের পূর্ণাঙ্গ বিকাশ সাধনের লক্ষ্যে প্রবত্তে সকল সুযোগ-সুবিধা মূলত গণতন্ত্রের রক্ষাকবচ।",
      "tag": "BMARPC 23",
      "sub_questions": [
        {
          "label": "ক",
          "question": "বাংলাদেশের সাংবিধানিক নাম কী?",
          "explanation": "বাংলাদেশের সাংবিধানিক নাম 'গণপ্রজাতন্ত্রী বাংলাদেশ’।"
        },
        {
          "label": "খ",
          "question": "রাষ্ট্র পরিচালনার মূলনীতির গুরুত্ব ব্যাখ্যা করো।",
          "explanation": "যা রাষ্ট্র পরিচালনার ক্ষেত্রে যে নীতিগুলোকে প্রাধান্য দেওয়া হয় তাই রাষ্ট্র পরিচালনা মূলনীতি। বাংলাদেশ সংবিধানে রাষ্ট্র পরিচালনার মূলনীতিসমূহের সন্নিবেশিত অত্যন্ত গুরুত্বপূর্ণ একটি পদক্ষেপ। সংবিধানে এই মূলনীতিসমূহ সংযোজনে আইনগত তাৎপর্য অপরিসীম। সংবিধানের ৮(২) নম্বর অনুচ্ছেদে বলা হয়েছে, এই নীতিসমূহ বাংলাদেশ পরিচালনার মূলমন্ত্র হবে, আইন প্রণয়নকালে রাষ্ট্র তা প্রয়োগ করবে, এই সংবিধান ও বাংলাদেশের অন্যান্য আইনের ব্যাখ্যাদানের ক্ষেত্রে তা নির্দেশক হবে এবং তা রাষ্ট্র ও নাগরিকদের কাজের ভিত্তি হবে। সংবিধানে সংযোজিত মূলনীতিসমূহের নৈতিক ও শিক্ষামূলক মূল্যবোধও তাৎপর্যপূর্ণ। এ নীতিসমূহ জনগণকে তাদের অধিকার ও কর্তব্য সম্পর্কে সচেতন করে এবং দেশসেবার মহান আদর্শে অনুপ্রাণিত করে। রাষ্ট্রীয় কর্তৃপক্ষের জন্য এগুলো হচ্ছে পথনির্দেশনামূলক নীতি এবং রাষ্ট্রশাসনের মূলতত্ত্ব। রাষ্ট্রীয় মূলনীতিসমূহ আইন নয় এবং আদালতের মাধ্যমে বলবৎযোগ্য হবে না।।"
        },
        {
          "label": "গ",
          "question": "'X' রাষ্ট্রের শাসনতান্ত্রিক দলিলের ২ ন্যায় বাংলাদেশের জনগণের অধিকার রক্ষায় কিরূপ ব্যবস্থা বিদ্যমান? তোমার পাঠের বিষয়বস্তু আলোকে ব্যাখ্যা করো।",
          "explanation": "উদ্দীপকের 'X' রাষ্ট্রের শাসনতান্ত্রিক দলিলের ন্যায় বাংলাদেশের জনগণের অধিকার রক্ষায় 'সংবিধানে প্রয়োজনীয় অধিকারসমূহ সন্নিবেশিত হয়েছে। কোনো দেশের নাগরিকদের জন্য সংবিধান স্বীকৃত সুযোগ-সুবিধাই হলো মৌলিক অধিকার। সংবিধানের তৃতীয় ভাগের ২৭ থেকে ৪৪ নং অনুচ্ছেদ পর্যন্ত মোট ১৮টি মৌলিক অধিকার সন্নিবেশ করা হয়েছে। এসব মৌলিক অধিকারের অন্যতম হলো আইনের দৃষ্টিতে সমতা, ধর্ম-বর্ণ-গোষ্ঠী প্রভৃতি কারণে বৈষম্যহীনতা, সরকারি নিয়োগ লাভে সুযোগের সমতা, আইনের আশ্রয় লাভের অধিকার, গ্রেফতার ও আটক সম্পর্কে রক্ষাকবচ, চলাফেরার স্বাধীনতা, সমাবেশের স্বাধীনতা, সম্পত্তির অধিকার, চিন্তা ও বিবেকের স্বাধীনতা এবং বাকস্বাধীনতা প্রভৃতি। সকল গণতান্ত্রিক রাষ্ট্রেই জনগণের মৌলিক অধিকারসমূহ তাদের শাসনতন্ত্রে সন্নিবেশিত থাকে। মূলত গণতান্ত্রিক সমাজের ভিত্তিমূল হলো মৌলিক অধিকার। তাই বাংলাদেশ সংবিধানের ১৫ নং অনুচ্ছেদে মৌলিক অধিকার পূরণের নিশ্চয়তা প্রদান করা হয়েছে। স্বাভাবিক জীবনযাপন ও ব্যক্তিত্বের বিকাশের জন্য মৌলিক অধিকার অত্যন্ত গুরুত্বপূর্ণ। উদাহরণস্বরূপ বলা যায়, জীবনধারণ এবং স্বাধীনভাবে চলাফেরা করার অধিকার না থাকলে স্বাভাবিক জীবনযাপন সম্ভব নয়। আবার শিক্ষার অধিকার না থাকলে নাগরিকদের মেধা এবং ব্যক্তিত্বের বিকাশ সম্ভব নয়। চিকিৎসার অধিকার না থাকলে সুষ্ঠু শারীরিক বিকাশ বাধাগ্রস্ত হবে। তাই মৌলিক অধিকার নাগরিক জীবনের জন্য অতীব জরুরি একটি বিষয়।"
        },
        {
          "label": "ঘ",
          "question": "বাংলাদেশের গণতন্ত্রের রক্ষাকবচ হিসেবে উক্ত বিষয়বস্তু তাৎপর্য মূল্যায়ন করো।",
          "explanation": "বাংলাদেশের গণতন্ত্রের রক্ষাকবচ হিসেবে উক্ত বিষয়বস্তু অর্থাৎ সংবিধানের তাৎপর্য অপরিসীম। সংবিধান একটি রাষ্ট্রের সর্বোচ্চ দলিল। দীর্ঘ সংগ্রাম, ত্যাগ আর রক্তের বিনিময়ে বাংলাদেশের জনগণ এই সংবিধান লাভ করেছে। ১৯৭২ সালে প্রণীত বাংলাদেশ সংবিধানে রাষ্ট্র পরিচালনার ৪টি মূলনীতির কথা উল্লেখ করা হয়েছে। এর মধ্যে গণতন্ত্র অন্যতম। বাংলাদেশের সংবিধানে গণতন্ত্রকে রাষ্ট্র পরিচালনার মূলনীতি হিসেবে ঘোষণা করা হয়েছে। গণতন্ত্র বলতে এমন একটি শাসনব্যবস্থাকে বোঝায়, যেখানে জনগণ তাদের ইচ্ছার প্রতিফলন ঘটাতে পারে জনগণ তাদের ইচ্ছার প্রতিফলন ঘটাবে তাদের নির্বাচিত প্রতিনিধিদের মাধ্যমে। সংবিধান অনুযায়ী বাংলাদেশের রাষ্ট্রব্যবস্থা গণতান্ত্রিক কাঠমোর ওপর প্রতিষ্ঠিত হবে। শাসনব্যবস্থার সর্বস্তরে জনগণের দ্বারা নির্বাচিত জনপ্রতিনিধিরাই শাসনকার্য পরিচালনা করবেন। সংবিধানের ১১ নম্বর অনুচ্ছেদে বলা হয়েছে- \"প্রজাতন্ত্র হবে একটি গণতন্ত্র, যেখানে মৌলিক মানবাধিকার ও স্বাধীনতার নিশ্চয়তা থাকবে, মানবসত্তার মর্যাদা ও মূল্যের প্রতি শ্রদ্ধাবোধ নিশ্চিত হবে এবং প্রশাসনের সকল পর্যায়ে নির্বাচিত প্রতিনিধিদের মাধ্যমে জনগণের কার্যকর অংশগ্রহণ নিশ্চিত করা হবে।\" বাংলাদেশ সংবিধানের কিছু গুরুত্বপূর্ণ বৈশিষ্ট্য হলো বিচার বিভাগের স্বাধীনতা, সার্বজনীন ভোটাধিকার, অর্থনৈতিক ও সামাজিক ন্যায়বিচার, জনগণের সার্বভৌমত্ব প্রভৃতি। উক্ত বৈশিষ্ট্যগুলো একটি গণতান্ত্রিক রাষ্ট্রের ভিত্তি হিসেবে কাজ করে। কেননা, বিচার বিভাগের স্বাধীনতা, সবর্জনীন ভোটাধিকার, ন্যায়বিচার প্রভৃতির মাধ্যমে গণতন্ত্র সুসংহত হয়ে থাকে, যা বাংলাদেশ সংবিধানে স্বীকৃত। এভাবে বাংলাদেশ সংবিধান গণতন্ত্র সুসংহত করতে এবং বাংলাদেশে গণতন্ত্র প্রতিষ্ঠায় গুরুত্বপূর্ণ ভূমিকা পালন করে। উপরিউক্ত আলোচনার প্রেক্ষিতে বলা যায়, বাংলাদেশের গণতন্ত্রের রক্ষাকবচ হিসেবে বাংলাদেশ সংবিধানের তাৎপর্য অপরিসীম।"
        }
      ]
    },
    {
      "number": "9",
      "uddipok": "আরমান আহমেদ একটি গুরুত্বপূর্ণ সাংবিধানিক পদে অধিষ্ঠিত আছেন। উক্ত প্রতিষ্ঠান প্রজাতন্ত্রের কর্মে নিয়োগদানের জন্য যোগ্যতাসম্পন্ন মেধাবী ও দক্ষ লোক বাছাইয়ের কাজ করেন।",
      "tag": "BMARPC 23",
      "sub_questions": [
        {
          "label": "ক",
          "question": "নির্বাচন কী?",
          "explanation": "নির্বাচন হলো ভোটদানের মাধ্যমে প্রতিনিধি বাছাইয়ের প্রক্রিয়া।"
        },
        {
          "label": "খ",
          "question": "সার্বজনীন ভোটাধিকার বলতে কি বোঝায়?",
          "explanation": "সার্বজনীন ভোটাধিকার বলতে ধর্ম-বর্ণ, নারী-পুরুষ, ধনী-গরিব নির্বিশেষে প্রাপ্তবয়স্ক সকল নাগরিকের ভোটদানের অধিকারকে বোঝায়। ভোটদানের অধিকার নাগরিকদের রাজনৈতিক অধিকার। রাষ্ট্রের সংবিধান এবং সরকারি বিধিবিধানের মাধ্যমে স্বীকৃত পন্থায় নাগরিকদের প্রার্থী বাছাইয়ের ক্ষমতাকে ভোটাধিকার বলা হয়। গণতান্ত্রিক ব্যবস্থায় প্রাপ্তবয়স্ক নাগরিকদের ভোটদানের অধিকার সর্বত্র স্বীকৃত এবং সংরক্ষিত।"
        },
        {
          "label": "গ",
          "question": "উদ্দীপকের সাথে তোমার পঠিত কোনো সাংবিধানিক প্রতিষ্ঠানের সাদৃশ্য - আছে কী? ব্যাখ্যা করো।",
          "explanation": "উদ্দীপকে উল্লেখিত সাংবিধানিক প্রতিষ্ঠানটির সাথে আমার পঠিত বাংলাদেশ সরকারি কর্মকমিশনের সাদৃশ্য আছে। বাংলাদেশ সরকারি কর্মকমিশন একটি সাংবিধানিক সংস্থা। এ প্রতিষ্ঠানটি প্রজাতন্ত্রের বেসামরিক কাজের জন্য মেধাবী ও যোগ্য নাগরিকদের বাছাইয়ের কাজ করে। এজন্য সংস্থাটি প্রতিযোগিতামূলক পরীক্ষা নেওয়ার ব্যবস্থা গ্রহণ করে। কর্মকমিশন বাংলাদেশ সরকারের বিভিন্ন মন্ত্রণালয় বা বিভাগকে তাদের নিয়ন্ত্রণাধীন বিভিন্ন সার্ভিস বা পদে নিয়োগকৃতদের পদোন্নতি এবং বদলি সংক্রান্ত বিষয়েও নীতিমালা প্রণয়নের পরামর্শ প্রদান করে। উদ্দীপকে দেখা যায়, আরমান আহমেদ একটি গুরুত্বপূর্ণ সাংবিধানিক পদে অধিষ্ঠিত আছেন। উক্ত প্রতিষ্ঠান প্রজাতন্ত্রের কর্মে নিয়োগদানের জন্য যোগ্যতাসম্পন্ন, মেধাবী ও দক্ষ লোক বাছাইয়ের কাজ করে। বাংলাদেশে এরূপ কাজ করে এমন একটি প্রতিষ্ঠান হলো বাংলাদেশ সরকারি কর্মকমিশন। তাই বলা যায়, উদ্দীপকের সাথে সাদৃশ্যপূর্ণ সাংবিধানিক প্রতিষ্ঠান হলো বাংলাদেশ সরকারি কর্মকমিশন।"
        },
        {
          "label": "ঘ",
          "question": "উদ্দীপকে বর্ণিত প্রতিষ্ঠানের ভূমিকার উপর রাষ্ট্রের উন্নয়ন নির্ভরশীল। বিশ্লেষণ করো।",
          "explanation": "উদ্দীপকে বর্ণিত প্রতিষ্ঠান অর্থাৎ বাংলাদেশ সরকারি কর্মকমিশনের ভূমিকার উপর রাষ্ট্রের উন্নয়ন নির্ভরশীল- উক্তিটি সঠিক। আধুনিক রাষ্ট্র পরিচালনায় সরকার কাঠামোয় মেধাবী ও দক্ষ কর্মকতা-কর্মচারীর গুরুত্ব অপরিসীম। এজন্য বিশ্বের প্রায় সকল রাষ্ট্রে মেধার ভিত্তিতে কর্মকর্তা বাছাইয়ের প্রক্রিয়া লক্ষ করা যায়। মেধা যাচাইয়ের ভিত্তিতে যোগ্যতাসম্পন্ন লোক বাছাইয়ের জন্য একটি নিরপেক্ষ প্রতিষ্ঠানের প্রয়োজন রয়েছে। বাংলাদেশের এমন একটি প্রতিষ্ঠান হলো বাংলাদেশ সরকারি কর্মকমিশন। বাংলাদেশ সংবিধানের ১৩৭ নং অনুচ্ছেদে সরকারি কর্মকমিশন গঠনের কথা বলা হয়েছে। এছাড়াও সংবিধানে কর্মকমিশনের কার্যাবলি সম্পর্কে বিধানাবলি সন্নিবেশিত আছে। এ বিধানাবলি অনুসারে কমিশন প্রজাতন্ত্রের কাজে দক্ষ ও উপযুক্ত কর্মচারী নিয়োগের উদ্দেশ্যে প্রাথমিক বাছাই পরীক্ষা, লিখিত ও মৌখিক পরীক্ষা, ডাক্তারি পরীক্ষা, পুলিশি তদন্ত প্রভৃতি কার্যক্রম পরিচালনা করে। সততা ও নিরপেক্ষতার সাথে তারা প্রজাতন্ত্রের প্রশাসনিক কর্মকর্তা ও কর্মচারীদের বাছাই করে নিয়োগের জন্য সুপারিশ করেন। কর্মকমিশন যেহেতু নিয়োগের ক্ষেত্রে প্রার্থীর যোগ্যতাকে প্রাধান্য দেয়, তাই প্রকৃত মেধাবীরাই নিয়োগ পেয়ে থাকেন। আর সৎ, যোগ্য ও মেধাবীদের নিয়ে গড়ে ওঠা প্রশাসন সুষ্ঠু রাষ্ট্র পরিচালনায় গুরুত্বপূর্ণ ভূমিকা রাখতে পারে। এর ফলে সরকারের গৃহীত সিদ্ধান্তগুলো দ্রুত বাস্তবায়ন করা সম্ভব হয় এবং রাষ্ট্রের উন্নয়ন সাধিত হয়। উপরের আলোচনার প্রেক্ষিতে বলা যায়, সুষ্ঠুভাবে রাষ্ট্র পরিচালনা এবং এর সার্বিক উন্নয়নে উদ্দীপকে বর্ণিত সাংবিধানিক প্রতিষ্ঠান অর্থাৎ বাংলাদেশ সরকারি কর্মকমিশনের ভূমিকা অনেক গুরুত্বপূর্ণ।"
        }
      ]
    },
    {
      "number": "10",
      "uddipok": "সুজানা ছয় বছরের একটি শিশু। তার চেহারা-ও আবয়ব অন্যান্য শিশুদের মতো। তার মধ্যে সীমাবদ্ধ কিছু কাজ বা আচরণের সীমাবদ্ধতা দেখা যায়। সে অন্যদের তুলনায় একটু বেশিই বা কম সংবেদনশীল।",
      "tag": "BMARPC 23",
      "sub_questions": [
        {
          "label": "ক",
          "question": "HIV এর পূর্ণরূপ কী?",
          "explanation": "HIV এর পূর্ণরূপ 'Human Immuno Deficiency Virus'I"
        },
        {
          "label": "খ",
          "question": "দুর্নীতির মূল কারণগুলো কী কী?",
          "explanation": "দুর্নীতি একটি সামাজিক ব্যাধি। দুর্নীতি উন্নয়নশীল ও অনুন্নত দেশগুলোর একটি প্রধান ব্যাধি। এর কারণ হিসেবে প্রধানত মানুষের লোভ আর অন্যায় প্রভাব বিস্তারের আকাঙ্ক্ষাকে দায়ী করা যায়। দারিদ্র্য ও অসচ্ছলতাও অনেক ক্ষেত্রে দুর্নীতিতে মানুষকে প্রলুব্ধ করে। দেশপ্রেমের অভাব আর অসততা এ অন্যায় কাজ প্রতিরোধে মানুষের ইচ্ছাশক্তিকে দুর্বল করে দেয়।"
        },
        {
          "label": "গ",
          "question": "সুজানা কি ধরনের শিশু? বিশ্লেষণ করো।",
          "explanation": "উদ্দীপকের সুজানা প্রতিবন্ধিতার অন্যতম ধরন অটিজমে আক্রান্ত শিশু। সাধারণত অটিজমে আক্রান্ত শিশুদের শারীরিক গঠনে কোনো সমস্যা থাকে না এবং তাদের চেহারা, অবয়ব অন্যান্য সুস্থ ও স্বাভাবিক মানুষের মতোই হয়ে থাকে। অনেকক্ষেত্রে ছবি আঁকা, গান করা, কম্পিউটার চালনা বা গাণিতিক সমস্যা সমাধানসহ অনেক জটিল বিষয়ে এ ধরনের শিশু পারদর্শী হয়। সাধারণত অটিজমে আক্রান্ত শিশুদের যেসব বৈশিষ্ট্য পরিলক্ষিত হয় তন্মধ্যে উল্লেখযোগ্য হলো- মৌখিক বা অমৌখিক যোগাযোগে সীমাবদ্ধতা, আচরণের পুনরাবৃত্তি, শ্রবণ, দর্শন, গন্ধ, স্বাদ, স্পর্শ, ব্যথা, ভারসাম্য ও চলনে অন্যদের তুলনায় বেশি বা কম সংবেদনশীলতা, অস্বাভাবিক শারীরিক অঙ্গভঙ্গি প্রভৃতি। উদ্দীপকে বলা হয়েছে, সুজানা ছয় বছর বয়সের একটি শিশু। তার চেহারা ও অবয়ব অন্য শিশুদের মতো নয়। কিন্তু তার মধ্যে আচরণের সীমাবদ্ধতার কিছু প্রবণতা লক্ষ করা যায়। সে অন্যদের তুলনায় একটু কম বা বেশি সংবেদনশীল। তার শারীরিক ও মানসিক এ বৈশিষ্ট্যের সাথে অটিজমে আক্রান্ত শিশুদের মিল রয়েছে। অটিজম বা আত্মসংবৃতি মস্তিষ্কের স্বাভাবিক বিকাশজনিত প্রতিবন্ধকতা, যা শিশুর বয়স তিন বছর হওয়ার পূর্বেই প্রকাশ পায়। এ ধরনের শিশুরা সামাজিক আচরণে দুর্বল। একই কাজ বারবার করার প্রবণতা থেকে তাদের শনাক্ত করা যায়। তাই বলা যায় যে, উদ্দীপকের সুজানা অটিজমে আক্রান্ত প্রতিবন্ধী শিশু।"
        },
        {
          "label": "ঘ",
          "question": "প্রয়োজনীয় সহযোগিতা পেলে সুজানা অন্যান্য শিশুদের মত একদিন মানবসম্পদে পরিণত হবে। ব্যাখ্যা করো।",
          "explanation": "হ্যাঁ, প্রয়োজনীয় সহযোগিতা পেলে সুজানার মতো প্রতিবন্ধী শিশুরা একদিন সম্পদে পরিণত হবে বলে আমি মনে করি। প্রতিবন্ধীরা আমাদের সমাজেরই অবিচ্ছেদ্য অংশ। এদেরকে সমাজের উন্নয়নমূলক কর্মকাণ্ডে অন্তর্ভুক্ত করা প্রয়োজন। তাহলেই দেশের সার্বিক উন্নয়ন সম্ভব। আর এজন্য সর্বস্তরের মানুষের সহযোগিতা প্রয়োজন। উদ্দীপকের জনির মতো আমাদের সমাজের প্রতিবন্ধীরা বিভিন্ন রকমের সমস্যার সম্মুখীন হয়ে থাকে। এসব সমস্যা সমাধান করে তাদেরকে ন্যায়সঙ্গত অধিকার দিতে হবে। তাদের প্রতি সমাজের মানুষের নেতিবাচক দৃষ্টিভঙ্গির পরিবর্তন করতে হবে। তাহলে তারা প্রতিভার বিকাশ ঘটিয়ে সমাজের সর্বস্তরে গুরুত্বপূর্ণ ভূমিকা পালন করতে পারবে। সরকারি ও বেসরকারিভাবে প্রতিবন্ধীদের আর্থিক ও সামাজিক সহায়তা দিতে হবে। এতে তারা আত্মপ্রত্যয়ী হয়ে উঠবে। প্রতিবন্ধীদেরকে উন্নয়নের ক্ষেত্রে প্রতিনিধিত্ব করার সুযোগ দেওয়া উচিত। তাদের জন্য কাজের ব্যবস্থা এবং ন্যায্য মজুরি নিশ্চিত করতে হবে। এছাড়াও প্রতিবন্ধীদের জন্য আইন প্রণয়ন ও তা বাস্তবায়ন করতে হবে। তাহলে সার্বিক নিরাপত্তা পেয়ে তারা নিজের ও সমাজের জন্য কাজ করতে পারবে। আলোকিত মানুষ হয়ে সমাজকে উজ্জ্বল করতে ভূমিকা রাখবে। উপরের আলোচনার পরিপ্রেক্ষিতে বলা যায়, প্রতিবন্ধীদের প্রতি সঠিক দায়িত্ব পালন করতে পারলে তারা আর সমাজের বোঝা হয়ে থাকবে না। তারাও নিজেদের প্রতিভার বিকাশ ঘটিয়ে আলোকিত সমাজ গড়ার কর্ণধার হতে পারবে।"
        }
      ]
    },
    {
      "number": "11",
      "uddipok": "বর্তমানে পৃথিবীর তাপমাত্রা বহু গুণ বৃদ্ধি পেয়েছে। সমুদ্রের বুকে হারিয়ে যাচ্ছে নানা প্রজাতি জীব। পরিবর্তিত হচ্ছে আবহাওয়া।",
      "tag": "BMARPC 23",
      "sub_questions": [
        {
          "label": "ক",
          "question": "দুর্নীতি কী?",
          "explanation": "যে সকল কর্মকাণ্ডে প্রচলিত সামাজিক নিয়ম-নীতির পরিপন্থি এবং সাধারণভাবে বিবেকের কাছে গ্রহণযোগ্য তাকেই দুর্নীতি বলে।"
        },
        {
          "label": "খ",
          "question": "খাদ্যে ভেজাল বলতে কী বোঝ?",
          "explanation": "খাদ্যে ভেজাল বলতে বোঝায় প্রাকৃতিক ও স্বাভাবিক উপায়ে খাদ্যদ্রব্য প্রস্তুত না করে মানসম্পন্ন খাদ্যে নিম্নমানের ও অস্বাস্থ্যকর উপাদান মেশানো। খাদ্যে ভেজাল একটি মারাত্মক সামাজিক অপরাধ। ভালো ও উৎকৃষ্ট মানের খাদ্যের সাথে নিকৃষ্টমানের কিংবা জনস্বাস্থ্যের জন্য ক্ষতিকর বিষাক্ত রাসায়নিক পদার্থ অথবা রং মেশানো খাদ্য ভেজাল বলে গণ্য। খাদ্যে ভেজাল বিষয়টি সাধারণত দুইভাগে সম্পন্ন হয়। যথা- অনিচ্ছাকৃত বা অসাবধানতাবশত এবং ইচ্ছাকৃত। মাছ, মাংস, ফল অথবা সবজিতে ক্ষতিকর বিষাক্ত রাসায়নিক দ্রব্য যেমন- ক্যালসিয়াম কার্বাইড, ইথিলিন ও ফরমালিন মেশানো খাদ্যে ভেজালের উদাহরণ।"
        },
        {
          "label": "গ",
          "question": "বাংলাদেশে অবস্থায় প্রভাব ব্যাখ্যা করো।",
          "explanation": "উদ্দীপকে বর্ণিত জলবায়ু পরিবর্তন বাংলাদেশের প্রকৃতিতে নেতিবাচক প্রভাব তৈরি করছে। জলবায়ু পরিবর্তনের কারণে বাংলাদেশে প্রাকৃতিক দুর্যোগের হার বৃদ্ধি পাচ্ছে, যেমন- প্রলয়ঙ্করী ঝড়, খরা বা বন্যার প্রবণতা দিন দিন বৃদ্ধি পাচ্ছে। ফলে এদেশের মানুষের জীবনযাত্রা নানাভাবে ক্ষতিগ্রস্ত হচ্ছে। গত কয়েকবছরে এদেশে সিডর ও আইলার মতো ঝড় ও জলোচ্ছ্বাস হয়েছে। বাংলাদেশের উত্তরাঞ্চলে ইতোমধ্যে বন্যার প্রবণতা দেখা দিয়েছে।' জলবায়ু পরিবর্তনের ফলে এদেশের নদ-নদীগুলোর স্বাভাবিক নাব্যতা হ্রাস পেয়েছে। অতিবৃষ্টি এবং অনাবৃষ্টির ফলে কৃষিব্যবস্থা ক্ষতির সম্মুখীন হচ্ছে। সমুদ্রপৃষ্ঠের উচ্চতা বৃদ্ধি পাওয়ায় উপকূলীয় এলাকায় লবণাক্ত পানি প্রবেশ করে ফসল ও উদ্ভিদের ক্ষয়ক্ষতি ঘটছে। উদ্দীপকে দেখা যায়, বর্তমানে পৃথিবীর তাপমাত্রা বহুগুণ বৃদ্ধি পেয়েছে। ফলে পরিবর্তিত হচ্ছে আবহাওয়া এবং সমুদ্রের বুকে হারিয়ে যাচ্ছে নানা প্রজাতির জীব। এখান জলবায়ু পরিবর্তনের প্রতি ইঙ্গিত করা হয়েছে। বর্তমানে বাংলাদেশের প্রকৃতিতে জলবায়ু পরিবর্তন নানাবিধ নেতিবাচক প্রভাব তৈরি করছে। যেমনটি উপরিউক্ত আলোচনার বিষয়টি ফুটে উঠেছে।"
        },
        {
          "label": "ঘ",
          "question": "উক্ত সমস্যা মোকাবিলায় তোমার সুপারিশ কী?",
          "explanation": "উদ্দীপকে বর্ণিত জলবায়ু পরিবর্তনজনিত সমস্যা মোকাবিলায় বাংলাদেশের নাগরিকের করণীয় নিম্নে আলোচিত হলো- জলবায়ু পরিবর্তনের ফলে এদেশে আঘাত হানছে নানা প্রাকৃতিক দুর্যোগ। তাই এ সমস্যা মোকাবিলায় একজন নাগরিককে অতিরিক্ত জীবাশ্ম জ্বালানির ব্যবহার হ্রাস করতে হবে। শিল্প-কারখানার বর্জ্য যেনো নদীর পানিতে না মিশে সেজন্য প্রয়োজনীয় ব্যবস্থা নিতে হবে। গাড়ির কালো ধোঁয়া নির্গমন যাতে কম হয় এজন্যে জনগণ ও সরকারকে সচেতন হতে হবে। সমুদ্রে তেজস্ক্রিয় বস্তু নিক্ষেপ থেকে বিরত থাকতে হবে। মাত্রাতিরিক্ত কৃত্রিম তন্তুর ব্যবহার হ্রাস করতে হবে। রাসায়নিক সার ও কীটনাশকের ব্যবহার কমাতে হবে। মানব বসতি কিংবা অন্য কোনো স্থাপনা নির্মাণে প্রাকৃতিক বন যেন উজাড় না হয় সেদিকে খেয়াল রাখতে হবে। অযথা পাহাড় কেটে প্রকৃতির ভারসাম্য নষ্ট করা যাবে না। নদী ভরাট করে নদীর স্বাভাবিক চলাচলে বিঘ্ন সৃষ্টি করা যাবে না। উপরিউক্ত কাজগুলো ছাড়াও একজন নাগরিক জলবায়ু পরিবর্তনজনিত সমস্যা মোকাবিলায় সেমিনারের আয়োজন করতে পারে, প্রিন্ট মিডিয়ায় সচেতনতামূলক প্রবন্ধ প্রকাশ করতে পারে। বিভিন্ন বেসরকারী সংস্থার সাথে সম্মিলিতভাবে কাজ করতে পারে। এছাড়াও এ ধরনের সমস্যার প্রতিকারমূলক ব্যবস্থা হিসেবে একজন নাগরিক মানুষের পরিবর্তিত পরিস্থিতির সাথে খাপ খাওয়ানোর জন্য অভিযোজন ক্ষমতা বৃদ্ধিতে ভূমিকা রাখতে পারেন এবং সম্মিলিতভাবে বৃক্ষরোপণ কর্মসূচি পালনের জন্য প্রয়োজনীয় ব্যবস্থা গ্রহণ করতে পারে।"
        }
      ]
    }
  ]
}