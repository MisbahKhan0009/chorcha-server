{
  "title": "যশোর বোর্ড ২০১৭",
  "subtitle": "অর্থনীতি (11)",
  "questions": [
    {
      "number": "1",
      "uddipok": "সম্প্রতি এক সেমিনারে বক্তারা মতামত প্রকাশ করেন যে, বাংলাদেশের অর্থনৈতিক অবস্থা প্রতিনিয়ত উন্নত হচ্ছে। বিশেষ করে গণতান্ত্রিক সরকারের আমলে দেশের অর্থনৈতিক অবস্থার যথেষ্ট পরিবর্তন হয়েছে। GDP তে প্রবৃদ্ধি বেড়েছে। জীবনযাত্রার মান উন্নত হয়েছে। GDP তে কৃষির অবদান কমেছে। মানবসম্পদসহ অন্যান্য খাতের উন্নয়ন সম্ভব হলে বাংলাদেশ ২০২১ সালের মধ্যে মধ্যম আয়ের দেশে পরিণত হবে বলে বক্তারা আশাবাদ ব্যক্ত করেন।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "কযে সমস্ত অর্থনৈতিক উপাদান অর্থনৈতিক উন্নয়নের ভিত্তি হিসেবে কাজ করে এবং যাদের অনুপস্থিতিতে অর্থনৈতিক কর্মকাণ্ড পরিচালনা ও উন্নয়ন কার্যক্রমকে অব্যাহত রাখা সম্ভব হয় না, সেগুলোকে অর্থনৈতিক অবকাঠামো বলে।"
        },
        {
          "label": "খ",
          "question": "",
          "explanation": "মুসলিম যুগকে বাংলার ইতিহাসে স্বর্ণযুগ বলা হয়। এ সময়ে দেশে বিভিন্ন ধরনের শিল্প গড়ে ওঠে। এ সময়ের উল্লেখযোগ্য শিল্পগুলো হলো- কার্পাস বস্তু শিল্প, মসলিন বস্তু শিল্প, নৌ-শিল্প, চিনিশিল্প, লৌহ শিল্প, কামান শিল্প, বারুদ শিল্প, ভোজ্য তেল শিল্প, অলংকার শিল্প ইত্যাদি। এ সময়ে দেশে রেশম শিল্পও গড়ে ওঠে। তখনকার বাংলায় সবচেয়ে বিখ্যাত শিল্প ছিল মসলিন বস্তু শিল্প। বাংলার মসলিন তখন সবচেয়ে মূল্যবান রপ্তানি পণ্য ছিল।"
        },
        {
          "label": "গ",
          "question": "",
          "explanation": "উদ্দীপকে বাংলাদেশের অর্থনীতির চলমান গতিধারা ও পরিবর্তনের একটি চিত্র তুলে ধরা হয়েছে। অতীতে বাংলাদেশে অর্থনৈতিক প্রবৃদ্ধি অর্জনে বিভিন্ন লক্ষ্যমাত্রা ধার্য করা হলেও বিভিন্ন সীমাবদ্ধতার কারণে তা বাস্তবায়িত হয়নি। কিন্তু সাম্প্রতিককালে নির্ধারিত লক্ষ্যমাত্রা অনুযায়ী, উচ্চ হারে প্রবৃদ্ধি অর্জিত হয়েছে। ২০১৩-১৪, ২০১৪-১৫, ২০১৫-১৬, ২০১৬-১৭, ২০১৭-১৮, ২০১৮-১৯ ও ২০২০-২১ অর্থবছরের প্রবৃদ্ধি যথাক্রমে ৬.০৬%, ৬.৫৫%, ৭.১%,৭.২৮%, ৭.৮৬%, ৮.১৩% ৫.৪৭% যা প্রবৃদ্ধির ক্রমোন্নয়ন নির্দেশ করে। আবার দেশের সঞ্চয়, বিনিয়োগ ও রপ্তানি বাণিজ্যে পরিবর্তনের গতিধারা লক্ষ করা যায়। ২০২০-২১ অর্থবছরে মোট দেশজ ও জাতীয় সঞ্চয়ের হার যথাক্রমে ২৪.২৭% ও ৩০.৩৯% এবং বিনিয়োগ দাঁড়িয়েছে ২৯.৯২ শতাংশ, যা পূর্বের তুলনায় অনেক বেশি। বিগত এক দশকে বাংলাদেশের জনগণের জীবনযাত্রার মানও অনেক উন্নত হয়েছে। এখন এ দেশের জনগণের মাথাপিছু আয় হলো ২২২৭ মার্কিন ডলার। এক দশক আগে এ আয় ছিল ৪৬৫ মার্কিন ডলার। অন্যদিকে, বিগত ৪-৫ বছরের তুলনায় বর্তমানে বাংলাদেশের কৃষি উৎপাদন যথেষ্ট বৃদ্ধি পেলেও জিডিপিতে তার অবদান কমে এসেছে। ২০২০-২১ অর্থবছরে দেশের জিডিপিতে সমন্বিত কৃষিখাতের অবদান ধরা হয় শতকরা ১৩.৪৭ ভাগ। দেশে শিল্প, সেবা ও ব্যবসা খাত ক্রমেই উন্নত হওয়ায় এমনটি দাঁড়িয়েছে। ২০২০-২১ অর্থবছরে জিডিপিতে শিল্প ও সেবা খাতের অবদান যথাক্রমে ৩৪.৯৯% ও ৫১.৫৩%। সুতরাং বলা যায়, বর্তমানে বাংলাদেশের অর্থনীতিতে পরিবর্তনের একটি ধারা লক্ষ করা যায়।"
        },
        {
          "label": "ঘ",
          "question": "",
          "explanation": "প্রদত্ত উদ্দীপকে বক্তরা এমন আশাবাদ ব্যক্ত করেছেন যে, ২০২১ সালের মধ্যে বাংলাদেশ একটি মধ্যম আয়ের দেশে পরিণত হবে। এমনটি হতে হলে যেসব পদক্ষেপ গ্রহণ করা দরকার নিচে তা আলোচনা করা হলো- বাংলাদেশকে ২০২১ সাল নাগাদ একটি মধ্যম আয়ের দেশে পরিণত করতে হলে সর্বপ্রথমে প্রয়োজন উচ্চহারে জিডিপি প্রবৃদ্ধি অর্জন। বর্তমানে এদেশে জিডিপির গড় প্রবৃদ্ধির হার ৬ শতাংশের ওপরে রয়েছে; ভবিষ্যতেও প্রবৃদ্ধির এ হার বজায় রাখতে হবে। এছাড়া ভবিষ্যতে বাংলাদেশকে একটি মধ্যম আয়ের দেশ হিসেবে বিবেচনা করতে হলে দারিদ্র্য বিমোচন করতে হবে। এ উদ্দেশ্যে দরিদ্র লোকদের জন্য কর্মমুখী শিক্ষার ব্যবস্থা, নারীর ক্ষমতায়ন, সামাজিক নিরাপত্তামূলক ব্যবস্থা জোরদারকরণ ইত্যাদি কর্মসূচি গ্রহণ করতে হবে। 'রূপকল্প ২০২১' অনুযায়ী, বাংলাদেশকে একটি মধ্যম আয়ের দেশে উন্নীত করতে হলে জনসংখ্যা বৃদ্ধির হার অবশ্যই নিয়ন্ত্রণ করতে হবে। এ উদ্দেশ্যে চলমান পরিবার পরিকল্পনা কর্মসূচিকে গতিশীল ও কার্যকর করে তুলতে হবে। সাম্প্রতিককালে নানা কারণে দেশে উচ্চ মুদ্রাস্ফীতি দেখা দিয়েছে। একে ঠিকমতো রুখতে না পারলে উন্নয়নের সকল প্রচেষ্টাই বিফলে যাবে। তাই অর্থনীতির সকল খাতে উৎপাদন বৃদ্ধি এবং সরকারের আর্থিক ও রাজস্ব নীতির সুষ্ঠু প্রয়োগের মাধ্যমে মুদ্রাস্ফীতিকে অবশ্যই নিয়ন্ত্রণে রাখতে হবে। তাছাড়া, দ্রুত অর্থনৈতিক উন্নয়নের জন্য শিল্পোন্নয়ন অপরিহার্য। এজন্য শিল্পক্ষেত্রে বিদ্যমান সমস্যাগুলোর সমাধান, যথোপযুক্ত শিল্পনীতি প্রণয়ন, দেশীয় কাঁচামালভিত্তিক শিল্প স্থাপন, পিপিপি-এর অধীনে ভারী শিল্প স্থাপন ইত্যাদি ব্যবস্থা গ্রহণ করতে হবে। উপরের আলোচনার আলোকে বলা যায়, দ্রুত অর্থনৈতিক উন্নয়নের জন্য যথাযথ ব্যবস্থা গ্রহণ করলে ২০২১ সালের মধ্যে বাংলাদেশ একটি মধ্যম আয়ের দেশে পরিণত হবে।"
        }
      ]
    },
    {
      "number": "2",
      "uddipok": "আব্দুর রহিম ৬ষ্ঠ শ্রেণিতে পড়া অবস্থায় পিতার মৃত্যু হয়। পৈত্রিক ২ বিঘা জমি, বাবার ঋণ এবং মা ও কয়েকজন ভাইবোন নিয়ে তার কর্মজীবন শুরু হয়। কৃষিকাজে বীজ, সার ও অন্যান্য উপকরণ কেনার জন্য প্রায়ই তাকে ঋণ গ্রহণ করতে হয়। তার উপর প্রাকৃতিক দুর্যোগ লেগেই আছে। বোনের বিয়ের জন্য তাকে অনেক টাকা ঋণ করতে হয়।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "যে খামারে পারিবারিক শ্রম ব্যবহার করে পরিবারের ভরণ-পোষণের জন্য প্রয়োজনীয় বিভিন্ন কৃষিপণ্য উৎপাদন করা হয় তাকে জীবননির্বাহী খামার বলে।"
        },
        {
          "label": "খ",
          "question": "",
          "explanation": "বাংলাদেশে কৃষিপণ্যের বিপণন ব্যবস্থায় বিভিন্ন সমস্যা বিদ্যমান, যার মধ্যে দুটি প্রধান সমস্যা নিম্নরূপ: বাংলাদেশে নিম্নমানের বীজ, শস্যোৎপাদনকালে প্রাকৃতিক বিপর্যয়, শস্যরোগ, পণ্য সংরক্ষণের অভাব ইত্যাদি কারণে উৎপাদিত কৃষিপণ্যের গুণগত মান নিম্ন হয়। তাছাড়া, পণ্যের সুষ্ঠু শ্রেণিবিভাগ, মান নির্ধারণ ও শনাক্তকরণের অভাবেও কৃষকরা পণ্যের উপযুক্ত দাম পায় না। এদেশে কৃষিপণ্য বিপণনের বিভিন্ন পর্যায়ে দালাল, ফড়িয়া, বেপারি, আড়তদার ইত্যাদি বিভিন্ন ধরনের মধ্যস্বত্বভোগী অবস্থান করে। এরা কৃষকদের অসুবিধার সুযোগ নিয়ে কম দামে পণ্য ক্রয় করে। এজন্য কৃষকরা তাদের উৎপাদনের উপযুক্ত দাম পায় না।"
        },
        {
          "label": "গ",
          "question": "",
          "explanation": "দরিদ্র কৃষক আব্দুর রহিম বিভিন্ন সময় বিভিন্ন কারণে ঋণ নিয়েছে। নিচে উদ্দীপকের ভিত্তিতে তার নেয়া ঋণগুলোর বিবরণ দেওয়া হলো- আব্দুর রহিমের বাবা একসময় জমি বন্ধক রেখে ব্যাংক থেকে ঋণ নেয়; কিন্তু পরে আর্থিক দুরবস্থার কারণে জীবদ্দশায় আর পরিশোধ করে যেতে পারেনি। পিতার মৃত্যুর পর উত্তরাধিকার সূত্রে জমিজমার মালিক হওয়ার সাথে সাথে তার ওপর পিতার নেয়া ঋণ পরিশোধের দায়- দায়িত্বও বর্তায়। জীবনের শুরুতে তাই ঋণ না নেয়া সত্ত্বেও সে ঋণজালে আবদ্ধ হয়। আব্দুর রহিম একজন দরিদ্র কৃষক। সে তার সীমিত জমিতে যা উৎপাদন করে তা দিয়ে কোনো রকমে পরিবারের ভরণপোষণ করে; ফসলের মৌসুম শেষে কৃষিকাজে বিনিয়োগ করার মতো কোনো উদ্বৃত্ত অর্থ তার হাতে থাকে না। তাই কৃষিকাজ পরিচালনার জন্য বিভিন্ন প্রয়োজনীয় কৃষি উপকরণ কেনার নিমিত্তে তাকে ঋণের শরণাপন্ন হতে হয়। কৃষিকাজের জন্য ঋণ নেয়া ছাড়াও আব্দুর রহিমকে অন্য কাজের জন্য ঋণ নিতে হয়। আর তা হলো- বোনের বিয়ের আনুষ্ঠানিকতা পালন। বোনের বিয়ের আনুষ্ঠানিকতা পালন একটি প্রয়োজনীয় সামাজিক দায়িত্ব; এর জন্য কিছু খরচ করতেই হয়। হাতে নগদ টাকা না থাকায় বোনের বিয়ের ব্যয় মেটানোর জন্যও আব্দুর রহিমকে ঋণের আশ্রয় নিতে হয়। এভাবে দেখা যায়, কৃষক আব্দুর রহিম বিভিন্ন সময়ে বিভিন্ন ধরনের ঋণ নিয়েছে।"
        },
        {
          "label": "ঘ",
          "question": "",
          "explanation": "আব্দুর রহিমের মতো কৃষকরা সময়ের ভিত্তিতে বিভিন্ন ধরনের ঋণ গ্রহণ করে। নিচে সেগুলো ব্যাখ্যা করা হলো- ১. স্বল্পমেয়াদি ঋণ: স্বল্পমেয়াদি ঋণ সাধারণত ছয় মাস থেকে এক বছরের জন্য প্রয়োজন হয়। জমির খাজনা পরিশোধ, বীজ ও সার ক্রয় প্রভৃতির জন্য কৃষকের এ ধরনের ঋণের প্রয়োজন হয়। এ হাড়াও গরু, ছাগল পালন, মুরগি ও মাছের খামার ইত্যাদি খাতে ব্যয়ের জন্য কৃষক এ ঋণ গ্রহণ করে। কখনো কখনো কৃষক গৃহীত কৃষিঋণ কৃষিকাজে ব্যয় করার পরিবর্তে বিভিন্ন অনুৎপাদনশীল খাতে ব্যয় করে। সাধারণত বিভিন্ন আচার-অনুষ্ঠান পালনের জন্য এ ধরনের ঋণ ব্যয় করা হয়। অনুৎপাদনশীল কাজের জন্য কোনো প্রাতিষ্ঠানিক উৎস থেকে ঋণ পাওয়া যায় না বলে কৃষককে এ ঋণের জন্য অপ্রাতিষ্ঠানিক উৎসের দিকে হাত বাড়াতে হয়। ফলে এ ঋণের সুদের হারও খুব বেশি হয়। কখনো কখনো কৃষক ভোগ ব্যয় নির্বাহের জন্যও স্বল্প মেয়াদে ঋণ নেয়। ২. মধ্যম মেয়াদি ঋণঃ এ ধরনের ঋণ এক বছর থেকে পাঁচ বছরের জন্য প্রয়োজন হয়। কৃষি-যন্ত্রপাতি যেমন- শ্যালো পাম্প মেশিন, স্প্রেয়ার, পাওয়ার টিলার, গরু-মহিষ ইত্যাদি ক্রয় করার জন্য কৃষক মধ্যমমেয়াদি ঋণ গ্রহণ করে। মধ্যম মেয়াদি ঋণের অর্থ ব্যয় করে তা থেকে প্রতিদান পেতে সময় লাগে। এ জন্য কৃষককে এ ঋণের বোঝা কয়েক বছর ধরেই টানতে হয়। ৩. দীর্ঘমেয়াদি ঋণ: দীর্ঘমেয়াদি ঋণ সাধারণত পাঁচ বছরের অধিক সময়ের জন্য গ্রহণ করা হয়। সাধারণত অবস্থাপন্ন কৃষকরাই এ ধরনের ঋণ গ্রহণ করে থাকে। কৃষিজমির স্থায়ী উন্নতি বিধান- যেমন, জমি ভরাটকরণ, জমি সমতলকরণ, জমির লবণাক্ততা দূরীকরণ ইত্যাদি প্রয়োজনে কৃষক এ ঋণ গ্রহণ করে। এভাবে আব্দুর রহিমের মতো কৃষকরা সময়ের ভিত্তিতে উল্লিখিত বিভিন্ন ধরনের ঋণ গ্রহণ করে থাকে।"
        }
      ]
    },
    {
      "number": "3",
      "uddipok": "দিনু বাঁশের কুলা, ঢাকি তৈরি ও বিক্রি করে। তার বউ সোহাগী তার এই কাজে সাহায্য করে। দিনুর পুঁজি কম থাকায় সে ব্যাংকে ঋণের জন্য যায়। কিন্তু জামানত দিতে না পারায় ব্যাংক তাকে ঋণ দেয় না। ফলে তাকে অনেক কষ্টে সংসার চালাতে হয়।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "যেসব শিল্প প্রতিষ্ঠান প্রধানত রপ্তানিযোগ্য দ্রব্যাদি উৎপাদন ও তা বিশ্বের বিভিন্ন দেশে রপ্তানি করে, সেগুলোকে রপ্তানিমুখী শিল্প বলে।"
        },
        {
          "label": "খ",
          "question": "",
          "explanation": "পিপিপির আওতায় প্রতিষ্ঠিত বিনিয়োগ কর্মকাণ্ডে প্রত্যক্ষ এবং পরোক্ষভাবে বিপুল কর্মসংস্থানের সুযোগ সৃষ্টি হয়। পিপিপির মাধ্যমে বিপুল পুঁজির সমাবেশ ঘটে এবং সৃষ্টি হয় বহুমুখী ও সম্প্রসারিত প্রতিষ্ঠান। এর আওতায় প্রতিষ্ঠিত বিনিয়োগ কর্মকাণ্ডে প্রত্যক্ষ ও পরোক্ষভাবে বিপুল কর্মসংস্থানের সুযোগ তৈরি হয়। ফলে একটি দেশে সংগত কারণেই কর্মসংস্থান বৃদ্ধি পায় এবং বেকারত্বের হার হ্রাস পায়।"
        },
        {
          "label": "গ",
          "question": "",
          "explanation": "উদ্দীপকে কুটিশিল্পের সমস্যার কথা বলা হয়েছে। সাধারণত স্বল্প মূলধন, সহজলভ্য কাঁচামাল ও অল্পসংখ্যক শ্রমিক দ্বারা পারিবারিক পরিবেশে কুটিরশিল্প পরিচালিত হয়। বাংলাদেশের একটি গুরুত্বপূর্ণ শিল্প হওয়া সত্ত্বেও এ শিল্পের অনেক সমস্যা রয়েছে। নিচে এর স্বরূপ ব্যাখ্যা করা হলো। উদ্দীপকের মাদাই ডালা, কুলা, ঝাকা, চাকি তৈরি ও বিক্রি করে। স্পষ্টটই তার এই কাজ কুটির শিল্পের অন্তর্গত। স্ত্রী, মা, ছেলে-মেয়েসহ পরিবারের সদস্যদের সহায়তায় মাদাই তার উৎপাদন কাজ পরিচালনা করে। বাংলাদেশে মাদাইয়ের মতো কুটিরশিল্পীরা সাধারণত দরিদ্র ও অসচ্ছল জীবনযাপন করে। তারা প্রয়োজনীয় পুঁজি সংগ্রহ ও বিনিয়োগ করতে পারে না। জামানতের অভাবে ব্যাংকও তাদেরকে ঋণ দিতে চায় না। এ শিল্পে পুরাতন ও অনুন্নত উৎপাদন পদ্ধতি অনুসৃত হয় বলে উৎপাদন মানসম্পন্ন হয় না এবং পরিমাণেও কম হয়। কুটির শিল্পের জন্য যেসব কাঁচামাল দরকার হয় তার যোগান অপর্যাপ্ত ও অনিয়মিত হওয়ায় অনেকক্ষেত্রে তার দাম বেশি হয়; ফলে উৎপাদন খরচও বৃদ্ধি পায়। এছাড়া বাংলাদেশে কুটির শিল্পের সমরূপ রাবার ও প্লাস্টিকের অনেক দ্রব্য আমদানি হওয়াতে কুটির শিল্পের চাহিদা হ্রাস পেয়েছে। এসব দ্রব্যের মান উন্নত ও দাম কম হওয়ায় দেশীয় কুটির শিল্পজাত দ্রব্যাদি কম বিক্রি হচ্ছে। উপরিউক্ত সমস্যা থাকার কারণে কুটিরশিল্প তার কাঙ্ক্ষিত লক্ষ্যে পৌছাতে পারছে না।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত কুটিরশিল্প বর্তমানে দেশের অর্থনীতিতে যথাযোগ্য ভূমিকা পালন করতে পারছে না। তাই এ শিল্পের সমস্যা দূরীকরণ তথা উন্নয়ন আবশ্যক। বাংলাদেশের কুটিরশিল্পে প্রাচীন উৎপাদন পদ্ধতির পরিবর্তে আধুনিক পদ্ধতি প্রবর্তন করতে হবে। এর ফলে উৎপাদন ব্যয় কমবে এবং উৎপাদিত দ্রব্যের মানও উন্নত হবে। কুটিরশিল্পে বিনিয়োগের স্বল্পতা দূর করার জন্য সহজ শর্তে ও কম সুদে প্রাতিষ্ঠানিক ঋণের ব্যবস্থা করতে হবে এবং কুটিরশিল্পে ব্যবহারযোগ্য বিভিন্ন ধরনের কাঁচামালের নিয়মিত যোগান নিশ্চিত করতে হবে। অন্যদিকে, বিভিন্ন প্রকার কুটিরশিল্পে নিয়োজিত কারিগরদের দক্ষতা বৃদ্ধির জন্য শিল্প প্রশিক্ষণ কর্মসূচির আওতায় কারিগরি শিক্ষা প্রতিষ্ঠান স্থাপন করতে হবে। তাছাড়া, কুটিরশিল্পকে বিদেশি প্রতিযোগিতার হাত থেকে রক্ষার উদ্দেশ্যে যথাযোগ্য নীতি গ্রহণ করতে হবে। বাংলাদেশের গ্রামাঞ্চলে ছড়িয়ে থাকা কুটিরশিল্প কারখানাগুলোতে নিরবচ্ছিন্ন বিদ্যুৎ সরবরাহ নিশ্চিত করতে হবে। উল্লিখিত পদক্ষেপগুলো গ্রহণ এবং বাস্তবায়ন করা হলে বাংলাদেশের কুটিরশিল্পের সমস্যাবলির সমাধান সম্ভব হবে বলে আমি মনে করি।"
        }
      ]
    },
    {
      "number": "4",
      "uddipok": "করিম খুলনায় জুট মিলে কাজ করে। সে মিলের পাশেই বস্তিতে বসবাস করে। সেখানে অস্বাস্থ্যকর পরিবেশে অনেক লোকের বাস। নাই পয়ঃনিষ্কাশন ও রাস্তাঘাটের সুবিধা। আমাশয়, কলেরা, ডায়রিয়া প্রভৃতি রোগ লেগেই আছে। একদিন টেলিভিশন দেখে সে জানতে পারল- এ দেশের স্বাস্থ্যগত সমস্যা, পরিবেশ দূষণ প্রভৃতি জনসংখ্যা বেশি হওয়ার কারণেই হচ্ছে।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "জনসংখ্যার ঘনত্ব বলতে কোনো দেশে একটি নির্দিষ্ট সময়ে প্রতি বর্গকিলোমিটারে কতজন লোক স্থায়ীভাবে বাস করে তা বোঝায়।"
        },
        {
          "label": "খ",
          "question": "",
          "explanation": "প্রশিক্ষণের মাধ্যমে কোনো ব্যক্তি নির্দিষ্ট কোনো কাজে দক্ষতা অর্জনের মাধ্যমে মানসম্পদে পরিণত হয়। কোনো একটি কাজ সুষ্ঠু ও নির্ভুলভাবে করার জন্য বিজ্ঞানসম্মত উপায়ে তা বার বার করাই হলো প্রশিক্ষণ। কোনো কাজের জন্য প্রশিক্ষণ মানুষকে ঐ কাজটি কার্যকর ও ফলপ্রসূ উপায়ে সম্পাদন করতে সাহায্য করে। প্রশিক্ষণ মানুষকে উৎপাদনশীল করে তার শ্রমের গুণগত মান বাড়ায়। প্রশিক্ষণ যত উন্নত পদ্ধতিতে প্রদান করা হয় মানুষ ততই তার কাজে দক্ষ হয়ে ওঠে। এ জন্যই বলা হয়- প্রশিক্ষণ মানবসম্পদ উন্নয়নে সহায়তা করে।"
        },
        {
          "label": "গ",
          "question": "",
          "explanation": "নিচে উদ্দীপকের আলোকে বাংলাদেশে জনসংখ্যা বৃদ্ধির প্রভাবসমূহ ব্যাখ্যা করা হলো- বাংলাদেশে জনাধিক্যের কারণে বাসস্থান সমস্যা প্রকট। শহরে বসবাসকারী বেশির ভাগ মানুষেরই নিজস্ব কোনো ঘর-বাড়ি নেই। বিপুল সংখ্যক ছিন্নমূল মানুষ রাস্তা, রেল লাইন, ড্রেন ইত্যাদির আশপাশে যত্রতত্র কুঁড়েঘর তুলে অত্যন্ত অস্বাস্থ্যকর, ঘিঞ্জি ও জনাকীর্ণ পরিবেশে বসবাস করে। বড় বড় শহরের আশপাশের বস্তি এলাকায় বিপুল সংখ্যক লোক গাদাগাদি করে বাস করে, যেখানে নেই কোনো স্বাস্থ্যসম্মত পয়ঃনিষ্কাশন ব্যবস্থা ও পরিচ্ছন্ন রাস্তাঘাট। বিভিন্ন ধরনের প্রাণঘাতী রোগ-বালাই যেখানে মানুষের নিত্য সহচর। বাংলাদেশে বর্তমানে চিকিৎসার সুবিধা প্রয়োজনের তুলনায় অপ্রতুল। সরকারি হাসপাতাল ও চিকিৎসকের স্বল্পতা, চিকিৎসা সরঞ্জামাদির অভাব, হাসপাতাল থেকে প্রয়োজনীয় ওষুধ না পাওয়া ইত্যাদি সরকারি খাতের চিকিৎসা সমস্যাকে প্রকট করে তুলেছে। এছাড়া, বেশি জনসংখ্যা এবং জনসংখ্যার অধিক ঘনত্ব দেশের সর্বত্র বিভিন্নভাবে পরিবেশ দূষিত করছে। খাদ্যোৎপাদন বৃদ্ধির জন্য কৃত্রিম সার ও কীটনাশক ব্যবহার করায় গ্রামাঞ্চলের পানি ও বাতাস দূষিত হচ্ছে। শহরাঞ্চলে অধিক যানবাহন, কলকারখানা, ইটের ভাটা ইত্যাদি থেকে নির্গত কার্বন ডাই-অক্সাইড মিশ্রিত ধোঁয়া ও কলকারখানার বর্জ্য বাতাস দূষিত করছে। সুতরাং উদ্দীপকের আলোকে বলা যায়, বাংলাদেশে অধিক জনসংখ্যা উন্নয়নের পথে একটি বড় অন্তরায়।"
        },
        {
          "label": "ঘ",
          "question": "",
          "explanation": "উদ্দীপকে করিমের সমস্যা বা জনসংখ্যা সমস্যা একটি সর্বজনীন ও জটিল সমস্যা, যা সমাধানে নিম্নোক্ত পদক্ষেপগুলো গ্রহণ করা যেতে পারে। পরিবার পরিকল্পনা কর্মসূচির মাধ্যমে সুপরিকল্পিত উপায়ে উচ্চ জন্মহার কমিয়ে জনসংখ্যা নিয়ন্ত্রণ করা যায়। এভাবে উচ্চ জন্মহার কমিয়ে সীমিত সম্পদের সাথে জনসংখ্যার সামঞ্জস্য বিধান করে জনসংখ্যার ঘনত্ব হ্রাস করা যায় এবং সামাজিক সুযোগ-সুবিধা জনগণের নিকট সহজলভ্য করা যায়। জনসংখ্যা সমস্যা সমাধানের অন্যতম আরেকটি উপায় হচ্ছে দরিদ্র জনগণের জীবনযাত্রার মান উন্নত করা। জীবনযাত্রার মান উন্নত হলে লোক তা বজায় রাখার স্বার্থেই পরিবারের আয়তন ছোট রাখবে ফলে জনসংখ্যা বৃদ্ধি রোধ করা যাবে। শিক্ষার প্রসার অধিক জনসংখ্যা রোধে সহায়তা করে। শিক্ষিত মানুষ অনেক আগেই অতিরিক্ত জনসংখ্যার কুফল সম্পর্কে অবহিত হয়ে পরিবার ছোট রাখে। শিক্ষা ধর্মীয় কুসংস্কার দূর করে যা জনসংখ্যা বৃদ্ধি রোধে সহায়তা করে। আবার নারী শিক্ষা একদিকে নারীকে কর্মসংস্থানে সহায়তা করে এবং অন্যদিকে, কাজ-কর্মে জড়িত রেখে পরিবার ছোট রাখতে উদ্বুদ্ধ করে। এছাড়াও অর্থনৈতিক উন্নয়ন হলো জনসংখ্যা সমস্যা সমাধানের অন্যতম উপায়। সুষ্ঠু পরিকল্পনার মাধ্যমে যদি দেশের কৃষি, শিল্প ও সেবা খাতের উন্নতি ঘটানো যায়, তাহলে লোকের মাথাপিছু আয় বাড়বে, মানুষ সুখ ও স্বাচ্ছন্দ্যময় জীবনযাপন করবে। পরিণামে সে আপনা-আপনি জনসংখ্যা নিয়ন্ত্রণে আগ্রহী হয়ে উঠবে। উপরিল্লিখিত পদক্ষেপগুলো গ্রহণের মাধ্যমে প্রকৃতপক্ষে করিমের মতো লোকদের সমস্যার সমাধান হতে পারে।"
        }
      ]
    },
    {
      "number": "5",
      "uddipok": "বাংলাদেশে কৃষিতে নীরব বিপ্লব সাধিত হয়েছে। হাওর, বাওড় ও উপকূলীয় এলাকায়ও এখন ধান চাষ হচ্ছে। সার, বীজ ও আধুনিক কৃষিপ্রযুক্তি ব্যবহারের মাধ্যমে কৃষির উৎপাদন বৃদ্ধি পাচ্ছে। ফলে খাদ্য ঘাটতি অনেক কমেছে। এছাড়াও সরকার খাদ্য নিরাপত্তার জন্য খাদ্যশস্য আমদানি, আপদকালীন মজুদ ও কৃষি গবেষণার উপর গুরুত্ব দিয়েছেন।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "খাদ্য নিরাপত্তা এমন এক অবস্থাকে নির্দেশ করে, যেখানে দেশের সব মানুষ সবসময় বাহ্যিক ও অর্থনৈতিক দিক থেকে তাদের প্রয়োজনমতো খাদ্য সংগ্রহের ক্ষমতা রাখে।"
        },
        {
          "label": "খ",
          "question": "",
          "explanation": "খাদ্য প্রাপ্যতাই খাদ্য নিরাপত্তার জন্য যথেষ্ট নয়।খাদ্যের প্রাপ্যতা, খাদ্য সংগ্রহের ক্ষমতা এবং খাদ্যের সদ্ব্যবহার- খাদ্য নিরাপত্তার এসব দিক এককভাবে খাদ্য নিরাপত্তা নিশ্চিত করতে পারে না। খাদ্যের প্রাপ্যতা যথেষ্ট থাকা সত্ত্বেও যদি পরিবারের খাদ্যের ক্রয় যোগ্যতা না থাকে বা পরিবারের খাদ্য ক্রয়যোগ্যতা আছে কিন্তু ভেজালমুক্ত ও পুষ্টিকর খাদ্য সংগ্রহের ক্ষমতা নেই, তাহলেও খাদ্য নিরাপত্তা নিশ্চিত হয় না।"
        },
        {
          "label": "গ",
          "question": "",
          "explanation": "উদ্দীপকে দেশে খাদ্য নিরাপত্তা নিশ্চিতকরণের জন্য সরকার কর্তৃক বিভিন্ন কর্মসূচি গ্রহণের কথা বলা হয়েছে। বাংলাদেশে কৃষি জমির পরিমাণ নিতান্তই সীমিত। তাই খাদ্য নিরাপত্তা অর্জনের উদ্দেশ্যে খাদ্যোৎপাদন বৃদ্ধির জন্য চাষের জমির আওতা বৃদ্ধির পদক্ষেপ গ্রহণ করা হয়েছে। এক্ষেত্রে সরকার দেশের হাওর-বাঁওড়, পানি নিষ্কাশন ও পানিসেচের ব্যবস্থা এবং সমুদ্র উপকূলবর্তী এলাকায় জমির লবণাক্ততা দূর করে কৃষি জমির আওতা বৃদ্ধি করেছে। এছাড়া, খাদ্যোৎপাদন লক্ষ্যণীয়ভাবে বৃদ্ধির লক্ষ্যে কৃষি উপকরণে ভর্তুকি বৃদ্ধি, কৃষি উপকরণ সহজলভ্যকরণ এবং কৃষিঋণের আওতা বৃদ্ধি ও প্রাপ্তি সহজীকরণ করা হয়েছে। ইতোমধ্যে সরকার দেশে ১.৪ কোটি কৃষক পরিবারের মধ্যে উপকরণ সহায়তা কার্ড বিতরণ করেছে। খাদ্য নিরাপত্তা অর্জনের অংশ হিসেবে অভ্যন্তরীণ খাদ্যশস্য সংগ্রহ অভিযান জোরদার ও খাদ্য আমদানির পরিমাণ বাড়ানো হয়েছে। সরকার বর্তমানে প্রতিবছর গড়ে ১০ লক্ষ মে. টন খাদ্য মজুত করে। অন্যদিকে, কৃষকের চাহিদা ও বাজার চাহিদাভিত্তিক কীটপতঙ্গ, রোগবালাইমুক্ত, খরাসহিষ্ণু আবহাওয়া ও পরিবেশ উপযোগী শস্যের জাত ও প্রযুক্তির উদ্ভাবন করা হয়েছে। ইতোমধ্যে পরমাণু ও বায়োটেকনোলজি পদ্ধতি ব্যবহার করে লবণাক্ততাসহিষ্ণু এবং স্বল্পসময়ের শস্যের জাত ও প্রযুক্তি উদ্ভাবন এবং মাঠপর্যায়ে সম্প্রসারণ করা হয়েছে।"
        },
        {
          "label": "ঘ",
          "question": "",
          "explanation": "উদ্দীপকে বাংলাদেশে খাদ্য নিরাপত্তা নিশ্চিতকরণের জন্য বিভিন্ন পদক্ষেপ গ্রহণের কথা বলা হয়েছে। এ ব্যাপারে আরো যেসব পদক্ষেপ গ্রহণ করা যায় সেগুলো নিম্নরূপ- ফসল উৎপাদনের পরিমাণ বৃদ্ধির জন্য আত্মপোষণমূলক চাষাবাদের পরিবর্তে বাণিজ্যিকভিত্তিতে চাষাবাদ করা প্রয়োজন। মুনাফা অর্জনের উদ্দেশ্যে বাণিজ্যিকভিত্তিতে খাদ্যশস্য ও অন্যান্য খাদ্যের উৎপাদন শুরু করলে দেশে সার্বিকভাবে খাদ্যের যোগান বাড়বে। খাদ্যের যোগান বিপুলভাবে বৃদ্ধির জন্য কৃষি-উৎপাদন কৌশলের যুগোপযোগী পরিবর্তন আবশ্যক। এক্ষেত্রে শস্যের ক্রমাবর্তন, বহুমুখী শস্যোৎপাদন বিন্যাস ইত্যাদি চাষ পদ্ধতি প্রবর্তন করতে হবে। খাদ্যের সার্বিক যোগান বাড়ানোর জন্য ভুট্টা, আলু, ডাল, তেলবীজ, শাক- সবজি, ফলমূল, মাছ, মাংস, দুধ, ডিম ইত্যাদিও অধিক পরিমাণে উৎপাদনের ব্যবস্থা করতে হবে। এগুলোর উৎপাদন বাড়লে জনসাধারণের খাদ্যের মানও উন্নত হবে। খাদ্যাভ্যাস পরিবর্তনের দ্বারাও খাদ্য-চাহিদার সাথে খাদ্যের যোগানের সামঞ্জস্য বিধান করা যায়। ভাত ও রুটির সাথে বেশি পরিমাণে আলু, সবজি ইত্যাদি গ্রহণ করলে চাল ও গমের চাহিদা কমবে এবং তার যোগান চাহিদার সাথে অনেকটাই সামঞ্জস্যপূর্ণ হবে। এছাড়াও, দেশে খাদ্যের যোগান বাড়াতে হলে কৃষকদের খাদ্যশস্যসহ বিভিন্ন ধরনের খাদ্য উৎপাদনের উদ্ভাবিত নবতর উৎপাদন পদ্ধতি সম্পর্কে অবহিত করতে হবে। একই সাথে উৎপাদিত খাদ্য দেশে-বিদেশে যাতে প্রতিযোগিতামূলক দামে বিক্রি করা যায় তারও ব্যবস্থা করতে হবে। এ কাজে তথ্য ও প্রযুক্তির যথাযথ ব্যবহার করা যায়। সুতরাং বলা যায়, বাংলাদেশের প্রেক্ষিতে খাদ্য নিরাপত্তা অর্জনের জন্য উদ্দীপকে উল্লেখিত পদক্ষেপ ছাড়াও উপরিউল্লেখিত পদক্ষেপগুলোও প্রয়োগ করা যেতে পারে।"
        }
      ]
    },
    {
      "number": "6",
      "uddipok": "আতিক একজন মুদি দোকানদার। সেই সাথে সে শেয়ারবাজারে শেয়ার কেনা- বেচাও করে। সে শেয়ারের দাম কমলে শেয়ার কেনে ও দাম বাড়লে শেয়ার বিক্রি করে। এতে আতিক সাহেব লাভবান হতে থাকে এবং তার পুঁজির পরিমাণ বাড়তে থাকে এবং তাকে দেখে অনেকে শেয়ার ব্যবসায় আকৃষ্ট হয়।",
      "tag": "JB 17,BB 17",
      "sub_questions": [
        {
          "label": "ক",
          "question": "",
          "explanation": "কোনো ব্যবসায় প্রতিষ্ঠানের আর্থিক পরিকল্পনা, সমন্বয়সাধন, নিয়ন্ত্রণ এবং তাদের প্রয়োগ সংক্রান্ত কার্যাবলিকে অর্থায়ন বলে।"
        },
        {
          "label": "খ",
          "question": "",
          "explanation": "অর্থায়নের উৎস হিসেবে শেয়ার ও বন্ড উভয় মার্কেটের বৈশিষ্ট্যগুলো তুলনা করে এদের মধ্যে পার্থক্য নির্ণয় করা যায়। ১. সুদের হারের সাথে শেয়ারবাজারের কোনো সম্পর্ক নেই। শেয়ারহোল্ডাররা কোম্পানির মালিক এবং কোম্পানির লভ্যাংশ লাভ করে থাকে। অন্যদিকে, সুদের হারের সাথে বন্ডমার্কেট সরাসরি সম্পর্কযুক্ত। কারণ বন্ডের মূল্য সুদের হারের উঠানামার সাথে সাথে উঠানামা করে থাকে। ২. শেয়ারমার্কেটের মাধ্যমে অর্থায়নে কোনোরূপ ঝুঁকি নেই। কারণ- এখান থেকে পুঁজি সংগ্রহ করলে ঐ পুঁজির জন্য সুদ গুনতে হয় না। কিন্তু বন্ডমার্কেটের মাধ্যমে অর্থায়ন করলে বন্ডের সুদ না দিতে পারার ঝুঁকি আছে।"
        },
        {
          "label": "গ",
          "question": "",
          "explanation": "উদ্দীপকে উল্লিখিত আতিক সাহেবের শেয়ার হলো মাধ্যমিক বা সেকেন্ডারি শেয়ার। প্রাথমিক শেয়ারের মালিকগণ যখন তাদের শেয়ার বিক্রি করে তখন তা মাধ্যমিক শেয়ারে রূপান্তরিত হয়। অর্থাৎ প্রাথমিক শেয়ারের মালিকানা বদল হয়ে প্রথম ক্রেতার নিকট হতে অন্য কোনো ক্রেতার নিকট হস্তান্তরিত হলে তাকে সেকেন্ডারি শেয়ার বলে। সেকেন্ডারি শেয়ার প্রকৃতপক্ষে স্বাধীন অস্তিত্ববিশিষ্ট কোনো শেয়ার নয়। প্রাথমিক শেয়ারই শেয়ারবাজারে ক্রয়-বিক্রয় হলে তা সেকেন্ডারি শেয়ার বলে বিবেচিত হয়। এ শেয়ারের দাম তার চাহিদা ও যোগানের ভিত্তিতে নির্ধারিত হয়। তাই চাহিদা ও যোগানের ঘাত-প্রতিঘাতে নিয়মিতই এর দাম পরিবর্তিত হয়। শেয়ারবাজারের যেকোনো সদস্য এ শেয়ার ক্রয়- বিক্রয়ের স্বাধীনতা ভোগ করে। প্রাথমিক শেয়ার ক্রয়ের মতো এ শেয়ার ক্রয়ের জন্য আবেদন করতে হয় না। এছাড়া, এ শেয়ারের মালিক শেয়ারের সংখ্যানুপাতে বোনাস ও বোনাস শেয়ার পায় এবং রাইট শেয়ার ক্রয়ের সুবিধা ভোগ করে।"
        },
        {
          "label": "ঘ",
          "question": "",
          "explanation": "আতিক সাহেবের পুঁজি গঠনে শেয়ার বাজার নানাভাবে ভূমিকা রাখে। শেয়াবাজারে বিশেষ করে সেকেন্ডারি শেয়ার মার্কটে বিভিন্ন কোম্পানির শেয়ার প্রতিনিয়ত বেচাকেনা হয়। এর ফলে পুঁজির গতিশীলতা এবং উৎপাদনশীলতা বৃদ্ধি পায়। তাছাড়া, দেশে অনেক উচ্চবিত্ত লোক আছে যারা প্রাতিষ্ঠানিক সুযোগ-সুবিধার অভাবে তাদের সঞ্চয়কে কোনো উৎপাদনমুখী কাজে ব্যবহার না করে অলসভাবে ফেলে রাখে। শেয়ারবাজার এসব সঞ্চয়কারীর অলস অর্থকে বিনিয়োগ করে পুঁজি গঠনে সহায়তা করে। সমাজে এমন অনেক ক্ষুদ্র সঞ্চয়কারী বা আমানতকারী আছে যারা তাদের সঞ্চয় বা আমানতকে বিনিয়োগের কাজে খাটাতে চায়। কিন্তু বর্তমানে বৃহদায়তন শিল্পের যুগে কোনো ক্ষুদ্র আমানতকারীর পক্ষে এককভাবে কোনো শিল্প প্রতিষ্ঠা করা সম্ভব হয় না। এক্ষেত্রে শেয়ারবাজারে শেয়ার ক্রয় করে তারা যেকোনো শিল্প প্রতিষ্ঠানের মালিকানা লাভের মাধ্যমে উৎপাদনে অংশগ্রহণ করতে পারে। এছাড়া, শেয়ারবাজার জনগণকে বিনিয়োগে উৎসাহ প্রদান করে। পণ্য বাজারের মতো শেয়ারবাজারেও জনগণ ইচ্ছেমতো যেকোনো কোম্পানির শেয়ার ক্রয় করতে পারে। আবার, ইচ্ছা করলে প্রয়োজনের সময় এসব শেয়ার বিক্রি করে নগদ টাকা ফেরত পেতে পারে। এ কারণে জনগণ শেয়ারবাজারে বিনিয়োগে উৎসাহিত হয়। এবং এর ফলে দেশে বিনিয়োগ বৃদ্ধি পায়। সুতরাং, উপরের আলোচনার প্রেক্ষিতে বলা যায়, পুঁজি গঠনে শেয়ার বাজার গুরুত্বপূর্ণ ভূমিকা পালন করতে পারে।"
        }
      ]
    },
    {
      "number": "7",
      "uddipok": "বাংলাদেশে দ্রব্যমূল্য ক্রমাগত বৃদ্ধি পাচ্ছে। দ্রব্যমূল্য নিয়ন্ত্রণের জন্য নানা পদক্ষেপ গ্রহণ করা সত্ত্বেও তা অব্যাহত রয়েছে। এর ফলে ভোগান্তির শিকার হচ্ছে গরিব, নিম্নবিত্ত, চাকরিজীবী ও সীমিত আয়ের মানুষ। অপরদিকে লাভবান হচ্ছে অসাধু ব্যবসায়ীরা।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "ভোক্তাদের ব্যয় সম্পর্কিত তথ্য সংগ্রহ করে মূল্যসূচক নির্ণয়ের পদ্ধতিকে ভোক্তার মূল্যসূচক বা CPI বলে।"
        },
        {
          "label": "খ",
          "question": "",
          "explanation": "সরকারি ব্যয় বৃদ্ধি মুদ্রাস্ফীতির অন্যতম কারণ বলে বিবেচিত হয়ে থাকে। দেশে বিভিন্ন অনুন্নয়ন ও উন্নয়নমূলক কাজের জন্য সরকার প্রায়ই তার আয়ের তুলনায় অনেক বেশি ব্যয় করে ফেলে। এ অত্যধিক ব্যয় মেটাতে গিয়ে স্বল্প সময়েই সরকারকে অতিরিক্ত নোট হাপাতে হয় কিংবা বিদেশ থেকে ঋণ গ্রহণ করতে হয়। কিন্তু স্বল্পকালে উৎপাদন বাড়ানো সম্ভব হয় না বলে দামস্তর বাড়ে ও মুদ্রাস্ফীতি দেখা দেয়।"
        },
        {
          "label": "গ",
          "question": "",
          "explanation": "বাংলাদেশে বিদ্যমান মুদ্রাস্ফীতি সমাজে বসবাসরত বিভিন্ন শ্রেণির মানুষের ওপর নানামুখী প্রভাব ফেলে। বাংলাদেশে গরিব, নিম্নবিত্ত, চাকরিজীবী ও সীমিত আয়ের লোকেরা সংখ্যায় বেশি। বিগত বছরগুলোতে দ্রব্যমূল্য ক্রমাগতভাবে বাড়লেও তাদের আয় তেমন বাড়েনি। এ জন্য একদিকে তাদেরকে প্রয়োজনীয় দ্রব্যসামগ্রী ও সেবাকর্ম কম ক্রয় করতে হচ্ছে; অন্যদিকে জীবনের সুখ- স্বাচ্ছন্দ্য বৃদ্ধি তথা জীবনমান উন্নত করে এমন অনেক দ্রব্য ও সেবার ভোগ বাদ দিতে হচ্ছে। এসবের ফলে তাদের জীবনযাত্রার মানে ক্রমাবনতি ঘটছে। তারা দুঃখ, কষ্ট ও হতাশার মধ্যে জীবনযাপন করছে। বাংলাদেশে যারা সরাসরি উৎপাদনের সাথে জড়িত তারা যে দামে উৎপাদনের উপকরণসমূহ ক্রয় করছে তার চেয়ে অনেক বেশি দামে উৎপাদিত দ্রব্য ও সেবাদি বিক্রয় করছে। ফলে উচ্চ মুদ্রাস্ফীতির দরুন তারা লাভবান হচ্ছে। তাছাড়া, ব্যবসায়ী শ্রেণি দ্রব্যাদি কম দামে ক্রয় করে সাধারণ ক্রেতাদের কাছে অনেক বেশি দামে বিক্রয় করছে। বিদ্যমান এ মুদ্রাস্ফীতির জন্য তারাও যথেষ্ট লাভবান হচ্ছে। তাছাড়া যারা ফটকা কারবারের সাথে জড়িত তারা কম দামে মালামাল ক্রয় করে মজুত করছে; পরে সুযোগ মতো বেশি দামে বিক্রয় করে প্রচুর মুনাফা হাতিয়ে নিচ্ছে। তাই সব মিলিয়ে লাভবান হচ্ছে অসাধু ব্যবসায়ীরা। এভাবে দেখা যায়, বাংলাদেশে চলমান মুদ্রাস্ফীতি গরিব, নিম্নবিত্ত, চাকরিজীবী ও সীমিত আয়ের মানুষদেরকে বিরূপভাবে এবং অসাধু ব্যবসায়ীদেরকে অনুকূলভাবে প্রভাবিত করছে।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত গরিব, নিম্নবিত্ত, সীমিত আয়ের মানুষেরা চলমান উচ্চ মুদ্রাস্ফীতির শিকার; তাদের দুর্ভোগের শেষ নেই। এ শ্রেণির মানুষদেরকে ভোগান্তি থেকে উত্তরণের জন্য বিভিন্ন ব্যবস্থা গ্রহণ করা যেতে পারে। দেশে বিদ্যমান উচ্চ মুদ্রাস্ফীতি প্রতিকারের অন্যতম উপায় হলো কৃষি, শিল্পসহ সব খাতে উৎপাদন বৃদ্ধি করা। দ্রব্যসামগ্রী ও সেবাকর্মের উৎপাদন তথা যোগান যথেষ্ট বৃদ্ধি পেলে তা তখন বর্ধিত চাহিদা পূরণে সক্ষম হবে। সে অবস্থায় দামস্তরের ঊর্ধ্বগতি রোধ হবে এবং মুদ্রাস্ফীতি নিয়ন্ত্রণে আসবে। তাছাড়া উৎপাদন ব্যয় হ্রাস পেলে উৎপাদিত পণ্যের দাম কমে যায়। তখন মুদ্রাস্ফীতির চাপ কমে বাংলাদেশে উচ্চ মুদ্রাস্ফীতি প্রতিকারের জন্য তাই উৎপাদন ব্যয় হ্রাস করা প্রয়োজন। অর্থ ও ঋণের যোগানের বিপুল বৃদ্ধি বাংলাদেশে চলমান মুদ্রাস্ফীতির অন্যতম কারণ। তাই মুদ্রাস্ফীতির প্রতিকার করতে হলে বাংলাদেশে ব্যাংক কর্তৃক মুদ্রার যোগান এবং বাণিজ্যিক ব্যাংকগুলো কর্তৃক সৃষ্ট ঋণের পরিমাণ কঠোরভাবে নিয়ন্ত্রণ করতে হবে। বাংলাদেশে উচ্চ মুদ্রাস্ফীতির প্রতিকারার্থে বিদ্যমান আর্থিক পরিস্থিতির সাথে সামঞ্জস্যপূর্ণ রাজস্ব নীতি গ্রহণ করতে হবে। এর অধীনে পরোক্ষ করের পরিবর্তে প্রত্যক্ষ করের আওতা ও হার বৃদ্ধি, অনুৎপাদনশীল ও অপ্রয়োজনীয় খাতে সরকারি ব্যয় হ্রাস ইত্যাদি ব্যবস্থা গ্রহণ করা আবশ্যক। এছাড়া সরকার ফটকা বাজার ও ফটকা কারবারিকে নিয়ন্ত্রণের মাধ্যমে দামন্তর হ্রাস করতে পারে। এছাড়া মজুতদারি ও চোরাকারবারি রোধ করতে পারলে মুদ্রাস্ফীতি রোধ করা সম্ভব হবে। সুতরাং বলা যায়, উপরিউল্লিখিত ব্যবস্থাগুলো গ্রহণ ও তা যথাযথভাবে কার্যকর করলে দেশে বিরাজমান উচ্চ মুদ্রাস্ফীতি নিয়ন্ত্রণে আনা সম্ভব হবে এবং সাধারণ মানুষদের ভোগান্তি অনেকটাই কমবে।"
        }
      ]
    },
    {
      "number": "8",
      "uddipok": "মি. হাবিব নোয়াখালি জেলার একজন বৈদ্যুতিক মিস্ত্রি। সে কাজের সন্ধানে দুবাই যায়। একদিন সে একটি শপিংমলে প্রাণ আচার, চানাচুর ও RFL এর পণ্যসামগ্রী দেখে আনন্দ অনুভব করে। কিন্তু তা সামান্য মাত্র। শপিংমলের অন্যান্য দ্রব্যসামগ্রী চীন, জাপান, আমেরিকা ও ইংল্যান্ডের। দোকানদার হাবিবকে বলেন যে, তোমার দেশের উৎপাদিত পণ্যের মান নিম্ন, পরিবহন সমস্যা, রাজনৈতিক অস্থিতিশীলতার জন্য আমরা কম পণ্য আমদানি করি।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "দুই বা ততোধিক সার্বভৌম দেশের মধ্যে চুক্তি অনুযায়ী, দ্রব্য ও সেবার বিনিময়কে আন্তর্জাতিক বা বৈদেশিক বাণিজ্য বলে।"
        },
        {
          "label": "খ",
          "question": "",
          "explanation": "বৈদেশিক সাহায্য গ্রহীতা দেশ নিজ দেশের উন্নয়নের জন্য স্বাধীনভাবে উন্নয়ন পরিকল্পনা প্রণয়ন করতে পারে না। কারণ দাতা দেশ সাহায্য গ্রহীতা দেশের জন্য এরূপ পরিকল্পনা তৈরি করে যাতে দাতা দেশের অর্থনৈতিক স্বার্থ হাসিল হয়। অর্থাৎ বৈদেশিক সাহায্য প্রদানের সময় দাতা দেশ বা সংস্থাসমূহ বিভিন্ন ধরনের কঠিন শর্ত আরোপ করে থাকে। আর এসব শর্ত সবসময় দেশের স্বাধীনতা ও সার্বভৌমত্বের জন্য মঙ্গলজনক হয় না। আর এর ফলে একটি দেশ স্বয়ংসম্পূর্ণ হয়ে উঠতে পারে না। এভাবে বৈদেশিক সাহায্য একটি দেশকে পরনির্ভরশীল করে তোলে।"
        },
        {
          "label": "গ",
          "question": "",
          "explanation": "মি. হাবিবের দেশের পণ্য সামগ্রী কম হওয়া কারণ নিম্নমান, পরিবহন সমস্যা, রাজনৈতিক অস্থিতিশীলতা ইত্যাদি। একটি দেশ অন্য দেশে যে প্রক্রিয়ায় পণ্য ও সেবাসামগ্রী বিক্রি করে তাকে রপ্তানি বাণিজ্য বলে। রপ্তানি বাণিজ্য বিভিন্ন বিষয়ের ওপর নির্ভর করে। এগুলোর মধ্যে পণ্যের গুণগতমান, পরিবহন ব্যবস্থা, রাজনৈতিক স্থিতিশীলতা ইত্যাদি উল্লেখযোগ্য। মি. হাবিব লক্ষ করে, শপিং মলে অন্যান্য শিল্পোন্নত দেশের পণ্য সামগ্রীর তুলনায় তার নিজ দেশের পণ্য সামগ্রীর পরিমাণ অনেক কম। বাংলাদেশ অল্প কয়েকটি প্রচলিত ও অপ্রচলিত পণ্য রপ্তানি করে। এসবের অধিকাংশ রপ্তানি পণ্য আবার নিম্নমানের। নিম্নমানের কাঁচামাল, অদক্ষ শ্রমিক, পুরাতন প্রযুক্তি, বিদ্যুৎ বিভ্রাট ইত্যাদি কারণে এখানকার কলকারখানায় উৎপাদিত পণ্য নিম্নমানের হয়। তাছাড়া রপ্তানিযোগ্য পণ্য যথাযথভাবে সংরক্ষণ ও গুদামজাতকরণের অভাবেও তার মানের অভাব ঘটে। এসব পণ্য বিদেশের বাজারে অন্যান্য দেশের উন্নতমানের পণ্যের সাথে প্রতিযোগিতায় টিকতে পারে না এবং ক্রেতা হারায়। ওপরে উল্লিখিত বিভিন্ন সমস্যার কারণেই বিদেশের বাজারে এদেশের পণ্যের পরিমাণ লক্ষণীয়ভাবে কম হয়ে থাকে।"
        },
        {
          "label": "ঘ",
          "question": "",
          "explanation": "বিদেশের বাজার হাবিবের দেশের পণ্য বেশি পরিমাণে প্রেরণ করতে হলে পণ্যের মানোন্নয়ন, যৌক্তিক মূল্য নির্ধারণ, রাজনৈতিক স্থিতিশীলতা আনয়ন ও পরিবহন ব্যবস্থা উন্নত করা প্রয়োজন। একটি দেশ অন্য দেশে যে প্রক্রিয়ায় পণ্য ও সেবা সামগ্রী বিক্রি করে তাকে রপ্তানি বাণিজ্য বলে। রপ্তানি বাণিজ্যের পরমিাণ বিভিন্ন বিষয়ের ওপর নির্ভর করে। এগুলোর মধ্যে পণ্যের গুণগতমান, পরিবহন খরচ, রাজনৈতিক ব্যবস্থা ইত্যাদি উল্লেখযোগ্য ভূমিকা পালন করে। এ নির্ধারকগুলো ঠিক থাকলে রপ্তানি বাণিজ্যের পরিমাণও বাড়ে। উদ্দীপকের মি. হাবিবের দেশের রপ্তানি পণ্যের অধিকাংশের গুণগতমান সন্তোষজনক নয়। সুতরাং, রপ্তানি পণ্যের পরিমাণ বাড়াতে হলে দক্ষ শ্রমিক ও উন্নত প্রযুক্তি ব্যবহারের মাধ্যমে রপ্তানি পণ্যের উৎকর্ষ বৃদ্ধি করতে হবে। রপ্তানি পণ্যের দাম কম রাখার জন্য রপ্তানিমুখী শিল্পের উৎপাদন ব্যয় হ্রাস করতে হবে। এ উদ্দেশ্যে রপ্তানিমুখী শিল্পে বিদ্যুৎ ও গ্যাসের দাম হ্রাস, প্রয়োজনীয় কাঁচামাল আমদানির ওপর কর রেয়াত, ট্যাক্স হলিডে সুবিধা ইত্যাদি ব্যবস্থা গ্রহণ করা দরকার। বিদেশে রপ্তানি পণ্যের পরিমাণ বৃদ্ধি করতে হলে রপ্তানি পণ্যের পরিবহন ও বন্দরের বিভিন্ন সুযোগ-সুবিধাসহ সকল প্রকার অবকাঠামোর উন্নয়ন সাধন করা দরকার। এ উদ্দেশ্যে নতুন কন্টেইনার বন্দর নির্মাণসহ চট্টগ্রাম ও খুলনা বন্দরের বিদ্যমান সুযোগ-সুবিধা আরো সম্প্রসারণ আবশ্যক। অতএব বলা যায়, উপরিউক্ত ব্যবস্থাসমূহ সঠিকভাবে প্রণীত হলে মি. হাবিবের দেশের রপ্তানির পরিমাণ সম্প্রসারিত হবে।"
        }
      ]
    },
    {
      "number": "9",
      "uddipok": "শিপলু বিদেশে বসবাস করে। সে দেশের সরকার জনগণের নিকট থেকে উচ্চ হারে কর আদায় করে এবং সেই দেশের আয়ের প্রধান খাত করো। দেশটি উন্নত না হওয়ায় প্রতি বছর অন্য দেশ থেকে অনুদান ও ঋণ গ্রহণ করে। দেশটি সামান্য-পরিমাণ দ্রব্যসামগ্রী অন্য দেশে রপ্তানিও করে।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "কর দুই প্রকার। যথা- প্রত্যক্ষ কর ও পরোক্ষ কর।"
        },
        {
          "label": "খ",
          "question": "",
          "explanation": "সরকারি আয়ের উল্লেখযোগ্য উৎসসমূহকে দুইভাগে ভাগ করা যায়; যথা- কর ও কর-বহির্ভূত উৎস। কর প্রধানত দুই প্রকার; যথা- প্রত্যক্ষ কর ও পরোক্ষ কর। আয়কর, সম্পত্তি কর, দান কর ইত্যাদি হলো প্রত্যক্ষ কর; অন্যদিকে মূল্য সংযোজন কর, আবগারি শুল্ক ইত্যাদি হলো পরোক্ষ কর। কর-বহির্ভূত আয়ের উৎসের মধ্যে উল্লেখযোগ্য উৎসগুলো হলো: ফি, বাণিজ্যিক আয়, সরকারি সম্পদ থেকে আয়, জরিমানা, সরকারি ঋণ, নতুন নোট ছাপানো, বিশেষ বাজেয়াপ্তকরণ, দান ও অনুদান ইত্যাদি।"
        },
        {
          "label": "গ",
          "question": "",
          "explanation": "কোনো দেশে সরকারি আয়ের বিভিন্ন উৎস রয়েছে। তবে উদ্দীপকে দেখা যায়, শিপলু বর্তমান যে দেশে গিয়ে বাস করছে সেখানে সরকারি আয়ের কতগুলো সুনির্দিষ্ট উৎস রয়েছে। উদ্দীপকে উল্লিখিত দেশটিতে সরকারি আয়ের উৎসমূহের বিবরণ নিচে দেওয়া হলো- ১. কর: কোনো প্রকার প্রত্যক্ষ প্রাপ্তি বা উপকারের আশা না করে ব্যক্তি বা প্রতিষ্ঠান কিছু শর্তাধীনে বাধ্যতামূলকভাবে সরকারকে যে অর্থ প্রদান করে তাই হলো কর। এ কর দুই শ্রেণিতে বিভক্ত, যথা- প্রত্যক্ষ কর ও পরোক্ষ কর। প্রত্যক্ষ করের মধ্যে রয়েছে আয়কর, সম্পত্তি কর, সম্পদ কর, দান কর, মূলধনী কর, ভূমি রাজস্ব প্রভৃতি। আর পরোক্ষ করের মধ্যে রয়েছে মূল্য সংযোজন কর, আমদানি শুল্ক, আবগারি শুল্ক, প্রমোদ কর ইত্যাদি। দেশটির সরকার উচ্চ হারে বিভিন্ন কর আদায় করে বিপুল অর্থ আয় করে। ২. অনুদান : কতগুলো নির্দিষ্ট কাজ সম্পাদনের জন্য এক দেশের সরকার অন্য দেশের সরকারকে যে অর্থ সাহায্য করে তাই হলো অনুদান। অনুদান বাবদ উদ্দীপকের দেশটি অনেক অর্থ আয় করে। ৩. ঋণঃ উদ্দীপকের দেশটির সরকার ব্যয় মেটানোর জন্য দেশের অভ্যন্তরে জনসাধারণ, ব্যাংক, সরকারি প্রতিষ্ঠান এবং দেশের বাইরে আইএমএফ, বিশ্ব ব্যাংক ইত্যাদি থেকে ঋণ গ্রহণ করে। ৪. রপ্তানি আয় : উদ্দীপকের দেশটি থেকে যেসব দ্রব্যসামগ্রী রপ্তানি করা হয় তার ওপর শুল্ক আরোপ করেও সরকার কিছু অর্থ আয় করে।"
        },
        {
          "label": "ঘ",
          "question": "",
          "explanation": "উদ্দীপকের দেশটির সরকারের আয়ের উৎসগুলোর সাথে বাংলাদেশের সরকারের আয়ের উৎসগুলোর মিল আছে। উদ্দীপকের দেশটির সরকারের মতো বাংলাদেশের সরকারেরও আয়ের প্রধান উৎস হলো কর। বাংলাদেশ সরকার দেশে প্রত্যক্ষ ও পরোক্ষ কর আরোপ করে আয়ের সিংহভাগ অর্জন করে। সরকার প্রত্যক্ষ কর হিসেবে জনগণের আয় ও কোম্পানির মুনাফার ওপর আয়কর ধার্য করে প্রচুর অর্থ আয় করে। উদ্দীপকের দেশটির সরকারের মতো বাংলাদেশ সরকারও দ্রব্য ও সেবাকর্মের ওপর পরোক্ষ কর আরোপ করে অর্থ আয় করে। সরকারের আরোপিত প্রধান পরোক্ষ করগুলো হলো- মূল্য সংযোজন কর, আমদানি শুল্ক, আবগারি শুল্ক ও সম্পূরক শুল্ক। এছাড়া সরকার নন-জুডিশিয়াল স্ট্যাম্প, যানবাহন শুল্ক, আমোদ-প্রমোদ কর, ভোগকৃত বিদ্যুতের ওপর কর, বিদেশ ভ্রমণের ওপর কর ইত্যাদির মাধ্যমেও আয় করে থাকে। তাছাড়া উদ্দীপকের দেশটির মতো বাংলাদেশও উন্নত নয়। এজন্য ওই দেশের সরকারের মতো এদেশের সরকারও বিদেশ থেকে অনুদান গ্রহণ করে। বাংলাদেশ সরকার উদ্দীপকের দেশের সরকারের মতো দেশে অর্থনৈতিক উন্নয়ন কর্মকান্ড পরিচালনার ব্যয় নির্বাহের জন্য ঋণ গ্রহণ করে। এ ছাড়াও বাংলাদেশ সরকার উদ্দীপকের দেশটির সরকারের মতো রপ্তানি কর থেকে যথেষ্ট পরিমাণ অর্থ আয় করে। সুতরাং বলা যায়, বাংলাদেশ সরকার উদ্দীপকের দেশটির সরকারের মতো কর ও কর-বহির্ভূত উৎস থেকে আয় করে। তবে বাংলাদেশ সরকারের আয়ের এমন সব উৎস রয়েছে যা উদ্দীপকের সরকারের নেই। সামগ্রিকভাবে বলা যায়, উদ্দীপকে উল্লিখিত দেশটির সরকারের আয়ের উৎসগুলোর সাথে বাংলাদেশ সরকারের আয়ের উৎসগুলোর যথেষ্ট মিল রয়েছে।"
        }
      ]
    },
    {
      "number": "10",
      "uddipok": "সাকিব চীনে একটি মেডিকেল কলেজে পড়ে। সেখানে তার বন্ধু X দেশের টনি এর সাথে আলাপকালে টনি জানায় যে, তাদের দেশে প্রচুর প্রাকৃতিক সম্পদ রয়েছে। রয়েছে বন ও সমুদ্র। কিন্তু সুষ্ঠু পরিকল্পনার অভাবে অধিকাংশ প্রাকৃতিক সম্পদ অপচয় হচ্ছে। তাই তারা অনুন্নত।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "বাংলাদেশের দ্বি-বার্ষিক উন্নয়ন পরিকল্পনার মেয়াদ ছিল ১লা জুলাই ১৯৭৮ থেকে ৩০শে জুন ১৯৮০ সাল।"
        },
        {
          "label": "খ",
          "question": "",
          "explanation": "দেশের সকল প্রাকৃতিক ও মানবসম্পদ সর্বাধিক ব্যবহারের জন্য সুষ্ঠু উন্নয়ন পরিকল্পনা প্রণয়ন একান্ত প্রয়োজন। সুষ্ঠু পরিকল্পনার মাধ্যমেই অর্থনীতির সকল খাতকে একত্রিত করে উন্নয়ন গতিশীল করা যায়। একমাত্র পরিকল্পিতভাবে বিনিয়োগের পরিমাণ বৃদ্ধি দ্বারা নিয়োগস্তর বৃদ্ধি ও বেকারত্ব দূর করা যায়। দেশের মানবসম্পদকে পরিকল্পিত উপায়ে শিক্ষা ও প্রশিক্ষণ দানের মাধ্যমে দক্ষ ও উন্নয়নের জন্য কর্মোপযোগী করে তোলা যায়। সুতরাং বলা যায়, সুষ্ঠু পরিকল্পনা উন্নয়নের সহায়ক।"
        },
        {
          "label": "গ",
          "question": "",
          "explanation": "উদ্দীপকের টনি এর দেশে সুষম উন্নয়নের জন্য যথাযথ পরিকল্পনার গুরুত্ব রয়েছে। জাতীয় উৎপাদন তথা জাতীয় আয় বৃদ্ধি ও অর্থনৈতিক উন্নয়ন ত্বরান্বিত করে। কিন্তু এর জন্য প্রয়োজন সুষ্ঠু পরিকল্পনার মাধ্যমে প্রাকৃতিক সম্পদগুলোর যথাযথ ব্যবহার। টনির দেশে এরকম পরিকল্পনার অভাবে শিল্পোন্নয়ন ও অর্থনৈতিক উন্নয়ন ত্বরান্বিত হয়নি। উদ্দীপকের টনির দেশ নানা প্রাকৃতিক সম্পদে সমৃদ্ধ। কিন্তু সুষ্ঠু পরিকল্পনার অভাবে অধিকাংশ প্রাকৃতিক সম্পদ ঠিক মতো চিহ্নিত, উত্তোলিত, ব্যবহৃত হয়নি; যথাযথভাবে রক্ষণাবেক্ষণের অভাবে কিছু প্রাকৃতিক সম্পদের অপচয়ও ঘটেছে। উক্ত সমস্যা সমাধানের জন্য টনির দেশে উন্নয়ন পরিকল্পনার গুরুত্ব সর্বাধিক। মানুষের বিভিন্ন অভাব পূরণের উপযোগী দ্রব্যসমূহের উৎপাদন অনেকটাই প্রাকৃতিক সম্পদ প্রাপ্তি ও তার উপযুক্ত ব্যবহারের ওপর নির্ভর করে। সাধারণভাবে বলা যায়, প্রাকৃতিক সম্পদ বেশি হলে দ্রব্যসামগ্রীর পরিমাণও বেশি হয়। তবে একথা তখনই সত্য হয় যখন সুষ্ঠু পরিকল্পনার মাধ্যমে সম্পদগুলোর কাঙ্ক্ষিত ব্যবহার ঘটে। টনির দেশে সুষ্ঠু পরিকল্পনার অভাবে সম্পদ বেশি থাকা সত্ত্বেও দ্রব্যসামগ্রীর যথেষ্ট অভাব রয়েছে। সুতরাং বলা যায়, প্রাকৃতিক সম্পদে ভরপুর টনির দেশে অর্থনৈতিক উন্নয়নের জন্য সুষ্ঠু পরিকল্পনা আবশ্যক।"
        },
        {
          "label": "ঘ",
          "question": "",
          "explanation": "টনির দেশে যথেষ্ট প্রাকৃতিক সম্পদ রয়েছে। কিন্তু সুষ্ঠু পরিকল্পনার অভাবে তার সদ্ব্যবহার না ঘটায় অর্থনৈতিক উন্নয়ন ব্যাহত হয়েছে। টনির দেশে যথেষ্ট প্রাকৃতিক সম্পদ থাকা সত্ত্বেও তার সুষ্ঠু ও কাম্য ব্যবহার হয়নি। এ অবস্থার সুচিন্তিত উন্নয়ন পরিকল্পনার মাধ্যমে সব প্রাকৃতিক সম্পদের জরিপ, উত্তোলন ও যথাযথ ব্যবহার সম্ভব। তাছাড়া যেকোনো দেশের অর্থনীতির দুটি গুরুত্বপূর্ণ খাত হলো- কৃষি ও শিল্প। এ দুটি খাতের দ্রুত উন্নয়নের জন্য একটি সুষ্ঠু পরিকল্পনা প্রণয়ন প্রয়োজন। টনির দেশে দ্রুত জনসংখ্যা বৃদ্ধি পাওয়ায় বিভিন্ন আর্থ-সামাজিক সমস্যা যেমন- দারিদ্র্য, অপুষ্টি, বেকারত্ব, ছিনতাই, সন্ত্রাস ইত্যাদি দেখা দিয়েছে। এ অবস্থায় জন্মহার হ্রাসের মাধ্যমে জনসংখ্যা নিয়ন্ত্রণ করা প্রয়োজন। এক্ষেত্রে উন্নয়ন পরিকল্পনার মাধ্যমে জনসংখ্যা নিয়ন্ত্রণের দীর্ঘমেয়াদি কর্মসূচি পরিচালনা করা যায়। উক্ত দেশে বেকার সমস্যা প্রকট; জনসংখ্যার প্রায় এক-তৃতীয়াংশই বেকার। এরূপ পরিস্থিতিতে উন্নয়ন পরিকল্পনার মাধ্যমে বিনিয়োগ ব্যাপকভাবে বৃদ্ধি করা হলে দেশে কর্মসংস্থান বাড়বে ও বেকারত্ব কমবে। এছাড়া, যেকোনো দেশকে উন্নত করতে হলে দক্ষ মানবসম্পদের প্রয়োজন পড়ে। টনির দেশে লোক অনেক; কিন্তু উপযুক্ত শিক্ষা ও প্রশিক্ষণের অভাবে তারা অদক্ষই থেকে গেছে। দেশের মানুষের জন্য উপযুক্ত খাদ্য, বস্ত্র, বাসস্থান, চিকিৎসা এবং শিক্ষা ও প্রশিক্ষণের ব্যবস্থা করতে পারলে তারা দক্ষ জনশক্তিতে পরিণত হয়। এজন্য প্রয়োজন সুষ্ঠু উন্নয়ন পরিকল্পনা। সুতরাং বলা যায়, সুষ্ঠু ও সুচিন্তিত পরিকল্পনার মাধ্যমে টনির দেশকে উন্নত দেশে পরিণত করা সম্ভব।"
        }
      ]
    },
    {
      "number": "11",
      "uddipok": "শিমুল সিলেট থেকে রংপুরে দাদু'র বাড়িতে বেড়াতে যায়। সে দেখে গত বছর যে সমস্ত জমিতে তামাক আবাদ হয়েছিল, সেখানকার অনেক জমিতে এবার ধান ও ভুট্টা আবাদ হয়েছে। বিষয়টি তাকে খুব আনন্দ দেয়।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "একজন সিদ্ধান্ত গ্রহণকারী কৃষকের অধীনে কৃষিকাজে ব্যবহৃত জমিকে কৃষি খামার বলে।"
        },
        {
          "label": "খ",
          "question": "",
          "explanation": "বর্তমান সময়ে চিংড়ি বাংলাদেশের রপ্তানি তালিকায় উচ্চ স্থান দখল করে নিয়ে বিপুল অর্থসংস্থানের ব্যবস্থা করেছে বিধায় একে 'সাদা সোনা' বলা হয়। সমুদ্রোপকূলবর্তী জেলাগুলোর নিম্নভূমিতে বর্তমানে পরিকল্পিতভাবে চিংড়ি চাষ হচ্ছে। পূর্বে চিংড়ি চাষ কেবল জেলেদের মধ্যেই সীমাবদ্ধ ছিল। কিন্তু এখন তা অনেকের কাছেই আত্মকর্মসংস্থান, অর্থোপার্জন ও বৈদেশিক মুদ্রা আয়ের একটি উপায় হিসেবে বিবেচিত হচ্ছে। সাধারণত অভ্যন্তরীণ বাজারে চিংড়ি খাদ্যপণ্য হিসেবে কেনা-বেচা এবং আন্তর্জাতিক বাজারে হিমায়িত খাদ্যসামগ্রী হিসেবে রপ্তানি করা হয়। বর্তমানে চিংড়ি বাংলাদেশের অন্যতম প্রধান রপ্তানিপণ্য হিসেবে তালিকায় স্থান করে নিয়েছে। তাই চিংড়িকে 'সাদা সোনা' বলা হয়।"
        },
        {
          "label": "গ",
          "question": "",
          "explanation": "প্রদত্ত উদ্দীপকে তামাক চাষের পরিবর্তে ধান ও ভুট্টা আবাদের মাধ্যমে শস্য বহুমুখীকরণে ইঙ্গিত দেওয়া হয়েছে। উদ্দীপকের আলোকে শস্য বহুমুখীকরণের প্রভাব নিচে আলোচনা করা হলো- বিভিন্ন শস্য জমি থেকে বিভিন্ন রাসায়নিক উপাদান আহরণ করে। তাই শস্য বহুমুখীকরণ করলে জমিস্থিত উপাদানের সদ্ব্যবহার ঘটে, যা জমির সামগ্রিক উর্বরতা অক্ষুণ্ণ রাখে। কাজেই পরিকল্পিতভাবে একাধিক শস্য উৎপাদন করে জমির উর্বরতা সংরক্ষণ করা যাবে। শস্য বহুমুখীকরণের ফলে একই জমিতে ভিন্ন ভিন্ন ফসল উৎপাদিত হলে কৃষকদের বিভিন্ন ধরনের ফসলের চাহিদা পূরণ সম্ভব হবে। এছাড়া, এ ধরনের চাষাবাদের ফলে কোনো কারণে একটি ফসলের উৎপাদন ক্ষতিগ্রস্ত হলে কৃষক অন্য ফসল দ্বারা তা অনেকটাই পূরণ করতে পারবে। ফলে কৃষিতে ঝুঁকির মাত্রা কমবে। এ ধরনের ফসল উৎপাদন পদ্ধতি অনুসরণ করলে কৃষকরা সারা বছর ধরে কৃষিকাজে নিয়োজিত থাকতে পারবে। ফলে তাদের শ্রম ও সময়ের অপচয় হবে না। তাছাড়া, একের পর এক শস্য উৎপাদিত হলে মোট উৎপাদনের পরিমাণ বৃদ্ধির মাধ্যমে কৃষকদের আয় বাড়বে। সুতরাং বলা যায়, শস্য বহুমুখীকরণে কৃষিক্ষেত্রে অনেক অনুকূল প্রভাব রয়েছে।"
        },
        {
          "label": "ঘ",
          "question": "",
          "explanation": "দাদুর বাড়ির কৃষকদের শস্য বহুমুখীকরণ পদ্ধতি অবলম্বনে চাষাবাদ শিমুলের আনন্দ লাভের প্রধান কারণ। সাম্প্রতিককালে বাংলাদেশ সরকার দেশে খাদ্য নিরাপত্তা নিশ্চিতকরণের জন্য খাদ্যোৎপাদন বৃদ্ধির উদ্যোগ গ্রহণ করেছে। বাংলাদেশে কৃষিজমির পরিমাণ কম হওয়ায় সরকারের এ উদ্যোগ খুব একটা ফলপ্রসূ হচ্ছে না। এ অবস্থায় কৃষিজমিগুলোতে তামাক চাষের পরিবর্তে ধান ও ভুট্টার চাষ করলে খাদ্যোৎপাদনের জন্য কৃষিজমির বাড়তি চাহিদা কিছুটা হলেও পূরণ হবে। তখন অধিক ধান ও ভুট্টা চাষ হলে খাদ্য নিরাপত্তা অনেকটাই নিশ্চিত হবে। উদ্দীপকটি থেকে জানা যায়, শিমুল সিলেটে থাকলেও প্রতি বছর রংপুরে তার দাদার বাড়িতে বেড়াতে যায়। এ বছর সেখানে যাওয়ার সময় সে লক্ষ করে রাস্তার ধারের যে জমিগুলোতে গত বছর তামাকের চাষ হয়েছিল, এ বছর সেখানে ধান ও ভুট্টার চাষ হয়েছে। চাষের পরিবর্তনের এ বিষয়টি তাকে যথেষ্ট আনন্দিত করে তোলে। বাংলাদেশে খাদ্য নিরাপত্তা নিশ্চিতকরণের জন্য সম্পূরক খাদ্যের যোগান বৃদ্ধি আবশ্যক। ভুট্টা একটি সম্পূরক জাতীয় খাদ্য। তাই তামাক চাষের পরিবর্তে ভুট্টা চাষ হলে তা দেশে সম্পূরক খাদ্যের যোগান বাড়িয়ে খাদ্য নিরাপত্তা নিশ্চিতকরণে সহায়ক হবে। আজকাল পৃথিবীব্যাপী মাদকবিরোধী অভিযান চলছে, যাতে বাংলাদেশও অগ্রণী ভূমিকা রাখছে। তামাক একটি মাদক জাতীয় পণ্য। তামাক পাতা দিয়ে তৈরি বিড়ি, সিগারেট, খৈনি, পান-মসলা প্রভৃতি নিয়মিত সেবন করলে মানুষ প্রাণঘাতী ব্যাধি ক্যান্সারে আক্রান্ত হতে পারে। তাই তামাক চাষের পরিবর্তে ধান ও ভুট্টা চাষ করলে দেশে তামাকজাত পণ্যের ব্যবহার হ্রাস পাবে। সুতরাং, উপরিউল্লিখিত বিভিন্ন কারণেই শিমুল তামাক চাষের পরিবর্তে ধান ও ভুট্টা চাষ করায় আনন্দ বোধ করে।"
        }
      ]
    }
  ]
}