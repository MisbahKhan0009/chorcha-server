{
  "title": "দিনাজপুর বোর্ড ২০১৭",
  "subtitle": "অর্থনীতি (11)",
  "questions": [
    {
      "number": "1",
      "uddipok": "প্রায় ত্রিশ বছর আগে মিঃ জসিম লেখাপড়া শেষ করে কানাডা চলে যান। তৎসময়ে বাংলাদেশ সম্পর্কে তার ধারণা ছিল নেতিবাচক। একটানা ত্রিশ বছর কাটিয়ে দেশে ফিরে তিনি অবাক। আগের বাংলাদেশ আর নেই। কৃষি, শিল্প, শিক্ষা, স্বাস্থ্য, দারিদ্র্য বিমোচন, খাদ্য নিরাপত্তা প্রভৃতি সূচকে বাংলাদেশ আজ অগ্রসরমান। অর্থনৈতিক প্রবৃদ্ধির হার ক্রমাগত বৃদ্ধি পাচ্ছে। মাথাপিছু আয় বৃদ্ধি পেয়ে নিম্নমধ্যম আয়ের দেশে পদাপর্ণ করেছে। মি. জসিম সিদ্ধান্ত নিলেন তিনি দেশেই অবস্থান করবেন এবং অর্জিত অর্থ বিনিয়োগ করবেন।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "প্রাকৃতিক পরিবেশ বলতে একটি দেশের ভৌগোলিক অবস্থানসহ তার ভূ-প্রকৃতি, মাটি, জলবায়ু, নদ-নদী, খনিজ, বনজ, প্রাণিজ প্রভৃতি প্রাকৃতিক সম্পদের সম্মিলিত প্রভাবে সৃষ্ট পারিপার্শ্বিক অবস্থাকে বোঝায়।"
        },
        {
          "label": "খ",
          "question": "",
          "explanation": "অর্থনৈতিক অবকাঠামোই অর্থনৈতিক উন্নয়নের ভিত্তি। অর্থনৈতিক কাঠামো বলতে সমাজের সামগ্রিক অর্থনৈতিক কর্মকান্ড, অর্থনীতির খাতসমূহের গঠন ও আকৃতি, অর্থব্যবস্থার গতিধারা ও উন্নয়ন এবং মানুষে মানুষে অর্থনৈতিক সম্পর্কের ধরনকে বোঝায়। বিভিন্ন খাত- উপখাতের সমন্বয়ে অর্থনৈতিক কাঠামো গড়ে ওঠে। অর্থনীতির কাঠামোর এরূপ খাতসমূহের মধ্যে আছে কৃষিখাত, শিল্পখাত, সেবাখাত, বিভিন্ন ধরনের মালিকানা ভিত্তিক খাত, শহুরে ও গ্রামীণ খাত ইত্যাদি। অর্থনৈতিক কাঠামো যত বেশি মজবুত হবে একটি দেশের অর্থনৈতিক উন্নয়ন তত বেশি ত্বরান্বিত হবে।"
        },
        {
          "label": "গ",
          "question": "",
          "explanation": "হ্যাঁ, বাংলাদেশ একটি উন্নয়নশীল দেশ। বাংলাদেশের অর্থনীতি উন্নয়নশীল। একটি দেশের অর্থনীতি যখন পরিকল্পিত উপায়ে উন্নয়নের দিকে অগ্রসর হতে থাকে তখন তাকে উন্নয়নশীল দেশ বলা হয়। উন্নয়নশীল দেশের জনগণের মাথাপিছু আয়, শিক্ষার হার, জীবনযাত্রার মান, কৃষি ও শিল্পের অগ্রসরতা কাঙ্ক্ষিত পর্যায়ে না হলে এসব দেশের অর্থনীতি স্থবির হয়। কারণ পরিকল্পিত উন্নয়ন পদক্ষেপের মাধ্যমে উন্নয়নশীল দেশের জনগণের মাথাপিছু আয় বাড়ছে, শিক্ষার হার বৃদ্ধি পাচ্ছে এবং দারিদ্র্যের হার কমছে। বাংলাদেশের অর্থনীতিকে বিশ্লেষণ করলেও একই চিত্র পাওয়া যায়। উদ্দীপকের মি. জসিম প্রায় ত্রিশ বছর আগে লেখাপড়া শেষ করে কানাডায় চলে যান। ত্রিশ বছর পর দেশে ফিরে এসে দেখেন বাংলাদেশের অর্থনীতি আর আগের মতো নেই। বাংলাদেশ এখন কৃষি, শিল্প, শিক্ষা, স্বাস্থ্য, দারিদ্র্যবিমোচন এবং খাদ্য নিরাপত্তা প্রভৃতি সূচকে বেশ এগিয়ে গেছে। এসব সূচকের উন্নয়নের ভিত্তিতে বলা যায়, বাংলাদেশ একটি উন্নয়নশীল দেশ।"
        },
        {
          "label": "ঘ",
          "question": "",
          "explanation": "বাংলাদেশের ভবিষ্যৎ সম্পর্কে মি. জসিমের যে ইতিবাচক মনোভাব সৃষ্টি হয়েছে তা বিশ্লেষণ করলে বোঝা যায়, বাংলাদেশের ভবিষ্যৎ সম্ভাবনা অত্যন্ত উজ্জ্বল। বাংলাদেশ উদীয়মান দেশগুলোর মধ্যে অন্যতম। বাংলাদেশের বিপুল সংখ্যক জনসংখ্যা এবং প্রাকৃতিক সম্পদ এক সম্ভাবনাময় বিষয়। বৈশ্বিক অর্থনৈতিক মন্দা, জ্বালানি তেলের ক্রমাগত মূল্যবৃদ্ধি, আন্তর্জাতিক বাজারে। অস্থিতিশীলতা, যুদ্ধ বিগ্রহ ও সংকট ইত্যাদি বিষয় যখন বৈশ্বিক অর্থনীতিতে চরম অনিশ্চয়তা ও মন্দার সৃষ্টি করছে, তখনও বাংলাদেশের অর্থনীতি মসৃণ গতিতে এগিয়ে চলেছে। এদেশের তৈরি পোশাক শিল্পের শ্রমিক এবং প্রবাসী শ্রমিকরা পর্যাপ্ত বৈদেশিক মুদ্রা সরবরাহ করে দেশের অর্থনীতিতে উল্লেখযোগ্য ভূমিকা পালন করে আসছে। উদ্দীপকের মি. জসিম বাংলাদেশের ভবিষ্যৎ সম্পর্কে ইতিবাচক মনোভাব রাখেন। কারণ বর্তমানে বাংলাদেশ পরিকল্পিত উন্নয়ন পদক্ষেপের মাধ্যমে এগিয়ে যাচ্ছে। তাছাড়া, এদেশের মানুষের জীবনযাত্রার মান ক্রমাগত উন্নত হচ্ছে। বর্তমানে (২০২১) বাংলাদেশের মানুষের মাথাপিছু আয় ২২২৭ মার্কিন ডলার। ২০২০-২১ অর্থবছরে বাংলাদেশের অর্থনীতিতে কৃষিখাত ও শিল্পখাতের অবদান যথাক্রমে ১৩.৪৭ শতাংশ এবং ৩৪.৯৯ শতাংশ প্রাক্কলিত হয়েছে। সাক্ষরতার হার (৭+) বেড়ে হয়েছে ৭৫.২ শতাংশ। স্বাধীনতা-উত্তরকালে দারিদ্র্যের হার ৬৫ ভাগ থাকলেও বর্তমানে (২০২১) তা ২০.৫ ভাগে নেমে এসেছে। ২০২০-২১ অর্থবছরে খাদ্যশস্যের মোট উৎপাদন বেড়ে দাঁড়িয়েছে ৪৬৬.৩৫ লক্ষ মেট্রিক টন। এছাড়াও স্বাস্থ্যসেবা খাত ও ব্যাংকিং প্রবৃদ্ধির উন্নয়নও বৃদ্ধি পাচ্ছে। আর বাংলাদেশের মতো উন্নয়নশীল দেশের জন্য এগুলো অনেক বড় অর্জন। উপরিউক্ত আলোচনার প্রেক্ষিতে বলা যায়, বাংলাদেশের অর্থনৈতিক উন্নয়নে গতিশীলতা বেড়েছে। আর অচিরেই একটি মধ্যম আয়ের দেশে পরিণত হওয়ার যথেষ্ট সম্ভাবনা রয়েছে।"
        }
      ]
    },
    {
      "number": "2",
      "uddipok": "।জনাব দুলাল তার বাবার আমল থেকেই কৃষিকাজে লিপ্ত। পুরোনো পদ্ধতিতে চাষ করেন বলে উৎপাদন কম হয়। তার কৃষিজোতগুলো ক্ষুদ্র ও বিক্ষিপ্ত, ফলে আধুনিক পদ্ধতিতে চাষাবাদ করা সম্ভব নয়। তাছাড়াও রয়েছে উপরকরণাদির অভাব ও শস্য বহুমুখীকরণের অভাব। জনাব দুলাল এসব সমস্যা সমাধানের জন্য সরকারি সাহায্য কামনা করেন।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "একই জমি বা কৃষিজোতে বিভিন্ন মৌসুমে এক ফসলের পরিবর্তে ভিন্ন ভিন্ন ফসল উৎপাদন করার প্রক্রিয়াকে শস্য বহুমুখীকরণ বলে।"
        },
        {
          "label": "খ",
          "question": "",
          "explanation": "কৃষিতে শস্য বহুমুখীকরণের ফলে খাদ্য ঘাটতি দেখা দেয় না বরংচ, উৎপাদন বৃদ্ধি পায়; যা জনবহুল দেশে ব্যাপক খাদ্য চাহিদা পূরণে সহায়ক ভূমিকা পালন করে। শস্য বহুমুখীকরণের মধ্য দিয়ে বিগত দুই দশক যাবৎ বাংলাদেশের কৃষিক্ষেত্রে ঘটেছে নীরব বিপ্লব। অর্থাৎ একই জমিতে বার বার একই ফসল চাষ না করে ভিন্ন ভিন্ন শস্য উৎপাদন করলে জমির উর্বরতা এবং ফসল উৎপাদন দুটিই বৃদ্ধি পায়। এরূপ চাষাবাদ করাই হলো শস্য বহুমুখীকরণ। সুতরাং বলা যায়, শস্য বহুমুখীকরণের মাধ্যমে খাদ্য উৎপাদন বৃদ্ধি করে খাদ্যে স্বয়ংসম্পূর্ণতা অর্জন করা সম্ভব।"
        },
        {
          "label": "গ",
          "question": "",
          "explanation": "উদ্দীপকে উল্লিখিত জনাব দুলাল সনাতন পদ্ধতির চাষাবাদ, ক্ষুদ্র কৃষিজোত, কৃষি উপকরণ এবং শস্য বহুমুখীকরণের অভাব প্রভৃতি সমস্যার কারণে কৃষিতে উন্নতি করতে পারছেন না। বাংলাদেশের অনেক কৃষক চাষাবাদের ক্ষেত্রে এখনো সনাতন কৃষিপদ্ধতি অনুসরণ করে। আধুনিক বৈজ্ঞানিক যুগেও আমাদের কৃষকরা লাঙল ও জোয়ালের সাহায্যে চাষাবাদ করে। আধুনিক কৃষি যন্ত্রপাতির ব্যবহার এখনো খুবই সীমিত। তদুপরি, আমাদের দেশের গরিব কৃষকদের পক্ষে এসব ব্যয়বহুল কৃষি যন্ত্রপাতি সংগ্রহ করাও কঠিন। আবার, বাংলাদেশের অধিকাংশ কৃষিজোত অতি ক্ষুদ্র ক্ষুদ্র খণ্ডে বিভক্ত। কোনো কোনো জমি এত ছোট যে, এসব জমিতে আধুনিক যান্ত্রিক পদ্ধতিতে চাষাবাদ করা যায় না। এছাড়া, ভালো ফসল ফলাতে হলে ভালো সার ও উৎকৃষ্ট বীজের প্রয়োজন হয়। আমাদের দেশে এ দু'য়ের সরবরাহ প্রয়োজনের তুলনায় খুবই সামান্য। তাছাড়া শস্য বহুমুখীকরণের মাধ্যমে ফসল উৎপাদন বহুগুণে বাড়ানো সম্ভব। কিন্তু আমাদের দেশের অধিকাংশ কৃষকেরই শস্য বহুমুখীকরণ সম্পর্কে ধারণা নেই। উদ্দীপকে উল্লিখিত জনাব দুলালও বাংলাদেশের কৃষিতে বিদ্যমান সমস্যাগুলোর সম্মুখীন হচ্ছেন। কারণ, তিনি উৎপাদন ক্ষেত্রে সনাতন চাষ পদ্ধতি ব্যবহার করেন। আবার, তার কৃষিজোতগুলো ক্ষুদ্র ও বিক্ষিপ্ত বলে আধুনিক পদ্ধতিতে চাষাবাদ করতে পারছেন না। এছাড়াও কৃষি উপকরণের অভাব এবং শস্য বহুমুখীকরণ সম্পর্কে জ্ঞান না থাকায় তার উৎপাদন বাড়ছে না। তাই তিনি কৃষিতে উন্নতি করতে পারছেন না।"
        },
        {
          "label": "ঘ",
          "question": "",
          "explanation": "আধুনিক প্রযুক্তিতে চাষাবাদ করা জনাব দুলালের পক্ষে সম্ভব নয়, কারণ তার কৃষিজোতগুলো ক্ষুদ্র ও বিক্ষিপ্ত। কৃষক যে আয়তনের জমির ওপর কৃষিকাজ পরিচালনা করে তা হচ্ছে কৃষিজোত। এরকম জোত ক্ষুদ্র, মাঝারি কিংবা বড় হতে পারে। আবার, কৃষকের কৃষিজোতগুলো একত্রে না থেকে মাঠের বিভিন্ন স্থানে ছড়িয়ে- ছিটিয়ে থাকতে পারে। বাংলাদেশের বেশিরভাগ কৃষকেরই কৃষিজোতগুলো উপবিভক্ত ও বিচ্ছিন্নভাবে অবস্থিত। বাংলাদেশের মোট কৃষিজোতের শতকরা প্রায় ৮৮.৪৯ ভাগই হলো ক্ষুদ্রায়তনের জোত। জোতগুলো অতি ক্ষুদ্রায়তনের হয় বলে সেখানে প্রয়োজনমাফিক বিনিয়োগ করা এবং আধুনিক যন্ত্রপাতির প্রয়োগ করা সম্ভব হয় না। উদ্দীপকের জনাব দুলাল বহুদিন ধরে কৃষিকাজের সাথে জড়িত। তিনি পুরাতন চাষ পদ্ধতিতে চাষ করেন বলে উৎপাদনও কম হয়। তাছাড়া তার কৃষি জোতগুলো ক্ষুদ্র ও বিক্ষিপ্ত। তাই সেখানে আধুনিক প্রযুক্তিতে চাষাবাদ করা সম্ভব হয় না। বাংলাদেশে ক্ষুদ্রায়তনের কৃষিজোতের আধিক্য দিন দিন বৃদ্ধি পাচ্ছে। এ প্রেক্ষিতে বলা যায়, এখানকার বেশির ভাগ কৃষিজোতই পরিমিত আয়তনের নয়। এরূপ জোতে শ্রম ও মূলধন পূর্ণভাবে ব্যবহার করা যায় না। এখানে কৃষিকাজ অদক্ষভাবে পরিচালনা করা হয় বলে উদ্দীপকের দুলালের মত কৃষকরা প্রাপ্ত ফসল দ্বারা সন্তোষজনক জীবন নির্বাহ করতে পারে না এবং কৃষিকাজের জন্য প্রয়োজনীয় ব্যয় মেটাতেও সক্ষম হয় না।"
        }
      ]
    },
    {
      "number": "3",
      "uddipok": "কৃষকের সন্তান বাবুল। স্থানীয় কলেজ থেকে বিএ পাস করেছেন। চাকরি না খুঁজে কৃষিকাজেই নিয়োজিত হলেন। বাবার কাছ থেকে এক একর জমি নিয়ে তাতে মাল্টা চাষ করলেন। এ জন্য তিনি ব্যাংক থেকে ঋণ নিলেন। তাছাড়া কৃষি কর্মকর্তাদের পরামর্শ নিলেন। ফলন খুব ভালো হলো। কিন্তু অধিক পরিবহণ ব্যয়, দালাল-ফড়িয়া ইত্যাদি সমস্যার কারণে মাল্টার উপযুক্ত মূল্য পেলেন না।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "কৃষিপণ্যের বিপণন বলতে কৃষিপণ্যের ক্রয়-বিক্রয় বা বাজারজাতকরণ ব্যবস্থাকে বোঝায়।"
        },
        {
          "label": "খ",
          "question": "",
          "explanation": "কৃষি প্রজনন সম্বন্ধীয় কাজ হওয়ায় তা প্রকৃতির ওপর অনেকাংশে নির্ভরশীল। পর্যাপ্ত সেচ ব্যবস্থার অভাবে আমাদের দেশের কৃষকরা চাষাবাদের জন্য বৃষ্টির ওপর নির্ভর করে থাকে। মৌসুমি বায়ুর প্রভাবে যদি সময়মতো বৃষ্টিপাত হয় তাহলে ভালো ফসল হয়, কিন্তু যদি সময়মতো বৃষ্টিপাত না হয় তাহলে ভালো ফসল হয় না। ফলে দেখা যায়, বাংলাদেশের কৃষিব্যবস্থা এখনো অনেকটাই প্রকৃতির ওপর নির্ভরশীল।"
        },
        {
          "label": "গ",
          "question": "",
          "explanation": "বাবুল মাল্টা বিক্রি করতে গিয়ে কৃষিপণ্যের বিপণন সমস্যার সম্মুখীন হন। কৃষিপণ্যের বিপণন বলতে কৃষিপণ্য সংগ্রহ, গুদামজাতকরণ, নমুনাকরণ, পরিবহন, ঝুঁকি গ্রহণ, মানোন্নয়ন প্রভৃতি কার্যাবলিকে বোঝায়। বাংলাদেশের কৃষিজাত পণ্যের বিপণন ব্যবস্থা খুব একটা উন্নত নয়। ফলে কৃষক তাদের উৎপাদিত দ্রব্য তথা ফসল বিক্রি করে ন্যায্যমূল্য প্রাপ্তি হতে বঞ্চিত হয়। উদ্দীপকের বাবুল ব্যাংক থেকে ঋণ নিয়ে মাল্টা চাষ শুরু করলেন। তার মাল্টার ফলনও বেশ ভালো হয়েছে। কিন্তু তিনি অধিক পরিবহন ব্যয়ের জন্য মাল্টা অন্যত্র নিয়ে বিক্রি করতে পারেন না। এজন্য তাকে দালাল-ফড়িয়াদের কাছে কম দামে মাল্টা বিক্রি করতে হয়। কৃষিজাত পণ্য বিপণনের একটি প্রধান সমস্যা হলো অনুন্নত পরিবহন ও যোগাযোগ ব্যবস্থা। ফলে বাড়িতে বা গ্রামের হাট-বাজারে কম দামে মধ্যস্বত্বভোগীদের কাছে বিক্রি করে। তাই তারা কৃষিপণ্যের উপযুক্ত দাম পায় না। আমাদের দেশে কৃষিপণ্য বাজারজাতকরণ প্রক্রিয়ায় দালাল, ফড়িয়া, বেপারি, মজুতদার, আড়তদার ইত্যাদি বহু ধরনের মধ্যবর্তী ব্যবসায়ী শ্রেণির অস্তিত্ব রয়েছে। মুনাফার প্রায় সবটুকুই এই সমস্ত মধ্যবর্তী ব্যবসায়ীদের হাতে চলে যায়। ফলে কৃষক তার পণ্যের মূল্যের একটি অংশ পায় মাত্র। কাজেই বলা যায়, কৃষিপণ্যের বিপণন সমস্যার কারণেই বাবুলের মতো কৃষকরা ন্যায্য দাম পান না।"
        },
        {
          "label": "ঘ",
          "question": "",
          "explanation": "বাংলাদেশের কৃষিপণ্যের বিপণন ব্যবস্থা নানা ধরনের সমস্যায় আক্রান্ত, যার সমাধান একমাত্র সরকারি হস্তক্ষেপের মাধ্যমেই সম্ভব। বাংলাদেশে কৃষিপণ্যের বিপণন ব্যবস্থার অন্যতম প্রধান ত্রুটি হলো- অনুন্নত পরিবহন ব্যবস্থা। পণ্যের সুষ্ঠু বিপণনের জন্য তাই পরিবহন ব্যবস্থার উন্নয়ন অপরিহার্য। এক্ষেত্রে বিপুল মূলধন বিনিয়োগ করতে হয় এবং তা থেকে সরাসরি কোনো মুনাফা অর্জন করা যায় না বলে এ কাজে ব্যক্তিগত উদ্যোগ তেমন দেখা যায় না। একমাত্র সরকারেরই সক্রিয় ও অব্যাহত অংশগ্রহণের ফলে তার উন্নয়ন সম্ভব হয়। অন্যদিকে কৃষক যাতে তার উৎপাদিত পণ্যের ন্যায্যমূল্য পায় সেজন্য বাজারজাতকরণের নিমিত্তে সারাদেশে সরকারি উদ্যোগে 'কৃষক বিপণন দল', 'কৃষক ক্লাব' গঠন করতে হবে। পাশাপাশি কৃষিপণ্য প্রক্রিয়াকরণ কেন্দ্র, জেলা-উপজেলা পর্যায়ে কৃষি বাজার উন্নয়ন এবং লিংকেজ তৈরির জন্য ঢাকাতে একটি সেন্ট্রাল মার্কেট নির্মাণকাজ (গাবতলীতে) সম্পন্ন হয়েছে। এছাড়া, কৃষিপণ্যের বাজার থেকে দালাল ও মধ্যবর্তী ফড়িয়াদের বিলোপ সাধন করতে হবে। উপযুক্ত ব্যবস্থা গ্রহণ ও সমবায় সমিতি স্থাপনের মাধ্যমে এদের কার্যকলাপ বন্ধ করা সম্ভব। বিভিন্ন বাজারে কৃষকদের নিকট থেকে যাতে আড়তদারি, পাল্লাদারি, টোল, চাঁদা প্রভৃতির অজুহাতে অর্থ আদায় করতে না পারে, সেজন্য আমাদের গ্রামাঞ্চলের বাজারগুল্যে সুষ্ঠুভাবে নিয়ন্ত্রণ করা দরকার। তাছাড়া, উৎপাদনশীলতা বৃদ্ধির লক্ষ্যে কৃষি উপকরণে ভর্তুকি বৃদ্ধি, কৃষি উপকরণ সহজলভ্যকরণ, কৃষি ঋণের আওতা বৃদ্ধি এবং প্রাপ্তি সহজীকরণ, সেচ সুবিধার সম্প্রসারণ এবং ফসল সংরক্ষণের জন্য পর্যাপ্ত ব্যবস্থা গ্রহণ করতে হবে। সুতরাং দেখা যায়, বাংলাদেশের কৃষিপণ্যের বিপণন সমস্যাগুলো সমাধান করার ক্ষেত্রে সরকার বা রাষ্ট্র গুরুত্বপূর্ণ ভূমিকা পালন করতে পারে।"
        }
      ]
    },
    {
      "number": "4",
      "uddipok": "আমেরিকা প্রবাসী জনাব জামান একজন ধনাঢ্য ব্যক্তি। পৃথিবীর বিভিন্ন দেশ ঘুরে বেড়ানো তার সখ। ইউরোপ, আমেরিকা বাজারে যেখানেই গিয়েছেন সর্বত্রই বাংলাদেশের তৈরি পোশাক, পাটজাত দ্রব্য ও কুটিরশিল্পের নিপুণ সামগ্রী দেখে নিজ দেশ নিয়ে আনন্দিত। তার মতে, বাংলাদেশের অর্থনীতি এখন আর স্থবির নয়।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "হাইটেক শিল্প বলতে, জ্ঞান ও পুঁজিনির্ভর, উচ্চ প্রযুক্তিভিত্তিক; পরিবেশবান্ধব এবং আইটি বা গবেষণা ও উন্নয়ননির্ভর শিল্পকে বোঝায়।"
        },
        {
          "label": "খ",
          "question": "",
          "explanation": "ক্ষুদ্র ও কুটিরশিল্প গ্রামাঞ্চলে প্রসার লাভ করলে সুষম উন্নয়ন সম্ভব। কারণ বৃহৎ শিল্প শুধু শহরকেন্দ্রিক স্থাপনের ফলে গ্রাম ও শহরের মধ্যে বৈষম্য বৃদ্ধি পায়। বাংলাদেশের প্রধান বৃহৎ শিল্পগুলো হলো- পাট শিল্প, বস্ত্র শিল্প, সিমেন্ট শিল্প, কাগজ শিল্প প্রভৃতি। এসব শিল্প সাধারণত শহরকে কেন্দ্র করে গড়ে ওঠে। ফলে গ্রামের সাধারণ পরিবারের লোকজনের এসব শিল্পে কাজ করার সুযোগ খুবই কম থাকে। এ দিক থেকে চিন্তা করলে অধিকাংশ ক্ষুদ্র ও কুটিরশিল্পের কারখানাগুলো গ্রামাঞ্চলে ও শহরের উপকণ্ঠে স্থাপিত হয়ে থাকে। যা অধিক লোকের কর্মসংস্থানের সুযোগ সৃষ্টি করে। তাই বলা হয়ে থাকে ক্ষুদ্র ও কুটিরশিল্প সুষম উন্নয়ন ঘটায়।"
        },
        {
          "label": "গ",
          "question": "",
          "explanation": "তৈরি পোশাক শিল্প বর্তমানে বাংলাদেশের শিল্পক্ষেত্রে এক নতুন সম্ভাবনার দিগন্ত উন্মোচিত করেছে। বর্তমানে বাংলাদেশে প্রায় পাঁচ হাজার পোশাক তৈরির কারখানা রয়েছে। এই কারখানাগুলোতে প্রায় ৫০ লক্ষ শ্রমিক নিয়োজিত আছে এবং এর মধ্যে প্রত্যক্ষভাবে ২২ লক্ষ শ্রমিক নিয়োজিত। এই শিল্পে প্রায় ৮৩ শতাংশই হলো অশিক্ষিত ও অর্ধশিক্ষিত মহিলা কর্মী। মহিলাদের কর্মসংস্থান সৃষ্টিতে এই শিল্পটি গুরুত্বপূর্ণ ভূমিকা রাখে। বাংলাদেশের রপ্তানি বাণিজ্যেও পোশাক শিল্পের গুরুত্ব অপরিসীম। এ দেশের রপ্তানি আয়ের ৭৫ থেকে ৮৩ শতাংশেরও বেশি বস্তুপণ্য ও তৈরি পোশাক শিল্প থেকে অর্জিত হয়। ২০২০-২১ অর্থবছরে ৩১৪৫০ মিলিয়ন মার্কিন ডলার মূল্যের তৈরি পোশাক ও নিটওয়্যার রপ্তানি করেছে। বর্তমানে বাংলাদেশ হতে বিশ্বের প্রায় ৯০টি দেশে পোশাক রপ্তানি করা হয়। বাংলাদেশি তৈরি পোশাক শিল্পের প্রধান আমদানিকারক দেশ হচ্ছে যুক্তরাষ্ট্র। উদ্দীপকের আমেরিকা প্রবাসী জনাব জামান একজন ধনাঢ্য ব্যক্তি। তিনি পৃথিবীর বিভিন্ন দেশে ঘুরে বেড়ান। ওই দেশগুলোতে তিনি নিজ দেশের পণ্য দেখে খুশি হন। কারণ তিনি চিন্তা করেন বাংলাদেশ বিভিন্ন পণ্য রপ্তানি করে এখন প্রচুর বৈদেশিক মুদ্রা অর্জন করছে। যা বাংলাদেশের অর্থনৈতিক উন্নয়নে গুরুত্বপূর্ণ ভূমিকা রাখছে।"
        },
        {
          "label": "ঘ",
          "question": "",
          "explanation": "বাংলাদেশের অর্থনীতি এখন আর স্থবির নয়; বরং গতিশীল। ১৯৭১ সালের ১৬ ডিসেম্বর বিশ্বের মানচিত্রে বাংলাদেশ নামে একটি স্বাধীন রাষ্ট্রের জন্ম হয়। সময়ের পরিক্রমায় বিশ্ব অর্থনীতির পরিবর্তনের সাথে সাথে বাংলাদেশ তাল মিলিয়ে চলেছে। বাংলাদেশের জনগণ বিশ্বের বিভিন্ন জায়গায়, বিভিন্ন দেশে নিজেদের স্থান প্রতিষ্ঠিত করেছে। বাংলাদেশ ২০২১ সালের মধ্যম আয়ের দেশে পরিণত হয়। সত্তরের দশকের শেষ ভাগ থেকে এদেশের অর্থনীতি বাজার অর্থনীতির দিকে ধীরে ধীরে ধাবিত হতে শুরু করেছে। বাজার অর্থনীতির নীতিমালা অনুসরণে বাংলাদেশে বিশ্ব ব্যাংকের কাঠামোগত সংস্কার কর্মসূচি গ্রহণ করা হয়। এর মূল বিষয় ছিল বিরাষ্ট্রীয়করণ অর্থাৎ রাষ্ট্রায়ত্ত খাতকে সংকুচিত করা, ব্যক্তি খাতকে উৎসাহিত করা এবং বাণিজ্য উদারীকরণ করা। বর্তমানে বাংলাদেশের সাথে বিশ্বের প্রায় ১১০টি দেশের বাণিজ্যিক সম্পর্ক ক্রমশ প্রসারিত হচ্ছে। ২০২০-২১ অর্থবছরে এদেশের জিডিপি প্রবৃদ্ধি দাঁড়িয়েছে ২৯.৯২%, যা পূর্ববর্তী অর্থবছরে ছিল ৭.৮৬%। ২০০৫ সালে বাংলাদেশে দারিদ্র্যের হার ছিল ৪০.৪ শতাংশ, যা ২০২০ সালে নেমে দাঁড়িয়েছে ২০.৮ শতাংশে। ২০২০-২১ অর্থবছরে বিনিয়োগ দাঁড়িয়েছে জিডিপির ২৯.৯২% শতাংশ, গত অর্থবছরে যা ছিল জিডিপির ৩১.২৩ শতাংশ। উপরের আলোচনার পরিপ্রেক্ষিতে বলা যায়, বাংলাদেশের অর্থনীতি এখন আর স্থবির নয় বরং অর্থনীতির মৌলিক সমস্যাগুলো ধীরে ধীরে প্রশমিত হচ্ছে এবং সম্ভাবনার নতুন নতুন ক্ষেত্র তৈরি হচ্ছে।"
        }
      ]
    },
    {
      "number": "5",
      "uddipok": "জনাব হারুন যুব উন্নয়ন সংস্থা থেকে প্রশিক্ষণ গ্রহণ করে একটি মৎস্য খামার করলেন। মৎস্য অফিসারের সহায়তায় উন্নত জাতের পোনা ও ডিম উৎপাদন করলেন। নিয়মিত মাছের খাদ্য ও যত্ন দিয়ে প্রচুর মাছ উৎপাদন করলেন। এতে তার প্রচুর মুনাফা হলো। তার অনুসরণে গ্রামের অনেক বেকার যুবক মাছ চাষ ও হাঁস-মুরগি পালনে উৎসাহিত হলো।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "একটি নির্দিষ্ট বছরে কোনো একটি দেশের মোট অভিবাসী জনসংখ্যা ও মোট দেশান্তরিত জনসংখ্যার মধ্যকার পার্থক্য হলো ঐ দেশের নিট অভিবাসন।"
        },
        {
          "label": "খ",
          "question": "",
          "explanation": "নারী শিক্ষার প্রসার জনসংখ্যা হ্রাসে গুরুত্বপূর্ণ ভূমিকা পালন করে। বাংলাদেশের নারী সমাজের সিংহভাগ ঘরের বাইরে গিয়ে উৎপাদন কাজে অংশগ্রহণ করতে পারে না। ফলে তারা পরিবারের জন্য আয় উপার্জনে অক্ষম। নারী শিক্ষার ব্যাপক প্রসার ঘটিয়ে মহিলাদের জন্য ঘরে-বাইরে কাজের সংস্থান করতে পারলে তারা সন্তান জন্মদানের সুযোগ কম পাবে এবং জন্মহার হ্রাস পাবে। কারণ, কর্মজীবী মহিলাদের সামাজিক মর্যাদা বেশি বলে ইচ্ছার বিরুদ্ধে তাদের ওপর মাতৃত্বের বোঝা চাপিয়ে দেয়াও সম্ভব হয় না।"
        },
        {
          "label": "গ",
          "question": "",
          "explanation": "জনাব হারুন মৎস্য খামার তৈরি করার মাধ্যমে আত্মকর্মসংস্থানের সৃষ্টি করেছেন, যা দেশের অর্থনৈতিক উন্নয়নে গুরুত্বপূর্ণ ভূমিকা রাখে। কোনো ব্যক্তি নিজের বা ঋণের মাধ্যমে স্বল্প সম্পদ, নিজস্ব জ্ঞান ও দক্ষতার আলোকে সীমিত ঝুঁকি নিয়ে নিজস্ব উদ্যোগে জীবিকা অর্জনের প্রচেষ্টায় নিয়োজিত থাকলে, তাকে আত্মকর্মসংস্থান বলে। আত্মকর্মসংস্থানের মাধ্যমে উৎপাদন বাড়ে, ফলে আয় বাড়ে এবং নিয়োগও বাড়ে। আমাদের দেশে প্রয়োজনীয় মূলধনের অভাব রয়েছে। ফলে অর্থনৈতিক উন্নয়ন ব্যাহত হচ্ছে। আত্মকর্মসংস্থানের মাধ্যমে অল্প মূলধনের সাহায্যে সহজেই উৎপাদনশীলতা বাড়ানো যায়। ফলশ্রুতিতে অর্থনীতিতে উন্নয়ন ঘটে। উদ্দীপকের জনাব হারুন যুব উন্নয়ন সংস্থা থেকে প্রশিক্ষণ গ্রহণ করে একটি মৎস্য খামার করলেন। সেখানে তিনি উন্নত জাতের পোনা ও ডিম উৎপাদন করলেন। এছাড়াও তিনি মাছ উৎপাদনের মাধ্যমে প্রচুর মুনাফা অর্জন করলেন। জনাব হারুন মাছের খামার তৈরির মাধ্যমে নিজেই নিজের কর্মসংস্থানের সুযোগ সৃষ্টি করেছেন। সাথে তার খামারে অনেক যুবকের কর্মের ব্যবস্থাও হয়েছে। তাকে অনুসরণ করে গ্রামের অনেক বেকার যুবক আত্মকর্মসংস্থানের সুযোগ সৃষ্টি করছে। তাই বলা যায়, অধিক আত্মকর্মসংস্থানের সুযোগ সৃষ্টি দেশের অর্থনৈতিক উন্নয়ন ত্বরান্বিত করে।"
        },
        {
          "label": "ঘ",
          "question": "",
          "explanation": "হ্যাঁ, জনাব হারুন ও তার অনুসারীদের ফার্মগুলোকে স্বকর্মসংস্থান বলা যাবে। আত্ম শব্দের অর্থ 'নিজ' এবং কর্মসংস্থান অর্থ 'নিয়োগ'। কোনো ব্যক্তি নিজেই নিজের কর্মসংস্থান সৃষ্টি করাকে আত্মকর্মসংস্থান বা স্বকর্মসংস্থান বলে। হাঁস-মুরগি পালন, কবুতর পালন, নার্সারি, ফুলের চাষ, মৎস্য চাষ, ফলের বাগান, পশুপালন, বাঁশ ও বেতের কাজ, কম্পিউটার কম্পোজের দোকান, টাইপ মেশিন চালানো প্রভৃতি স্বকর্মসংস্থান সৃষ্টির উদাহরণ। স্বকর্মসংস্থানের কার্যাবলি একক বা যৌথ উদ্যোগে করা যায়। আমাদের দেশের বিভিন্ন বাণিজ্যিক ব্যাংক ও ছ NGO-সমূহ ঋণ ও পরামর্শ প্রদানের মাধ্যমে স্ব-কর্মসংস্থান সৃষ্টিতে সহায়তা করে, যা কি না বেকারত্বের বোঝা হ্রাস করে দেশের উন্নয়নে অবদান রাখে। উদ্দীপকের হারুন যুব উন্নয়ন সংস্থা থেকে প্রশিক্ষণ গ্রহণ করে একটি মৎস্য খামার করলেন। মৎস্য অফিসারের সহায়তায় উন্নত জাতের মাছের পোনা ও হাঁস-মুরগির ডিম উৎপাদন করলেন। তাছাড়া তিনি মাছ উৎপাদনের মাধ্যমে প্রচুর মুনাফাও অর্জন করলেন। তার এই সাফল্য দেখে গ্রামের অনেক বেকার যুবক মাছ চাষ ও হাঁস-মুরগি পালন শুরু করলেন। যা সহজেই প্রতীয়মান যে, উদ্দীপকের কাজগুলো স্বকর্মসংস্থানের আওতাভুক্ত। সুতরাং বলা যায়, স্বকর্মস্থানের মাধ্যমে স্বল্প পুঁজি ও সামান্য প্রশিক্ষণের সমন্বয়ে বেকার যুব সম্প্রদায় পরনির্ভরশীলতার গ্লানি মোচন করে অর্থনৈতিকভাবে স্বাবলম্বী হতে পারে।"
        }
      ]
    },
    {
      "number": "6",
      "uddipok": "খাদ্য নিরাপত্তা নিশ্চিতকরণের বিষয়ে শিক্ষক ছাত্রদের উদ্দেশ্যে বললেন, কোনো দেশে খাদ্য নিরাপত্তা নিশ্চিত করার জন্য সরকারের রাজনৈতিক অঙ্গীকার এবং পরিকল্পনা বাস্তবায়নের দক্ষতা থাকতে হবে। বর্তমান সরকার ক্ষমতা গ্রহণের পরই সার, বীজ, ডিজেলের মূল্য ও অন্যান্য কৃষি উপকরণের উপর যথেষ্ট ভর্তুকি প্রদান করেছে। ফলে কৃষি উৎপাদন ক্রমাগত বৃদ্ধি পাচ্ছে। এছাড়া খাদ্য নিরাপত্তার জন্য খাদ্য আমদানি, সংগ্রহ ও সংরক্ষণের উপর গুরুত্ব আরোপ করা হয়েছে।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "কোনো নির্দিষ্ট জনগোষ্ঠীর নির্দিষ্ট সময়ে অত্যাবশ্যকীয় খাদ্য প্রাপ্তিকে খাদ্যের প্রাপ্যতা বলে।"
        },
        {
          "label": "খ",
          "question": "",
          "explanation": "জনসংখ্যা নিয়ন্ত্রণ করলে খাদ্যের ওপর চাপ হ্রাস পায়, যা খাদ্য নিরাপত্তা অর্জনে সহায়তা করে। বাংলাদেশে প্রতিবছর জনসংখ্যা বাড়তে থাকলেও তার সাথে পাল্লা দিয়ে খাদ্যোৎপাদন বাড়ানো সম্ভব হচ্ছে না। তাই জনসংখ্যা নিয়ন্ত্রণ করেই বিদ্যমান জনসংখ্যার জন্য পর্যাপ্ত খাদ্যের ব্যবস্থা করতে হবে। দেশে জনসংখ্যা বৃদ্ধির হার কমে আসলে আগের থেকে অপেক্ষাকৃত কম পরিমাণ খাদ্য উৎপাদন করেও খাদ্য নিরাপত্তা অর্জন করা সম্ভব।"
        },
        {
          "label": "গ",
          "question": "",
          "explanation": "বাংলাদেশ সরকারের খাদ্য নিরাপত্তা নিশ্চিতকরণে গৃহীত পদক্ষেপগুলো নিম্নে আলোচনা করা হলো- বিশ্বখাদ্য সম্মেলন ১৯৯৬ পরবর্তী সরকার এবং দাতাদেশ ও সংস্থা বাংলাদেশে খাদ্য নীতি প্রণয়নে উদ্যোগী হয়। সে লক্ষ্যে 'National Food Policy Plan of Action' এবং 'Investment Plan for Food Security and Nutrition' প্রণয়ন করা হয়েছে। এতে সমন্বিতভাবে খাদ্য নিরাপত্তার সকল দিক; যেমন খাদ্যের প্রাপ্যতা, ক্রয়যোগ্যতা, উপযোগিতা বা ব্যবহার গুরুত্ব পাচ্ছে। এছাড়া, সরকার খাদ্য নিরাপত্তা নিশ্চিত করার কৌশল হিসেবে দেশীয় উৎপাদন বাড়ানোর প্রতি সর্বোচ্চ গুরুত্বারোপ করেছে। এ লক্ষ্যে ইউরিয়া ব্যতীত সকল প্রকার সারের মূল্য অর্ধেকে কমিয়ে আনা, উচ্চ ফলনশীল বীজ সহজলভ্য করা, ডিজেলের মূল্যে কৃষককে ভর্তুকি দেওয়া, ন্যায্যমূল্যে কৃষি উপকরণ সহজলভ্যকরণ ও সরবরাহ নিশ্চিতকরণ, সেচ সুবিধা সম্প্রসারণ, ব্যাংক ঋণ সহজ করাসহ কৃষিতে ভর্তুকি বাড়ানোর পদক্ষেপ নেয়, এতে কৃষকরা ফসল উৎপাদনে উৎসাহী হয়। খাদ্য নিরাপত্তা নিশ্চিত করার লক্ষ্যে খাদ্য চাহিদার একটি বিরাট অংশ সরকার প্রতিবছর আমদানি করে থাকে। উদ্দীপকে বাংলাদেশে খাদ্য নিরাপত্তা বিষয়ে যে তথ্য ও উপাত্ত দেয়া হয়েছে তার ভিত্তিতে বলা যায়, এখানে বর্তমানে খাদ্য নিরাপত্তা সমস্যা থাকলেও সাম্প্রতিক বছরগুলোতে দেশে খাদ্য উৎপাদনে লক্ষণীয় বৃদ্ধি এবং সরকারের খাদ্য সম্পর্কিত বিভিন্ন কার্যক্রম গ্রহণের ফলে এক্ষেত্রে যথেষ্ট অগ্রগতি সাধিত হয়েছে।"
        },
        {
          "label": "ঘ",
          "question": "",
          "explanation": "বাংলাদেশে খাদ্য নিরাপত্তা নিশ্চিতকরণে ওপরে উল্লেখিত বিষয়গুলো ছাড়াও সরকার আরো কিছু পদক্ষেপ গ্রহণ করতে পারে। খাদ্যে স্বয়ংসম্পূর্ণতা অর্জন এবং খাদ্য নিরাপত্তা সৃষ্টির লক্ষ্যে সরকার কৃষি খাতের সার্বিক উন্নয়নকে সর্বাধিক গুরুত্ব প্রদান করতে হবে। এ লক্ষ্যে সেচ সম্প্রসারণ, জলাবন্ধতা নিরসন, উন্নত মানের ও উচ্চ ফলনশীল বীজ উৎপাদন কার্যক্রম গ্রহণ করা উচিত। তাছাড়া কৃষকের চাহিদা ও বাজার চাহিদাভিত্তিক কীটপতঙ্গ, রোগবালাই মুক্ত, খরা/লবণাক্ততাসহিষ্ণু, আবহাওয়া ও পরিবেশ উপযোগী ও স্বল্প সময়ে ফসল পাওয়া যায় এরূপ শস্যের জাত ও প্রযুক্তি উদ্ভাবন ও সম্প্রসারণসহ সার্বিক কৃষি গবেষণাকে বিশেষ গুরুত্ব প্রদান করা দরকার। দেশের ক্ষুদ্র ও মাঝারি কৃষকদের উৎপাদিত শস্য প্রাকৃতিক দুর্যোগে নষ্ট হওয়ার কারণে তাদেরকে শস্যমূল্য সহায়তার জন্য কৃষিবিমা এবং কৃষক পর্যায়ে কৃষিপণ্যের ন্যায্যমূল্য প্রাপ্তি নিশ্চিত করার জন্যও বিভিন্ন উদ্যোগ গ্রহণ করতে হবে। এছাড়া, বাংলাদেশ একটি দুর্যোগপ্রবণ দেশ। যেকোনো প্রাকৃতিক দুর্যোগে কৃষিখাত সবচেয়ে বেশি ক্ষতিগ্রস্ত হয়। অপরদিকে, এ সময়ে দুর্গত মানুষের জন্য প্রয়োজন হয় উদ্বৃত্ত খাদ্যশস্যের। এরূপ পরিস্থিতিতে খাদ্য নিরাপত্তাকে সর্বোচ্চ গুরুত্ব দিয়ে বিবেচনায় নিতে হবে। দেশের বিপুল সংখ্যক নিম্ন আয় ও দরিদ্র মানুষের জন্য খাদ্য প্রাপ্তির নিশ্চয়তা বিধান করা সরকারের অন্যতম দায়িত্ব। এ শ্রেণির জনগোষ্ঠীর খাদ্য নিরাপত্তা নিশ্চিতকরণে সরকারকে কিছু কর্মসূচি গ্রহণ ও সর্বোচ্চ গুরুত্ব সহকারে এগুলোর বাস্তবায়ন করতে হবে। যথা- ভালনারেবল গ্রুপ ফিডিং, গ্রাটিউইটাস রিলিফ, খোলা বাজারে খাদ্যশস্য বিক্রি (OMS), কাজের বিনিময়ে খাদ্য প্রভৃতি।"
        }
      ]
    },
    {
      "number": "7",
      "uddipok": "বাংলাদেশ একটি উন্নয়নশীল দেশ। ইতোমধ্যেই দেশটি সহস্রাব্দ উন্নয়ন লক্ষ্যমাত্রা অর্জন করেছে। দেশে বৃহৎ শিল্প কারখানা, পাওয়ার প্লান্ট, পদ্মা সেতুসহ বড় বড় অবকাঠামো নির্মাণ হচ্ছে। এসব কার্য সম্পাদনে সরকারের রাজস্ব তহবিল থেকে অর্থায়ন পুরোপুরি সম্ভব নয়। তাই অর্থায়নের জন্য প্রায়ই বিদেশি সাহায্যের উপর নির্ভর করতে হয়। এসব বৈদেশিক সাহায্যনির্ভর অর্থায়ন হ্রাস করতে বর্তমান সরকার দৃঢ় প্রতিজ্ঞ।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "শেয়ার হলো কোনো লিমিটেড কোম্পানির মূলম্বনের ক্ষুদ্রতম অংশ।"
        },
        {
          "label": "খ",
          "question": "",
          "explanation": "বন্ডের ধারক একটি নির্দিষ্ট হারে সুদ পেয়ে থাকে বলে তার মুনাফা সুনিশ্চিত। তাই বন্ড বিনিয়োগে ঝুঁকি নেই। বন্ড হলো দীর্ঘমেয়াদি চুক্তি যাতে ঋণ গ্রহীতা সুদ ও আসল একটি নির্দিষ্ট তারিখে বন্ড মালিককে ফেরত দিতে অঙ্গীকারবদ্ধ থাকে। বন্ডের ধারককে কোম্পানির লাভ অথবা লোকসান কোনোটির ভারই বহন করতে হয়না। কোম্পানি যখন ক্ষতিগ্রস্ত হয় তখনও বন্ডের মালিককে তার নির্ধারিত সুদ প্রদান করা হয়। এতে বন্ডের মালিককে লোকসানের ঝুঁকি বহন করতে হয়না। তাই বলা যায়, বন্ড বিনিয়োগে কোনো ঝুঁকি নেই।"
        },
        {
          "label": "গ",
          "question": "",
          "explanation": "উদ্দীপকে সরকারি অর্থায়নের অভ্যন্তরীণ উৎস ও বাহ্যিক উৎস উভয়ের কথা বলা হয়েছে। কাজের ধরন ও প্রকৃতি অনুযায়ী অর্থায়ন দুই প্রকার। যথা- সরকারি অর্থায়ন ও বেসরকারি অর্থায়ন। সরকারি অর্থায়নকে আবার দুই ভাগে ভাগ করা যায়। যেমন- অভ্যন্তরীণ উৎস ও বাহ্যিক উৎস। কোনো দেশের সরকার তার প্রয়োজনীয় অর্থের একটি অংশ অভ্যন্তরীণ উৎস যেমন কর, শুল্ক, অ-কর রাজস্ব ইত্যাদির মাধ্যমে সংগ্রহ করতে পারে। আবার, বিভিন্ন অভ্যন্তরীণ উৎস থেকে প্রাপ্ত আয় যখন সরকারের জন্য যথেষ্ট হয় না, তখন সরকার বাহ্যিক উৎস থেকে অর্থায়ন করে থাকে। যেমন- বিভিন্ন দেশ হতে সাহায্য, আন্তর্জাতিক আর্থিক প্রতিষ্ঠান তথা- বিশ্বব্যাংক, IMF, এশীয় উন্নয়ন ব্যাংক ইত্যাদি থেকে ঋণ গ্রহণ করে থাকে। উদ্দীপকে, দেশে বৃহৎ শিল্প-কারখানা, পাওয়ার প্লান্ট ও পদ্মা সেতুর মতো বড় বড় অবকাঠামো নির্মাণের কথা বলা হয়েছে। যেখানে সরকারের রাজস্ব তহবিল হতে ও বৈদেশিক সাহায্যের মাধ্যমে অর্থায়ন করা হয়েছে। এক্ষেত্রে রাজস্ব তহবিল অভ্যন্তরীণ উৎস ও বৈদেশিক সাহায্য বাহ্যিক উৎসকে প্রতিনিধিত্ব করে। সুতরাং বলা যায় যে, উদ্দীপকে সরকারি অর্থায়নের অভ্যন্তরীণ ও বাহ্যিক উৎস নিয়ে আলোচনা করা হয়েছে।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত অবকাঠামোগুলো উন্নয়নে সরকার সাহায্যের পরিবর্তে বেসরকারি উৎস হতে অর্থায়ন করতে পারে। কোনো ব্যক্তি বা প্রতিষ্ঠানের অর্থায়নকে বেসরকারি অর্থায়ন বলে। অর্থাৎ, সরকারি অর্থায়ন ব্যতীত অন্য সব অর্থায়ন এই শ্রেণির অন্তর্ভুক্ত এছাড়া, প্রতিষ্ঠান ব্যবসায়ী হতে পারে আবার অ-ব্যবসায়ীও হতে পারে। বেসরকারি অর্থায়নকে আবার তিনভাগে ভাগ করা হয়। যেমন- ব্যক্তিগত অর্থায়ন, ব্যবসায় অর্থায়ন ও অ-ব্যবসায় অর্থায়ন। সরকার যদি বেসরকারি উৎস হতে আয়ের পরিমাণ বাড়ায় তাহলে বৈদেশিক নির্ভরশীলতা বা সাহায্য হ্রাস পায়। উদ্দীপকে সরকার বৃহৎ শিল্প প্রতিষ্ঠান, পাওয়ার প্লান্ট ও পদ্মা সেতুর মতো বড় বড় অবকাঠামোগত উন্নয়ন কার্যক্রম পরিচালনা করে। এ সকল কার্যক্রম বাস্তবায়নের লক্ষ্যে সরকার প্রথমে রাজস্ব তহবিল তথা অভ্যন্তরীণ উৎস হতে অর্থায়নের সিদ্ধান্ত নেয়। কিন্তু তা পর্যাপ্ত না হওয়ায় বৈদেশিক সাহায্য তথা বাহ্যিক উৎস থেকে অর্থায়ন করে, যা কোনো দেশের স্বয়ংসম্পূর্ণতা অর্জনের পথে হুমকি। তাই সরকার স্বনির্ভরতা অর্জনে বৈদেশিক সাহায্য হ্রাস করতে দৃঢ় প্রতিজ্ঞ। কোনো দেশের স্বনির্ভরশীলতা অর্জনে অবশ্যই বৈদেশিক সাহায্য বা দান-অনুদানের বিকল্প ব্যবস্থা গ্রহণ করতে হবে। এক্ষেত্রে বাহ্যিক উৎসের পরিবর্তে যদি বেসরকারি অর্থায়নকে কাজে লাগানো যায় তাহলে কাঙ্ক্ষিত উন্নয়নের পথ আরো সুগম হবে। তাই আমাদের উন্নয়ন কার্যক্রমকে অব্যাহত রাখতে ও একটি স্বনির্ভর জাতি গড়ে তুলতে সরকারি ও বেসরকারি উভয় প্রকার অর্থায়নকে উৎসাহিত করতে হবে।"
        }
      ]
    },
    {
      "number": "8",
      "uddipok": "",
      "tag": "ACC 24,DIN.B 17",
      "sub_questions": [
        {
          "label": "ক",
          "question": "",
          "explanation": "মুদ্রাস্ফীতি বলতে এমন এক অবস্থাকে বোঝায়, যখন স্বল্পকাল ব্যবধানে উৎপাদন স্থির থেকে দ্রব্যমূল্য ক্রমাগত বাড়তে থাকে এবং- এর ফলে অর্থের ক্রয়ক্ষমতা হ্রাস পায়। অতিরিক্ত সরকারি ব্যয় মুদ্রাস্ফীতির অন্যতম প্রধান কারণ বলে বিবেচিত হয়ে থাকে।"
        },
        {
          "label": "খ",
          "question": "",
          "explanation": "দেশে বিভিন্ন অনুন্নয়ন ও উন্নয়নমূলক কাজের জন্য সরকার প্রায়ই তার আয়ের তুলনায় অনেক বেশি ব্যয় করে ফেলে। এ অত্যধিক ব্যয় মেটাতে গিয়ে স্বল্প সময়েই সরকারকে অতিরিক্ত নোট ছাপাতে হয় কিংবা বিদেশ থেকে ঋণ গ্রহণ করতে হয়। কিন্তু স্বল্পকালে উৎপাদন বাড়ানো সম্ভব হয় না বলে দামস্তর বাড়ে ও মুদ্রাস্ফীতি দেখা দেয়।"
        },
        {
          "label": "গ",
          "question": "",
          "explanation": "চিত্রে ব্যয় বৃদ্ধিজনিত মুদ্রাস্ফীতি প্রকাশ পেয়েছে। উৎপাদন খরচ বৃদ্ধির কারণে সামগ্রিক যোগান হ্রাসের মাধ্যমে যে মুদ্রাস্ফীতি ঘটে, তাকে ব্যয় বৃদ্ধিজনিত মুদ্রাস্ফীতি বলে। চিত্রে, ভূমি (OY) অক্ষে জাতীয় আয় ও লম্ব (OP) অক্ষে দামস্তর নির্দেশ করা হয়েছে। উপকরণের দামবৃদ্ধি, উৎপাদন হ্রাস ইত্যাদির কারণে সামগ্রিক যোগান রেখা বামে স্থানান্তরের মাধ্যমে দামস্তর বৃদ্ধি পায়। চিত্রে প্রাথমিক অবস্থায় তথা E₁, বিন্দুতে AD = AS₁, হওয়ায় Y₁ আয়স্তরে P₁, দাম নির্ধারিত হয়। সামগ্রিক যোগান হ্রাসের ফলে সামগ্রিক যোগান রেখা AS₁ থেকে AS₂ হওয়ায় E₁E₂ পরিমাণ অতিরিক্ত যোগান হ্রাস পায়। ফলে P₁ থেকে P₂-তে দাম বৃদ্ধি পায়। সামগ্রিক যোগান হ্রাসের কারণে এ মুদ্রাস্ফীতি ঘটে বলে একে ব্যয় বৃদ্ধিজনিত মুদ্রাস্ফীতি বা যোগান মুদ্রাস্ফীতি বলে।"
        },
        {
          "label": "ঘ",
          "question": "",
          "explanation": "সামগ্রিক চাহিদা বৃদ্ধি পেলে প্রদত্ত চিত্রে AD রেখা উপরে ডানদিকে স্থানান্তরিত হবে। অর্থনীতিতে সামগ্রিক চাহিদা (AD) বৃদ্ধির কারণে চাহিদা বৃদ্ধিজনিত মুদ্রাস্ফীতি ঘটে। সাধারণত ভোগ বৃদ্ধি, বিনিয়োগ বৃদ্ধি, সরকারি ব্যয় বৃদ্ধি, রপ্তানি বৃদ্ধি, মুদ্রার পরিমাণ বৃদ্ধি ও সুদের হার হ্রাস-বৃদ্ধির কারণে চাহিদা বৃদ্ধিজনিত মুদ্রাস্ফীতির উদ্ভব হয়। চিত্রে, ভূমি (OY) অক্ষে জাতীয় আয় ও লম্ব (OP) অক্ষে দামস্তর নির্দেশ করা হয়েছে। E₁ বিন্দুতে AD₁ = AS এর মাধ্যমে প্রাথমিক ভারসাম্য অর্জিত হয়। ফলে P₁ দামস্তরে Y₁ জাতীয় আয় নির্ধারিত হয়। সামগ্রিক চাহিদা বৃদ্ধির কারণে চাহিদা রেখা AD₁ থেকে AD₂ হওয়াতে E₁E₂ পরিমাণ অতিরিক্ত চাহিদা সৃষ্টি হয়েছে। এখানে, AD₂ = AS হওয়ায় E₂ বিন্দুতে ভারসাম্য অর্জিত হয়েছে। সামগ্রিক চাহিদা বৃদ্ধির জন্য ব্যক্তির আয় Y₁ থেকে Y₂ হয় এবং দামস্তর P₁ থেকে P₂ বৃদ্ধি পায়। এভাবে চাহিদা বৃদ্ধির ফলে মুদ্রাস্ফীতি ঘটে।"
        }
      ]
    },
    {
      "number": "9",
      "uddipok": "মৎস্যজীবী কায়েস। বাণিজ্যিক ভিত্তিতে তিনি মৎস্য চাষ করেন। বিল ইজারা নেন। এছাড়াও বর্ষা মৌসুমে নদীতে ও হাওরে প্রচুর মাছ শিকার করেন। সব মাছ বাজারজাত করা সম্ভব হয় না। ফলে অবিক্রিত প্রচুর মাছ শুটকি করে রাখেন। কারণ তিনি জানেন বিদেশে শুঁটকি মাছের প্রচুর চাহিদা এবং দামও ভালো। তাই কায়েস মজুতকৃত শুঁটকি বিদেশে রপ্তানি করে প্রচুর বৈদেশিক মুদ্রা অর্জন করেন।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "বৈদেশিক সাহায্য হলো একদেশ কর্তৃক অন্যদেশের জন্য সামরিক ও বেসামরিক পর্যায়ে সাময়িকভাবে অর্থ সম্পদ ও কারিগরি সহায়তা।"
        },
        {
          "label": "খ",
          "question": "",
          "explanation": "পৃথিবীর কোনো দেশের পক্ষেই প্রয়োজনীয় সকল দ্রব্য বা সেবা উৎপাদন করা সম্ভব হয় না। ফলে বিভিন্ন প্রকার প্রয়োজনীয় দ্রব্য ও সেবার জন্য একদেশ অন্যদেশের ওপর নির্ভরশীল হয়ে থাকে। এজন্যই আন্তর্জাতিক বাণিজ্য সংঘটিত হয়। বিশ্বের বিভিন্ন দেশের মধ্যে প্রাকৃতিক সম্পদের পার্থক্য হেতু কোনো বিশেষ দেশ, বিশেষ পণ্য উৎপাদনে আপেক্ষিক সুবিধা ভোগ করতে পারে। আপেক্ষিক সুবিধা অনুযায়ী, কোনো দেশ কোনো বিশেষ দ্রব্য উৎপাদন ও রপ্তানি করে থাকে এবং আপেক্ষিকভাবে যা উৎপাদনে অসুবিধা সে দ্রব্য আমদানি করে। যেমন- বাংলাদেশ চীনে পাটজাত দ্রব্য রপ্তানি করে সে দেশ থেকে কাপড় আমদানি করলে বাণিজ্য সংঘটিত হয়।"
        },
        {
          "label": "গ",
          "question": "",
          "explanation": "জনাব কায়েসের উৎপাদিত শুঁটকি অপ্রচলিত রপ্তানি দ্রব্য হিসেবে বিদেশে রপ্তানি করলে তা প্রচুর পরিমাণ বৈদেশিক মুদ্রা অর্জনে সাহায্য করে। যে সকল দ্রব্য কিছুকাল আগেও রপ্তানি করা হতো না, কিন্তু বর্তমানে রপ্তানি করা হয় তাকে অপ্রচলিত দ্রব্য বলে। এসব দ্রব্যের মধ্যে তৈরি পোশাক, হোসিয়ারি দ্রব্য, হিমায়িত খাদ্য, কৃষিজাত দ্রব্য উল্লেখযোগ্য। অপ্রচলিত দ্রব্য হিসেবে হিমায়িত খাদ্য একটি প্রধান রপ্তানিজাত দ্রব্য। বাংলাদেশ হতে টাটকা ও লোনামাছ, হিমায়িত গলদা চিংড়ি, হিমায়িত ইলিশ, ব্যাঙের পা এবং বিভিন্ন মাছের শুঁটকি রপ্তানি করা হয়। এসব দ্রব্য সাধারণত যুক্তরাষ্ট্র, যুক্তরাজ্য, চীন, ইতালি, ভারত, হল্যান্ড ও সিঙ্গাপুরে রপ্তানি করা হয়। জনাব কায়েসের উৎপাদিত শুঁটকি অপ্রচলিত রপ্তানি দ্রব্যের অন্তর্ভুক্ত। উদ্দীপকে জনাব কায়েস একজন মৎস্যজীবী এবং বর্ষায় তিনি প্রচুর মাছ শিকার করেন যার সবটুকু বাজারজাত করা সম্ভব হয় না। ফলে প্রচুর মাছ অবিক্রীত থেকে যায়, যা তিনি শুঁটকি হিসেবে সংরক্ষণ করেন। বিদেশে শুঁটকির চাহিদা ও দাম ভালো হওয়ায় জনাব কায়েস মজুতকৃত শুঁটকি রপ্তানি করে তার অবিক্রীত মাছের লোকসানকে মুনাফায় রূপান্তর করেন। জনাব কায়েসের মতো অন্যান্য মৎস্যজীবীরাও যদি শুঁটকি উৎপাদন ও রপ্তানি করে তাহলে এ খাত আরো সম্প্রসারিত হবে, যা দেশের অর্থনৈতিক উন্নয়নে গুরুত্বপূর্ণ ভূমিকা রাখবে।"
        },
        {
          "label": "ঘ",
          "question": "",
          "explanation": "বাংলাদেশ থেকে এরূপ আরও অনেক অপ্রচলিত দ্রব্য আছে যা রপ্তানি করলে প্রচুর বৈদেশিক মুদ্রা অর্জন করা সম্ভব। অপ্রচলিত পণ্য বলতে সে সকল পণ্য বা সেবাকে বোঝায় যেগুলো কিছুকাল আগেও রপ্তানি করা হতো না, কিন্তু বর্তমানে রপ্তানি করা হয়। মধ্যপ্রাচ্য, ইউরোপ এবং আমেরিকায় বাংলাদেশি পোশাকের চাহিদা অনেক এবং ২০২০-২১ অর্থবছরে এ খাতে আয় ১৩,১৯.৫৩ মিলিয়ন মার্কিন ডলার। হোসিয়ারি দ্রব্য যেমন: গেঞ্জি, আন্ডারওয়‍্যার, সুতি পায়জামা, টাইট্স ইত্যাদি পণ্য বাইরে রপ্তানি করা যায়। ২০২০-২১ অর্থবছরে এ খাতে আয় হয়েছে ১৫,৬২.৩২ মিলিয়ন মার্কিন ডলার। এছাড়া বিভিন্ন প্রকার কুটিরশিল্প ও শৌখিন দ্রব্যাদি এর অন্তর্ভুক্ত। ২০২০-২১ অর্থবছরে এসব দ্রব্য রপ্তানি করে বাংলাদেশ ৩১.৭৩ মিলিয়ন মার্কিন ডলার আয় করে। তাছাড়া বাংলাদেশ থেকে প্রতিবছর কিছু পরিমাণ পরিশোধিত ও অপরিশোধিত সার এবং কিছু রাসায়নিক দ্রব্য রপ্তানি করা হয়। এছাড়াও আরও কিছু কৃষিপণ্য ও শিল্পপণ্য রয়েছে যেগুলো অপ্রচলিত রপ্তানি দ্রব্য হিসেবে পরিচিত। প্রচলিত রপ্তানি পণ্যের পাশাপাশি এই পণ্যগুলোও যদি সমান গুরুত্বের সাথে উৎপাদন ও রপ্তানি করা হয় তাহলে প্রতিবছর প্রচুর পরিমাণে বৈদেশিক মুদ্রা অর্জন করা সম্ভব। পরিশেষে বলা যায়, প্রচলিত রপ্তানি পণ্যের পাশাপাশি অপ্রচলিত পণ্য রপ্তানির ক্ষেত্রেও আমাদের আরো যত্নবান হওয়া প্রয়োজন। এগুলো রপ্তানি করে যে বৈদেশিক মুদ্রা অর্জিত হবে তা আমাদের অর্থনৈতিক প্রবৃদ্ধি অর্জনে গুরুত্বপূর্ণ অবদান রাখবে।"
        }
      ]
    },
    {
      "number": "10",
      "uddipok": "শিক্ষকের কাছে ছাত্রদের প্রশ্ন ছিল, রাষ্ট্র পরিচালনার জন্য বিপুল পরিমাণ অর্থের উৎস কী? শিক্ষক বললেন, প্রত্যক্ষ ও পরোক্ষ কর, নানা রকম ফি প্রভৃতি উৎস থেকে সরকার আয় করে এবং ব্যয় নির্বাহ করে। এছাড়াও বিভিন্ন রাষ্ট্র ও আন্তর্জাতিক প্রতিষ্ঠান থেকে সাহায্য ও ঋণ গ্রহণ করে। কোনো কোনো ক্ষেত্রে নতুন নোট প্রচলন করে।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "যে করের বোঝা অন্যের ওপর চাপানো যায় তাকে পরোক্ষ কর বলে।"
        },
        {
          "label": "খ",
          "question": "",
          "explanation": "আয়কর যে ব্যক্তি বা প্রতিষ্ঠানের ওপর আরোপ করা হয় উক্ত ব্যক্তি বা প্রতিষ্ঠানকেই এর সম্পূর্ণ ভার বহন করতে হয়। তাই আয়করকে প্রত্যক্ষ কর বলা হয়। যে সকল করের ভার ব্যক্তি বা প্রতিষ্ঠান সরাসরি বহন করে এবং ইচ্ছা করলেই ওই করের ভার আংশিক বা সম্পূর্ণভাবে অন্যকোনো ব্যক্তি বা প্রতিষ্ঠানের ওপর চাপাতে পারে না সে সকল করকে সাধারণত প্রত্যক্ষ কর বলা হয়। আয়করকেও প্রত্যক্ষ কর বলা যায়। কারণ, এই কর ব্যক্তি বা প্রতিষ্ঠানের আয়ের ওপর নির্দিষ্ট হারে আরোপ করা হয় এবং উক্ত ব্যক্তি বা প্রতিষ্ঠানকেই এই কর পরিশোধ করতে হয়। এক্ষেত্রে করের বোঝা অন্য কারো ওপর চাপানো যায় না। তাই আয়করকে প্রত্যক্ষ কর বলা হয়।"
        },
        {
          "label": "গ",
          "question": "",
          "explanation": "উদ্দীপকে বিভিন্ন ধরনের আয়ের উৎসের কথা বলা হয়েছে। নিম্নে উদ্দীপকের আলোকে বাংলাদেশ সরকারের আয়ের উৎসগুলোর বিবরণ দেয়া হলো: প্রত্যক্ষ ও পরোক্ষ কর: সরকারের আয়ের প্রধান উৎস হলো কর। যে সকল করের ভার ব্যক্তি বা প্রতিষ্ঠান নিজে বহন করে তাকে প্রত্যক্ষ কর এবং যে করের ভার অন্যের ওপর চাপানো যায় তাকে পরোক্ষ কর বলে। প্রত্যক্ষ করের উৎসসমূহ হলো- আয়কর, ভূমি রাজস্ব, সম্পদ কর, দান কর ইত্যাদি। আর পরোক্ষ করের উৎসসমূহ হলো- মূল্য সংযোজন কর, আমদানি শুল্ক, সম্পূরক কর ইত্যাদি। নানা রকমের ফি: ফি সাধারণত কর-বহির্ভূত রাজস্বের উৎস। সরকার কোনো ব্যক্তি বা প্রতিষ্ঠানকে কোনো বিশেষ ধরনের সুবিধা প্রদান করলে তার বিনিময়ে যে অর্থ আদায় করে তাকে ফি বলে। যেমন- রেজিস্ট্রেশন ফি, কোর্ট ফি, টোল ইত্যাদি। সরকারি ঋণ: সরকার প্রয়োজনে রাষ্ট্র বা বিভিন্ন আন্তর্জাতিক প্রতিষ্ঠান থেকে ঋণ গ্রহণ করে থাকে। এটি অ-কর রাজস্বের একটি উৎস। নতুন নোট প্রচলন: সরকারের আদেশক্রমে কেন্দ্রীয় ব্যাংক নতুন নোট প্রচলন করে অর্থায়নে সাহায্য করে। এভাবে সরকার তার প্রয়োজন বা ব্যয় অনুযায়ী, বিভিন্ন উৎস থেকে আয় করে থাকে। যখন অভ্যন্তরীণ উৎস থেকে পর্যাপ্ত অর্থায়ন সম্ভব হয় না তখন সরকার ঋণ গ্রহণ করে। এভাবে রাষ্ট্র পরিচালনার স্বার্থে সরকার বিভিন্ন উৎস থেকে অর্থ সংগ্রহ করে তার কার্যক্রম পরিচালনা করে।"
        },
        {
          "label": "ঘ",
          "question": "",
          "explanation": "ঋণ গ্রহণের মাধ্যমে সরকারি ব্যয় নির্বাহের ক্ষেত্রে নানারকম অসুবিধার সম্মুখীন হতে হয়। সরকার তার রাষ্ট্রীয় কার্যক্রম পরিচালনার স্বার্থে দেশীয় বা আন্তর্জাতিক প্রতিষ্ঠান বা অন্যকোনো রাষ্ট্রের কাছ থেকে ঋণ গ্রহণ করলে তাকে সরকারি ঋণ বলে। উন্নয়নশীল দেশে সাধারণত ঘাটতি বাজেট পরিলক্ষিত হয়, ফলে সরকার ঋণ গ্রহণে বাধ্য হয়। এ সকল ঋণ পরিশোধের তথা ব্যয় নির্বাহের ক্ষেত্রে কিছু অসুবিধা পরিলক্ষিত হয়। ঋণ গ্রহণ করে সরকারি ব্যয় মেটানোর ক্ষেত্রে প্রধান যে সমস্যা লক্ষ করা যায় তা হচ্ছে। সরকার ঋণকে অর্থ সংগ্রহের সহজ উৎসরূপে ব্যবহার করার জন্য প্রলোভিত হতে পারে। এছাড়া, এ ঋণ অনেক সময় রাজনৈতিক নেতারা দলীয় স্বার্থে ব্যবহার করে। সরকারি ঋণের পরিমাণ বেশি হলে সমাজে আয় ও ধন বৈষম্য বৃদ্ধি পায়। ঋণের প্রকৃত ভার দেশবাসীকেই বহন করতে হয় এবং জাতীয় আয়ের একাংশ সুদ হিসেবে চলে যায়। তাছাড়া এ ঋণের ফলে বেসরকারি বিনিয়োগের ক্ষেত্রেও বিরূপ প্রভাব পড়ে। দাতা দেশের শর্ত পূরণ করে কাঙ্ক্ষিত সাফল্যে পৌঁছাতে সমস্যায় পড়তে হয়। সাধারণত দাতা দেশের শর্ত পূরণ করে কাঙ্ক্ষিত সাফল্যে পৌঁছাতে যেকোনো উন্নয়নশীল দেশকেই নানামুখী সমস্যায় পড়তে হয় যা উন্নয়নের ক্ষেত্রে বাধা হয়ে দাঁড়ায়। আমাদের দেশের অশিক্ষিত জনগণ শিল্প ও বাণিজ্যের ক্ষেত্রে অর্থ বিনিয়োগে উৎসাহী নয়। ফলে সরকারের পক্ষে ঋণ সংগ্রহ করা কঠিন হয়ে পড়ে। পরিশেষে বলা যায় যে, সরকারি ঋণ গ্রহণ ও এর ব্যয় নির্বাহের ক্ষেত্রে বাংলাদেশের মতো উন্নয়নশীল দেশকে অনেক প্রতিকূলতার সম্মুখীন হতে হয়, যা কাঙ্ক্ষিত উন্নয়নের ধারাকে বাধাগ্রস্ত করে। তাই সরকারের উচিত ঋণ গ্রহণের পরিবর্তে বিকল্প কোনো ব্যবস্থা গ্রহণ করা, যাতে উন্নয়ন বাধাগ্রস্ত না হয়।"
        }
      ]
    },
    {
      "number": "11",
      "uddipok": "অর্থনৈতিক উন্নয়নের জন্য পরিকল্পনা আবশ্যক। বাংলাদেশ সরকার দেশের উন্নয়নের জন্য ব্যাপক কর্মসূচি গ্রহণ করেছে। পারমাণবিক বিদ্যুৎ কেন্দ্র, পদ্মা সেতুর মতো বিশাল প্রকল্পের বাস্তবায়ন এগিয়ে যাচ্ছে। এসব প্রকল্প বাস্তবায়নে পর্যাপ্ত মূলধন, সক্ষমতা ও দক্ষতা এবং বিশেষজ্ঞের অভাব বিদ্যমান।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "সাধারণত দীর্ঘমেয়াদে বাস্তবায়নযোগ্য যেসব পরিকল্পনা গ্রহণ করা হয়, তাকে দীর্ঘমেয়াদি পরিকল্পনা বলে।"
        },
        {
          "label": "খ",
          "question": "",
          "explanation": "সঠিক উন্নয়ন পরিকল্পনার মাধ্যমে মূলধনের যোগান বৃদ্ধি করে বৈদেশিক সাহায্যের ওপর নির্ভরতা হ্রাস করা যায়। উন্নয়নশীল দেশগুলো উন্নয়ন কর্মকাণ্ড পরিচালনার জন্য প্রায়শই বৈদেশিক সাহায্যের ধরন অনেক সময় দেশের জন্য অতি মাত্রার বোঝা সৃষ্টি করে। তাই প্রয়োজন হয় সুচিন্তিত ও সুপরিকল্পিত উন্নয়ন পরিকল্পনা, যা বৈদেশিক সাহায্যের ওপর নির্ভরতা হ্রাস করে। সঠিক পরিকল্পনার মাধ্যমে দেশের সীমিত সম্পদের সুষ্ঠু ব্যবহার করে নিজস্ব তথা অভ্যন্তরীণ অর্থায়ন বৃদ্ধি করতে পারলে বৈদেশিক সাহায্যের ওপর নির্ভরতা হ্রাস পাবে।"
        },
        {
          "label": "গ",
          "question": "",
          "explanation": "পর্যাপ্ত মূলধন, সক্ষমতা ও দক্ষতা এবং বিশেষজ্ঞের অভাবের কারণে মূলত উদ্দীপকে উল্লেখিত প্রকল্পগুলোসহ অন্যান্য প্রকল্প বাস্তবায়ন করা যায় না। পর্যাপ্ত মূলধনের অভাবে গৃহীত প্রকল্পগুলোর ব্যয়ভার নিজস্ব অর্থায়ন দ্বারা করা সম্ভব হয় না। ফলে বাংলাদেশ সরকারকে বৈদেশিক সাহায্যের ওপর নির্ভরশীল হয়ে পরে। অন্যদিকে, এদেশের মানুষের সঞ্চয় প্রবণতা খুবই কম। ফলে পর্যাপ্ত পরিমাণে মূলধন গঠন হচ্ছে না যা বিনিয়োগকে নিরুৎসাহিত করছে। বিনিয়োগ কম হলে উন্নয়ন পরিকল্পনা বাধাগ্রস্ত হয়। কারিগরি শিক্ষা ও উন্নত প্রশিক্ষণের অভাবে দেশের মানবসম্পদকে দক্ষ জনশক্তিকে রূপান্তর করা যাচ্ছে না। বাংলাদেশের উন্নয়ন পরিকল্পনা বাস্তবায়নের জন্য দক্ষ জনশক্তি খুবই জরুরি। তাছাড়া, সুষ্ঠু ও বাস্তবধর্মী অর্থনৈতিক পরিকল্পনা প্রণয়নের জন্য অভিজ্ঞ বিশেষজ্ঞের প্রয়োজন হয়। কিন্তু দেশে পর্যাপ্ত সুযোগ-সুবিধা না থাকায় বিদেশে মেধা পাচার তথা অভিজ্ঞ বিশেষজ্ঞরা চলে যাচ্ছে। যা উন্নয়ন পরিকল্পনা বাস্তবায়নে হুমকিস্বরূপ। পরিশেষে বলা যায়, উদ্দীপকে উল্লেখিত প্রকল্পগুলোসহ অন্যান্য প্রকল্প বাস্তবায়নে উপরের সমস্যাগুলো পরিকল্পনার সফল বাস্তবায়নকে বাধাগ্রস্ত করে। এ সকল সমস্যার কারণে বাংলাদেশের উন্নয়ন পরিকল্পনা বাস্তবায়ন করা খুবই কঠিন হয়ে পড়ে। এ ছাড়াও দ্রুত জনসংখ্যা বৃদ্ধি, নির্ভুল পরিসংখ্যানের অভাব, বৈদেশিক মুদ্রার অভাব, রাজনৈতিক অস্থিতিশীলতা, মুদ্রাস্ফীতি ইত্যাদি সমস্যা বিরাজমান থাকায় প্রকল্পসমূহের সঠিক বাস্তবায়ন সম্ভব হচ্ছে না।"
        },
        {
          "label": "ঘ",
          "question": "",
          "explanation": "উন্নয়ন পরিকল্পনা বাস্তবায়নের ক্ষেত্রে সরকারকে নানাবিধ সমস্যার সম্মুখীন হতে হয়। এসব সমস্যা সমাধান করে উন্নয়ন পরিকল্পনা বাস্তবায়নের জন্য বাংলাদেশ সরকার নিম্নে উল্লেখিত পদক্ষেপগুলো গ্রহণ করতে পারে। অর্থনৈতিক পরিকল্পনা প্রণয়নে সুনির্দিষ্ট সময়সীমা নির্ধারণ করা যেতে পারে। যাতে কাঙ্ক্ষিত সময়ের মধ্যে প্রকল্প বাস্তবায়িত করা যায়। এছাড়া, সরকারের উচিত টেকসই ও বাস্তবমুখী প্রকল্প গ্রহণ করা। এতে দেশের সীমিত সম্পদের যথাযথ ব্যবহার সুনিশ্চিত হবে এবং বৈদেশিক সাহায্যের ওপর নির্ভরশীলতা হ্রাস পাবে। সরকারকে সরকারি বিনিয়োগের পাশাপাশি বেসরকারি বিনিয়োগকে উৎসাহিত করতে হবে। ফলে নিজস্ব অর্থায়নে প্রকল্প বাস্তবায়ন করা সম্ভব হবে। মুদ্রাস্ফীতি ঘটলে শক্তিশালী আর্থিক নীতি ও রাজস্বনীতি গ্রহণ করে মুদ্রাস্ফীতি রোধ করা যেতে পারে। তাছাড়া উন্নয়ন পরিকল্পনাসমূহ যেন সঠিকভাবে বাস্তবায়িত হয় সেই লক্ষ্যে উন্নত প্রশিক্ষণ ও কারিগরি শিক্ষার ব্যবস্থা করে দক্ষ জনশক্তি তৈরি করতে হবে। প্রকল্প প্রণয়ন ও বাস্তবায়নের স্বার্থে বিশেষজ্ঞ নিয়োগ করতে হবে এবং পাশাপাশি প্রকল্পের কার্যক্রম তদারকির জন্য কেন্দ্রীয় পরিকল্পনা কমিটি গঠন করতে হবে। এছাড়াও প্রয়োজনে দেশের বিলাসবহুল খাতসমূহ সংকুচিত করে জরুরি খাতসমূহতে বিনিয়োগ বাড়াতে হবে এবং উপযুক্ত ও দক্ষ জনশক্তির মাধ্যমে নির্ভুল ও প্রয়োজনীয় তথ্যাদি সংগ্রহ করে পরিকল্পনা প্রণয়ন করতে হবে। উদ্দীপকে উল্লেখিত প্রকল্পসহ অন্যান্য প্রকল্প বাস্তবায়নের পথে উদ্ভূত সমস্যাগুলো সমাধানের ক্ষেত্রে উপরের পদক্ষেপগুলো কার্যকরি ভূমিকা পালন করবে। বাংলাদেশের ন্যায় উন্নয়নশীল দেশে উন্নয়ন পরিকল্পনা প্রণয়ন ও বাস্তবায়নের জন্য এসব পদক্ষেপ খুবই গুরুত্বপূর্ণ বলে আমি মনে করি। সরকার এ সকল পদক্ষেপ গ্রহণ করলে কাঙ্ক্ষিত লক্ষ্যে পৌঁছানো সম্ভব হবে।"
        }
      ]
    }
  ]
}