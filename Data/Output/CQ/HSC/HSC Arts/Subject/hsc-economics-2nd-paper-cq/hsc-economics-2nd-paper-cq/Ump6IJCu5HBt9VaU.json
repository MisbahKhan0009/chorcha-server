{
  "title": "দিনাজপুর বোর্ড ২০১৬",
  "subtitle": "অর্থনীতি (9)",
  "questions": [
    {
      "number": "1",
      "uddipok": "রুবেল তার বিদেশি বন্ধু জেমসকে বাংলাদেশের স্বাধীনতা ও তার পূর্ববর্তী সময়ের ইতিহাস বর্ণনা করলেন। রুবেল স্পষ্ট করেই ব্যাখ্যা করলেন অতীতে বাংলাদেশ ছিল ধন-সম্পদে ভরপুর। ব্রিটিশ ও পাকিস্তানিদের শাসন ও শোষণে এদেশ পরিণত হয় একটি গরিব ও অনুন্নত রাষ্ট্রে। পাকিস্তানিদের বিমাতাসুলভ আচরণ আমাদের জাতীয় আয়, জীবনযাত্রার মান, ব্যবসা-বাণিজ্য সর্বক্ষেত্রে বৈষম্য সৃষ্টি করে। স্বাধীনতা পরবর্তী সময়ে সরকারের বিভিন্ন উদ্যোগ দেশকে ধীরে ধীরে এগিয়ে নিয়ে যাচ্ছে। অর্থনৈতিক দিক দিয়ে বাংলাদেশ এখন আর স্থবির রাষ্ট্র নয়।",
      "tag": "DIN.B 16",
      "sub_questions": [
        {
          "label": "ক",
          "question": "অর্থনৈতিক কাঠামো বলতে কী বোঝ?",
          "explanation": "অর্থনীতির কাঠামো বলতে সামগ্রিক অর্থনৈতিক কর্মকাণ্ড, অর্থনীতির খাতসমূহের গঠন ও আকৃতি, অর্থব্যবস্থার গতিধারা ও উন্নয়ন এবং মানুষে মানুষে অর্থনৈতিক সম্পর্কের ধরনকে বোঝায়।"
        },
        {
          "label": "খ",
          "question": "স্বাধীনতা পূর্ববর্তী সময়ে বাংলাদেশের অর্থনৈতিক অবস্থা কেমন ছিল?",
          "explanation": "স্বাধীনতা পূর্ববর্তী সময়ে বাংলাদেশের অর্থনীতি ছিল অত্যন্ত নাজুক প্রকৃতির। ব্রিটিশ ও পাকিস্তানিদের বৈষম্য ও নির্যাতনমূলক নীতির কারণে এদেশের অর্থনীতি মারাত্মকভাবে বিপর্যাপ্ত হয়। শুরুতে সম্পদ সৃষ্টি ও রপ্তানি আয়ের দিক থেকে পশ্চিম পাকিস্তানের তুলনায় পূর্ব পাকিস্তানের অবস্থা অনুকূল ছিল। কিন্তু পাকিস্তানের কেন্দ্রীয় সরকারের বিমাতাসুলভ নীতির কারণে পরবর্তীতে ধীরে ধীরে দেশের পূর্ব অঞ্চল ঘাটতি এলাকায় পরিণত হয়।"
        },
        {
          "label": "গ",
          "question": "উদ্দীপকের আলোকে পাকিস্তান শাসনামলের অর্থনৈতিক বৈষম্য ব্যাখ্যা করো।",
          "explanation": "রুবেল তার বিদেশি বন্ধুকে বাংলাদেশের স্বাধীনতা পূর্ববর্তী সময়ের অর্থনীতির কথা শুনিয়েছে। সেই সময় পূর্ব পাকিস্তানে সাথে পশ্চিম পাকিস্তানের যে অর্থনৈতিক বৈষম্য ছিল তা হলো: ১৯৪৯-৫০ অর্থবছরে পূর্ব পাকিস্তান ও পশ্চিম পাকিস্তানে যেখানে মাথাপিছু আয় ছিল যথাক্রমে ৩০৫ টাকা ও ৩৩০ টাকা ১৯৬৪-৬৫ অর্থবছরে তা ৩২৭ টাকা ও ৪৬৫ টাকায় দাঁড়ায়। পাকিস্তানের বৈদেশিক মুদ্রার সিংহভাগ পূর্ব পাকিস্তান অর্জন করত। অথচ মোট আমদানিকৃত দ্রব্যসামগ্রীর শতকরা ৭০ ভাগই পশ্চিম পাকিস্তানের ভাগে যেত। পূর্ব পাকিস্তানের বেসরকারি বিনিয়োগ কোনো সরকারি পৃষ্ঠপোষকতা লাভ করেনি। ফলে পশ্চিম পাকিস্তানে বেসরকারি বিনিয়োগ প্রাধান্য লাভ করে। পশ্চিম পাকিস্তানের ২২টি পরিবারের হাতে বেসরকারি বিনিয়োগের শতকরা ৮০ ভাগ চলে যায়। বৈদেশিক সাহায্যের মাত্র ৩০ শতাংশ পূর্ব পাকিস্তানকে দেওয়া হয়। বৈদেশিক ঋণের ক্ষেত্রেও একই রকম বৈষম্য বজায় থাকে। বাংলাদেশের সামগ্রিক আয়ের ২০ শতাংশ পশ্চিম পাকিস্তানে ব্যয় করা হতো। পঞ্চবার্ষিক পরিকল্পনার অধীন উন্নয়ন ব্যয়ে পূর্ব পাকিস্তান ও পশ্চিম পাকিস্তানের মধ্যে বৈষম্য ছিল। দ্বিতীয় ও তৃতীয় পঞ্চবার্ষিক পরিকল্পনার ক্ষেত্রে যথাক্রমে মোট ব্যয়ের মাত্র ৩১ শতাংশ ও ৩৫ শতাংশ পূর্ব পাকিস্তানের জন্য ব্যয় করা হয়। ১৯৬০-৬১ সাল পর্যন্ত মোট রাজস্ব আয়ের মাত্র ১২ শতাংশ পূর্ব পাকিস্তানের জন্য ব্যয় করা হয়। পূর্ব পাকিস্তানে অবস্থিত ব্যাংক, বিমা কোম্পানিসহ অন্যান্য আর্থিক প্রতিষ্ঠান পশ্চিম পাকিস্তানের নিয়ন্ত্রণে থাকে। এসব প্রতিষ্ঠানের সদর দপ্তর থাকে পশ্চিম পাকিস্তানের করাচিতে। সংগত কারণেই অর্জিত মুনাফা চলে যেত পশ্চিম পাকিস্তানে।"
        },
        {
          "label": "ঘ",
          "question": "রুবেলের বক্তব্য- বাংলাদেশ স্থবির রাষ্ট্র নয়, ধীরে, ধীরে এগিয়ে যাচ্ছে, তুমি কি মনে কর, বাংলাদেশের ভবিষ্যৎ সম্ভাবনাময়? মতামত দাও।",
          "explanation": "রুবেলের বক্তব্যের সাথে আমি একমত যে বাংলাদেশ স্থবির রাষ্ট্র নয়, ধীরে, ধীরে এগিয়ে যাচ্ছে। আয়তনে ছোট হলেও উদ্বৃত্ত জনশক্তি, পলিযুক্ত উর্বর কৃষিজমি, হাজার বছরের লালিত সংস্কৃতি, তৈরি পোশাক শিল্পসহ অন্য কয়েকটি গুরুত্বপূর্ণ শিল্পের উন্নয়ন এবং সর্বোপরি সামাজিক সূচকে এদেশের অগ্রগতি ইত্যাদি বিষয়ের প্রেক্ষিতে এ দেশকে একটি সম্ভাবনাময় অর্থনীতির দেশ হিসেবে গণ্য করা হয়। জনসংখ্যা শিক্ষিত ও সচেতন করে জন্ম হার হ্রাস করার সুযোগ রয়েছে। জনগণকে প্রশিক্ষণের মাধ্যমে দক্ষ করে গড়ে তুলে দেশের ভিতরে ও বাইরে কাজে লাগিয়ে রেমিট্যান্স বৃদ্ধি করার সম্ভাবনা রয়েছে। তৈরি পোশাকের ব্যাপক বাজার সৃষ্টি হচ্ছে তা ধরে রাখতে হবে এবং নতুন নতুন ক্ষেত্র সৃষ্টি সম্ভাবনা উজ্জ্বল করার সুযোগ রয়েছে। দেশীয় ক্ষুদ্র ও কুটির শিল্পে রাষ্ট্রীয় পৃষ্ঠপোষকতার মাধ্যমে উৎপাদনশীলতা বৃদ্ধি ও কর্মসংস্থানের সুযোগ সৃষ্টির সম্ভাবনা রয়েছে। জাহাজ নির্মাণ শিল্পের উন্নয়নের মাধ্যমে বিদেশে জাহাজ রপ্তানি সুযোগ রয়েছে। রপ্তানিকৃত জনশক্তিকে কারিগরি প্রশিক্ষণ প্রদানের ব্যবস্থার মাধ্যমে তাদেরকে দক্ষ করে তুলতে পারলে তাদের আয় বহুগুণে বৃদ্ধির সম্ভাবনা রয়েছে। এদেশে পর্যটন শিল্প বিকাশের অপার সম্ভাবনা রয়েছে। কৃষি ক্ষেত্রে আধুনিক প্রযুক্তি ও উন্নত বীজ ব্যবহারের মাধ্যমে কৃষি উৎপাদন বৃদ্ধি পাবে। বায়োটেকনোলজির মাধ্যমে কৃষি উৎপাদনে বৈচিত্র্য আসবে। তথ্য সেবা সহজ হওয়ায় মানুষ যেকোনো জরুরি পরিস্থিতিতে সতর্কতামূলক ব্যবস্থা নিতে পারবে। বিশ্বের অন্যান্য দেশে বাংলাদেশের শ্রমিকদের ব্যাপক চাহিদা রয়েছে। এইগুলো কাজে লাগাতে পারলে কর্মসংস্থান সৃষ্টি হবে। উপর্যুক্ত আলোচনার প্রেক্ষিতে বলা যায়, বাংলাদেশকে একটি অমিত সম্ভানার দেশ হিসেবে বিশেষজ্ঞগণ যে মন্তব্য করেছেন তার যথেষ্ট যুক্তি রয়েছে।"
        }
      ]
    },
    {
      "number": "2",
      "uddipok": "জাফর কৃষি কাজ করেন। এ বছর তিনি চড়া সুদে ঋণ নিয়ে আলু উৎপাদন করলেন। ফলনও খুব ভালো হলো। কিন্তু বাজারে আলুর দাম অত্যন্ত কম। রাস্তাঘাট ও যানবাহনের অভাবে জেলা শহরের বাজারে নিতে পারেননি। এমতাবস্থায় স্থানীয় আড়ৎদারদের কাছে সস্তা দামে বিক্রি করতে হয়েছে। ফলে উৎপাদন খরচ উঠানোই কঠিন হয়ে পড়েছে।",
      "tag": "DIN.B 16",
      "sub_questions": [
        {
          "label": "ক",
          "question": "কৃষি খামার কাকে বলে?",
          "explanation": "একজন কৃষক ফসল ফলানোর জন্য যে জমি ব্যবহার করে থাকে কৃষি খামার বলে।"
        },
        {
          "label": "খ",
          "question": "চিংড়িকে সাদা সোনা বলা হয় কেন?",
          "explanation": "সমুদ্রোপকূলবর্তী জেলাগুলোর নিম্নভূমিতে পরিকল্পিতভাবে চিংড়ি চাষ হচ্ছে। পূর্বে চিংড়ি চাষ কেবল জেলেদের মধ্যেই সীমাবদ্ধ ছিল। কিন্তু এখন তা অনেকের কাছেই আত্মকর্মসংস্থান, অর্থোপার্জন ও বৈদেশিক মুদ্রা আয়ের একটি সুন্দর উপায় হিসেবে বিবেচিত হচ্ছে। অভ্যন্তরীণ বাজারে চিংড়ি খাদ্যপণ্য হিসেবে কেনা-বেচা হলেও আন্তর্জাতিক বাজারে চিংড়ি হিমায়িত খাদ্যসামগ্রী হিসেবে রপ্তানি করা হয়। বর্তমানে চিংড়ি বাংলাদেশের অন্যতম প্রধান রপ্তানি পণ্য হিসেবে রপ্তানি তালিকায় স্থান করে নিয়েছে। তাই চিংড়িকে সাদা সোনা বলা হয়।"
        },
        {
          "label": "গ",
          "question": "জাফর আলুর ন্যায্যমূল্য না পাওয়ার কারণসমূহ ব্যাখ্যা করো।",
          "explanation": "জাফর মহাজনদের কাছ থেকে চড়া সুদে ঋণ নিয়ে আলু উৎপাদন করেন। ফলন ভালো হলোও বাজারে আলুর দাম অত্যন্ত কম। এজন্য তিনি আলুর ন্যায্য দাম পাননি। এ অবস্থাকে বাংলাদেশের কৃষিপণ্যের বাজারজাতকরণের সমস্যা হিসাবে চিহ্নিত করা যায়। কেননা আমাদের কৃষকরা তাদের নিজস্ব অর্থায়নে চাষাবাদ কাজ সুসম্পন্ন করতে পারে না। যার ফলে তারা বীজ, সার, সেচ ইত্যাদি ক্রয়ের জন্য মহাজনের নিকট থেকে চড়া সুদে ঋণ নেয়। তাই মহাজনের ঋণের চাপের কারণে পণ্যের দাম কম হলেও বিক্রি করতে বাধ্য হয়। বাংলাদেশের কৃষিপণ্যের বাজার সুসংগঠিত নয়। এক বাজারের সাথে আরেক বাজারের তেমন কোনো যোগাযোগ নেই। একেক বাজারে দ্রব্যের বিভিন্ন রকম দাম পরিলক্ষিত হয়। যার ফলে কৃষকরা ন্যায্য মূল্য থেকে বঞ্চিত হয়। কৃষিপণ্য খামার থেকে ভোক্তার হাতে পৌঁছানো পর্যন্ত মধ্যবর্তী ব্যবসায়ীদের দৌরাত্ম্য রয়েছে। ফড়িয়া, দালাল, মজুদদার, বেপারি, মহাজন ইত্যাদি মধ্যস্বত্বভোগীরা কৃষকদের আর্থিক সংকটের সুযোগ হাতিয়ে নেয়, মোটা অঙ্কের মুনাফা। এরা অনেক সময় কৃষকদেরকে দ্রব্যের চাহিদা ও যোগান সম্পর্কে ভুল তথ্য দিয়ে কৃষকদেরকে তাদের উৎপাদিত ফসলের ন্যায্য মূল্য থেকে বঞ্চিত করে। জাফর যখন আলু সংগ্রহ করে তখন সাধারণত আলুর দাম কম থাকে। তাই ঐ সময় ফসল বিক্রি না করে যদি গুদামে সংরক্ষণ করা যায়, তবে যখন আলুর দাম বাড়বে তখন বিক্রি করতে পারলে ন্যায্যমূল্য পাওয়া সম্ভব হতো। কিন্তু বাংলাদেশে কৃষিপণ্যে সংরক্ষণের তেমন গুদামঘর তৈরি হয়নি। তাছাড়া অধিকাংশ ফসল পচনশীল যা সংরক্ষণ করা সম্ভব নয়।"
        },
        {
          "label": "ঘ",
          "question": "উদ্দীপকের আলোকে কৃষিপণ্য বিপণনের সমস্যা সমাধানে সরকারের ভূমিকা আছে কি? ব্যাখ্যা করো।",
          "explanation": "কৃষিপণ্য বিপণনের সমস্যা সমাধানে সরকারের ভূমিকা আছে। প্রথমত, কৃষকরা মূলধনের অভাবের কারণে সঠিক সময়ে ও প্রয়োজনমাফিক ফসল উৎপাদন করতে পারে না। তাই তারা গ্রাম্য মহাজনদের কাছে চড়া সুদে ঋণ গ্রহণ করতে বাধ্য হয়। এ সকল কৃষকদের জন্য সরকারি ঋণের পরিমাণ বৃদ্ধি ও পদ্ধতি সহজ করা দরকার। যাতে স্বল্প সময়ে সহজ শর্তে কৃষকরা ঋণ পায়। দ্বিতীয়ত, মধ্যস্বত্বভোগীরা বিভিন্ন ছল-চাতুরী ও কৌশলের মাধ্যমে কৃষকদের ন্যায্য পাওনা থেকে বঞ্চিত করে থাকে। সরকার নিজস্ব প্রতিনিধির মাধ্যমে কৃষিপণ্য ক্রয় করলে মধ্যস্বত্বভোগীদের দৌরাত্ম্য হ্রাস পাবে। এই কারণে গ্রামাঞ্চল সরকারি ক্রয় কেন্দ্র স্থাপন করতে হবে। তৃতীয়ত, কৃষিপণ্যের মূল্য নিশ্চিত করতে উন্নত যোগাযোগ ব্যবস্থা খুবই জরুরি। যোগাযোগ ব্যবস্থা দুর্বল হওয়ার কারণে কৃষকরা তাদের শস্য স্থানীয় বাজারে কম দামে বিক্রি করতে বাধ্য হয়। এজন্য প্রয়োজন যোগাযোগ ব্যবস্থা উন্নত করা, যা ব্যক্তি উদ্যোগে সম্ভব নয়। দরকার রাষ্ট্রীয় উদ্যোগ।চতুর্থত, বাফার স্টকের মাধ্যমে কৃষিপণ্যের ঊর্ধ্বগতি এবং নিম্নগতি রোধ করা যায়। যখন কৃষিতে বাম্পার ফলন হয় তখন সরকার কৃষিপণ্য ক্রয় করে সংরক্ষণ করে। ফলে কৃষিপণ্যের দামের নিম্নগতি রোধ হয়। আবার যখন কৃষি উৎপাদন কম হয় তখন বাফার স্টকের পণ্য বাজারে ছাড়লে পণ্যের দামের ঊর্ধ্বগতি রোধ পায়। সর্বোপরি বলা যায়, কৃষিপণ্য বিপণনে সরকারি বা রাষ্ট্রীয় অংশগ্রহণ নিশ্চিত হলে একদিকে কৃষকদের স্বার্থরক্ষা পাবে, অন্যদিকে মুষ্টিমেয় কিছু লোকের ষড়যন্ত্রের হাত থেকে জনসাধারণ পরিত্রাণ পাবে এবং দেশের দ্রুত অর্থনৈতিক উন্নয়ন সম্ভব হবে।"
        }
      ]
    },
    {
      "number": "3",
      "uddipok": "'X' দক্ষিণ এশিয়ার কৃষিপ্রধান একটি দেশ। দেশটিতে বাণিজ্য ঘাটতি লেগেই আছে। একদল উচ্চ শিক্ষিত উদ্যোক্তা সে দেশের সরকারকে দেশে উৎপাদিত কাঁচামালের সাহায্যে শিল্পজাত পণ্যের উৎপাদন ও রপ্তানি সম্প্রসারণের পরামর্শ দিল এবং এমন কিছু পণ্য উৎপাদন করতে অনুরোধ করলো যেগুলো বর্তমানে আমদানি করতে হয়। এর ফলে বৈদেশিক মুদ্রার সাশ্রয় ও দেশীয় শিল্পের প্রসার ঘটবে।",
      "tag": "DIN.B 16",
      "sub_questions": [
        {
          "label": "ক",
          "question": "কুটির শিল্প কাকে বলে?",
          "explanation": "কুটির বা গৃহে পারিবারিক ভিত্তিতে স্বল্প মূলধন এবং সহজলভ্য কাঁচামাল ও ছোটখাটো সাধারণ যন্ত্রপাতির সাহায্যে যে শিল্প পরিচালিত হয় তাকে কুটির শিল্প বলে।"
        },
        {
          "label": "খ",
          "question": "বাংলাদেশের প্রধান প্রধান বৃহৎ শিল্পগুলোর নাম লেখ।",
          "explanation": "বাংলাদেশের প্রধান প্রধান বৃহৎ শিল্পগুলো হলো- পাট শিল্প, বস্ত্র শিল্প, সার শিল্প, চিনি শিল্প, সিমেন্ট শিল্প, কাগজ শিল্প, লৌহ ও ইস্পাত শিল্প, জাহাজ নির্মাণ শিল্প প্রভৃতি। এসব শিল্পের মধ্যে পাট শিল্প সবচেয়ে বড়, যার মধ্যে সরকারি ও বেসরকারি মিলিয়ে প্রায় ৭৮টি পাটকল রয়েছে। বস্ত্র, সার, চিনি, সিমেন্ট, কাগজ, ইস্পাত ও লৌহ এবং জাহাজ নির্মাণ শিল্প অর্থনীতিতে গুরুত্বপূর্ণ ভূমিকা পালন করে।"
        },
        {
          "label": "গ",
          "question": "উদ্দীপকে উল্লিখিত শিল্প কিভাবে বৈদেশিক বাণিজ্যের ঘাটতি মেটাতে পারে? ব্যাখ্যা করো।",
          "explanation": "উদ্দীপকে উল্লিখিত দেশে আমদানি বিকল্প শিল্পায়ন ঘটানো গেলে নিম্নলিখিত উপায়ে বৈদেশিক বাণিজ্যের ঘাটতি মেটানো সম্ভব হবে। প্রথমত, বাংলাদেশ কৃষিজাত পণ্য রপ্তানি এবং শিল্পজাত পণ্য আমদানি করে থাকে। এসব আমদানিকৃত শিল্পজাত পণ্যের চাহিদা অস্থিতিস্থাপক, অর্থাৎ এ ধরনের পণ্য আমদানি করতেই হয়। ফলে দ্রব্য রপ্তানিমুখী দেশগুলো অনেক সময় অন্যায় সিদ্ধান্ত চাপিয়ে দেয়। সেক্ষেত্রে লেনদেন ভারসাম্য সবসময় দেশের প্রতিকূলে থাকে। এ অবস্থায় যদি নিত্যপ্রয়োজনীয় শিল্পজাত পণ্যসমূহ দেশেই উৎপাদনের ব্যবস্থা করা যায় তাহলে একদিকে যেমন দেশ শিল্পে উন্নত হয়ে উঠবে, অন্যদিকে তেমনি বৈদেশিক মুদ্রার সাশ্রয় হবে। দ্বিতীয়ত, আমদানি বিকল্প শিল্পায়ন কৌশল অনুসরণ করা হলে শিল্পজাত দ্রব্যের উৎপাদন বৃদ্ধি করা যায়। ফলে অভ্যন্তরীণ চাহিদা মিটিয়ে এসব দ্রব্য বিদেশে রপ্তানি করে প্রচুর বৈদেশিক মুদ্রা অর্জন করা সম্ভব হবে। তৃতীয়ত, বাংলাদেশে প্রতি বছর ভোগ্যপণ্য ও শিল্পজাত দ্রব্য বিপুল পরিমাণে আমদানি করতে হয়। ফলে প্রচুর বৈদেশিক মুদ্রা ব্যয় হয়। দেশে আমদানি বিকল্প শিল্পকারখানা স্থাপন করা হলে আমদানি ব্যয় অনেকাংশে হ্রাস পাবে এবং বৈদেশিক মুদ্রা সাশ্রয় হবে।চতুর্থত, আমদানি নির্ভরতার কারণে দেশের অর্জিত অধিকাংশ বৈদেশিক মুদ্রা নিত্যপ্রয়োজনীয় দ্রব্য আমদানিতে ব্যয় হয়ে যায়। দেশে আমদানি বিকল্প শিল্প ব্যবস্থা গড়ে তোলা সম্ভব হলে আমদানি হ্রাস পাবে এবং বৈদেশিক মুদ্রার সাশ্রয় হবে।"
        },
        {
          "label": "ঘ",
          "question": "উদ্দীপকের আলোকে বাংলাদেশে আমদানি বিকল্প শিল্পের গুরুত্ব আলোচনা করো।",
          "explanation": "বাংলাদেশসহ অন্যান্য উন্নয়নশীল দেশে অব্যাহত বাণিজ্য ঘাটতি দূর করার জন্য রপ্তানি বৃদ্ধি ও আমদানি হ্রাস করা দরকার। আমদানি হ্রাসের জন্য আমদানি বিকল্প শিল্পায়নের গুরুত্ব অপরিসীম। উদ্দীপকের দেশটির একদল উচ্চ শিক্ষিত উদ্যোক্তা সে দেশের সরকারকে শিল্পজাত পণ্যের উৎপাদন ও রপ্তানি সম্প্রসারণের পরামর্শ দেয়। এতে করে দেশটিতে উৎপাদন বাড়বে এবং বৈদেশিক মুদ্রার সাশ্রয় ও দেশীয় শিল্পের প্রসার ঘটবে। এটি সম্ভব আমদানি বিকল্পন শিল্পের দ্বারা। আমদানি বিকল্প শিল্পে কেবল আমদানিকৃত দ্রব্যের মতো অথবা তার নিকট বিকল্প দ্রব্য উৎপাদন করা হয়। এ শিল্পের পণ্য কেবল অভ্যন্তরীণ বাজারে বিক্রয়ের জন্য উৎপন্ন করা হয়। আমদানি বিকল্প শিল্পায়নের ফলে দেশে বিভিন্ন রকম ভোগ্য পণ্য, মধ্যবর্তী দ্রব্য ও পুঁজি দ্রব্য উৎপাদন করা যায়। ফলে শিল্পপণ্যের দিক থেকে দেশে স্বনির্ভরতা অর্জন করা যায়। আমদানি বিকল্প শিল্পায়নের বিভিন্ন রকম শিল্প স্থাপন করা যায়। ফলে দেশে শিল্পের বিকেন্দ্রীকরণ ঘটে এবং সমগ্র শিল্প খাতের প্রসার ঘটে। বাংলাদেশসহ যেসব দেশে জনসংখ্যা বেশি সেখানে জনগণের প্রয়োজন অনুযায়ী অসংখ্য প্রকার পণ্য আমদানি করতে হয়। এ অবস্থায় দেশে আমদানি বিকল্প শিল্প স্থাপন করা হলে এসব শিল্পপণ্যের বাজারের নিশ্চয়তা থাকে। এ জন্য প্রাথমিক পর্যায়ে এ ধরনের শিল্পের উন্নয়নে কার্যকর সংরক্ষণ ব্যবস্থা গ্রহণ করা দরকার। বহুকাল যাবৎ বাংলাদেশে রপ্তানি আয় অপেক্ষা আমদানি ব্যয় বেশি। ক্রমবর্ধমান আমদানি ব্যয় মেটানোর জন্য এদেশে বৈদেশিক সাহায্যের ওপর নির্ভরশীল থাকে। এসব বিষয় বিবেচনায় বাংলাদেশের অর্থনীতিতে আমদানি বিকল্প শিল্পায়নের গুরুত্ব অনেক বেশি।"
        }
      ]
    },
    {
      "number": "4",
      "uddipok": "অর্থনীতির শিক্ষক শ্রেণিকক্ষে জনসংখ্যা তত্ত্ব নিয়ে আলোচনা করেন। তিনি এ তত্ত্বের মাধ্যমে দেখান যে, জনসংখ্যা বাড়ে জ্যামিতিক হারে এবং খাদ্যোৎপাদন বাড়ে গাণিতিক হারে। প্রতি ২৫ বছর পর কোনো দেশের জনসংখ্যা দ্বিগুণ হয়। ফলে খাদ্য ঘাটতিসহ নানা দুর্যোগ নেমে আসে এবং প্রাকৃতিক নিয়মেই এক সময় উভয়ের মধ্যে সমতা সৃষ্টি হয়। অবশ্য এ তত্ত্বের অনেকটাই বর্তমান যুগে ভুল বলে প্রমাণিত হয়েছে।",
      "tag": "DIN.B 16",
      "sub_questions": [
        {
          "label": "ক",
          "question": "বেকারত্ব কী?",
          "explanation": "কাজ করতে সক্ষম ব্যক্তি প্রচলিত মজুরিতে কাজ করতে ইচ্ছুক, কিন্তু কাজ পায় না এ অবস্থাকেই বেকারত্ব বলে।"
        },
        {
          "label": "খ",
          "question": "মানবসম্পদ উন্নয়নের উপায়গুলো কী কী?",
          "explanation": "৮নং সৃজনশীল প্রশ্নের 'খ' নং উত্তর দ্রষ্টব্য।"
        },
        {
          "label": "গ",
          "question": "উদ্দীপকে জনসংখ্যার কোন তত্ত্বকে নির্দেশ করা হয়েছে? ব্যাখ্যা করো।",
          "explanation": "অর্থনীতির শিক্ষক শ্রেণিকক্ষে জনসংখ্যার যে তত্ত্ব নিয়ে আলোচনা করেন তা হলো ম্যালথাসের জনসংখ্যা তত্ত্ব। এ তত্ত্বে ম্যালথাস মত প্রকাশ করেন, জনসংখ্যা বৃদ্ধি পায় জ্যামিতিক হারে; যথা- ১, ২, ৪, ৮, ১৬, ৩২,... এবং খাদ্য উৎপাদন বৃদ্ধি পায় গাণিতিক হারে; যথা- ১, ২, ৩, ৪, ৫, ৬....। ভূমির যোগান সীমাবদ্ধ হওয়ায় খাদ্য উৎপাদন জ্যামিতিক হারে বাড়ানো সম্ভব হয় না। ফলে জনসংখ্যা যে হারে বৃদ্ধি পায় খাদ্যোৎপাদন সে হারে বাড়তে পারে না। ম্যালথাসের মতে, প্রকৃতিগতভাবে মানুষের প্রজননক্ষমতা বেশি হওয়ায় জনসংখ্যা দ্রুত হারে বৃদ্ধি পায় এবং প্রত্যেক দেশেই প্রতি ২৫ বছরে জনসংখ্যা দ্বিগুণ হয়। কিন্তু জমিতে ক্রমহ্রাসমান উৎপাদন বিধি কার্যকর হওয়ায় খাদ্যশস্যের উৎপাদন দ্রুত বাড়তে পারে না। এর ফলে এমন এক সময় আসে যখন জনসংখ্যার পরিমাণ খাদ্য উৎপাদনের পরিমাণকে ছাড়িয়ে যায় এবং দেশে জনাধিক্য দেখা দেয়। ম্যালথাস তাই জনসংখ্যা বৃদ্ধি রোধকল্পে দুইটি উপায়ের কথা বলেছেন। যেমন- ক. প্রতিরোধমূলক ব্যবস্থা (Preventive Checks) ও খ. প্রাকৃতিক নিরোধ (Positive Checks)। ম্যালথাস দেখিয়েছেন খাদ্য উৎপাদন বৃদ্ধি এবং জনসংখ্যা বৃদ্ধির অনুপাতের মধ্যে বিশাল ব্যবধান সৃষ্টি হয়। ফলে জনসংখ্যা ও খাদ্য উৎপাদনের মধ্যে ভারসাম্যহীনতা দেখা দেয়। এতে মানুষের জীবনযাত্রার মান নিম্ন হয়। সমাজে এটি ক্ষতিকর প্রভাব ফেলে।"
        },
        {
          "label": "ঘ",
          "question": "উদ্দীপকের আলোকে বাংলাদেশের প্রেক্ষিতে কতটুকু কার্যকর?-ব্যাখ্য করো।",
          "explanation": "জনসংখ্যা ও খাদ্য উৎপাদন সম্পর্কে ম্যালথাসের এ বক্তব্যের আলোকে বাংলাদেশে এ তত্ত্বটি এখনও অনেকটাই কার্যকর। ১. বাংলাদেশে খাদ্য উৎপাদন অপেক্ষা জনসংখ্যা বৃদ্ধির হার অনেক বেশি। বাংলাদেশে বর্তমান জনসংখ্যা বৃদ্ধির হার হলো ১.৩৬% এবং খাদ্য উৎপাদনের হার মাত্র ০.৬৫%। ২. খাদ্য উৎপাদন অপেক্ষা জনসংখ্যা বৃদ্ধির হার অধিক হওয়ায় বাংলাদেশ বর্তমানে ভয়াবহ খাদ্য সমস্যার সম্মুখীন। দেশে বর্তমান খাদ্য ঘাটতির পরিমাণ হলো প্রায় ২০-২৫ লক্ষ টন। ৩. একজন লোকের ভরণপোষণের জন্য কমপক্ষে ১.২ একর হতে ১.০৮ একর জমির দরকার। অথচ বাংলাদেশে মাথাপিছু জমির পরিমাণ মাত্র ০.২৫ একর। ৪. বাংলাদেশের জনগণ স্বেচ্ছায় পরিবার পরিকল্পনার মাধ্যমে জন্মনিয়ন্ত্রণে সচেষ্ট নয়। তাই দেশে দ্রুত জনসংখ্যা বৃদ্ধি পাচ্ছে। এজন্য দেশে ম্যালথাস বর্ণিত দুর্ভিক্ষ, মহামারি, ঝগড়া-বিবাদ, আত্মহত্যা, প্রাকৃতিক দুর্যোগ প্রভৃতি প্রাকৃতিক বিধান প্রায় সব সময়ই দেখা যায়। ৫. বাংলাদেশে জন্মহার ও মৃত্যুহার উভয়ই অধিক। দেশে বর্তমানে প্রতি হাজারে জন্মহার হলো ১৮.৯ জন এবং মৃত্যুহার ৫.৩ জন। জন্মহার ও মৃত্যুহারের এরূপ আধিক্য অতিরিক্ত জনসংখ্যারই লক্ষণ। ৬. বর্তমানে বাংলাদেশ ভয়াবহ বেকার সমস্যার সম্মুখীন। দেশে বর্তমানে মোট জনশক্তির প্রায় শতকরা ৩৩ ভাগ লোক বেকার। উপরিউক্ত আলোচনা হতে দেখা যায় যে, ম্যালথাস বর্ণিত জনসংখ্যা সমস্যার সকল লক্ষণই বাংলাদেশের অর্থনীতিতে বিদ্যমান।"
        }
      ]
    },
    {
      "number": "5",
      "uddipok": "এক সময় বাংলাদেশ খাদ্য ঘাটতির দেশ ছিল। প্রতি বছরই ১৫ লক্ষ থেকে ২০ লক্ষ টন খাদ্য আমদানি করতে হতো। ইদানিং সরকার কৃষকদেরকে বিভিন্ন ভাবে সাহায্য-সহযোগিতা, উৎসাহ ও পরামর্শ দিয়ে খাদ্য উৎপাদন পর্যাপ্ত পরিমাণ বৃদ্ধি করেছে। ফলে খাদ্য ঘাটতি দূর হয়েছে।",
      "tag": "DIN.B 16",
      "sub_questions": [
        {
          "label": "ক",
          "question": "খাদ্যের প্রাপ্যতা বলতে কী বোঝায়?",
          "explanation": "কোনা নির্দিষ্ট জনগোষ্ঠীর নির্দিষ্ট সময়ে অত্যাবশ্যকীয় খাদ্য প্রাপ্তিকে খাদ্যের প্রাপ্যতা বলে।"
        },
        {
          "label": "খ",
          "question": "নিরাপদ খাদ্যের প্রয়োজনীয়তা ব্যাখ্যা করো।",
          "explanation": "খাদ্য জীবন-মৃত্যুর সাথে ঘনিষ্ঠভাবে সম্পর্কিত। এজন্য তা নিরাপদ হওয়া চাই। নিরাপদ খাদ্য মানুষকে সুস্থ-সবল ও কর্মক্ষম রাখে এবং ব্যক্তির আয়ুষ্কাল বাড়ায়। এর বিপরীতে কলুষিত খাদ্য মানুষকে রোগাক্রান্ত, দুর্বল, অক্ষমরূপে বেড়ে উঠতে বাধ্য করে এবং তার আয়ুষ্কাল কমায়। কলুষিত খাদ্য মানুষের মৃত্যুও ঘটায়। তাই মানুষের জীবনে নিরাপদ খাদ্যের প্রয়োজন অনেক বেশি।"
        },
        {
          "label": "গ",
          "question": "উদ্দীপকের আলোকে খাদ্য নিরাপত্তার জন্য সরকারের গৃহীত পদক্ষেপমূহ আলোচনা করো।",
          "explanation": "বাংলাদেশে বর্তমানে খাদ্য নিরাপত্তা পরিস্থিতি নেই। তবে সরকার অনেক আগে থেকেই খাদ্য নিরাপত্তা অর্জনে তৎপর রয়েছে। এদেশে খাদ্য নিরাপত্তা অর্জনের জন্য সরকার গৃহীত কর্মসূচিগুলো নিম্নরূপ: ১. জনসাধারণের দীর্ঘমেয়াদি খাদ্য নিরাপত্তা নিশ্চিতকরণের লক্ষ্যে সরকার লাভজনক, টেকসই ও পরিবেশবান্ধব একটি কৃষিব্যবস্থা গড়ে তুলতে সচেষ্ট। ২. বাংলাদেশকে খাদ্যে স্বয়ংসম্পূর্ণ করতে সার্বিক কৃষি ও পল্লি উন্নয়ন খাতকে সর্বোচ্চ অগ্রাধিকার প্রদান করা হয়েছে। ৩. খাদ্যোৎপাদন লক্ষণীয়ভাবে বৃদ্ধির লক্ষ্যে কৃষি উপকরণে ভর্তুকি বৃদ্ধি, কৃষি উপকরণ সহজলভ্য করা এবং কৃষিঋণের আওতা বৃদ্ধি ও প্রাপ্তি সহজীকরণ করা হয়েছে। ৪. খাদ্যশস্যের উৎপাদন বৃদ্ধিসহ কৃষিখাতের সার্বিক উন্নয়নের জন্য ক্ষুদ্রসেচ সম্প্রসারণ, জলাবদ্ধতা নিরসন, উন্নতমানের ও উচ্চ ফলনশীল বীজ উৎপাদন, সংরক্ষণ, বিতরণ প্রভৃতি কার্যক্রম গ্রহণ করা হয়েছে। ৫. পরমাণু ও প্রাণ-প্রযুক্তি ব্যবহার করে লবণাক্ততা সহিষ্ণু, আবহাওয়া ও পরিবেশ উপযোগী এবং স্বল্পসময়ে (সর্বোচ্চ ১১০ দিন) ফসল পাওয়া যায় এরূপ শস্যের জাত ও প্রযুক্তি উদ্ভাবন ও মাঠপর্যায়ে সম্প্রসারণ করা হয়েছে। ৬. সরকার পাবলিক ফুড ডিস্ট্রিবিউশন সিস্টেমে বিভিন্ন চ্যানেলে নির্ধারিত আয়ের সরকারি কর্মচারী ও নিম্ন আয়ের জনগোষ্ঠীর জন্য খাদ্য সহায়তা দিচ্ছে।"
        },
        {
          "label": "ঘ",
          "question": "উদ্দীপকে উল্লিখিত সরকারি পদক্ষেপ খাদ্য নিরাপত্তা নিশ্চিত করতে সক্ষম- উত্তরের সপক্ষে যুক্তি দাও।",
          "explanation": "উদ্দীপকে উল্লিখিত সরকারি পদক্ষেপ খাদ্য নিরাপত্তা নিশ্চিত করতে নিম্নোক্ত কার্যক্রমে উল্লেখযোগ্য সাফল্য অর্জন করেছে বলে আমি মনে করি। প্রথমত, খাদ্যশস্য উৎপাদনে নানামুখী কার্যক্রম গ্রহণ করার ফলে এর উৎপাদন দিনে দিনে বৃদ্ধি পাচ্ছে। ২০১২-১৩ অর্থবছরে খাদ্যশস্যের মোট উৎপাদন হয়েছিল ৩৭২.৬৬ লক্ষ মেট্রিক টন। আর ২০১৩-১৪ অর্থবছরে খাদ্যশস্যের মোট উৎপাদন হয়েছে ৩৮১.৭৪ লক্ষ মেট্রিক টন; যা উত্তরোত্তর বৃদ্ধি পাচ্ছে। দ্বিতীয়ত, খাদ্য নিরাপত্তার জন্য সরকার প্রতিবছর খাদ্যশস্য সংগ্রহ করে মজুত করে থাকে। ২০১২-১৩ অর্থবছরে সরকারিভাবে মোট খাদ্যশস্য সংগ্রহের লক্ষ্যমাত্রা নির্ধারিত ছিল ১৬ লক্ষ মেট্রিক টন। ২০১৩-১৪ অর্থবছরে বাজেটে অভ্যন্তরীণ খাদ্যশস্য সংগ্রহের লক্ষ্যমাত্রা সংশোধিত ছিল ১৪.৫০ লক্ষ মেট্রিক টন। তৃতীয়ত, খাদ্য ঘাটতির কারণে অনেক সময় খাদ্য আমদানি করতে হয়। বিভিন্ন সময়ে বাংলাদেশকে খাদ্যে স্বয়ংসম্পূর্ণ দেশ হিসেবে দাবি করা হয়েছে। বড় ধরনের দুর্যোগে না পড়লে খাদ্য ঘাটতি তেমন দেখা দেয় না। তথাপি প্রতি বছর দেশে বেশ কিছু পরিমাণ খাদ্যশস্য আমদানি করা হয়ে থাকে। এটা করা হয় খাদ্যভিত্তিক বিভিন্ন সরকারি পরিচালনা, দুর্যোগকালীন জরুরি প্রয়োজন মেটানো এবং খাদ্যশস্যের প্রয়োজনীয় ও নিরাপত্তা মজুত সংরক্ষণের উদ্দেশ্যে। ২০১৩-১৪ অর্থবছরে এ আমদানির পরিমাণ দাঁড়িয়েছে ৩১.২৪ লক্ষ মেট্রিক টন। যা খাদ্য নিরাপত্তার একটি দিক বলা যায়। চতুর্থত, দরিদ্র জনগোষ্ঠী যেন খাদ্য নিরাপত্তাহীনতায় না ভোগে সে জন্য সরকারি পাবলিক ফুড ডিস্ট্রিবিউশন সিস্টেম বিভিন্ন চ্যানেলে নির্ধারিত আয়ের সরকারি কর্মচারী ও নিম্ন আয়ের জনগোষ্ঠীর জন্য খাদ্য সহায়তা দিয়ে থাকে। এর আওতায় ওএমএস, ফেয়ার প্রাইস কার্ড, ৪র্থ শ্রেণি কর্মচারী, মুক্তিযোদ্ধা, গার্মেন্টস শ্রমিক ও অন্যান্য এবং সামাজিক নিরাপত্তা বেষ্টনী খাতে কাবিখা, টিআর, ভিজিএফ, ভিজিডি, জিআর ও অন্যান্য। গত ২০১২-১৩ অর্থবছরে ২০.৮৭ লক্ষ মেট্রিক টন খাদ্যশস্য বিতরণ করা হয় এবং ২০১৩-১৪ অর্থবছরে ২৫.৫৮ লক্ষ মেট্রিক টন খাদ্যশস্য বিতরণের করা হয়েছে।"
        }
      ]
    },
    {
      "number": "6",
      "uddipok": "উন্নয়নশীল দেশগুলো দ্রুত অর্থনৈতিক উন্নয়নের লক্ষ্যে ঘাটতি ব্যয় ও অতিরিক্ত অর্থের যোগানসহ অন্যান্য কার্যক্রম গ্রহণ করে। ফলে দ্রব্যমূল্য ক্রমাগত বৃদ্ধি পেতে থাকে। এমতাবস্থায় বাজারে পর্যাপ্ত দ্রব্য-সামগ্রীর যোগান থাকা সত্ত্বেও নিম্নবিত্ত মানুষের সংসার চালাতে কষ্ট হয়। এজন্য মুদ্রাস্ফীতি নিয়ন্ত্রণে রাখার জন্য সরকারকে পদক্ষেপ নিতে হয়।",
      "tag": "DIN.B 16",
      "sub_questions": [
        {
          "label": "ক",
          "question": "মুদ্রাস্ফীতি কি?",
          "explanation": "মুদ্রাস্ফীতি বলতে এমন এক অবস্থাকে বোঝায়, যখন স্বল্পকাল ব্যবধানে উৎপাদন স্থির থেকে দ্রব্যমূল্য ক্রমাগত বাড়তে থাকে এবং এর ফলে অর্থের ক্রয়ক্ষমতা হ্রাস পায় বলে।"
        },
        {
          "label": "খ",
          "question": "সীমিত আয়ের মানুষের ওপর-মুদ্রাস্ফীতির কিরূপ প্রভাব পড়ে?",
          "explanation": "মুদ্রাস্ফীতির ফলে দ্রব্যমূল্য বৃদ্ধি পায়। তখন সীমিত আয়ের লোকের ওপর মুদ্রাস্ফীতির প্রভাব সবচেয়ে বেশি লক্ষ করা যায়। কারণ তাদের আয়ের সীমা নির্দিষ্ট থাকে। এই নির্দিষ্ট আয়ের ওপর মুদ্রাস্ফীতির প্রভাব পড়লে তাদের প্রকৃত আয় কমে যায়। ফলে তাদের জীবনযাত্রার মান এবং ভোগব্যয় কমে যায়। এছাড়াও মুদ্রাস্ফীতি অবস্থায় দেশের ভূমিহীন, প্রান্তিক ও ক্ষুদ্র কৃষকরা ক্ষতিগ্রস্ত হয়। কারণ তাদের ক্রয়ক্ষমতা দারুণভাবে ক্ষতিগ্রস্ত হয়।"
        },
        {
          "label": "গ",
          "question": "উদ্দীপকের আলোকে মুদ্রাস্ফীতির কারণগুলো বাখ্যা করো।",
          "explanation": "এ উদ্দীপকে লক্ষ করা যায়, উন্নয়নশীল দেশগুলো ঘাটতি ব্যয় ও অতিরিক্ত অর্থের যোগানসহ অন্যান্য কার্যক্রম গ্রহণ করার ফলে দ্রব্যমূল্য ক্রমাগত বৃদ্ধি পেতে থাকে। এর ফলে মুদ্রাস্ফীতি দেখা দেয়। নিচে এর কারণগুলো আলোচনা করা হলো- ১. উন্নয়নশীল দেশের মুদ্রাস্ফীতির অন্যতম প্রধান কারণ হলো অর্থের যোগানের বিপুল বৃদ্ধি। অর্থের যোগান বিপুল পরিমাণ বাড়লেও দ্রব্যসামগ্রী ও সেবাদির পরিমাণ তার তুলনায় না বাড়ায় দামস্তর বেড়ে মুদ্রাস্ফীতির সৃষ্টি করেছে। ২. বড় আয়তনের বাজেট বাস্তবায়নের জন্য অভ্যন্তরীণ ব্যাংক ব্যবস্থা থেকে সরকারের ঋণ গ্রহণ বৃদ্ধি পাওয়ায় তা দামস্তরের বৃদ্ধিতে সহায়তা করে। বিগত বছরগুলোতে রাজস্ব ও উন্নয়ন ব্যয় উভয়ই যথেষ্ট পরিমাণে বেড়েছে। রাজস্ব ব্যয় বৃদ্ধির ফলে উৎপাদন তেমন না বাড়ায় এবং নির্বাহকৃত উন্নয়ন ব্যয়ের সুফল দ্রুত প্রাপ্ত না হওয়ায় দামস্তর বেড়ে চলেছে। ৩. উন্নয়নশীল দেশের উন্নয়ন কর্মকাণ্ড অব্যাহত রাখা, শিক্ষা, স্বাস্থ্য ও দরিদ্রদের জন্য আর্থিক নিরাপত্তা ব্যবস্থা এবং কয়েকটি ক্ষেত্রে উচ্চহারে ভর্তুকি বজায় রাখার স্বার্থে সরকারের সামগ্রিক ব্যয় বৃদ্ধি পাচ্ছে। ফলে বাজেট ঘাটতি অব্যাহত রয়েছে। এ বিষয়টি দেশের মূল্যস্ফীতির একটি কারণ। ৪. উন্নয়নশীল দেশে পঞ্চ-বার্ষিক পরিকল্পনা ও বড় আয়তনের বাজেট বাস্তবায়নের জন্য প্রচুর অর্থ ব্যয় করতে হয়। কিন্তু এসব ব্যয়ের বিপরীতে সমপরিমাণ দ্রব্য ও সেবাপ্রবাহ সঙ্গে সঙ্গে সৃষ্টি হয় না বলে দামস্তর বৃদ্ধি পায়। এসব দেশে উন্নয়নমুখী ক্রমবর্ধমান চাহিদার প্রেক্ষিতে মুদ্রাস্ফীতি দেখা দেয়।"
        },
        {
          "label": "ঘ",
          "question": "উদ্দীপকে উল্লিখিত সমস্যা নিয়ন্ত্রণে সরকারের পদক্ষেপগুলো বর্ণনা করো।",
          "explanation": "উদ্দীপকে উল্লিখিত সমস্যা হলো মুদ্রাস্ফীতি। মুদ্রাস্ফীতি রোধে সরকারের আর্থিক নীতি ও রাজস্ব নীতির কথা উল্লেখ করা যায়। আর্থিক নীতি: দেশের আর্থিক কর্তৃপক্ষ (সরকার ও কেন্দ্রীয় ব্যাংক) এর অর্থব্যবস্থা পরিচালনা এবং অর্থ ও ঋণের যোগানের পরিমাণ নিয়ন্ত্রণ সংক্রান্ত নীতিই হলো আর্থিক নীতি। এ নীতির অন্তর্গত মুদ্রাস্ফীতি বিরোধী নীতি গ্রহণ করে কেন্দ্রীয় ব্যাংক দেশে অর্থ ও ঋণের পরিমাণ হ্রাস করতে পারে। কেন্দ্রীয় ব্যাংক মুদ্রার প্রচলন সরাসরি হ্রাস করতে পারে। আবার কেন্দ্রীয় ব্যাংক, ব্যাংক হার বৃদ্ধি, খোলা বাজারে ঋণপত্র বিক্রয়, নগদ জমার অনুপাত বৃদ্ধি ইত্যাদি পরিমাণবাচক ঋণ নিয়ন্ত্রণ পদ্ধতির মাধ্যমে বাণিজ্যিক ব্যাংক কর্তৃক প্রদত্ত ঋণের পরিমাণ কমাতে পারে। তাছাড়া ঋণের রেশনিং, ভোক্তার ঋণ নিয়ন্ত্রণ, নৈতিক চাপ, প্ররোচনা ইত্যাদি গুণগত ঋণ নিয়ন্ত্রণ পদ্ধতির মাধ্যমে ঋণের ব্যবহার নিয়ন্ত্রণ করতে পারে। আর্থিক নীতির কার্যকর প্রয়োগ ঘটলে মুদ্রাস্ফীতি নিয়ন্ত্রণে আসে। রাজস্ব নীতি: সরকারের আয় ব্যয় ও ঋণ সংক্রান্ত নীতিই হলো রাজস্ব নীতি। মুদ্রাস্ফীতি নিয়ন্ত্রণের জন্য রাজস্ব নীতির অধীনে সরকার বিভিন্ন ব্যবস্থা গ্রহণ করে। এসব ব্যবস্থার মধ্যে উল্লেখযোগ্য হলো- সরকারি ব্যয় হ্রাস, জনসাধারণের ব্যয়যোগ্য আয় হ্রাসের উদ্দেশ্যে বিদ্যমান কর হার বৃদ্ধি বা নতুন কর আরোপ, ক্রেতা সাধারণের ক্রয়ক্ষমতা কমানোর জন্য সরকারি ঋণ গ্রহণ, ভর্তুকি প্রত্যাহার, হস্তান্তর ব্যয় হ্রাস, বাধ্যতামূলক সঞ্চয় ইত্যাদি। রাজস্ব নীতির সফল প্রয়োগ মুদ্রাস্ফীতি নিয়ন্ত্রণে আনে।"
        }
      ]
    },
    {
      "number": "7",
      "uddipok": "বর্তমান সরকার শিল্পবান্ধব হওয়াতে দেশে নতুন নতুন শিল্প কারখানা স্থাপিত হয়েছে। এ লক্ষ্যে সরকার বিদ্যুৎ ও জ্বালানি সরবরাহ, কারিগরি জ্ঞান, শিল্পঋণ প্রদানসহ বিভিন্ন পদক্ষেপ গ্রহণ করেছে। ফলে ওষুধ, প্লাস্টিক সামগ্রীসহ বহু পণ্য বিদেশে রপ্তানি হচ্ছে।",
      "tag": "DIN.B 16",
      "sub_questions": [
        {
          "label": "ক",
          "question": "অভ্যন্তরীণ বাণিজ্য বলতে কী বোঝ?",
          "explanation": "দেশীয় সীমানার ভিতরে সাধারণত একই দেশের অধিবাসী এবং একই দেশের বিভিন্ন অঞ্চলের মধ্যে দ্রব্যসামগ্রী ও সেবার বিনিময়কে অভ্যন্তরীণ বাণিজ্য বলে ।"
        },
        {
          "label": "খ",
          "question": "বাংলাদেশের প্রধান রপ্তানি পণ্যগুলো কী?",
          "explanation": "বাংলাদেশের প্রধান প্রধান রপ্তানি পণ্যকে দু'ভাগে ভাগ করা যায়। প্রচলিত রপ্তানি পণ্য: কাঁচাপাট, পাটজাত দ্রব্য, চা, চামড়া ও চামড়াজাত দ্রব্য, কাগজ ও নিউজপ্রিন্ট, নেপথা, ফার্নেস তেল ও বিটুমিন প্রভৃতি। অপ্রচলিত রপ্তানি পণ্য: তৈরি পোশাক, নিটওয়্যার, হিমায়িত খাদ্য, জুতা, হস্তশিল্পজাত দ্রব্য, কৃষিপণ্য যেমন- শাকসবজি ও ফলমূল, রাসায়নিক দ্রব্য প্রভৃতি উল্লেখযোগ্য।"
        },
        {
          "label": "গ",
          "question": "উদ্দীপকে উল্লিখিত কর্মসূচি রপ্তানি বাণিজ্য সম্প্রসারণে কিরূপ ভূমিকা পালন করছে?",
          "explanation": "উদ্দীপকে উল্লিখিত কর্মসূচি রপ্তানি বাণিজ্য সম্প্রসারণে ইতিবাচক ভূমিকা পালন করছে। রপ্তানিমুখী শিল্পের উৎপাদন খরচ হ্রাসের লক্ষ্যে এসব শিল্পে বিদ্যুৎ ও জ্বালানি নিয়মিত সরবরাহ করা হচ্ছে। তাছাড়া এসব শিল্পে ব্যবহৃত বিদ্যুৎ ও জ্বালানির দাম হ্রাস করা হয়েছে। রপ্তানি বাণিজ্য সম্প্রসারণে প্রযুক্তিবিদ্যা ও কারিগরি জ্ঞান গুরুত্বপূর্ণ ভূমিকা রাখে। দেশের অর্থনৈতিক উন্নয়নের জন্য উন্নত কলাকৌশল ও কারিগরি জ্ঞানের একান্ত প্রয়োজন। এ অবস্থায় রপ্তানি বাণিজ্য সম্প্রসারণে কারিগরি জ্ঞান ও প্রযুক্তিবিদ্যা আমদানি করে দেশের কারিগরি জ্ঞান ও প্রযুক্তিবিদ্যার অভাব দূর হচ্ছে। দেশের রপ্তানি বাণিজ্যে উৎসাহ প্রদানের জন্য সরকার রপ্তানিকারকদেরকে অপেক্ষাকৃত কম সুদে শিল্প ঋণদানের ব্যবস্থা গ্রহণ করেছে। ফলে রপ্তানিকারকদের জন্য ঋণের নিশ্চয়তা বৃদ্ধি পেয়েছে এবং রপ্তানির পরিমাণও বৃদ্ধি পাচ্ছে। রপ্তানি বৃদ্ধির জন্য সরকার ১৯৭৮ সালের জানুয়ারি মাসে 'রপ্তানি ঋণ নিশ্চিতকরণ স্কিম' প্রবর্তন করে। এ স্কিমের আওতায় রাজনৈতিক বা অন্য কোনো কারণে রপ্তানি পণ্যের মূল্য প্রাপ্তিতে প্রতিবন্ধকতার সৃষ্টি হলে রপ্তানিকারকদের ঋণদানের ব্যবস্থা করা হয়েছে। এ স্কিমটি চালু হওয়ায় ঋণ নিশ্চয়তা দেওয়া সম্ভব হয়েছে এবং রপ্তানিকারকগণ রপ্তানির ক্ষেত্রে উৎসাহিত হয়েছে।"
        },
        {
          "label": "ঘ",
          "question": "দেশের রপ্তানি বাণিজ্য সম্পসারণে আর কী কী পদক্ষেপ গ্রহণ করা যেতে পারে? তোমার মতামত দাও।",
          "explanation": "রপ্তানি সম্প্রসারণের ফলে দেশের অর্থনৈতিক অবস্থা উন্নতির দিকে এগিয়ে যায়। এজন্য কিছু পদক্ষেপ গ্রহণ করা দরকার। যেমন- রপ্তানি বহুমুখীকরণ: এ যাবৎ বাংলাদেশের রপ্তানি বাণিজ্য মুষ্টিমেয় কয়েকটি পণ্যের সমন্বয়ে গঠিত। আমাদের একক বৃহত্তম রপ্তানি খাত হলো তৈরি পোশাক যা থেকে দেশের রপ্তানি আয়ের প্রায় ৮০ ভাগ আসে। এ তৈরি পোশাকের পাশাপাশি পাটজাত দ্রব্য, বৈদ্যুতিক সরঞ্জাম, কম্পিউটার সফটওয়্যার, হোম টেক্সটাইল, ইঞ্জিনিয়ারিং দ্রব্য, চামড়াজাত পণ্য, রাসায়নিক সার, পাদুকা, সিরামিক দ্রব্য, চিংড়ি, খেলনা প্রভৃতি দ্রব্য রপ্তানির উজ্জ্বল সম্ভাবনা রয়েছে। বাজার সম্প্রসারণ: বর্তমানে বাংলাদেশের রপ্তানির সিংহভাগ যুক্তরাষ্ট্র ও ইউরোপীয় দেশগুলোতে হয়। এ সীমিত সংখ্যক দেশগুলোর পাশাপাশি ভারত, জাপান, দক্ষিণ কোরিয়া, সিঙ্গাপুর, মালয়েশিয়া, থাইল্যান্ড, অস্ট্রেলিয়া, কানাডা প্রভৃতি দেশে রপ্তানি পণ্যের বাজার সম্প্রসারণের ব্যবস্থা নিয়েছে। রপ্তানি পণ্যের মান উন্নয়ন: বাংলাদেশের কতিপয় রপ্তানি পণ্যের উপযুক্ত মান নিয়ে ক্রেতাদের মধ্যে আপত্তি থাকায় ঐসব পণ্য যথাযথ দাম পায় না। সুতরাং, আন্তর্জাতিক মানের পণ্য উৎপাদনের জন্য আধুনিক প্রযুক্তি ও দক্ষ শ্রম নিয়োগ করা দরকার। প্রতিষ্ঠিত শিল্পে পণ্যের মান উন্নয়ন কঠিন কিছু নয়। রপ্তানি দ্রব্যের প্রচার: সরকার তথা রপ্তানিকারকগণ রপ্তানিজাত দ্রব্যের বিজ্ঞাপন বা প্রচারণা করতে পারে। এতে রপ্তানিজাত দ্রব্যের প্রসার ঘটে এবং রপ্তানি বৃদ্ধি পায়।"
        }
      ]
    },
    {
      "number": "8",
      "uddipok": "অনুন্নত দেশগুলো অর্থনৈতিক উন্নয়নের জন্য ঘাটতি বাজেট প্রণয়ন করে। বাংলাদেশ প্রতি বছরই এরূপ ঘাটতি বাজেট প্রণয়ন করে আসছে। অর্থাৎ বাংলাদেশের ব্যয়ের তুলনায় আয় সীমিত। ফলে দেশি-বিদেশি ঋণের পরিমাণ বেড়েই চলছে। এমতাবস্থায় মাননীয় অর্থমন্ত্রী করের আওতা তথা আয়ের খাত বাড়ানোর প্রস্তাব সংসদে পেশ করেন।",
      "tag": "DIN.B 16",
      "sub_questions": [
        {
          "label": "ক",
          "question": "কর কাকে বলে?",
          "explanation": "কোন ধরনের প্রত্যক্ষ উপকারের আশা না করে রাষ্ট্রের বিভিন্ন ব্যয় নির্বাহের জন্য ব্যক্তি বা প্রতিষ্ঠান যখন বাধ্যতামূলকভাবে যে অর্থ প্রদান করে তাকে কর বলে।"
        },
        {
          "label": "খ",
          "question": "সরকার কেন ঋণ গ্রহণ করে?",
          "explanation": "সরকার সাধারণত কর ও অন্যান্য স্বাভাবিক উৎস হতে প্রাপ্ত আয় দ্বারা ব্যয় নির্বাহ করে থাকে। কিন্তু অনেক সময় স্বাভাবিক উৎস হতে প্রাপ্ত আয় সরকারের ব্যয় নির্বাহের জন্য পর্যাপ্ত হয় না। তাই সরকার ঋণ গ্রহণ করতে বাধ্য হয়। সরকার কর্তৃক গৃহীত এই ঋণকে সরকারি ঋণ বলা হয়। সরকার দেশে ও বিদেশে উভয় ক্ষেত্র থেকে ঋণ গ্রহণ করতে পারে।"
        },
        {
          "label": "গ",
          "question": "উদ্দীপকে উল্লিখিত ঋণের উৎসগুলো ব্যাখ্যা কর",
          "explanation": "উদ্দীপকে উল্লিখিত ঋণের উৎসগুলোকে প্রধানত দু'ভাগে ভাগ করা যায়। যথা-১. অভ্যন্তরীণ উৎস এবং ২. বৈদেশিক উৎস। অভ্যন্তরীণ উৎস: কেন্দ্রীয় ব্যাংক থেকে সরকার ঋণ গ্রহণ করে এবং তা সরকারি ঋণের অভ্যন্তরীণ শেষ উৎসস্থল। সরকারের বিভিন্ন বন্ড, ঋণপত্র ইত্যাদি ক্রয়ের মাধ্যমে ব্যাংক ঋণ সৃষ্টি করতে পারে। সরকার জরুরি প্রয়োজনে দেশের অভ্যন্তরীণ বাণিজ্যিক ব্যাংকগুলো থেকে ঋণ নিতে পারে। ব্যাংকিং কার্যক্রম গ্রহণ করে না এমন আর্থিক প্রতিষ্ঠান যেমন- আইসিবি, গৃহ নির্মাণ ঋণদান সংস্থা, বিমা কোম্পানি ইত্যাদি। বাংলাদেশ সরকার সঞ্চয়পত্র, প্রতিরক্ষা সঞ্চয়পত্র, সার্টিফিকেট বিক্রয় করে জনগণের কাছ থেকে অর্থ বা ঋণ সংগ্রহ করে থাকে। বৈদেশিক উৎস: সরকার বিশ্বব্যাংক (WB), আন্তর্জাতিক অর্থ তহবিল (IMF), আন্তর্জাতিক উন্নয়ন সংস্থা (IDA), এশিয়া উন্নয়ন ব্যাংক (ADB) প্রভৃতি আর্থিক প্রতিষ্ঠান হতে ঋণ গ্রহণ করতে পারে। সরকার দেশের বৈদেশিক লেনদেনের ঘাটতি সমস্যা দূরীকরণের জন্য স্বল্পমেয়াদি এবং উন্নয়নমূলক কাজের জন্য দীর্ঘমেয়াদি ঋণ গ্রহণ করে। উপরিউক্ত উৎস থেকে, বিভিন্নভাবে জরুরি প্রয়োজন দেশের ব্যয়ভার মেটার জন্য সরকার ঋণ গ্রহণ করে থাকে।"
        },
        {
          "label": "ঘ",
          "question": "সরকারের আয়-ব্যয়ের খাতগুলো বিশ্লেষণ করে, মাননীয় অর্থমন্ত্রীর প্রস্তাবনার বিষয়ে তোমার মতামত দাও।",
          "explanation": "উদ্দীপকে উল্লিখিত মাননীয় অর্থমন্ত্রী করের আওতা তথা আয়ের খাত বাড়ানোর প্রস্তাব সংসদে পেশ করেন। করের খাতগুলো হলো- মূল্য সংযোজন কর: মাননীয় অর্থমন্ত্রী মূল্য সংযোজন কর বা ভ্যাট বাড়ানোর প্রস্তাব করেন। এটি সরকারের আয়ের প্রধান উৎসে পরিণত হতে পারে বলে তিনি মনে করেন। আমদানি শুল্ক: আমদানি শুল্ক সরকারের আয়ের একটি প্রধান উৎস। সাম্প্রতিককালে আমদানির পরিমাণ অনেক বাড়ায় এ উৎস থেকে আয় বাড়ানোর মাননীয় মন্ত্রী প্রস্তাব করেন। আবগারি শুল্ক: দেশে উৎপাদিত ও ব্যবহৃত দ্রব্যাদির ওপর যেমন-চা, চিনি, তামাক, সিগারেট, বিড়ি, দিয়াশলাই, কেরোসিন, স্পিরিট, ওষুধ প্রভৃতির ওপর আবগারি শুল্ক বাড়ানো যায়। আয় ও মুনাফার ওপর কর: যাদের বার্ষিক আয় ২.২০ লক্ষ টাকার অধিক তাদের ওপর প্রগতিশীল হারে আয় কর ধার্য করা যায়। তাছাড়া কোম্পানির আয়ের ওপরও আয় কর ধার্য করা যায়। সম্পূরক শুল্ক: কিছু কিছু দ্রব্যসামগ্রীর ওপর আমদনি বা আবগারি শুল্ক বা ভ্যাট আরোপের পরেও অতিরিক্ত কর আরোপ করার কথা মাননীয় মন্ত্রী বলেন। অন্যান্য কর ও শুল্ক: উপরিউক্ত শুল্ক ও কর ছাড়াও সরকার আরও কিছু কর ও শুল্ক থেকে আয় করে। এগুলোর মধ্যে আমোদ-প্রমোদ কর, সম্পত্তির কর, ভোগকৃত বিদ্যুতের ওপর কর, পেট্রোল ও গ্যাসের ওপর কর, বিদেশ ভ্রমণের ওপর কর, সেচ কাজ ও যন্ত্রপাতির ওপর কর ইত্যাদি প্রধান।"
        }
      ]
    },
    {
      "number": "9",
      "uddipok": "দ্রুত অর্থনৈতিক উন্নয়নের জন্য প্রতিটি দেশের অর্থনীতিতে পরিকল্পনার গুরুত্ব অনেক। রূপকল্প ২০২১ বাস্তবায়নের লক্ষ্যে ষষ্ঠ পঞ্চবার্ষিকী পরিকল্পনা গ্রহণ করা হয়েছে। এর উদ্দেশ্য হলো দারিদ্র্য বিমোচনসহ দেশকে একটি মধ্যম আয়ের দেশে পরিণত করা। ইতোমধ্যেই সকল সম্ভাবনাকে কাজে লাগিয়ে সরকার দেশকে মধ্যম আয়ের দেশে পরিণত করার সফলতা অর্জন করেছে।",
      "tag": "DIN.B 16",
      "sub_questions": [
        {
          "label": "ক",
          "question": "অর্থনৈতিক পরিকল্পনা কী?",
          "explanation": "কোনো নির্দিষ্ট সময়ে একটি দেশের প্রাপ্ত সম্পদের সুষ্ঠু ও সর্বোত্তম ব্যবহারের মাধ্যমে পূর্ব নির্ধারিত ও স্বচ্ছভাবে বর্ণিত অর্থনৈতিক লক্ষ্যসমূহ অর্জনের উদ্দেশ্যে কেন্দ্রীয় কর্তৃপক্ষ যে সুচিন্তিত কর্মসূচি ও কৌশল গ্রহণ করে তাকেই অর্থনৈতিক পরিকল্পনা বলে।"
        },
        {
          "label": "খ",
          "question": "সুষ্ঠু পরিকল্পনা উন্নয়নে সহায়ক ব্যাখ্যা করো।",
          "explanation": "সুষ্ঠু পরিকল্পনা অনুয়ায়ী অর্থনৈতিক কর্মকান্ড পরিচালিত হলে দেশের সকল অঞ্চল ও অর্থনীতির বিভিন্ন খাতের মধ্যে সুষম উন্নয়ন সম্ভব। সুষ্ঠু পরিকল্পনার মাধ্যমে সম্পদের সুষ্ঠু ব্যবহার, খাদ্যে স্বয়ংসম্পূর্ণতা অর্জন, ক্রমবর্ধমান জনসংখ্যা ও বেকার সমস্যার সমাধান, সুষম অর্থনৈতিক উন্নয়ন, একচেটিয়া কারবারির মূলোৎপাটন তথা দ্রুত অর্থনৈতিক উন্নতি লাভ সম্ভব। তাই বলা যায়, সুষ্ঠু পরিকল্পনা উন্নয়নে সহায়ক।"
        },
        {
          "label": "গ",
          "question": "উদ্দীপকে উল্লিখিত রূপকল্পটি কোন পরিকল্পনাকে নির্দেশ করে? ব্যাখ্যা করো।",
          "explanation": "বর্তমান সরকারের অন্যতম গুরুত্বপূর্ণ কর্মসূচি ভিশন-২০২১ কে বাস্তবে রূপদানের জন্য প্রেক্ষিত পরিকল্পনা কৌশলগত নির্দেশনা ও সামগ্রিক কর্মকৌশল প্রদান করেছে। প্রেক্ষিত পরিকল্পনার এই সমগ্র নীতি কাঠামো ষষ্ঠ পঞ্চবার্ষিক ও সপ্তম পঞ্চবার্ষিক পরিকল্পনার পথনির্দেশ দান করে। ষষ্ঠ পঞ্চবার্ষিক পরিকল্পনা বাস্তবায়নে ২০১০-১১ অর্থবছরের অর্থমূল্যে সর্বমোট ১৩ লক্ষ ৪৭ হাজার কোটি টাকা বিনিয়োগ (পরিকল্পনার আকার) প্রাকল্পন করা হয়েছে। তন্মধ্যে সরকারি খাতে বিনিয়োগ প্রাক্কলন করা হয়েছে মোট বিনিয়োগের ২২.৮% এবং বেসরকারি খাত হতে বিনিয়োগ আসবে, যা মোট বিনিয়োগের ৭৭.২%। পরিকল্পনায় বাস্তবায়নে অভ্যন্তরীণ উৎস হতে সম্পদ সংগ্রহ করা হবে ৯০.৭% এবং বৈদেশিক উৎস থেকে সংগৃহীত হবে ৯.৩%। তন্মধ্যে ০.৪ ট্রিলিয়ন টাকা সরাসরি বিদেশি বিনিয়োগ হিসেবে প্রাক্কলন করা হয়েছে। ষষ্ঠ পঞ্চবার্ষিক পরিকল্পনার অগ্রগতি মূল্যায়নের জন্য কতকগুলো মৌলিক লক্ষ্যমাত্রা নির্ধারণ করা হয়েছে। এই লক্ষ্যমাত্রাগুলো বাংলাদেশের প্রেক্ষিত পরিকল্পনা ও সহস্রাব্দ উন্নয়ন লক্ষ্যমাত্রার আলোকেই নির্ণীত হয়। পরিকল্পনা শেষে এসব লক্ষ্যমাত্রার সফল বাস্তবায়ন বাংলাদেশকে ভিশন-২০২১ ও সহস্রাব্দ উন্নয়ন লক্ষ্যমাত্রা অর্জনে সহায়তা করবে।"
        },
        {
          "label": "ঘ",
          "question": "উদ্দীপকে উল্লিখিত পঞ্চবার্ষিক পরিকল্পনার উদ্দেশ্যসমূহ বর্ণনা করো।",
          "explanation": "উদ্দীপকে উল্লিখিত পঞ্চবার্ষিক পরিকল্পনাটি হলো ষষ্ঠ পঞ্চবার্ষিক পরিকল্পনা। এ পরিকল্পনার প্রধান উদ্দেশ্যাবলি নিম্নে বর্ণনা করা হলো: ১. দ্রুত অর্থনৈতিক প্রবৃদ্ধি অর্জনের মাধ্যমে দারিদ্র্য কমানো এবং চূড়ান্তভাবে দারিদ্র্য বিমোচন করা। ২. টেকসই প্রবৃদ্ধি অর্জনের মাধ্যমে অর্থনৈতিক সাম্য ও সামাজিক ন্যায়বিচার প্রতিষ্ঠা করা। ৩. দেশের অর্থনীতির ম্যানুফ্যাকচারিং ও সেবাখাতে উৎপাদনশীল কর্মসংস্থানের সৃষ্টি করা। ৪. সমাজে আয় বৈষম্য কমিয়ে আনা। ৫. আয় ও সম্পদের সুষম ও ন্যায্য বণ্টনের মাধ্যমে আঞ্চলিক বৈষম্য হ্রাস করা। ৬. ডিজিটাল বাংলাদেশ গড়ার মাধ্যমে তথ্য ও যোগাযোগ প্রযুক্তির (ICT) সুফল লাভ করা। ৭. মানব উন্নয়ন ঘটিয়ে মূলধন অনুপাত বৃদ্ধি করা। ৮. কৃষি উৎপাদনশীলতা বাড়িয়ে গ্রামীণ অর্থনীতির পুনরুজ্জীবিতকরণ এবং ক্ষুদ্র ও মাঝারি শিল্প খাত শক্তিশালী করা। ৯. কৃষি বহুমুখীকরণ এবং এর বাণিজ্যিকীকরণকে উৎসাহিত করা। ১০. খাদ্য নিরাপত্তা নিশ্চিত করা। ১১. জনসংখ্যা বৃদ্ধির হার শূন্যের কোঠায় নামিয়ে আনা এবং ১২. শিক্ষার প্রাথমিক স্তরে ছেলেমেয়েদের শতভাগ অন্তর্ভুক্ত নিশ্চিত করা।"
        }
      ]
    }
  ]
}