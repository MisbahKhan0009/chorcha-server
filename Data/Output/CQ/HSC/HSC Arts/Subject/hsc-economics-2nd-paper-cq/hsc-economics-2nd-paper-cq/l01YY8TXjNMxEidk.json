{
  "title": "রাজশাহী বোর্ড ২০১৬",
  "subtitle": "অর্থনীতি (9)",
  "questions": [
    {
      "number": "1",
      "uddipok": "সালাম আমেরিকা প্রবাসী। তার বাংলাদেশি বন্ধু জাহিদ আমেরিকা বেড়াতে গেছেন। সালাম তার বন্ধুকে বলল, আমেরিকা কত সুন্দর ও সমৃদ্ধশালী। তোমরা অনুন্নতই রয়ে গেলে। জাহিদ জবাবে বলল, বাংলাদেশের অবস্থা এখন আগের মতো নেই। বিশ্ব মন্দার পরও কৃষিক্ষেত্রে প্রবৃদ্ধি, কারিগরি জ্ঞানের প্রসার, শিক্ষার হার বৃদ্ধি হয়েছে। বৈদেশিক বাণিজ্যে ঘাটতি হ্রাস পাচ্ছে। দেশের দারিদ্র্য বিমোচনের মাধ্যমে সমৃদ্ধিশালী বাংলাদেশ গড়ার জন্য বর্তমান সরকার বিভিন্ন উন্নয়নমূলক কার্যক্রম বাস্তবায়ন করছে।",
      "tag": "RB 16",
      "sub_questions": [
        {
          "label": "ক",
          "question": "প্রাকৃতিক পরিবেশ কাকে বলে?",
          "explanation": "একটি দেশের ভৌগোলিক অবস্থান, ভূপ্রকৃতি, মাটি, জলবায়ু, নদ- নদী, খনিজ, বনজ, প্রাণিজ প্রভৃতি প্রাকৃতিক সম্পদের সম্মিলিত প্রভাবে সৃষ্ট পারিপার্শ্বিক অবস্থাকে সে দেশের প্রাকৃতিক পরিবেশ বলে।"
        },
        {
          "label": "খ",
          "question": "মূলধনের স্বল্পতাই কি অর্থনৈতিক পশ্চাৎপদতার প্রধান কারণ? ব্যাখ্যা করো।",
          "explanation": "হ্যাঁ। মূলধনের স্বল্পতাই অর্থনৈতিক পশ্চাৎপদতার প্রধান কারণ। মূলধন অর্থনৈতিক উন্নয়নের পূর্বশর্ত। একটি দেশে মূলধন গঠনের হার খুবই কম কারণ জনগণের মাথাপিছু আয় কম। মূলধনের অভাবে প্রাকৃতিক সম্পদ এবং জনশক্তির সুষ্ঠু ব্যবহার সম্ভব হচ্ছে না। নতুন নতুন শিল্পকারখানা স্থাপন করা যাচ্ছে না। ব্যাংক ব্যবস্থা খুব একটা উন্নত হয় না। ফলে পুঁজি গঠনের অভাবে ব্যাপক বিনিয়োগ হয় না এবং অর্থনৈতিক উন্নয়ন স্থবির হয়ে পড়ে। এসব কারণে বলা যায়, মূলধনের স্বল্পতাই অর্থনৈতিক পশ্চাৎপদতার প্রধান কারণ।"
        },
        {
          "label": "গ",
          "question": "তুমি কি মনে কর বাংলাদেশ একটি উন্নয়নশীল দেশ? উদ্দীপকের আলোকে যুক্তি দেখাও।",
          "explanation": "বাংলাদেশ একটি উন্নয়নশীল দেশ- কথাটি অত্যন্ত যৌক্তিক। বাংলাদেশের অর্থনীতিকে কোনোক্রমেই উন্নত দেশের পর্যায়ে বলা যায় না। কারণ এখানে স্বল্প মাথাপিছু আয়, জীবনযাত্রার নিম্নমান, দ্রুত জনসংখ্যা বৃদ্ধি, ব্যাপক বেকারত্ব, অনুন্নত পরিবহণ ও যোগাযোগ ব্যবস্থা, দেশে রাজনৈতিক অস্থিরতা ইত্যাদি বৈশিষ্ট্য পরিলক্ষিত হলেও এদেশকে অনুন্নত দেশ বলা যায় না। কেননা এদেশের অর্থনীতি স্থবিরও নয় আবার অনেক উন্নতও নয়। বাংলাদেশ যে উন্নয়নশীল দেশ তা নিচের আলোচনায় স্পষ্টভাবে ধরা পড়ে। জাতীয় আয় ও মাথাপিছু আয় ক্রমাগত বাড়ছে। কৃষির প্রাধান্য ও শিল্পের অবদান বাড়ছে। জনসংখ্যা বৃদ্ধির হার কমছে। মূলধন গঠনের হার বৃদ্ধি পাচ্ছে। সরকারের বিভিন্ন কর্মসূচির মাধ্যমে শিক্ষার হার ক্রমশ বাড়ছে। দেশের অভ্যন্তরীণ সম্পদ বৃদ্ধি পাচ্ছে ফলে বৈদেশিক সাহায্য কমছে। বৈদেশিক বাণিজ্যের ঘাটতি হ্রাস পাচ্ছে। এদেশে প্রায় তিন দশক ধরে পরিকল্পিত উপায়ে উন্নয়ন কার্যক্রম শুরু হয়েছে এবং ইতোমধ্যেই দেশে উন্নয়নের ভিত্তি রচিত হয়েছে। সমস্যা ও ব্যর্থতা সত্ত্বেও উন্নয়নের ক্ষেত্রে গতিশীলতা এসেছে। অত্যন্ত ধীরে হলেও মাথাপিছু আয় বৃদ্ধি পাচ্ছে। জনগণের জীবনযাত্রার মান ধীরে ধীরে উন্নত হচ্ছে। শিক্ষার হার ক্রমশ বৃদ্ধি পাচ্ছে। সুতরাং, এ দৃষ্টিকোণ থেকে বাংলাদেশকে একটি উন্নয়নশীল দেশ বলা যায়।"
        },
        {
          "label": "ঘ",
          "question": "দারিদ্র্য বিমোচনে উদ্দীপকে গৃহীত সরকারি পদক্ষেপ কি যথেষ্ট বলে মনে কর? ব্যাখ্যা করো।",
          "explanation": "হ্যাঁ, দারিদ্র্য বিমোচনে উদ্দীপকে উল্লিখিত সরকারের উন্নয়নমূলক পদক্ষেপগুলোর যথাযথ বাস্তবায়নকে আমি যথেষ্ট বলে মনে করি। দারিদ্র্য বর্তমানে বাংলাদেশের একটি গুরুত্বপূর্ণ অর্থনৈতিক সমস্যা। তবে এই দারিদ্র্য দূরীকরণে বিগত বছরগুলোতে বাংলাদেশ সরকার যে কর্মসূচি গ্রহণ করেছে তা হলো: ১. সরকার 'যুব উন্নয়ন বিভাগ' গঠন করে ১৫-৩০ বছর বয়স্ক যুবক ও যুব মহিলাদের প্রশিক্ষণ ও ঋণদানের মাধ্যমে স্বনির্ভর করা হচ্ছে। ২. টেস্ট রিলিফ কর্মসূচিতে খাদ্য দেওয়া হচ্ছে। ৩. কাজের বিনিময়ে খাদ্য (কাবিখা) কর্মসূচির মাধ্যমে কাজে নিয়োজিত গ্রামীণ শ্রমিকদের মজুরি হিসেবে টাকার পরিবর্তে খাদ্য দেওয়া হয়। ৪. বয়স্ক ও বিধবা ভাতা কর্মসূচি চালু করা হয়েছে। ৫. দেশের গ্রামীণ এলাকায় আবাসিক সমস্যা সমাধান করার জন্য একটি তহবিল গঠন করা হয়েছে। ৬. সরকার দারিদ্র্য বিমোচন কর্মসূচির আওতায় দেশে ছাগল পালন কর্মসূচি চালু করেছে। ৭. গ্রামীণ অবকাঠামো উন্নয়নে স্থানীয় সরকার প্রকৌশল অধিদপ্তর উন্নয়ন প্রকল্প বাস্তবায়ন করে আসছে। ৮. বাংলাদেশ পল্লি উন্নয়ন বোর্ড সমবায়ের মাধ্যমে সেচ ব্যবস্থার উন্নয়ন ও গ্রামীণ অবকাঠামো উন্নয়ন, কৃষকদের জন্য ঋণ ও কৃষি উপকরণ সরবরাহ করে আসছে। ৯. সরকারি মালিকানায় প্রতিষ্ঠিত কর্মসংস্থান ব্যাংক দেশের কর্মসংস্থান সৃষ্টি দারিদ্র্য বিমোচনে গুরুত্বপূর্ণ ভূমিকা রাখছে। পরিশেষে বলা যায় দারিদ্র্য বিমোচনে সরকারের উল্লিখিত কর্মসূচিগুলো গুরুত্বপূর্ণ ভূমিকা পালন করছে। তবে বেসরকারি সংস্থাগুলোর অন্তর্ভুকিত এক্ষেত্রে আরও ফলপ্রসূ ভূমিকা পালন করতে পারে।"
        }
      ]
    },
    {
      "number": "2",
      "uddipok": "GDP-তে কৃষির উপখাতের অবদানের হার (%) রফিক স্যার ছাত্রদের বললেন, উপরের টেবিলের দিকে তাকাও। এই তথ্য অনুযায়ী আমাদের জাতীয় আয়ে কৃষির উপ-খাতের অবদান ক্রমান্বয়ে বাড়ছে। কারণ সরকার বর্তমানে কৃষি উন্নয়নের মাধ্যমে দারিদ্র্য বিমোচন ও স্বয়ংসম্পূর্ণতা অর্জনের জন্য কৃষি ক্ষেত্রে ভর্তুকি প্রদান, ঋণ বিতরণ সহজীকরণ, কৃষিজ উপকরণ সরবরাহসহ বিভিন্ন কার্যক্রম চালিয়ে যাচ্ছে:",
      "tag": "RB 16",
      "sub_questions": [
        {
          "label": "ক",
          "question": "উৎপাদন উদ্দেশ্যকে বিবেচনা করে কৃষি খামারকে কত ভাগে ভাগ করা যায়?",
          "explanation": "উৎপাদন উদ্দেশ্যকে বিবেচনা করে কৃষি খামারকে দুই ভাগে ভাগ করা যায়।"
        },
        {
          "label": "খ",
          "question": "যোগাযোগ ও পরিবহন ব্যবস্থার উন্নয়ন হলে কৃষি পণ্যের ন্যায্যমূল্য নিশ্চিত হবে। ব্যাখ্যা করো।",
          "explanation": "বাংলাদেশে কৃষিপণ্যের বিপণন ব্যবস্থার অন্যতম প্রধান ত্রুটি হলো অনুন্নত পরিবহণ ও যোগাযোগ ব্যবস্থা। কৃষিপণ্যের সুষ্ঠু বিপণনের জন্য তাই পরিবহণ ব্যবস্থার উন্নয়ন অপরিহার্য। কৃষিপণ্য পরিবহণের জন্য রাস্তাঘাটের উন্নয়ন, নদীর নাব্য বৃদ্ধি ও রেলপথের সম্প্রসারণ করা দরকার। প্রতিটি জেলা শহরের সাথে গ্রাম অঞ্চলের সংযোগ স্থাপনের ব্যবস্থা করা। দ্রুত পচনশীল পণ্য পরিবহণের জন্য দ্রুতগামী যানবাহনের ব্যবস্থা করা। তাই বলা যায়, যোগাযোগ ও পরিবহণ ব্যবস্থার উন্নয়ন হলে কৃষিপণ্যের ন্যায্যমূল্য নিশ্চিত হবে।"
        },
        {
          "label": "গ",
          "question": "উদ্দীপকের আলোকে GDP-তে শস্য ও মৎস্য খাতের অবদান দণ্ডস্তম্ভের মাধ্যমে দেখাও।",
          "explanation": "উদ্দীপকের আলোকে GDP-তে শস্য ও মৎস্য খাতের অবদান নিম্নে লেখচিত্রের মাধ্যমে দেখানো হলো: লেখচিত্র হতে বোঝা যায়, কৃষির বিভিন্ন উপখাতে বিগত তিন বছরে প্রবৃদ্ধির হার বেশ পরিবর্তন হয়েছে। কৃষিতে বিভিন্ন উপখাতের মধ্যে শস্য ও শাকসবজির অবদান বেশি হলেও সমন্বিত প্রবৃদ্ধিতে দেখা যায়, শস্য ও শাকসবজি উৎপাদনে প্রবৃদ্ধির হার খুব সামান্য এবং মৎস্য সম্পদ উৎপাদনে প্রবৃদ্ধির হার ধীর গতিতে বৃদ্ধি পাচ্ছে। শস্য ও শাকসবজি কৃষির বৃহত্তম উপখাত। দেশে উৎপাদিত খাদ্যশস্য, শাকসবজি ও মশলা জাতীয় খাদ্যদ্রব্য নিয়ে কৃষির এ উপখাত গঠিত। মৎস্য উৎপাদন বৃদ্ধির মাধ্যমে প্রাণিজ আমিষ সরবরাহ বৃদ্ধি করা এ খাতের একটি অন্যতম লক্ষ্য। এ লক্ষ্যকে সামনে রেখে সরকার কর্তৃক বিভিন্ন কার্যক্রম গ্রহণ ও বাস্তবায়ন করা হচ্ছে। বাংলাদেশের অর্থনীতিতে মৎস্য খাতের বিপুল সম্ভাবনা রয়েছে। তাই, সরকার এ খাতকে একটি পৃথক খাত হিসেবে চিহ্নিত করেছে।"
        },
        {
          "label": "ঘ",
          "question": "তুমি কি মনে কর, কৃষির উন্নয়নের মাধ্যমে দারিদ্র্য বিমোচন ও স্বয়ংসম্পূর্ণতা অর্জনে সরকারের গৃহীত পদক্ষেপসমূহ যথেষ্ট? উদ্দীপকের আলোকে বিশ্লেষণ করো।",
          "explanation": "প্রথমত, বাংলাদেশের অধিকাংশ কৃষক দরিদ্র এবং তারা অনেকটা আত্মপোষণমূলক আয়স্তরে অবস্থান করে বিধায় কৃষির প্রয়োজনীয় উপকরণ হিসেবে কৃষিঋণের গুরুত্ব অনেক বেশি। ২০১২-১৩ অর্থবছরে মোট ১৪,১৩০ কোটি টাকার কৃষি ও পল্লিঋণ বিতরণের লক্ষ্যমাত্রা নির্ধারণ করা হয়েছে, যা কৃষিপ্রধান দেশ হিসাবে যথেষ্ট নয়। দ্বিতীয়ত, কৃষি উপকরণ বিতরণ যেমন- কৃষি উপকরণে ভর্তুকি উপকরণ সহজলভ্যকরণ, উপকরণ সহায়তা কার্ড বিতরণসহ নানারূপ কর্মসূচি কৃষি উন্নয়নের লক্ষ্যে বাস্তবায়িত হচ্ছে। মানসম্মত বীজ কৃষি উৎপাদন বৃদ্ধির প্রধান উপকরণ। অধিক হারে মানসম্পন্ন বীজ উৎপাদন ও কৃষকদের নিকট সরবরাহের মাধ্যমে ফসলের উৎপাদন বৃদ্ধি করা সম্ভব। তৃতীয়ত, কৃষি তথা খাদ্য উৎপাদন বৃদ্ধির লক্ষ্যে সরকার কৃষকদের সহায়তা প্রদানের জন্য সার ও অন্যান্য কৃষি কার্যক্রমের ভর্তুকি বাবদ ২০১২-১৩ অর্থবছরে ভর্তুকি বাবদ বরাদ্দকৃত অর্থের অর্ধেক (প্রায় ৬,০০০.০০ কোটি টাকা) ইতোমধ্যে ছাড় করা হয়েছে। উল্লেখ্য যে, ২০১২-১৩ অর্থবছরে সার ও অন্যান্য কৃষি কার্যক্রমের ভর্তুকি বাবদ সংশোধিত বাজেটে ১২,০০০.০০ কোটি টাকা বরাদ্দ রেখে ছিল। সুতরাং বলা যায়, কৃষি ক্ষেত্রে ভর্তুকি প্রদান, ঋণ বিতরণ সহজীকরণ, কৃষিজ উপকরণ দিয়ে কৃষকদের দারিদ্র্য বিমোচন ও স্বয়ংসম্পূর্ণতা অর্জন সম্ভব নয়। কেননা এর সাথে প্রয়োজন হবে সেচ সুবিধা সম্প্রসারণ, শস্য বহুমুখীকরণ, কৃষি প্রযুক্তি উদ্ভাবন, বীজ উৎপাদন ও বীজ বর্ধন খামার, ফসলের চারা বিতরণ, ডিজিটাল কৃষি বাস্তবায়ন, প্রাকৃতিক দুর্যোগ মোকাবিলাসহ প্রভৃতি কর্মকাণ্ড বৃদ্ধি করা।"
        }
      ]
    },
    {
      "number": "3",
      "uddipok": "রহিম সাহেব একজন প্রবাসী। তিনি আমেরিকা ও ইউরোপের বিভিন্ন দেশের বাজারে গিয়ে দেখেন বাংলাদেশের তৈরি পোশাক ও চামড়াজাত দ্রব্যের প্রতি ক্রেতাদের প্রচুর আগ্রহ। তিনি ইন্টারনেটের মাধ্যমে বাংলাদেশ পরিসংখ্যান ব্যুরো থেকে দেশীয় শিল্পের সাম্প্রতিক উৎপাদন তথ্য সংগ্রহ করেন, যা নিম্নরূপ- রহিম সাহেব তার উদ্যোক্তা বন্ধু সেলিমের কাছে জানতে পারেন বাংলাদেশে শ্রমিকদের অদক্ষতা, রাজনৈতিক অস্থিরতা, দুর্নীতি ইত্যাদি কারণে দেশে শিল্পায়নের সম্ভাবনাকে কাজে লাগানো যাচ্ছে না।",
      "tag": "RB 16",
      "sub_questions": [
        {
          "label": "ক",
          "question": "কুটির শিল্প কাকে বলে?",
          "explanation": "গৃহে পারিবারিক ভিত্তিতে স্বল্প মূলধন এবং সহজলভ্য কাঁচামাল ও ছোটখাটো সাধারণ যন্ত্রপাতির সাহায্যে যে শিল্প পরিচালিত হয় তাকে কুটির শিল্প বলে।"
        },
        {
          "label": "খ",
          "question": "বৃহৎ শিল্প কিভাবে বেকার সমস্যা সমাধান করতে পারে?",
          "explanation": "দেশের সিংহভাগ লোকের কর্মসংস্থান সৃষ্টি করে বৃহৎ শিল্প বেকার সমস্যা সমাধানে ভূমিকা রাখতে পারে। বাংলাদেশে কর্মসংস্থান সৃষ্টির ক্ষেত্রে শিল্প খাতের ভূমিকা খুবই গুরুত্বপূর্ণ। তাই দেশের বেকার সমস্যা লাঘব করতে হলে বৃহৎ শিল্পের প্রয়োজন। কারণ একমাত্র বৃহৎ শিল্পের প্রসারের মাধ্যমে বাড়তি ও নতুন কর্মসংস্থানের সুযোগ সৃষ্টি হয়।"
        },
        {
          "label": "গ",
          "question": "উদ্দীপকের আলোকে তৈরি পোশাক, চামড়া ও চা শিল্পের উৎপাদন প্রবৃদ্ধির ওপর মন্তব্য করো।",
          "explanation": "পোশাক শিল্প: বাংলাদেশের পোশাক শিল্প ১৯৭৬-৭৭ সালে মাত্র তিনটি কারখানার তৈরি পোশাক রপ্তানির মধ্য দিয়ে যাত্রা শুরু করে। ইতোমধ্যে পোশাক শিল্প তার সাফল্যের তিন'দশকের অধিক সময় অতিক্রম করেছে। দেশের বৈদেশিক মুদ্রার সিংহভাগ বর্তমানে এ খাত থেকে উপার্জিত হয়। বাংলাদেশের রপ্তানি আয়ের ৭৮ শতাংশেরও বেশি বস্ত্র পণ্য ও তৈরি পোশাক শিল্প থেকে অর্জিত হয়। চামড়া শিল্প: চামড়া রপ্তানি করে এদেশ প্রচুর বৈদেশিক মুদ্রা অর্জন করে থাকে। বাংলাদেশের বার্ষিক মোট রপ্তানি আয়ের ১৫% ভাগ এ খাত থেকে অর্জিত হয়। আমাদের দেশে কোরবানির সময় প্রায় ১৮-২০ লক্ষ গরু, মহিষ এবং ৩৪-৩৫ লক্ষ ছাগল, ভেড়া জবাই করা হয়। বর্তমানে প্রায় ২০০টি ট্যানারি শিল্প প্রতিষ্ঠান আছে, যার মধ্যে ৬৫টিরও বেশি উন্নত ও আধুনিক। এগুলোর বেশিরভাগই ঢাকা ও তার আশপাশের এলাকায় কেন্দ্রীভূত হয়েছে। চা শিল্প: চা শিল্প এদেশের একটি রপ্তানিমুখী শিল্প। বর্তমানে বাংলাদেশে ১৫৮টি চা বাগান ও ১৪৪টি চা প্রক্রিয়াকরণ কারখানা আছে। সত্তরের দশকের আগে চা শিল্পের অবস্থা ভালো ছিল। কিন্তু বর্তমানে অভ্যন্তরীণ ভোগ বৃদ্ধি এবং বিশ্ব বাজারে তীব্র প্রতিযোগিতার ফলে এখন চা রপ্তানি থেকে অতি সামান্য আয় হয়। ২০১১-১২ অর্থবছরে চা উৎপাদন ছিল মাত্র ৬১ মে.টন। ২০১২-১৩ অর্থবছরে চা উৎপাদন হয়েছে মাত্র ৬০.৭৫ মে.টন।"
        },
        {
          "label": "ঘ",
          "question": "উদ্দীপকের আলোকে চামড়া শিল্পের উন্নয়নে কি কি পদক্ষেপ গ্রহণ করা উচিত? বুঝিয়ে বল।",
          "explanation": "উদ্দীপকের আলোকে চামড়া শিল্পের উন্নয়নে নিম্নলিখিত পদক্ষেপ গ্রহণ করা উচিত। প্রথমত, চামড়া শিল্পে নিয়োজিত ব্যবসায়ী ও প্রতিষ্ঠানসমূহ যাতে কোরবানির চামড়া সংগ্রহ করতে পারে তার জন্যে প্রয়োজনীয় ব্যাংক ঋণের ব্যবস্থা গ্রহণ করতে হবে। এক্ষেত্রে রাষ্ট্রায়ত্ত বাণিজ্যিক ব্যাংকগুলো অগ্রণী ভূমিকা পালন করতে পারে। দ্বিতীয়ত, চামড়া শিল্পের সমস্যা সমাধানে প্রথমেই দরকার সরকার কর্তৃক সুষ্ঠু চামড়ানীতি প্রণয়ন। এর ফলে চামড়া শিল্পের গতিশীলতা বাড়বে। তৃতীয়ত, ট্যানারি শিল্পের সাথে জড়িত বিভিন্ন প্রতিষ্ঠানকে অবকাঠামোগত সুযোগ- সুবিধা প্রদানের জন্য কমন ফিনিশিং ফ্যাসিলিটিজ সেন্টার চালু করা দরকার। এর ফলে ছোট ছোট ট্যানারিগুলো ফিনিশড লেদার তৈরি করতে পারবে। চতুর্থত, দক্ষ জনশক্তির যোগান বৃদ্ধির জন্য বাংলাদেশ কলেজ অব লেদার টেকনোলজি এর আধুনিকীকরণের ব্যবস্থা গ্রহণসহ এ ধরনের আরও প্রতিষ্ঠান স্থাপনের উদ্যোগ গ্রহণ করতে হবে। পঞ্চমত, দেশে চামড়া শিল্পের জন্য দক্ষ জনশক্তি এবং লেদার টেকনোলজিস্ট তৈরির জন্য লেদার টেকনোলজির সংস্কার ও আধুনিকায়ন করতে হবে। ষষ্ঠত, বিদেশে চামড়া ও চামড়াজাত দ্রব্যের প্রচুর চাহিদা রয়েছে। আমাদের চামড়াজাত দ্রব্যকে বিদেশের কাছে পরিচিত করতে বিদেশে বাণিজ্য মেলাসহ শিল্পমেলা ও আন্তর্জাতিক মেলায় অংশগ্রহণ করতে হবে। চামড়া শিল্প বাংলাদেশের প্রেক্ষিতে একটি অত্যন্ত গুরুত্বপূর্ণ ও সম্ভাবনাময় শিল্প। তাই এ শিল্পের সমস্যাবলি সমাধানের জন্য উপরিউক্ত ব্যবস্থাবলি গ্রহণ করা বাঞ্ছনীয় এবং সেই সাথে এ শিল্পের উন্নয়নে বেসরকারি খাতের অংশগ্রহণকে উৎসাহিত করতে হবে।"
        }
      ]
    },
    {
      "number": "4",
      "uddipok": "তারিক ও হাসান দুই বন্ধু। দেশের বিভিন্ন বিষয়ে আলোচনাকালে তারিক তার বন্ধুকে বলে আমাদের জেলার আয়তন ১২৩৬ বর্গকিলোমিটার। আর জনসংখ্যা ১২ লক্ষ ৬৫ হাজার। সে আরও জানায় বর্তমান জনসংখ্যা বৃদ্ধির হার অব্যাহত থাকলে আগামী ১০ বছর পর জনসংখ্যার পরিমাণ দাড়াবে ১৮ লক্ষ ৫৮ হাজার।",
      "tag": "RB 16",
      "sub_questions": [
        {
          "label": "ক",
          "question": "আত্মকর্মসংস্থান বলতে কি বোঝ?",
          "explanation": "সহজভাবে নিজেই নিজের কর্মসংস্থান করাকে আত্মকর্মসংস্থান বলে।"
        },
        {
          "label": "খ",
          "question": "মানবসম্পদ উন্নয়নের সাথে স্বাস্থ্য ও সেবার কি সম্পর্ক?",
          "explanation": "মানবসম্পদ উন্নয়নের উপাদান হিসেবে স্বাস্থ্যসেবা খাত গুরুত্বপূর্ণ। সুচিকিৎসা প্রদানের মাধ্যমে মানুষকে সুস্থ, সবল ও নিরোগ রাখতে পারলে মানবসম্পদের উন্নয়ন ঘটে। এদেশের মানবসম্পদের উন্নয়নের উদ্দেশ্যে অধিক সংখ্যক হাসপাতাল, স্বাস্থ্য কমপ্লেক্স, মাতৃসদন, দাতব্য চিকিৎসালয় ইত্যাদি স্থাপন এবং সেগুলো থেকে বিনামূল্যে বা স্বল্পমূল্যে ওষুধ ও চিকিৎসা সেবা প্রদানের ব্যবস্থা করতে হবে। তাই মানবসম্পদ উন্নয়নের সাথে স্বাস্থ্য সেবার ঘনিষ্ট সম্পর্ক রয়েছে।"
        },
        {
          "label": "গ",
          "question": "উদ্দীপকের আলোকে তারিকের জেলার জনসংখ্যার ঘনত্ব কীভাবে নির্ণয় করবে বর্ণনা করো।",
          "explanation": "উদ্দীপকের আলোকে তারিকের জেলায় প্রতি বর্গকিলোমিটারে কতজন লোক বাস করে তা জনসংখ্যা ঘনত্ব সূত্র দ্বারা প্রকাশ করা যায়। একটি দেশে একটি নির্দিষ্ট সময়ে লোকজন প্রতি বর্গকিলোমিটারে গড়ে কতটা নিবিড়ভাবে বসবাস করে তা জানার জন্য জনসংখ্যার ঘনত্ব ধারণার উদ্ভব। কোনো দেশের বিদ্যমান মোট জনসংখ্যাকে সে দেশের আয়তন দিয়ে ভাগ করলে প্রতি বর্গকিলোমিটারে বসবাসকারী মানুষের সংখ্যা তথা জনসংখ্যার ঘনত্ব পাওয়া যায়। জনসংখ্যার ঘনত্ব নির্ণয়ের সূত্রকে নিম্নোক্তভাবে প্রকাশ করা যায়- D P = T P T A \\mathrm{DP}=\\frac{\\mathrm{TP}}{\\mathrm{TA}} DP = TA TP ​ এখানে, DP = জনসংখ্যার ঘনত্ব, TP = মোট জনসংখ্যা ΤΑ = মোট দেশের আয়তন। উদ্দীপকে তারিকের জেলার মোট জনসংখ্যা ১২ লক্ষ ৬৫ হাজার, আয়তন ১২৩৬ বর্গকিলোমিটার হওয়ায় জনসংখ্যার ঘনত্ব হবে- D P = ১২ , ৬৫ , ০০০ ১২৩৬ \\mathrm{DP}=\\frac{১ ২, ৬ ৫, ০ ০ ০}{১ ২ ৩ ৬} DP = ১২৩৬ ১২ , ৬৫ , ০০০ ​ = ১০২৩ (প্রতি বর্গ, কি.মি.) দেশের মোট আয়তন স্থির থাকে বলে লোকসংখ্যা বাড়া বা কমার ফলে জনসংখ্যার ঘনত্ব যথাক্রমে বাড়ে বা কমে। এভাবে উপরিউক্ত সূত্র ব্যবহার করে তারিকের জেলার জনসংখ্যা বের করা সম্ভব।"
        },
        {
          "label": "ঘ",
          "question": "১০ বছর পরে জনসংখ্যা বৃদ্ধির ফলে তারিকের জেলায় খাদ্য, শিক্ষা ও বাসস্থানের ওপর কি ধরনের প্রভাব পড়তে পারে বুঝিয়ে বল।",
          "explanation": "জনসংখ্যাজনিত চাপের ফলে তারিকের জেলায় খাদ্য, শিক্ষা ও বাসস্থানের ওপর বিরূপ প্রভাব পড়বে এবং নানারকম সমস্যার সৃষ্টি হবে। জীবনধারণের জন্য খাদ্য অত্যাবশ্যক। তাই জনসংখ্যা বাড়ার সাথে সাথে খাদ্যের যোগান বাড়ানো উচিত। যখন জনসংখ্যার তুলনায় খাদ্যের উৎপাদন বাড়ানো সম্ভব হবে না তখন জনসাধারণের মধ্যে তথা দেশে খাদ্য ঘাটতি দেখা দেবে। মানুষ তখন অনাহারে, অর্ধাহারে অপুষ্টিতে ভুগবে। দ্রুত অর্থনৈতিক উন্নয়নের অন্যতম পূর্বশর্ত হলো উন্নত বা দক্ষ জনসম্পদ সৃষ্টি। তবে এই দক্ষ জনসম্পদ তৈরি অনেক সময় দুরূহ হয়ে পড়ে অধিক জনসংখ্যার জন্য। অধিক জনসংখ্যার ফলে উপযুক্ত শিক্ষা ও প্রশিক্ষণের অভাবে জনসাধারণ তথা যুবক সমাজ অদক্ষ হয়ে পড়বে। সীমিত সম্পদের সাহায্যে এ বিশাল জনগোষ্ঠীর জন্য যুগোপযোগী শিক্ষা- প্রশিক্ষণের ব্যবস্থ্যা করা এক দুরূহ ব্যাপার। বাসস্থান মানুষকে আশ্রয় দেয়, প্রাকৃতিক দুর্যোগ থেকে রক্ষা করে। ক্রমবর্ধমান জনসংখ্যার জন্য আবাসিক চাহিদা বিশেষ করে শহরাঞ্চল বৃদ্ধি পাবে। তাছাড়া বর্ধিত জনগোষ্ঠীর জন্য প্রতি বছর নতুন বাসস্থান নির্মাণের প্রয়োজনে কৃষি জমির পরিমাণ হ্রাস পাবে। বাসস্থানের অভাবে বিপুলসংখ্যক ছিন্নমূল মানুষ রেল লাইন, রাস্তা ও ড্রেনের পাশে যত্রতত্র কুঁড়েঘর তুলে মানবেতর জীবনযাপন করবে। তাই জনসংখ্যা বৃদ্ধির ফলে তারিকের জেলায় খাদ্য, শিক্ষা ও বাসস্থানের ওপর নেতিবাচক প্রভাব পড়বে।"
        }
      ]
    },
    {
      "number": "5",
      "uddipok": "মুদ্রাস্ফীতির হার ও মজুরি সূচক পরিবর্তনের হার: কাশেম স্যার ক্লাসে এসেই উপরের টেবিলটি এঁকে তথ্যসমূহ লিখলেন। এরপর ছাত্রদের দৃষ্টি টেবিলের দিকে আকৃষ্ট করে খাদ্য নিরাপত্তার বিভিন্ন দিক আলোচনা করলেন। তিনি বলেন, বর্তমান সরকার খাদ্য নিরাপত্তা নিশ্চিত করতে কৃষিতে ভর্তুকি প্রদান, গবেষণা জোরদার ফসলের ন্যায্যমূল্য নিশ্চিতকরণ, তথ্য ও প্রযুক্তির ব্যবহার সম্প্রসারণসহ নানাবিধ কার্যক্রম করছে।",
      "tag": "RB 16",
      "sub_questions": [
        {
          "label": "ক",
          "question": "খাদ্য নিরাপত্তা বলতে কী বোঝ?",
          "explanation": "কখাদ্য নিরাপত্তা এমন এক অবস্থা নির্দেশ করে যেখানে দেশের সব মানুষ সব সময় বাহ্যিক বা অর্থনৈতিক দিক থেকে তাদের প্রয়োজনমাফিক খাদ্য সংগ্রহের ক্ষমতা রাখে।"
        },
        {
          "label": "খ",
          "question": "খাদ্য নিরাপত্তা নিশ্চিত করতে সাধারণ ভোক্তা কী ভূমিকা পালন করতে পারে?",
          "explanation": "খাদ্যে ভেজাল প্রতিরোধে বা খাদ্য নিরাপদকরণে জনসাধারণের ভূমিকা যথেষ্ট গুরুত্বপূর্ণ। সাধারণত উন্নত ও ধনী দেশগুলোতে যেখানে জনগণ শিক্ষিত, সচেতন, দায়িত্বশীল, সেখানে জনসাধারণ খাদ্য নিরাপত্তা নিশ্চিতকরণে শক্তিশালী ও কার্যকর ভূমিকা রাখতে পারে। দরিদ্র ও উন্নয়নশীল দেশের জনগণ অশিক্ষিত, অসচেতন, স্বল্প শিক্ষিত। তাই এসব দেশে খাদ্যের নিরাপত্তা নিশ্চিতকরণে জনগণের কণ্ঠস্বর থাকে দুর্বল ও দায়িত্বজ্ঞানহীন। দরিদ্র দেশের জনগণের এই অসচেতনতাকে পুঁজি করে অতিমুনাফালোভী, অসৎ ব্যবসায়ীরা আঙুল ফুলে রাতারাতি কলাগাছ হতে চায়। এমতাবস্থায় সাধারণ জনগণ সরকারের পাশাপাশি ভেজালবিরোধী সভা, সেমিনারের ব্যবস্থা, ভেজালবিরোধী অভিযানে সহযোগিতা করে খাদ্য নিরাপত্তা নিশ্চিত করতে পারে।"
        },
        {
          "label": "গ",
          "question": "উদ্দীপকে খাদ্য নিরাপত্তায় খাদ্যের ক্রয়যোগ্যতা সম্পর্কে কী ধরনের নির্দেশনা পাওয়া যায়? ব্যাখ্যা করো।",
          "explanation": "উদ্দীপকের তথ্য অনুযায়ী খাদ্য নিরাপত্তায় খাদ্যের ক্রয়যোগ্যতা বৃদ্ধি পাবে। উল্লিখিত সূচিতে মানুষের মজুরি হারের অধিক পরিবর্তন হয়েছে। কিন্তু মুদ্রাস্ফীতির হার বিগত সালের তুলনায় হ্রাস পেয়েছে। ২০০৭-০৮ অর্থবছরে মুদ্রাস্ফীতির হার ছিল ১৬.৭২% যা ২০১২-১৩ অর্থবছরে এসে কমে গিয়ে ৫.২২%-এ দাঁড়িয়েছে। এতে করে মুদ্রার মূল্য বৃদ্ধি পেয়েছে এবং জনগণ কম পরিমাণ অর্থ নিয়ে অধিক পণ্য ক্রয় কতে পারবে। অন্যদিকে, মজুরির হার ২০০৭-০৮ অর্থবছরে ছিল ১১.৮৫% যা ক্রমবর্ধমান হারে বেড়ে ২০১২-১৩ অর্থবছরে এসে ১৪.৭৩%-এ দাঁড়িয়েছে। এখানে বোঝা যায়, জনগণের মজুরি বৃদ্ধির মাধ্যমে তাদের ক্রয়ক্ষমতা এবং জীবনযাত্রার মান বৃদ্ধি পাবে। জীবনযাত্রার মান বৃদ্ধির ফলে তাদের চাহিদার পরিমাণ বৃদ্ধি পাবে এবং অধিক অর্থ খরচ করেও পণ্য ক্রয় করতে পারবে। দেশে একই সাথে মুদ্রাস্ফীতির হার হ্রাস পেলে এবং মজুরির হার বৃদ্ধি পেলে জনগণের জীবনমাত্রার মান বৃদ্ধি পায়। একই সাথে তারা প্রয়োজনমতো উপযুক্ত খাবার গ্রহণ করে উৎপাদনশীল জাতি হিসেবে গড়ে উঠবে এবং তাদের পরিবার সঠিক খাদ্য বা পুষ্টিকর খাদ্য গ্রহণ করতে পারবে। খাদ্য নিরাপত্তা ধারণায় সমাজের সকল মানুষের খাদ্যপ্রাপ্যতা নিশ্চিত করার মাধ্যমেই এটির পূর্ণ বাস্তবায়ন সম্ভব, যা উদ্দীপকের তথ্যে প্রতীয়মান হয়েছে।"
        },
        {
          "label": "ঘ",
          "question": "খাদ্য নিরাপত্তা নিশ্চিত করতে কোন ধরনের কার্যক্রমের ওপর সর্বাধিক গুরুত্ব দেয়া দরকার উদ্দীপকের আলোকে ব্যাখ্যা করো।",
          "explanation": "খাদ্য নিরাপত্তা নিশ্চিতকরণে সরকারের ভূমিকাই অগ্রগণ্য। এদেশের অধিকাংশ কৃষক অসচ্ছল। তারা অনেক সময় মূলধনের অভাবে উৎপাদন কার্য পরিচালনা করতে পারে না। তখন সরকার বিভিন্ন কার্যক্রমের মাধ্যমে বিনা শর্তে বা স্বল্প শর্তে ঋণ সহায়তা ও ভর্তুকি প্রদান করতে পারে। সরকার নিরাপদ খাদ্যের নিশ্চয়তা বিধানে দেশে বিদ্যমান পলিসি ও উন্নয়ন পরিকল্পনায় সামঞ্জস্য বিধান করতে পারে। নিরাপদ খাদ্যের নিশ্চয়তার লক্ষ্যে আইনের সংশোধন, বার্ষিক উন্নয়ন কর্মসূচি পঞ্চবার্ষিক ও প্রেক্ষিত পরিকল্পনার মধ্যে সামঞ্জস্য বিধান, স্বাস্থ্য সচেতনতার লক্ষ্যে শিক্ষার কারিকুলাম, স্বাস্থ্যনীতিমালা, পুষ্টি বিভাগ এসবের মধ্যে নীতিগত সামঞ্জস্য আনতে পারে। নিরাপদ খাদ্যের নিশ্চয়তা বিধানে সরকার তথ্য অধিকার আইন প্রণয়ন করেছে। উৎপাদিত বা সরবরাহকৃত খাদ্যদ্রব্যের গুণগতমান যাচাইকরণ, কারখানায় নজরদারি বাড়ানো, ফরমালিন ও কেমিক্যালযুক্ত ভেজাল খাদ্যদ্রব্য যাতে বিক্রি করতে না পারে সেজন্য সরকার নানামুখী উদ্যোগ গ্রহণ করতে পারে। সরকার জনসাধারণকে সচেতন করতে টেলিভিশন ও পত্রিকার মাধ্যমে এবং পাঠ্যবইয়ের সিলেবাসে খাদ্য নিরাপত্তার বিষয়টি সংযুক্ত করে প্রচারের উদ্যোগ গ্রহণ করতে পারে। উপরের আলোচনা থেকে এটি প্রতীয়মান হয় যে, খাদ্য নিরাপত্তা নিশ্চিতকরণে সরকারের ভূমিকাই প্রধান, তবে খাদ্য নিরাপদকরণে জনসাধারণ ও বেসরকারি সংস্থাগুলোরও যথেষ্ট ভূমিকা রয়েছে।"
        }
      ]
    },
    {
      "number": "6",
      "uddipok": "হাবিব একজন গ্রাম্য কৃষক। তুষার সে গ্রামের গ্রাম্য মহাজন। হাবিব তার কৃষিকাজ পরিচালনার জন্য অ-প্রাতিষ্ঠানিক উৎস হতে ঋণ নিয়ে থাকেন। ২০১৪ সালে হাবিব প্রতিমণ আলু ৬০০ টাকা দরে ও প্রতিমণ ধান ৪০০ টাকা দরে বিক্রি করেছিলেন। ২০১৫ সালে বাজারে দাম একটু বেশি। সে আলু প্রতিমণ ৯০০ টাকা দরে ও ধান প্রতিমণ ৬০০ টাকায় বিক্রি করেন। বেশি দামে আলু ও ধান বিক্রি করতে পেরে হাবিব খুব খুশি। কিন্তু তুষারের মন বেশ খারাপ।",
      "tag": "RB 16",
      "sub_questions": [
        {
          "label": "ক",
          "question": "সূচক সংখ্যা কাকে বলে?",
          "explanation": "দুইটি নির্দিষ্ট সময়ের ব্যবধানে দামস্তরের যে কীরূপ পরিবর্তন ঘটে তা পরিমাপ করার জন্য যে পদ্ধতি ব্যবহার করা হয় তাকে সূচক সংখ্যা বলে।"
        },
        {
          "label": "খ",
          "question": "মুদ্রাস্ফীতি নিয়ন্ত্রণে অর্থের যোগানের পরিবর্তন আবশ্যক- ব্যাখ্যা করো।",
          "explanation": "অর্থের যোগান কমানোই হলো মুদ্রাস্ফীতি নিয়ন্ত্রণের অন্যতম উপায়। মুদ্রাস্ফীতি প্রতিকারের জন্য আর্থিক কর্তৃপক্ষ তথা কেন্দ্রীয় ব্যাংক তার অর্থের যোগান পরিবর্তন করে যে নীতি গ্রহণ করে তা, মুদ্রাস্ফীতি নিয়ন্ত্রণে আর্থিক নীতি নামে পরিচিত। সুতরাং, মুদ্রাস্ফীতি কমাতে হলে অর্থের পরিমাণ কমাতে হবে। অর্থের পরিমাণ কমাতে হলে ব্যাংক ঋণ, সরকারি ব্যয়, কেন্দ্রীয় ব্যাংক ও বিদেশ থেকে সরকারের ঋণ গ্রহণ, টাকা ছাপানো ইত্যাদি কমাতে হবে। কারণ ব্যাংক ঋণ অর্থের পরিমাণ বাড়ায়।"
        },
        {
          "label": "গ",
          "question": "উদ্দীপকের আলোকে ২০১৪ সালের ভিত্তিতে ২০১৫ সালে মুদ্রাস্ফীতির হার নির্ণয় করো।",
          "explanation": "উদ্দীপকের আলোকে, ভোক্তার মূল্যসূচক সংখ্যা ব্যবহার করে ২০১৪ সালের ভিত্তিতে ২০১৫ সালের মুদ্রাস্ফীতির হার নির্ণয় করা যায়- উপরের সারণিতে দেখা যায়, ২০১৪ সালের মূল্যসূচক সংখ্যা ১০০। ২০১৫ সালের এ সংখ্যা হলো ১৫০। এ থেকে বোঝায়, ২০১৪ সাল থেকে ২০১৫ সালের দামস্তর (১৫০-২০০) = ৫০ শতাংশ বৃদ্ধি পেয়েছে। অর্থাৎ অর্থের ক্রয়ক্ষমতা ৫০% হারে হ্রাস পেয়েছে।"
        },
        {
          "label": "ঘ",
          "question": "মুদ্রাস্ফীতির ফলে হাবিব ও তুষারের মনোভাব ভিন্নরকম হওয়ার কারণ কি? ব্যাখ্যা করো।",
          "explanation": "মুদ্রাস্ফীতির ফলে কৃষক হাবিব লাভবান হবে। পক্ষান্তরে, গ্রাম্য মহাজন তুষার ক্ষতিগ্রস্ত হবে। নিচে তাদের মনোভাব ভিন্নরকম হওয়ার কারণ ব্যাখ্যা করা হলো- দামস্তর বৃদ্ধির ফলে কৃষিজীবী সম্প্রদায় লাভবান হয়। বাংলাদেশে মুদ্রাস্ফীতির ফলে কৃষি উপকরণের মূল্য যতটুকু বৃদ্ধি পায় তার তুলনায় কৃষিপণ্যের মূল্য অনেক বেশি বৃদ্ধি পায়। সাম্প্রতিককালে বিভিন্ন কৃষি উপকরণ মূল্য বৃদ্ধির কারণে কৃষিপণ্যের মূল্য তার চেয়ে অধিক হারে বৃদ্ধি পাওয়ার ফলে কৃষিপণ্যের উৎপাদনে মুদ্রাস্ফীতির প্রভাব পড়ে। এক্ষেত্রে সচ্ছল কৃষকরা লাভবান হলেও দরিদ্র কৃষকরা ক্ষতিগ্রস্ত হয়। তবে সামগ্রিক দৃষ্টিকোণ থেকে মুদ্রাস্ফীতির ফলে কৃষি উৎপাদনের ওপর অনুকূল প্রভাব সৃষ্টি হয়। অন্যদিকে, মুদ্রাস্ফীতির ফলে পাওনাদার বা ঋণদাতারা ক্ষতিগ্রস্ত হয়। কারণ, তারা নির্দিষ্ট পরিমাণ অর্থ ফিরে পেলেও তা দ্বারা পূর্বাপেক্ষা কম পরিমাণ দ্রব্যসামগ্রী ক্রয় করতে পারবে। পক্ষান্তরে, মুদ্রাস্ফীতির ফলে দেনাদাররা লাভবান হয়। কারণ, মুদ্রাস্ফীতির সময় ঋণগ্রহীতারা অপেক্ষাকৃত কম দ্রব্যসামগ্রী বিক্রয় করে নির্দিষ্ট পরিমাণ দেনার অর্থ পরিশোধ করতে পারে। উদ্দীপকের হাবিব ও তুষারের মধ্যে এই একই প্রভাবগুলো পরিলক্ষিত হয়েছে। হাবিব মুদ্রাস্ফীতির সময় তার উৎপাদিত পণ্যের দাম পূর্বের চেয়ে বেশি পেয়েছেন এবং কম দ্রব্যসামগ্রী বিক্রয় করেই তুষারের ঋণ পরিশোধ করেছেন। এতে করে তুষার তার নির্দিষ্ট পরিমাণ পাওনা ফেরত পেলেও তা দ্বারা পূর্বাপেক্ষা কম পরিমাণ দ্রব্যসামগ্রী ক্রয় করতে পারবে। এভাবে মুদ্রাস্ফীতির মাধ্যমে হাবিব ও তুষারের মনোভাব ভিন্ন রকম হয়েছে।"
        }
      ]
    },
    {
      "number": "7",
      "uddipok": "রপ্তানি আয় মিলিয়ন ডলারেঃ নাজিম স্যার অর্থনীতি ক্লাসে টেবিলটি উপস্থাপন করেন। তিনি আমদানি-রপ্তানি বিষয়ে অনেক আলোচনা করলেন। আলোচনাকালে তিনি ছাত্রদের জানান- বিশ্বায়নের ফলে আন্তর্জাতিক বাণিজ্যে বৈচিত্র্যতা এসেছে। রপ্তানিক্ষেত্রে প্রচলিত পণ্যের পাশাপাশি অপ্রচলিত পণ্যের চাহিদা প্রতিনিয়ত বৃদ্ধি পাচ্ছে। এর ফলে আমাদের পণ্যের প্রকৃতি পরিবর্তনের সাথে রপ্তানি আয় বৃদ্ধি পাচ্ছে। এর প্রভাবে অর্থনৈতিক খাত সম্প্রসারিত হচ্ছে। এটা অর্থনীতির জন্য একটি ভালো দিক।",
      "tag": "RB 16",
      "sub_questions": [
        {
          "label": "ক",
          "question": "অভ্যন্তরীণ বাণিজ্য কাকে বলে?",
          "explanation": "একই দেশের বিভিন্ন অঞ্চলের মধ্যে সংঘটিত বাণিজ্যকে অভ্যন্তরীণ বাণিজ্য বলে।"
        },
        {
          "label": "খ",
          "question": "বৈদেশিক সাহায্য আমাদের পরনির্ভরশীল করে তোলে-ব্যাখ্যা করো।",
          "explanation": "বৈদেশিক ঋণ বা সাহায্য দেশকে পরনির্ভরশীল করে তোলে। বৈদেশিক সাহায্য গ্রহীতা দেশ নিজ দেশের উন্নয়নের জন্য স্বাধীনভাবে উন্নয়ন পরিকল্পনা প্রণয়ন করতে পারে না। কারণ দাতা দেশ সাহায্য গ্রহীতা দেশের জন্য এরূপ পরিকল্পনা তৈরি করেন যাতে দাতা দেশের অর্থনৈতিক স্বার্থ হাসিল হয়, নিজেদের তৈরি মূলধন দ্রব্য বিক্রি এবং উপদেষ্টার কর্মসংস্থান নিশ্চিত করতে পারে। এরূপ ক্ষেত্রে গ্রহীতা দেশের রাজনৈতিক স্বাধীনতাও ক্ষুণ্ণ হয়। এছাড়াও অধিকাংশ ক্ষেত্রে বৈদেশিক ঋণের সুদের হার বেশি। তাই বছরের পর বছর ঋণ গ্রহণের ফলে ঋণগ্রহীতা দেশের ঋণ ও সুদের হার অনেক ক্ষেত্রে অপরিশোধ্য থাকে, যা পরিশোধের জন্য আবার নতুন ঋণ গ্রহণ করতে হয়। তাই বৈদেশিক সাহায্য দেশকে পরনির্ভরশীল করে তোলে।"
        },
        {
          "label": "গ",
          "question": "বাংলাদেশের রপ্তানি ক্ষেত্রে প্রচলিত ও অ-প্রচলিত পণ্য রপ্তানির ওপর উদ্দীপকের আলোকে মন্তব্য করো।",
          "explanation": "বাংলাদেশ কৃষিপ্রধান দেশ হওয়ায় প্রধানত শিল্পের কাঁচামাল ও কৃষিদ্রব্য রপ্তানি করে থাকে। তবে সাম্প্রতিককালে বাংলাদেশের রপ্তানি বাণিজ্যের গতি-প্রকৃতিতে বেশ পরিবর্তন সাধিত হয়েছে। বাংলাদেশের রপ্তানি দ্রব্যসমূহকে দু'ভাগে ভাগ করা যায়। যথা- ১. প্রচলিত পণ্য বা প্রাথমিক পণ্য এবং ২. শিল্পজাত পণ্য। নিচে প্রচলিত ও অপ্রচলিত পণ্য সম্পর্কে আলোচনা করা হলো- বাংলাদেশের প্রচলিত রপ্তানি পণ্যের মধ্যে কাঁচাপাট অন্যতম। প্রতি বছর এদেশে প্রায় ২৫ লক্ষ একর জমিতে পাট চাষ হয়। কাঁচাপাট উৎপাদন ও রপ্তানিতে বাংলাদেশ বিশ্বের দ্বিতীয় বৃহত্তম দেশ। প্রচলিত রপ্তানি পণ্য দ্রব্যসমূহের মধ্যে অন্যতম গুরুত্বপূর্ণ রপ্তানিযোগ্য পণ্য হলো চামড়া ও চামড়াজাত দ্রব্য। ২০১৩-১৪ অর্থবছরে এ খাত থেকে ৫০৬ মি. মার্কিন ডলার আয় হয়। এছাড়া চা, পেট্রোলিয়াম উপজাত, পাটজাত দ্রব্য রপ্তানিযোগ্য প্রচলিত পণ্যদ্রব্যের অন্যতম। বাংলাদেশে অপ্রচলিত পণ্যের অবদান শতকরা প্রায় ৮৩ ভাগেরও বেশি। বর্তমানে বাংলাদেশের অপ্রচলিত রপ্তানি দ্রব্যের মধ্যে তৈরি পোশাক ও নিটওয়‍্যার সবচেয়ে গুরুত্বপূর্ণ। ২০১৩-১৪ অর্থবছরে মোট রপ্তানি আয়ের ৪১.২৩% এ খাত থেকে এসেছে। বাংলাদেশের অপর একটি প্রধান রপ্তানিজাত দ্রব্য হলো হিমায়িত খাদ্যসামগ্রী। এছাড়া শাকসবজি, ফলমূল, হস্তশিল্পজাত দ্রব্য, সার ও রাসায়নিক দ্রব্য, জুতা অপ্রচলিত রপ্তানি আয়ের গুরুত্বপূর্ণ উৎস।"
        },
        {
          "label": "ঘ",
          "question": "দেশের অর্থনৈতিক উন্নয়নে আন্তর্জাতিক বাণিজ্য বিশেষ ভূমিকা রাখছে। নাজিম স্যারের বক্তব্যের পরিপ্রেক্ষিতে ব্যাখ্যা করো।",
          "explanation": "আন্তর্জাতিক বাণিজ্য একটি দেশের সম্পদ বৃদ্ধি ও অর্থনৈতিক উন্নয়নকে নানাভাবে প্রভাবিত করতে পারে। নিচে নাজিম স্যারের বক্তব্যের পরিপ্রেক্ষিতে বাংলাদেশের অর্থনীতিতে আন্তর্জাতিক বাণিজ্যের গুরুত্ব বর্ণনা করা হলো- আন্তর্জাতিক বাণিজ্যের মাধ্যমে উন্নত যন্ত্রপাতি ও প্রযুক্তিবিদ্যা আমদানির ফলে নিজেদের প্রাকৃতিক সম্পদগুলোর উত্তম ব্যবহারের দ্বারা উৎপাদিত দ্রব্যের বাজার বিস্তৃত হলে দেশের প্রাকৃতিক সম্পদের পরিপূর্ণ ব্যবহার সম্ভব হবে। কোনো দেশ কোনো বিশেষ দ্রব্য উৎপাদন করতে না পারলেও আন্তর্জাতিক বাণিজ্যের মাধ্যমে অন্যদেশ থেকে তা আমদানি করে ভোগ করতে পারে। বাংলাদেশে প্রতিবছরই খাদ্য ঘাটতি থাকে। এ ঘাটতি পূরণ করার জন্য আন্তর্জাতিক বাণিজ্য বিশেষ ভূমিকা পালন করে। কোনো দেশ তার প্রয়োজনের তুলনায় বেশি দ্রব্য উৎপন্ন করে, আন্তর্জাতিক বাণিজ্যের মাধ্যমে উদ্বৃত্ত পণ্য বিদেশে রপ্তানি করে আয় বৃদ্ধি করতে পারে। বাংলাদেশের মতো অনুন্নত ও স্বল্পোন্নত দেশগুলোতে কারিগরি ও প্রযুক্তিগত জ্ঞানের অভাব রয়েছে। এমতাবস্থায় এসব দেশ বৈদেশিক বাণিজ্যের মাধ্যমেই শিল্পোন্নয়নের জন্য প্রয়োজনীয় কারিগরি জ্ঞান ও পরিচালনায় দক্ষতা লাভ করতে পারে। এছাড়াও প্রাকৃতিক দুর্যোগ, ঘূর্ণিঝড়, সামুদ্রিক জলোচ্ছ্বাস প্রভৃতি কারণে জরুরি অবস্থা দেখা দিলে অন্যদেশ থেকে প্রয়োজনীয় দ্রব্যাদি আমদানি করে অতি সহজেই এরূপ সঙ্কট মোকাবিলা করতে পারে। নিজাম স্যারের বক্তব্যের প্রেক্ষিতে বলা যায়, বাংলাদেশের মতো স্বল্পোন্নত ও উন্নয়নশীল দেশের অর্থনৈতিক উন্নয়ন একান্তভাবেই আন্তর্জাতিক বাণিজ্যের ওপর নির্ভরশীল।"
        }
      ]
    },
    {
      "number": "8",
      "uddipok": "অর্থনীতি ক্লাসের এক ছাত্র শিক্ষককে জিজ্ঞেস করল, স্যার সরকার অনেক টাকা আয় করে। এত টাকা সরকার কি করে? শিক্ষক উত্তরে বললেন, সরকার তার প্রশাসনিক কাজ সঠিকভাবে পরিচালনার জন্য অনেক অর্থ ব্যয় করে। তাছাড়া অর্থনৈতিক উন্নয়নের মাধ্যমে স্বাবলম্বী দেশে পরিণত হওয়ার জন্য দুর্যোগ পরবর্তী জরুরি উন্নয়নমূলক কাজের জন্য সরকারের ব্যয় আরও বৃদ্ধি পাচ্ছে। ছাত্র আবার প্রশ্ন করে যদি সরকারের টাকা না থাকে তাহলে কাজ কিভাবে করে? শিক্ষক বললেন, সরকারের আয় দ্বারা উন্নয়নমূলক কাজের ব্যয় নির্বাহ সম্ভব না হলে সরকার বিভিন্ন উৎস হতে ঋণ নিয়ে থাকে।",
      "tag": "RB 16",
      "sub_questions": [
        {
          "label": "ক",
          "question": "কর কাকে বলে?",
          "explanation": "কোনো বিশেষ সুবিধা প্রত্যাশা না করে জনসাধারণের স্বার্থে ব্যয় নির্বাহের জন্য কোনো ব্যক্তি সরকারকে বাধ্যতামূলকভাবে যে অর্থ প্রদান করে তাকে কর বলে।"
        },
        {
          "label": "খ",
          "question": "অর্থনৈতিক উন্নয়নর জন্য কেন শিক্ষার উন্নয়নকে গুরুত্ব দেয়া উচিত?",
          "explanation": "সার্বিক অর্থনৈতিক উন্নয়নের জন্য শিক্ষা যেকোনো জাতির জন্য প্রাণশক্তি হিসেবে কাজ করে। একমাত্র শিক্ষার উন্নয়নের মাধ্যমেই জনগণকে জনসম্পদে রূপান্তর করা সম্ভব। কারণ জ্ঞানই উৎপাদনের একমাত্র উপকরণ, যার প্রতিদান ক্রমহ্রাসমান নয়। সেই জন্য প্রতিবছর শিক্ষা খাতকে সর্বোচ্চ অগ্রাধিকার প্রদান করা হয়েছে। এ লক্ষ্যে প্রাথমিক শিক্ষার সাম্প্রসারণ ও গুণগত মানোন্নয়ন, নারী শিক্ষার উন্নয়ন, ছাত্রছাত্রীদের মেধা বিকাশে বৃত্তির সংখ্যা এবং হার বৃদ্ধি, কারিগরি ও বৃত্তিমূলক শিক্ষার প্রসার, গুণগত মান উন্নয়ন এবং উন্নয়নের গতিধারাকে টেকসই করার জন্য উচ্চশিক্ষার প্রসারে প্রতিবছর প্রচুর অর্থ ব্যয় করা হয়।"
        },
        {
          "label": "গ",
          "question": "উদ্দীপকের ভিত্তিতে সরকারের ব্যয় বৃদ্ধির কারণ ব্যাখ্যা করো।",
          "explanation": "সরকারের দৈনন্দিন পরিচালনা ও অন্যান্য গুরুত্বপূর্ণ কর্মসূচি বাস্তবায়নের জন্য সম্পদ ব্যবহার তথা অর্থব্যয় অপরিহার্য। তবে বর্তমান সময়ে এসে সরকারের বিভিন্ন ব্যয় নির্বাহের পরিমাণ বৃদ্ধি পাওয়ার জন্য সরকারি ব্যয় বৃদ্ধি পাচ্ছে। নিচে সরকারের ব্যয় বৃদ্ধির কারণ ব্যাখ্যা করা হলো- বর্তমানে দেশের বিভিন্ন অর্থনৈতিক উন্নয়ন কর্মকান্ডে সরকারি উদ্যোগ বৃদ্ধি পেয়েছে। ফলে ভারী শিল্পকারখানা প্রতিষ্ঠা, রাস্তাঘাট ও বাঁধ নির্মাণ, সেচব্যবস্থার সম্প্রসারণসহ অবকাঠামো নির্মাণ কল্পে সরকারি ব্যয়ের পরিমাণ যথেষ্ট বৃদ্ধি পেয়েছে। দেশের আইনশৃঙ্খলা ও বেসামরিক প্রশাসনের জন্য সরকারকে প্রচুর অর্থ ব্যয় করতে হয়। জনসংখ্যা বৃদ্ধির সাথে সাথে এ খাতে সরকারি ব্যয় ক্রমশ বৃদ্ধি পাচ্ছে। অনেক সময় অতিবৃষ্টি, অনাবৃষ্টি, ঝড়, জলোচ্ছ্বাস প্রভৃতি দুর্যোগে কৃষিজ ও অন্যান্য সম্পদের উৎপাদন যথেষ্ট ক্ষতিগ্রস্ত হয়। এরূপ অবস্থা মোকাবিলার জন্য সরকার রাজস্ব প্রাপ্তির আশায় অপেক্ষা করতে পারে না। তাছাড়া রাজস্ব আয় দ্বারা এ ধরনের ব্যয় নির্বাহ করা মোটেই সম্ভব নয়। কাজেই জরুরি অবস্থা যখন মোকাবিলা করতে পারে না তখন সরকার এরকম অবস্থা উত্তরণের জন্য অধিক ঋণ গ্রহণ করে ব্যয় বৃদ্ধি করে। সাম্প্রতিককালে সরকার প্রতিরক্ষা খাতে ব্যয় বরাদ্দ বৃদ্ধি করছে। সেজন্য সরকারকে দক্ষ সেনাবাহিনী গঠন, যুদ্ধের সাজ- সরঞ্জাম ও অস্ত্রশস্ত্র ক্রয় করার জন্য বিপুল পরিমাণ অর্থ ব্যয় করতে হচ্ছে। উপরিউক্ত ব্যয় নির্বাহের জন্য সরকারকে প্রতি বছর অধিক ব্যয় বৃদ্ধি করতে হচ্ছে।"
        },
        {
          "label": "ঘ",
          "question": "তুমি কি মনে কর, বৈদেশিক উৎস অপেক্ষা অভ্যন্তরীণ উৎস হতে গৃহীত সরকারি ঋণ বেশি কার্যকর ও যৌক্তিক? যুক্তি দেখাও।",
          "explanation": "সরকার নিজ দেশের জনগণ ও ব্যাংক ব্যবস্থা থেকে যে ঋণ গ্রহণ করে তাকে অভ্যন্তরীণ ঋণ বলে। পক্ষান্তরে, বিদেশি সংস্থা, সরকার এবং আর্থিক প্রতিষ্ঠান থেকে যে ঋণ গ্রহণ করা হয় তাকে বৈদেশিক ঋণ বলে। তবে ঋণের উৎস হিসেবে অভ্যন্তরীণ উৎস হতে গৃহীত সরকারি ঋণ বেশি কার্যকর ও যৌক্তিক। নিচে আমার যুক্তির পেছনের গুরুত্বপূর্ণ কারণসমূহ বর্ণনা করা হলো- অভ্যন্তরীণ ঋণ মাধ্যমে সমাজের এক শ্রেণির হাত থেকে অর্থ অন্য শ্রেণির নিকট স্থানান্তররিত হয়। এর ফলে অভ্যন্তরীণ ঋণের কোনো আর্থিক ভার থাকে না। শুধু প্রকৃত ভার আছে। অন্যদিকে, বৈদেশিক ঋণের দ্বারা এক দেশের জনগণের ক্রয়ক্ষমতা হ্রাস পায়, অন্য দেশের জনগণের ক্রয়ক্ষমতা বৃদ্ধি পায়। এ ঋণ পরিশোধে সমাজকে আর্থিক ও প্রকৃত ভার উভয়ই বহন করতে হয়। অভ্যন্তরীণ ঋণ পরিশোধে সরকার নতুন কর আরোপ বা নতুন মুদ্রা ছাপাতে পারে। কিন্তু বৈদিশিক ঋণ কর বা ছাপানো নোট দ্বারা পরিশোধ করা যাবে না। বৈদেশিক ঋণ পরিশোধের জন্য বৈদেশিক মুদ্রা বা স্বর্ণ আবশ্যক। বাণিজ্য নীতির মাধ্যমে বৈদেশিক ঋণ পরিশোধ করা যায়। অভ্যন্তরীণ ঋণ শর্তমুক্ত। বৈদেশিক ঋণ যথেষ্ট শর্তযুক্ত। বৈদেশিক ঋণ গ্রহণ করলে উচ্চ মূল্যের উৎপাদন ক্রয়, জাহাজ ভাড়া ইত্যাদি অর্থনৈতিক নির্দেশনামা মেনে চলতে হয়। সরকার দেশি ঋণ গ্রহণে বা সংগ্রহে জনগণকে স্বেচ্ছায় ঋণ প্রদানে উদ্বুদ্ধ করতে পারে অথবা বাধ্যতামূলক পদক্ষেপ নিতে পারে। কিন্তু বৈদেশিক ঋণ প্রদানে কোনো দেশ বা সংস্থাকে বাধ্য করা যায় না। উপরিউক্ত আলোচনা থেকে এটি বলতে পারি যে, বৈদেশিক উৎস অপেক্ষা অভ্যন্তরীণ উৎস হতে গৃহীত সরকারি ঋণ বেশি কার্যকর ও যৌক্তিক।"
        }
      ]
    },
    {
      "number": "9",
      "uddipok": "সিরাজ পরিকল্পনা মন্ত্রণালয়ের গবেষণা কর্মকর্তা। বন্ধু জাকির শিল্প মন্ত্রণালয়ে চাকরি করেন। জাকির সিরাজকে প্রশ্ন করেন, দেশের বর্তমান অর্থনৈতিক অবস্থা হতে উত্তরণের জন্য কি করা উচিত? উত্তরে সিরাজ বলল, শুধু কৃষি নিয়ে পড়ে থাকলে চলবে না। অর্থনীতির প্রতিটি খাতের জন্য সুনির্দিষ্ট লক্ষ্য স্থির করতে হবে। অতঃপর তা অর্জনের জন্য এক, পাঁচ বা দীর্ঘ সময়ে বাস্তবায়নযোগ্য উন্নয়ন পরিকল্পনা গ্রহণ করেত হবে। এসব পরিকল্পনা পূর্ণরূপ বাস্তবায়নের মাধ্যমে অর্থনৈতিক উন্নয়ন করা সম্ভব।",
      "tag": "RB 16",
      "sub_questions": [
        {
          "label": "ক",
          "question": "আঞ্চলিক পরিকল্পনা কাকে বলে?",
          "explanation": "কোনো একটি দেশের বিশেষ অঞ্চলের উন্নয়নের জন্য স্থানীয় কর্তৃপক্ষ যে পরিকল্পনা প্রণয়ন ও বাস্তবায়ন করে, তাকে আঞ্চলিক পরিকল্পনা বলা হয়।"
        },
        {
          "label": "খ",
          "question": "দারিদ্র্য বিমোচন কর্মসূচি কিভাবে জনসংখ্যা নিয়ন্ত্রণে ভূমিকা পালন করতে পারে? ব্যাখ্যা করো।",
          "explanation": "দারিদ্র্য বিমোচন কর্মসূচি জনগণের জীবনযাত্রার মান উন্নয়নের দ্বারা জন্মহার হ্রাসের মাধ্যমে জনসংখ্যা নিয়ন্ত্রণে ভূমিকা রাখে। দারিদ্র্য বিমোচন কর্মসূচি গ্রহণ ও বাস্তবায়নের মূল লক্ষ্য হলো দারিদ্র্য জনগণের আয় বৃদ্ধি করা। অর্থাৎ নতুন কর্মসংস্থান সৃষ্টি ও প্রশিক্ষণ প্রদানের মাধ্যমে দরিদ্র জনগণকে উৎপাদন কাজে নিয়োজিত করা, যা এই জনগোষ্ঠীর আয় বৃদ্ধি করবে এবং জীবনযাত্রার মান উন্নত হবে। উন্নত জীবনযাপন করায় দরিদ্র জনগণের মৃত্যুহার হ্রাস পাবে, যা পক্ষান্তরে জন্মহারকেও কমাবে। এতে করে দেশের জনসংখ্যা নিয়ন্ত্রণে আসবে।"
        },
        {
          "label": "গ",
          "question": "উদ্দীপকের আলোকে উন্নয়ন পরিকল্পনার প্রকারভেদ আলোচনা করো।",
          "explanation": "উদ্দীপকের আলোকে (তথা সময়ের ভিত্তিতে) উন্নয়ন পরিকল্পনাকে প্রধানত তিন ভাগে ভাগ করা যায়। যথা- স্বল্পমেয়াদি উন্নয়ন পরিকল্পনা: যে উন্নয়ন পরিকল্পনা এক বছর বা দুই বছরের জন্য করা হয়, তাকে স্বল্পমেয়াদি উন্নয়ন পরিকল্পনা বলা হয়।তবে অধিকাংশ ক্ষেত্রে, একটি আর্থিক বছরের মধ্যে বাস্তবায়নযোগ্য অর্থনৈতিক পরিকল্পনাকেই স্বল্পমেয়াদি উন্নয়ন পরিকল্পনা বলে। মধ্যমেয়াদি উন্নয়ন পরিকল্পনা: যে উন্নয়ন পরিকল্পনা এক বছরের বেশি কিন্তু পাঁচ বছরের কম সময়ের জন্য প্রণীত হয়, তাকে মধ্যমেয়াদি উন্নয়ন পরিকল্পনা বলে। এ পরিকল্পনার মূল উদ্দেশ্য হলো আর্থ-সামাজিক দিক থেকে গুরুত্বপূর্ণ লক্ষ্যমাত্রাগুলোর দ্রুত বাস্তবায়ন। দীর্ঘমেয়াদি উন্নয়ন পরিকল্পনা: দীর্ঘকালীন প্রেক্ষপটে কিছু উদ্দেশ্য ও লক্ষ্য অর্জনের জন্য যে পরিকল্পনা ১০ থেকে ২৫ বছর সময়ের জন্য প্রণীত হয়, তাকে দীর্ঘমেয়াদি উন্নয়ন পরিকল্পনা বলে।"
        },
        {
          "label": "ঘ",
          "question": "তুমি কি মনে কর, দেশের অর্থনৈতিক উন্নয়নে গৃহীত বিভিন্ন মেয়াদি পরিকল্পনার মধ্যে আন্তঃসংযোগ আবশ্যক? উদ্দীপকের আলোকে ব্যাখ্যা করো।",
          "explanation": "উন্নয়ন একটি চলমান প্রক্রিয়া। এজন্য বিভিন্ন মেয়াদে গৃহীত উন্নয়ন পরিকল্পনার মধ্যে আন্তঃসংযোগ থাকা আবশ্যক। নিচে বিষয়টি উদ্দীপকের আলোকে ব্যাখ্যা করা হলো- সাধারণত কয়েকটি স্বল্পমেয়াদি বা পঞ্চবার্ষিক পরিকল্পনার মাধ্যমে মধ্যমেয়াদি পরিকল্পনা বাস্তবায়ন করা হয়। আবার, কয়েকটি মধ্যমেয়াদি পরিকল্পনার মাধ্যমে দীর্ঘমেয়াদি পরিকল্পনা বাস্তবায়ন করা হয়। বর্তমানে বাংলাদেশে ২০১০-২০২১ অর্থবছর পর্যন্ত দশ বছর মেয়াদি একটি দীর্ঘমেয়াদি পরিকল্পনা বাস্তবায়ন চলছে। যার লক্ষ্য হচ্ছে ২০২১ সালের মধ্যে বাংলাদেশকে একটি মধ্যম আয়ের দেশে পরিণত করা। এ লক্ষ্যে ২০১০-২০১৫ অর্থবছর সময়ের জন্য ষষ্ঠ পঞ্চবার্ষিক উন্নয়ন পরিকল্পনা প্রণীত হয়েছে। এই স্বল্পমেয়াদি পরিকল্পনা বাস্তবায়নে ব্যর্থ হলে মধ্যমমেয়াদি উন্নয়ন পরিকল্পনা বাস্তবায়ন ব্যর্থ হবে। যার ফলশ্রুতিতে দীর্ঘমেয়াদি পরিকল্পনা বা 'রূপকল্প ২০২১' পূরণে বাংলাদেশ ব্যর্থ হবে। অর্থাৎ ষষ্ঠ পঞ্চবার্ষিক পরিকল্পনা ব্যর্থ হলে বাংলাদেশ ২০২১ সালের মধ্যে মধ্যম আয়ের দেশে পরিণত হওয়ার লক্ষ্যমাত্রা অর্জিত হবে। কাজেই, স্বল্পমেয়াদি পরিকল্পনা মধ্যমেয়াদি উন্নয়ন পরিকল্পনার পরিপূরক। আবার, মধ্যমেয়াদি পরিকল্পনা দীর্ঘমেয়াদি পরিকল্পনার পরিপূরক। উপর্যুক্ত আলোচনার প্রেক্ষিতে বলতে পারি, দেশের অর্থনৈতিক উন্নয়নে গৃহীত বিভিন্ন মেয়াদি পরিকল্পনার মধ্যে আন্তঃসংযোগ আবশ্যক।"
        }
      ]
    }
  ]
}