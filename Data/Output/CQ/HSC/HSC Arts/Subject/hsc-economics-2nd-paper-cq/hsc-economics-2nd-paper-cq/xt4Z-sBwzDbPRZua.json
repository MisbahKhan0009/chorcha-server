{
  "title": "যশোর বোর্ড ২০১৬",
  "subtitle": "অর্থনীতি (9)",
  "questions": [
    {
      "number": "1",
      "uddipok": "বাংলাদেশ প্রায় দুইশত বছর ব্রিটিশদের ঔপনিবেশিক শাসনাধীন ছিল। তখন ইংল্যান্ডের শিল্প বিপ্লব সংঘটিত হওয়ার পিছনে এ দেশের কাঁচামালের যোগান গুরুত্বপূর্ণ ভূমিকা রাখে। তারপর বাংলাদেশ প্রায় দুই যুগ পাকিস্তানের শাসনাধীন থাকে এবং দুর্ভাগ্যবশত তখনও পাকিস্তানের কেন্দ্রীয় সরকার বাংলাদেশের জনগণের জন্য খুবই কম অংশ উন্নয়ন বাজেটের বরাদ্দ রাখত। এক সময় বাংলাদেশ দীর্ঘ নয় মাস রক্তক্ষয়ী যুদ্ধের মাধ্যমে স্বাধীনতা লাভ করে বিশ্ব মানচিত্রে স্থান করে নেয়। সাম্প্রতিককালে বাংলাদেশের কৃষি ক্ষেত্রে কাঠামোগত পরিবর্তন, শিল্প ও সেবাখাতের অবদান বৃদ্ধি, শিক্ষা খাতে সাফল্য, সমুদ্র বিজয়, আইসিটির ব্যাপক ব্যবহার, রেকর্ড পরিমাণ রেমিট্যান্স অর্জন, শিশু ও মাতৃমৃত্যুর হার হ্রাস বাংলাদেশের ভবিষ্যৎ সম্ভাবনাকে উজ্জ্বল করেছে।",
      "tag": "JB 16",
      "sub_questions": [
        {
          "label": "ক",
          "question": "গ্রামীণ খাত কী?",
          "explanation": "গ্রামীণ জনগণের অর্থনৈতিক কার্যাবলির সমষ্টি হলো গ্রামীণ খাত।"
        },
        {
          "label": "খ",
          "question": "বাংলাদেশে কৃষির অনগ্রসরতার কারণ কী?",
          "explanation": "বাংলাদেশে কৃষির অনগ্রসরতার প্রধান কারণ ঔপনিবেশিক শাসনব্যবস্থার বৈষম্যমূলক উন্নয়ন বাজেট, সনাতন পদ্ধতিতে চাষাবাদ, ভূ-প্রাকৃতিক অবস্থান, কৃষিপণ্যের বাজারজাতকরণ, বিপণন ও গুদামজাতকরণের অপর্যাপ্ততা ইত্যাদি। বাংলাদেশের ভৌগোলিক অবস্থানের কারণে বিভিন্ন সময়ে বিভিন্ন শাসকগোষ্ঠী এ দেশে এসে কৃষকদেরকে জোরপূর্বক চাষাবাদ করিয়ে নিজ দেশে নিয়ে গেছে। যেমন- নীল চাষ। এই নীল চাষ তখনকার কৃষি ব্যবস্থাকে অনেক ক্ষতিগ্রস্ত করেছিল। তাছাড়া ভৌগোলিক অবস্থানের কারণে এ দেশে বন্যা, খরা, দুর্ভিক্ষ, ঘূর্ণিঝড় ইত্যাদি প্রাকৃতিক দুর্যোগ দেখা দিয়েছিল, যা কৃষি অর্থনীতিকে সামনে এগিয়ে যেতে ব্যাহত করেছে।"
        },
        {
          "label": "গ",
          "question": "উদ্দীপকের আলোকে স্বাধীনতা পূর্ববর্তীকালে বাংলাদেশের অর্থনৈতিক পশ্চাৎপদতার কারণগুলো নির্ণয় করো।",
          "explanation": "উদ্দীপকের আলোকে স্বাধীনতা পূর্ববর্তীকালে বাংলাদেশের অর্থনৈতিক পশ্চাৎপদতার কারণগুলো উল্লেখ করা হলো- ১৭৫৭ সালে পলাশীর যুদ্ধে নবাব সিরাজউদ্দৌলার পতনের মধ্য দিয়ে বাংলার ভাগ্যে বিপর্যয় নেমে আসে। ঔপনিবেশিক শোষণের তথা দ্বৈত শাসন, চিরস্থায়ী বন্দোবস্ত বাংলাদেশের অর্থনীতিকে দুর্বল করে দেয় এবং এ সময় বাংলার ব্যবসা-বাণিজ্য, বস্ত্র, শিল্প প্রায় ধ্বংস হয়ে যায়। ব্রিটিশরা এ দেশের কৃষকদের নীল চাষে বাধ্য করে। অথচ ব্রিটিশ শাসনের পূর্বে এখানকার মানুষজন নিজেদের গুণেই শান্তি ও সমৃদ্ধি অর্জন করেছিল। তখন এ দেশে মসলিনের মতো বিখ্যাত কাপড় এবং চিনি, লৌহ, লবণ, কাগজ, অলংকার ইত্যাদি উৎপাদন হতো। কিন্তু ব্রিটিশ শাসকগোষ্ঠীর শোষণে এগুলো প্রায় ধ্বংস হয়ে যায়। ১৯৪৭ সালে ব্রিটিশদের বিদায়ের পর বাংলাদেশে পাকিস্তান শাসকগোষ্ঠীর শোষণ শুরু হয়। মাথাপিছু আয়, প্রবৃদ্ধি, ভোগ, ঋণদান, বিনিয়োগ, শিল্পকারখানা স্থাপন, চাকরি ইত্যাদি ক্ষেত্রে পাকিস্তানি শাসকচক্রের ষড়যন্ত্রে পূর্ব পাকিস্তান (বাংলাদেশ) ও পশ্চিম পাকিস্তানের মধ্যে অর্থনৈতিক বৈষম্য বৃদ্ধি পায়, যা এ দেশের অর্থনৈতিক উন্নয়নে ব্যাপক ক্ষতি সাধিত হয়।"
        },
        {
          "label": "ঘ",
          "question": "উদ্দীপকের আলোকের বাংলাদেশ মধ্যম আয়ের দেশে পরিণত হওয়ার সম্ভাবনাকে তুমি কিভাবে মূল্যায়ন করবে?",
          "explanation": "উদ্দীপকের আলোকে বলা যায় বাংলাদেশ মধ্যম আয়ের দেশে পরিণত হওয়ার যথেষ্ট সম্ভাবনা রয়েছে। বিশ্বব্যাংকের দীর্ঘমেয়াদি প্রেক্ষিত রিপোর্ট 'A Long Run Perspective Study' অনুযায়ী ২০২০ সাল নাগাদ বাংলাদেশে কমপক্ষে ৮০০ কোটি মার্কিন ডলার প্রত্যক্ষ বৈদেশিক বিনিয়োগ (FDI) আসার সম্ভাবনা রয়েছে, যা এ দেশের অর্থনৈতিক উন্নয়নে গুরুত্বপূর্ণ ভূমিকা রাখবে। সাম্প্রতিককালে বাংলাদেশে কৃষির ক্রমোন্নতি লক্ষ করা যাচ্ছে। যেমন ২০০৪-০৫ অর্থবছরে যেখানে কৃষিক্ষেত্রে খাদ্যশস্যের উৎপাদন ছিল ২৬৪.৮৯ লাখ মেট্রিক টন, সেখানে ২০১৪-১৫ অর্থবছরে এ উৎপাদন ৩৮৩.৪৯ লাখ মেট্রিক টনে উন্নীত হয়। শিল্পায়ন দ্রুত ও টেকসই অর্থনৈতিক উন্নয়নের পূর্বশর্ত। বর্তমানে শিল্প ও সেবাখাতের উন্নয়নের ফলে GDP-তে এ খাতের অবদান বৃদ্ধি পাচ্ছে। যেমন, ২০১৪-১৫ অর্থবছরে এ খাতের অবদান ছিল ৩০.৪২%, যা পূর্বের তুলনায় বেশি। সাম্প্রতিককালে কক্সবাজার ও টেকনাফ সমুদ্র উপকূলে 'Black Glod' নামে পরিচিত আণবিক খনিজ পদার্থের সন্ধান পাওয়া গেছে, যা বাংলাদেশের মাথাপিছু আয় কয়েক গুণ বৃদ্ধি পাবে। তাছাড়া বর্তমান সময়ে বাংলাদেশের শিক্ষাখাতে ব্যাপক সাফল্য, আন্তর্জাতিক সমুদ্রসীমা বৃদ্ধি, তথ্য ও প্রযুক্তির ব্যাপক ব্যবহার এবং পোশাক শিল্পে রপ্তানি বৃদ্ধি ও রেকর্ড পরিমাণ রেমিট্যান্স অর্জন ইত্যাদি বাংলাদেশের অর্থনৈতিক উন্নয়নে ভবিষ্যৎ সম্ভাবনাকে নির্দেশ করে। উপর্যুক্ত আলোচনা হতে বলা যায়, বাংলাদেশে অর্থনৈতিক উন্নয়নে সাম্প্রতিক ক্রমোবিকাশ অব্যাহত থাকলে দেশটি নিকট ভবিষ্যতে মধ্যম আয়ের দেশে পরিণত হবে।"
        }
      ]
    },
    {
      "number": "2",
      "uddipok": "আমেরিকা প্রবাসী দুই বন্ধু মুঈন ও রুহান দুটি ভিন্ন দেশের নাগরিক। মুঈনের দেশটি সমুদ্র উপকূলবর্তী দেশ। নিচের ছকে (২০১৩-২০১৪) অর্থবছরে উভয়ের দেশের জিডিপি'তে কৃষি উপখাতের অবদান তুলে ধরা হলো:",
      "tag": "JB 16",
      "sub_questions": [
        {
          "label": "ক",
          "question": "শস্য বহুমুখীকরণ বলতে কী বোঝায়?",
          "explanation": "খামারে একটি মাত্র ফসলের পরিবর্তে একাধিক ফসল উৎপাদন করাকে বলা হয় শস্য বহুমুখীকরণ।"
        },
        {
          "label": "খ",
          "question": "জীবন নির্বাহী কৃষি খামার ও বাণিজ্যিক কৃষি খামারের উৎপাদনের উদ্দেশ্য কী একই?- ব্যাখ্যা করো।",
          "explanation": "জীবননির্বাহী কৃষি ও বাণিজ্যিক কৃষি খামারের উৎপাদনের উদ্দেশ্য এক নয়। কারণ জীবননির্বাহী কৃষি খামারে কৃষক নিজ পরিবারের ভরণপোষণের জন্য উৎপাদন করে। অন্যদিকে, বাণিজ্যিক কৃষি খামারের উৎপাদনের উদ্দেশ্য হলো মুনাফা অর্জন। তাই জীবননির্বাহী কৃষি খামার ও বাণিজ্যিক কৃষি খামারের মধ্যে উৎপাদন ব্যবস্থায় পার্থক্য লক্ষ করা যায় তথা উক্ত দুটি খামারের উৎপাদনের উদ্দেশ্য ভিন্ন।"
        },
        {
          "label": "গ",
          "question": "উদ্দীপকের আলোকে বুহানের দেশের ক্ষেত্রে জিডিপি'তে কৃষি উপ-খাতসমূহের অবদান লেখচিত্রের মাধ্যমে দেখাও।",
          "explanation": "নিচে উদ্দীপকের আলোকে রুহানের দেশের ক্ষেত্রে জিডিপিতে কৃষি উপখাতসমূহের অবদান লেখচিত্রের মাধ্যমে দেখানো হলো-"
        },
        {
          "label": "ঘ",
          "question": "উদ্দীপকের আলোকে বৈশ্বিক উষ্ণতা বৃদ্ধি মুঈন'র দেশের জিডিপি'তে কৃষি উপ-খাতগুলোর উল্লিখিত অবদানের ক্ষেত্রে কিরূপ প্রভাব বিস্তার করতে পারে বলে তুমি মনে কর?",
          "explanation": "বৈশ্বিক উষ্ণতা বৃদ্ধি কোন দেশে জিডিপিতে কৃষির অবদানের ওপর নেতিবাচক প্রভাব পড়ে। নিচে উদ্দীপকের আলোকে বৈশ্বিক উষ্ণতা বৃদ্ধি মঈনের দেশের জিডিপিতে কৃষি উপখাতের উল্লিখিত অবদান ক্ষেত্রে যে ধরনের প্রভাব বিস্তার করতে পারে, তা উল্লেখ করা হলো- IPCC-এর সাম্প্রতিক গবেষণা অনুযায়ী বর্তমান শতকেই বৈশ্বিক উষ্ণতার কারণে সমুদ্র পৃষ্ঠের উচ্চতা প্রায় ১ মিটার বৃদ্ধি পাবে। ফলে সমুদ্র উপকূলবর্তী দেশের নিচু ও উপকূলীয় অঞ্চল তলিয়ে যাবে। এতে কৃষি উৎপাদনে ব্যাপক ক্ষতি হবে। জলবায়ুর পরিবর্তন বা বৈশ্বিক উষ্ণতা বৃদ্ধির ফলে নদনদীর পানির পরিমাণ কমে গেলে মৎস্য সম্পদ হ্রাস পাবে। ফলে মঈনের দেশের জিডিপিতে সম্পদের অবদান হ্রাস পাবে। আবার কম বৃষ্টিপাতের কারণে বনজ সম্পদ ধ্বংস হয়ে যাবে। IPCC-এর প্রতিবেদন অনুযায়ী, বৈশ্বিক উষ্ণতা বৃদ্ধির ফলে বৃষ্টির পানি ব্যবহার করে ধান উৎপাদন ১০% হ্রাস পাবে। শুষ্ক মৌসুমে গরু, ছাগল, ভেড়া প্রভৃতিসহ পশুসম্পদের উৎপাদন ব্যাপক মাত্রায় হ্রাস পাবে। জলবায়ু পরিবর্তনের ফলে ঋতুবৈচিত্র্যে পরিবর্তন হওয়া স্বাভাবিক। এতে সময়মতো বৃষ্টিপাত না হওয়া, খরা, ঘূর্ণিঝড়, শীত, গরম প্রকৃতির ন্যায় পরিবর্তন হতে পারে। মঈনের দেশটির ভৌগোলিক অবস্থানের কারণে বৈশ্বিক উষ্ণতা বৃদ্ধি দেশটির কৃষি উপখাতের উৎপাদন হ্রাস পাবে। এতে GDP-তে কৃষি উপখাতগুলোর অবদান কমবে। সুতরাং, বৈশ্বিক উষ্ণতার বৃদ্ধি মঈনের দেশের জিডিপিতে উল্লিখিত কৃষি উপখাতগুলোর অবদানের ওপর বিরূপ প্রতিক্রিয়া পড়বে।"
        }
      ]
    },
    {
      "number": "3",
      "uddipok": "জনাব লোকমানের নারায়ণগঞ্জে একটি হোসিয়ারি কারখানা আছে। তার কারখানায় ৭০ জন শ্রমিক কাজ করে। তিনি তাঁর দ্রব্য তৈরির কাজে বিদ্যুৎ চালিত সেলাই মেশিন ও কাটিং মেশিন ব্যবহার করেন। তার কারখানার স্থায়ী মূলধনের পরিমাণ প্রায় ৫০ লক্ষ টাকা। প্রতি বছর তিনি তার ব্যবসা থেকে ভালো মুনাফা করছেন। জনাব লোকমানের মতো আরো অনেক উদ্যোক্তা এ ধরনের শিল্প স্থাপনে আগ্রহী হলে এদেশের অর্থনৈতিক উন্নয়ন আরো ত্বরান্বিত হতে পারে।",
      "tag": "JB 16",
      "sub_questions": [
        {
          "label": "ক",
          "question": "শিল্প কী?",
          "explanation": "একই ধরনের বা সমজাতীয় পণ্য উৎপাদনকারী ফার্মসমূহের সমন্বিত রূপকে শিল্প বলা হয়।"
        },
        {
          "label": "খ",
          "question": "আমদানি বিকল্প শিল্পায়ন কৌশল কিভাবে দেশকে স্বনির্ভর হতে সাহায্য করে?",
          "explanation": "কোনো একটি দেশ যে সকল পণ্যসামগ্রী আমদানি করে, সেগুলো আমদানি না করে দেশের অভ্যন্তরে উৎপাদন করে দেশটি স্বনির্ভরতা অর্জন করতে পারে। আমদানি বিকল্প শিল্পায়নের উদ্দেশ্য হলো আমদানি দ্রব্য উৎপাদনকারী শিল্পকে উচ্চ ট্যারিফের মাধ্যমে সংরক্ষণ ও সরকারি ভর্তুকি ইত্যাদি সুবিধা প্রদান করা। এতে দেশটির মূল্যবান বৈদেশিক মুদ্রা আশ্রয় হয় এবং পরনির্ভরশীলতা হ্রাস পায়। অর্থাৎ আমদানি বিকল্প শিল্পায়ন কৌশল দেশকে স্বনির্ভর হতে সাহায্য করে।"
        },
        {
          "label": "গ",
          "question": "উদ্দীপকের আলোকে জনাব লোকমানের কারখানাটি কোন ধরনের শিল্পের আওতাধীন? উক্ত শিল্পের বৈশিষ্ট্যগুলো সুনির্দিষ্টভাবে উল্লেখ করো।",
          "explanation": "উদ্দীপকের আলোকে জনাব লোকমানের কারখানাটি ক্ষুদ্র শিল্পের আওতাধীন। নিচে এই শিল্পের বৈশিষ্ট্যগুলো সুনির্দিষ্টভাবে উল্লেখ করা হলো। বাংলাদেশ শিল্পনীতি ২০০৫-এ উল্লেখ রয়েছে, যে শিল্পের স্থায়ী মূলধনের পরিমাণ ৫০ লক্ষ টাকা থেকে ১০ কোটি টাকা কিংবা শিল্প প্রতিষ্ঠানটিতে ২৫-৯৯ জন শ্রমিক কাজ করে, তাকে ক্ষুদ্র শিল্প বলা হয়। এ শিল্পে দেশে উদ্ভাবিত যন্ত্রপাতি এবং বৈদ্যুতিক যন্ত্রচালিত দেশে উদ্ভাবিত যন্ত্রপাতি এবং বৈদ্যুতিক যন্ত্রচালিত কলকজা ব্যবহার করা হয় এবং এ শিল্পের মালিকানা একক বা অংশীদারের ভিত্তিতে একাধিক ব্যক্তির হাতে ন্যস্ত থাকতে পারে। উদ্দীপকে উল্লিখিত জনাব লোকমানের কারখানায় ৭০ জন শ্রমিক কাজ করে, বিদ্যুৎচালিত সেলাই মেশিন ও কাটিং ব্যবহার হয় এবং স্থায়ী মূলধনের পরিমাণ ৫০ লক্ষ টাকা। সুতরাং, সুনির্দিষ্টভাবে বলা যায়, জনাব লোকমানের কারখানাটি ক্ষুদ্র শিল্পের আওতাধীন।"
        },
        {
          "label": "ঘ",
          "question": "উদ্দীপকে উল্লিখিত শিল্প বিকশিত হলে এদেশের অর্থনৈতিক উন্নয়ন কিভাবে ত্বরান্বিত হতে পারে বলে তুমি মনে করো।",
          "explanation": "ঘউদ্দীপকে উল্লিখিত ক্ষুদ্র শিল্প বিকশিত হলে কর্মসংস্থানের সুযোগ সৃষ্টি মাধ্যমে বাংলাদেশের অর্থনৈতিক উন্নয়নকে ত্বরান্বিত করতে পারে। বাংলাদেশের মোট কর্মশক্তির এক-তৃতীয়াংশ বেকার। এ বিপুল জনশক্তিকে ক্ষুদ্র ও কুটির শিল্পের মাধ্যমে উৎপাদনশীল কাজে নিয়োগ করা যায়। এতে একদিকে যেমন বেকার সমস্যার সমাধান হবে অন্যদিকে তেমন দেশটির অর্থনৈতিক উন্নয়ন বৃদ্ধি পাবে। বাংলাদেশের কৃষিতে যে অতিরিক্ত চাপ রয়েছে তা ক্ষুদ্র ও কুটির শিল্পের বিকাশ ও স্থাপনের মাধ্যমে হ্রাস করা যেতে পারে। উদ্দীপকে উল্লেখ রয়েছে জনাব লোকমান প্রতি বছর তার ব্যবসা থেকে ভালো পরিমাণ অর্জন করছেন। এতে লোকমান সাহেবের জীবনযাত্রার মান উন্নত হচ্ছে। একইভাবে দেশের অন্যান্য কর্মক্ষম মেধাবী জনসংখ্যার জীবনযাত্রার মান বৃদ্ধি করা যেতে পারে, যা দেশটি অর্থনৈতিক উন্নয়নকে ত্বরান্বিত করতে পারে। ক্ষুদ্র ও কুটির শিল্পজাত দ্রব্য রপ্তানি করে যেমন প্রচুর বৈদেশিক মুদ্রা অর্জন করা যায় তেমনি এ শিল্পের প্রসারের মাধ্যমে বিদেশ থেকে আমদানি হ্রাস করা যায়। তাছাড়া পণ্যসামগ্রীর যোগান বৃদ্ধির মাধ্যমে এ দেশের বিদ্যমান উচ্চ মুদ্রাস্ফীতি কমানো যেতে পারে, যা জাতীয় অর্থনীতির দ্রুত উন্নয়ন নিশ্চিত করবে। সুতরাং বলতে পারি, জনাব লোকমানের মতো আরও অনেক উদ্যোক্তাকে ক্ষুদ্র শিল্পে যুক্ত করে বাংলাদেশের অর্থনৈতিক উন্নয়নকে ত্বরান্বিত করবে বলে আমি মনে করি।"
        }
      ]
    },
    {
      "number": "4",
      "uddipok": "'X' একটি উন্নয়নশীল দেশ। উক্ত দেশটির জনসংখ্যা ও খাদ্য উৎপাদন বৃদ্ধির হার নিচের তালিকায় দেয়া হলো:",
      "tag": "JB 16",
      "sub_questions": [
        {
          "label": "ক",
          "question": "কাম্য জনসংখ্যা কী?",
          "explanation": "কোনো দেশে একটি নির্দিষ্ট সময়ে যে জনসংখ্যা বর্তমান থাকলে গড় উৎপাদন বা মাথাপিছু আয় সর্বোচ্চ হয় তাকে কাম্য জনসংখ্যা বলে।"
        },
        {
          "label": "খ",
          "question": "কারিগরি শিক্ষার প্রসারণ মানবসম্পদ উন্নয়নের জন্য কীভাবে সহায়ক হতে পারে?",
          "explanation": "কারিগরি শিক্ষার প্রসার মানবসম্পদ উন্নয়নের জন্য সহায়ক। প্রশিক্ষণ হচ্ছে এমন একটি প্রক্রিয়া যার মাধ্যমে কর্মীদের দক্ষতা, জ্ঞান ও আচরণের উন্নতি সাধন করা হয়। এতে কর্মীর ওপর অর্পিত দায়িত্ব, সুষ্ঠু ও সুশৃঙ্খলভাবে সম্পাদন করা সম্ভব হয়। তাই দেশের জনশক্তিকে দক্ষ উৎপাদনক্ষম ও নিষ্ঠাবান মানবসম্পদ হিসেবে গড়ে তুলতে প্রয়োজনীয় প্রশিক্ষণের ব্যবস্থা গ্রহণ করতে হবে।"
        },
        {
          "label": "গ",
          "question": "উদ্দীপকের তথ্যের সাথে অর্থনীতির কোন তত্ত্বটি সঙ্গতিপূর্ণ এবং কেন?",
          "explanation": "উদ্দীপকে উল্লিখিত দ্বিতীয় তত্ত্বটি হলো কাম্য জনসংখ্যা তত্ত্ব । জনসংখ্যা যে স্তরে উৎপাদন ও মাথাপিছু আয় সর্বোচ্চ হয় তাকে কাম্য জনসংখ্যা বলে। আর কাম্য জনসংখ্যা তত্ত্বের মাধ্যমে জনসংখ্যাও মাথাপিছু আয়ের মধ্যে সম্পর্ক নির্ধারণ করা যায়। কোনো দেশের জনসংখ্যা কোন স্তরে আছে তা কাম্য জনসংখ্যা তত্ত্বের মাধ্যমে জানা যায়। উদ্দীপকে বলা হয়েছে, জনসংখ্যা নিয়ে দুটি তত্ত্ব বহুল প্রচলিত একটিতে জনসংখ্যার আধিক্য ও খাদ্য উৎপাদন সম্পর্কে আলোকপাত করা হয়েছে। অন্যটিতে গুরুত্ব দেওয়া হয়েছে মাথাপিছু আয় ও সংশ্লিষ্ট জনসংখ্যার ওপর । অর্থাৎ দ্বিতীয় তত্ত্বে জনসংখ্যার পরিমাণ ও মাথাপিছু আয়ের মধ্যে সম্পর্ক নির্দেশ করে। এটি কাম্য জনসংখ্যা তত্ত্বকে নির্দেশ করে । এ তত্ত্বে বলা হয়, জনসংখ্যার যে স্তরে জনগণের উৎপাদন ও মাথপিছু আয় সর্বোচ্চ তা কাম্য জনসংখ্যা। আর দেশের জনসংখ্যা কাম্য অপেক্ষা কম বা অধিক হলে মাথাপিছু আয়ও সর্বাধিক অপেক্ষা কম হবে।"
        },
        {
          "label": "ঘ",
          "question": "উদ্দীপকে উল্লিখিত পরিস্থিতিতে 'X' দেশের অর্থনীতি এবং সামাজিক ক্ষেত্রে কি প্রভাব পড়বে বলে তুমি মনে কর?",
          "explanation": "উদ্দীপকে উল্লিখিত তথ্য ম্যালথাসের জনসংখ্যা তত্ত্বকে সমর্থন করে। 'X' একটি উন্নয়নশীল দেশ। 'X' দেশে ম্যালথাসের জনসংখ্যা তত্ত্বটি প্রযোজ্য। 'X' দেশের অর্থনীতি এবং সামাজিক ক্ষেত্রে অতিরিক্ত জনসংখ্যার প্রভাব হলো- অর্থনৈতিক প্রভাব: 'X' দেশের অর্থনৈতিক উন্নয়নে জনসংখ্যা বৃদ্ধির অর্থনৈতিক প্রভাবগুলো নিম্নরূপ- প্রথমত, জনসংখ্যা বৃদ্ধির ফলে আমাদের জমি ক্রমশ উপবিভাগ ও বিচ্ছিন্ন হয়ে পড়ছে। ফলে কৃষি উৎপাদন মারাত্মকভাবে ব্যাহত হচ্ছে। দ্বিতীয়ত, 'X'দেশে জনসংখ্যা বৃদ্ধি পেলেও সেই অনুপাতে কর্মসংস্থানের সুযোগ-সুবিধা বৃদ্ধি পাচ্ছে না। ফলে বেকার সমস্যা ক্রমাগত প্রকট আকার ধারণ করছে। তৃতীয়ত, 'X'দেশে জনসংখ্যা দ্রুত বৃদ্ধি পাচ্ছে। সে অনুপাতে উৎপাদন বৃদ্ধি না পাওয়ায় দ্রব্য ও সেবার দাম ক্রমাগত বৃদ্ধি পেয়ে জনজীবনে দুর্ভোগ নেমে এসেছে। সামাজিক প্রভাব: জনসংখ্যা বৃদ্ধির সামাজিক প্রভাবগুলো নিম্নরূপ- প্রথমত, 'X' দেশে জনগণের মাথাপিছু আয় খুবই কম। তাই তাদের জীবনযাত্রার মান অত্যন্ত নিম্ন। দ্রুত জনসংখ্যা বৃদ্ধির ফলে তাদের জীবনযাত্রার মান ক্রমশ নিম্নগামী হচ্ছে। দ্বিতীয়ত, 'X' দেশে দ্রুত জনসংখ্যা বৃদ্ধি পাওয়ায় ভয়াবহ আবাসিক সমস্যার সৃষ্টি হয়েছে। এছাড়া চাষযোগ্য জমিও নষ্ট হচ্ছে। তৃতীয়ত, 'X' দেশে জনসংখ্যা অত্যধিক বাড়ার কারণে বিশুদ্ধ পানির অপ্রতুলতা, অনিয়ন্ত্রিত শিল্প স্থাপন, ব্যাপকহারে বৃক্ষ কর্তন প্রভৃতি ঘটছে। এসব পরিবেশকে মারাত্মকভাবে দূষিত ও জনস্বাস্থ্যকে বিপন্ন করে তুলছে।"
        }
      ]
    },
    {
      "number": "5",
      "uddipok": "গ্রামে বসবাসকারী রহিম মিয়া একজন গরিব কৃষক। অন্যের জমি চাষ করে কোনোভাবে তিনি পরিবারের ভরণ পোষণ করেন। এ বছর বন্যার পানিতে তার জমির ফসল ডুবে যায়। বন্যার ফলে খাদ্য শস্যের দামও বেশি। ফলে রহিম মিয়ার পরিবারের সদস্যদের প্রায় দিনই না খেয়ে কাটাতে হয়। অন্যদিকে, শহরে বসবাসকারী আফজাল হোসেন অসাধু মৌসুমি ফল বিক্রেতা। অতিরিক্ত মুনাফার লোভে সে মৌসুমি ফলে বিভিন্ন ক্ষতিকারক রাসায়নিক দ্রব্যাদি মেশায়, যা মানুষের নানারকম রোগ ব্যাধি হওয়ার ঝুঁকি বাড়াচ্ছে।",
      "tag": "JB 16",
      "sub_questions": [
        {
          "label": "ক",
          "question": "খাদ্য নিরাপত্তা কী?",
          "explanation": "যখন সমাজের সকল লোক শরীরকে সুস্থ, সবল ও কর্মক্ষম রাখার জন্য পর্যাপ্ত পরিমাণে নিরাপদ ও পুষ্টিসমৃদ্ধ খাবার ক্রয়যোগ্যতার মধ্যে পেয়ে থাকে, তখন তাকে খাদ্য নিরাপত্তা বলা হয়।"
        },
        {
          "label": "খ",
          "question": "খাদ্যের প্রাপ্যতা কীভাবে মজুদ দ্বারা প্রভাবিত হয়? ব্যাখ্যা করো।",
          "explanation": "কোনো নির্দিষ্ট জনগোষ্ঠীর নির্দিষ্ট সময়ে অত্যাবশ্যকীয় খাদ্যের প্রাপ্তিকে খাদ্যের প্রাপ্যতা বলে। আর এই প্রাপ্যতা নির্ভর করে দেশের অভ্যন্তরে পর্যাপ্ত উৎপাদন, খাদ্যের নিট আমদানি, বৈদেশিক খাদ্য সাহায্য এবং দেশের খাদ্য মজুতের ওপর। প্রাকৃতিক আবহাওয়া অনুকূলে থাকলে কোনো দেশের খাদ্য উৎপাদন যথেষ্ট পরিমাণ বেড়ে যায়। ফলে নিজেদের চাহিদা মিটিয়ে পরবর্তী সময়ের জন্য খাদ্য মজুত গড়ে তোলা যায়। যা খাদ্য প্রাপ্তি অনেকটা নিশ্চিত করে। আবার খাদ্য মজুত গড়ে তুলতে ব্যর্থ হলে অথবা খাদ্য মজুতের পরিমাণ কম হলে খাদ্য সংকট দেখা দেবে তথা খাদ্যের প্রাপ্তি ব্যাহত হবে।"
        },
        {
          "label": "গ",
          "question": "উদ্দীপকের আলোকে রহিম মিয়ার খাদ্য নিরাপত্তার কোন কোন দিক উপেক্ষিত হয়েছে?",
          "explanation": "উদ্দীপকের আলোকে রহিম মিয়ার খাদ্য নিরাপত্তা, খাদ্যের প্রাপ্যতা, ক্রয়যোগ্যতা ও ভোগ এ বিষয়গুলো উপেক্ষিত হয়েছে। উদ্দীপকে উল্লিখিত রহিম মিয়া একজন গরিব কৃষক। অন্যের জমি চাষ করে পরিবারের ভরণপোষণ করে। কিন্তু বন্যায় তার চাষকৃত জমির ফসল নষ্ট হয়ে যাওয়ায় তার পরিবারের খাদ্য নিরাপত্তা ব্যাহত হয়েছে। বন্যায় ফসল নষ্ট হওয়ায় রহিম মিয়া পর্যাপ্ত পরিমাণ খাদ্য মজুত গড়ে তুলতে পারেনি। ফলে খাদ্য নিরাপত্তার খাদ্যের প্রাপ্যতা দিকটি উপেক্ষিত হয়েছে। আবার, বন্যার ফলে খাদ্যশস্যের দাম বেশি। রহিম মিয়া গরিব হওয়ায় তার পরিবারের প্রয়োজনীয় খাদ্য উচ্চমূল্যে ক্রয় করতে পারছে না। অর্থাৎ তার প্রয়োজনীয় খাদ্যের ক্রয়যোগ্যতা নেই। ফলে তার পরিবারের সদস্যদের প্রায় দিনই না খেয়ে কাটাতে হয়। তথা রহিম মিয়া ও তার পরিবারের সদস্যদের খাদ্যের ভোগ বা ব্যবহার হ্রাস পেয়েছে। সুতরাং, উদ্দীপকের আলোকে রহিম মিয়ার খাদ্য নিরাপত্তার খাদ্যের প্রাপ্যতা, ক্রয়যোগ্যতা এবং ভোগ-এই তিনটি দিক উপেক্ষিত হয়েছে।"
        },
        {
          "label": "ঘ",
          "question": "উদ্দীপকের আলোকে নিরাপদ খাদ্য প্রাপ্তির নিশ্চয়তা বিধানে সরকার কি ধরনের পদক্ষেপ নিতে পারে বলে তুমি মনে কর?",
          "explanation": "উদ্দীপকের আলোকে নিরাপদ খাদ্য প্রাপ্তির নিশ্চয়তা বিধানে সরকার নিম্নোক্ত পদক্ষেপ নিতে পারে- খাদ্যে স্বয়ংসম্পূর্ণতা অর্জনের ওপর গুরুত্বারোপ করে সরকার উন্নত বীজ, সার, কীটনাশক, জ্বালানি ও বিদ্যুতের ওপর ভর্তুকি ও বিভিন্ন সুবিধা দিয়ে কৃষি উৎপাদন বৃদ্ধি করতে পারে। খাদ্য নিরাপত্তার নিশ্চিতকরণের লক্ষ্যে অভ্যন্তরীণ উৎস হতে খাদ্যশস্য সংগ্রহ করতে পারে। খাদ্যশস্য সংগ্রহের লক্ষ্যে সরকার দীর্ঘমেয়াদি বাণিজ্যিক চুক্তি স্বাক্ষর করতে পারে বন্ধুসুলভ দেশগুলোর সাথে। খাদ্য মজুত বৃদ্ধি, গুদামের ধারণক্ষমতা বৃদ্ধি এবং খাদ্য মজুত সম্পর্কিত পরিকল্পনা গ্রহণ ও বাস্তবায়ন করতে পারে সরকার। সরকার খাদ্য নিরাপত্তা সম্পর্কিত যুগোপযোগী আইন প্রণয়ন ও বাস্তবায়নের ব্যাপারে কঠোর হতে পারে। উদ্দীপকে উল্লিখিত আফজাল হোসেনের মতো অসাধু ব্যবসায়ীদেরকে সরকার আইনের আওতায় এনে কঠোর শাস্তির বিধান করতে পারে। সরকার বিভিন্ন প্রচার মাধ্যম যেমন টেলিভিশন, রেডিও, সংবাদপত্র ইত্যাদিকে খাদ্য ভেজালবিরোধী সামাজিক আন্দোলন গড়ে তুলতে পারে। সরকার কৃষি ও খাদ্য নিরাপত্তায় দেশটির সামগ্রিক বিনিয়োগ বৃদ্ধি করতে পারে। খোলাবাজারে খাদ্যশস্য বিক্রির মাধ্যমে নিম্নআয়ের মানুষের জন্য খাদ্য প্রাপ্তির সুযোগ সৃষ্টি করতে পারে। এছাড়া সরকার নিরাপদ খাদ্য প্রাপ্তি নিশ্চিতকরণে খাদ্যশস্যের বিনিময়ে গ্রামীণ যোগাযোগ অবকাঠামো ও প্রতিষ্ঠান উন্নয়ন, টিআর (টেস্ট রিলিফ), কাবিখা (কাজের বিনিময়ে খাদ্য) এবং VGD & VGF ইত্যাদি কর্মসূচি গ্রহণ করতে পারে।"
        }
      ]
    },
    {
      "number": "6",
      "uddipok": "'A' দেশ একটি উন্নয়নশীল দেশ। দেশে বিভিন্ন উন্নয়ন পরিকল্পনা বাস্তবায়নের উদ্দেশ্যে সরকার বিভিন্ন অভ্যন্তরীণ ও আন্তর্জাতিক উৎস থেকে ঋণ গ্রহণ করছে। অন্যদিকে, একশ্রেণির অসাধু ব্যবসায়ী অধিক মুনাফার আশায় নিত্য প্রয়োজনীয় খাদ্য দ্রব্যের কৃত্রিম সংকট তৈরি করে। এর ফলে দেশে নিত্য প্রয়োজনীয় সকল দ্রব্যের দাম বৃদ্ধি পেতে থাকে। এমতাবস্থায় সরকার নিম্ন আয়ের লোকদের খাদ্যদ্রব্য প্রাপ্তি সহজ করতে সারা দেশে খোলা বাজারে সুলভমূল্যে নিত্য প্রয়োজনীয় দ্রব্যাদি বিক্রয় শুরু করে।",
      "tag": "JB 16",
      "sub_questions": [
        {
          "label": "ক",
          "question": "ভোক্তার মূল্যসূচক বলতে কী বোঝায়?",
          "explanation": "ভোক্তাদের ব্যয় সম্পর্কিত তথ্য সংগ্রহ করে দাম সূচক নির্ণয়ের পদ্ধতিকে ভোক্তার দাম সূচক বা CPI বলে।"
        },
        {
          "label": "খ",
          "question": "মুদ্রাস্ফীতি হলে ঋণ গ্রহীতারা কীভাবে ক্ষতিগ্রস্ত হয়- ব্যাখ্যা করো।",
          "explanation": "মুদ্রাস্ফীতির সময় ঋণদাতারা নির্দিষ্ট সময়ের পরে সুদাসলসহ যে অর্থ পায় তার ক্রয়ক্ষমতা পূর্বের চেয়ে কম হয়। কেননা মুদ্রাস্ফীতির ফলে অর্থের ক্রয়ক্ষমতা হ্রাস পায় বলে ঋণদাতার ফেরত প্রাপ্ত অর্থের মূল্য আগের চেয়ে কম হয়। এ জন্য তারা ক্ষতিগ্রস্ত হয়।"
        },
        {
          "label": "গ",
          "question": "উদ্দীপকের আলোকে 'A' দেশের অর্থনীতিতে মুদ্রাস্ফীতি সহায়ক কোন কোন কারণ বিদ্যমান আছে?- সুনির্দিষ্টভাবে উল্লেখ করো।",
          "explanation": "'A' দেশ একটি উন্নয়নশীল দেশ। 'A' দেশের অর্থনীতিতে মুদ্রাস্ফীতি সহায়ক কারণগুলো হলো। প্রথমত, উন্নয়নশীল দেশগুলোতে সরকারের তদারকি ব্যবস্থার দুর্বলতা এবং ব্যবসা-বাণিজ্য মুষ্টিমেয় কয়েকজন ব্যক্তির দ্বারা নিয়ন্ত্রিত হওয়ার জন্য তাদের মাত্রাতিরিক্ত মুনাফা অর্জন মুদ্রাস্ফীতির অন্যতম কারণ। দ্বিতীয়ত, উন্নয়নশীল দেশগুলোতে বাজার ব্যবস্থা বা দাম প্রক্রিয়া সঠিকভাবে কাজ করে না। এতে করে মনোপলি ক্ষমতার সৃষ্টি হয় এবং দামস্তর বেড়ে যায়। তৃতীয়ত, সরকারি ব্যয় বৃদ্ধি মুদ্রাস্ফীতির অন্যতম কারণ। বর্তমানে দেশের উন্নয়নমূলক কাজের জন্য সরকার প্রচুর অর্থ ব্যয় করে। কিন্তু সরকারি ব্যয় বৃদ্ধির অনুপাতে স্বল্পকালে উৎপাদন বাড়ে না। ফলে মুদ্রাস্ফীতি দেখা দেয়। চতুর্থত, বর্তমানে সকল সরকারকেই অনুৎপাদনশীল খাতে ব্যয় করতে হয়। যেমন- শিশু পার্ক, অডিটোরিয়াম, চিত্তবিনোদন কেন্দ্র, স্টেডিয়াম, খেলাধুলার সরঞ্জাম ক্রয় প্রভৃতি খাতে সরকার প্রচুর অর্থ ব্যয় করে। এজন্যও মুদ্রাস্ফীতি হয়।"
        },
        {
          "label": "ঘ",
          "question": "উদ্দীপকের দেশে সরকারের গৃহীত পদক্ষেপ মুদ্রাস্ফীতি হ্রাসে কতটা সহায়ক বলে তুমি মনে কর?",
          "explanation": "উদ্দীপকের দেশে সরকারের গৃহীত পদক্ষেপ মুদ্রাস্ফীতি হ্রাসে সহায়ক বলে আমি মনে করি। এ ধরনের কার্যক্রমকে সরকারের মুদ্রাস্ফীতি নিয়ন্ত্রণের প্রত্যক্ষ নিয়ন্ত্রণ বলা হয়। নিচে এগুলো সম্পর্কে সংক্ষেপে আলোচনা করা হলো। দাম নিয়ন্ত্রণ, রেশনিং ও খোলা বাজারে বিক্রয়: মুদ্রাস্ফীতি নিয়ন্ত্রণের জন্য সরকার নিত্যপ্রয়োজনীয় দ্রব্যসামগ্রীর দামের সর্বোচ্চ সীমা বেঁধে দিতে পারে; সাথে সাথে ঐসব দ্রব্য রেশনিং ব্যবস্থার মাধ্যমে বিতরণের উদ্যোগ গ্রহণ করতে পারে। আবার খোলা বাজারে বাজার দাম থেকে কম দামে এসব দ্রব্য বিক্রয় করলে মুদ্রাস্ফীতির চাপ কমানো যায়। আমদানি বৃদ্ধি: চাহিদার তুলনায় অতি-প্রয়োজনীয় দ্রব্যাদির যোগান কম হলে মুদ্রাস্ফীতির মাত্রা বাড়ে। তাই এ মাত্রা কমানোর জন্য দেশে উৎপাদন বৃদ্ধির সাথে প্রয়োজনীয় দ্রব্যসামগ্রী বিদেশ থেকে আমদানি করা প্রয়োজন। ফটকা কারবার নিয়ন্ত্রণ: মুদ্রাস্ফীতির সময় ক্রমবর্ধমান দামস্তরের সুযোগ নিয়ে অতিরিক্ত লাভ করার উদ্দেশ্যে জনসাধারণের একাংশ ফটকা কারবারে জড়িয়ে পড়ে। এর ফলে দামস্তর আরও বাড়ে। কাজেই এ কারবার নিয়ন্ত্রণ করলে দামস্তর হ্রাস পায় ও মুদ্রাস্ফীতির প্রচন্ডতা কমে।"
        }
      ]
    },
    {
      "number": "7",
      "uddipok": "'B' দেশ কয়েক দশক আগেও পাট, পাটজাত দ্রব্য, চামড়া, চা, নিউজপ্রিন্ট কাগজ ইত্যাদি মধ্যপ্রাচ্যসহ বিশ্বের বিভিন্ন দেশে বিক্রি করত। কিন্তু বর্তমানে দেশটির শাকসবজি, হিমায়িত মাছ, তৈরি পোশাক, তাজা ফুল, মৌসুমি ফল, পান, সুপারি, মশলা, হোসিয়ারি দ্রব্য ও হস্তশিল্পের ব্যাপক চাহিদা সৃষ্টি হয়েছে। তাছাড়া 'B' দেশের সরকার বেশ কয়েকটি 'রপ্তানি প্রক্রিয়াকরণ অঞ্চল' গড়ে তুলছে। ইতোমধ্যে সেখানে বেশ কয়েকটি বড় বড় দেশি ও বিদেশি কোম্পানি বৃহদায়তনে উৎপাদন করছে।",
      "tag": "JB 16",
      "sub_questions": [
        {
          "label": "ক",
          "question": "আন্তর্জাতিক বাণিজ্য বলতে কী বোঝায়?",
          "explanation": "দুই বা ততোধিক দেশের মধ্যে মুনাফার উদ্দেশ্যে কোনো দ্রব্য বা সেবা বিনিময় হলে তাকে আন্তর্জাতিক বাণিজ্য বলে।"
        },
        {
          "label": "খ",
          "question": "দুটি দেশের মধ্যে বাণিজ্য সংঘটিত হয় কেন?",
          "explanation": "প্রাকৃতিক সম্পদ প্রাপ্তি, ভৌগোলিক অবস্থান, জলবায়ু ইত্যাদি বিভিন্ন কারণে দুটি দেশের মধ্যে বাণিজ্য সংঘটিত হয়। দ্রব্য উৎপাদনের উপকরণ প্রাপ্তি, ভৌগোলিক অবস্থান, জলবায়ু, তথ্যপ্রযুক্তি ইত্যাদি কারণে কোনো দেশ কোনো একটি দ্রব্য উৎপাদন সুবিধা ভোগ করতে পারে। এতে ঐ দ্রব্যটির প্রাচুর্যতা দেখা দেবে। আবার ঐ একই কারণে অন্য কোনো দেশ ঐ বিশেষ দ্রব্যটি উৎপাদনে অসুবিধার সম্মুখীন হতে পারে। ফলে ঐ দ্রব্যটি কম উৎপাদন হবে অথচ চাহিদা অধিক। সুতরাং, ২য় দেশটি ১ম দেশ থেকে ঐ দ্রব্যটি আমদানি করবে। তথা দেশ দুটির মধ্যে বাণিজ্য সংঘটিত হবে।"
        },
        {
          "label": "গ",
          "question": "উদ্দীপকের আলোকে B দেশের অপ্রচলিত ও প্রচলিত রপ্তানি দ্রব্যসমূহের তালিকা তৈরি করো।",
          "explanation": "কোনো দেশ যে সকল পণ্যসামগ্রী দীর্ঘকাল ধরে বিদেশে রপ্তানি করে থাকে সে সকল পণ্যসামগ্রীকে প্রচলিত রপ্তানি পণ্য আর যেগুলো সাম্প্রতিক সময়ে রপ্তানি করে আসছে তাদেরকে অপ্রচলিত রপ্তানি পণ্য বলা হয়। নিচে উদ্দীপকের আলোকে 'B' দেশটির অপ্রচলিত ও প্রচলিত রপ্তানি দ্রব্যসমূহের তালিকা তৈরি করা হলো- 'B' দেশে প্রচলিত ও অপ্রচলিত দ্রব্যসমূহের তালিকা:"
        },
        {
          "label": "ঘ",
          "question": "উদ্দীপকে সরকারের রপ্তানি প্রক্রিয়াকরণ অঞ্চল গড়ে তোলার উদ্যোগ রপ্তানি বাণিজ্য সম্প্রসারণের ক্ষেত্রে কিরূপ ভূমিকা রাখবে? বিশ্লেষণ করো।",
          "explanation": "উদ্দীপকে সরকারের রপ্তানি প্রক্রিয়াকরণ অঞ্চল গড়ে তোলার উদ্যোগ 'B' দেশটির রপ্তানি বাণিজ্য সম্প্রসারণের ক্ষেত্রে ইতিবাচক প্রভাব ফেলবে। নিচে তা বিশ্লেষণ করা হলো- বিশ্ববাজারে 'B' দেশটির উৎপাদিত পণ্যের চাহিদা বৃদ্ধি পাওয়ায় সরকার বেশ কয়েকটি রপ্তানি প্রক্রিয়াকরণ অঞ্চল (EPZ) গড়ে তুলছে। যা দেশটির রপ্তানি বাণিজ্যকে সম্প্রসারিত করবে। দেশটিতে দেশি ও বিদেশি কোম্পানি বৃহদায়তনে উৎপাদন করছে। ফলে উৎপাদন বৃদ্ধি পাবে এবং রপ্তানির পরিমাণ বৃদ্ধি পাবে। আবার, দেশটি EPZ গড়ে তোলায় পণ্য উৎপাদনে বৃহদায়তনে উৎপাদনের সুবিধা ভোগ করবে। এতে উৎপাদন ব্যয় হ্রাস পাবে এবং অধিক মুনাফা অর্জিত হবে। এতে উৎপাদক নতুন পণ্য উৎপাদন বা পণ্যের মান উন্নত করবে। এতে করে 'B' দেশটির পণ্যের চাহিদা বহির্বিশ্বে আরও বৃদ্ধি পাবে। আবার, দেশটি EPZ গড়ে তোলায় পণ্য উৎপাদনে বৃহদায়তনে উৎপাদনের সুবিধা ভোগ করবে। এতে উৎপাদন ব্যয় হ্রাস পাবে এবং অধিক মুনাফা অর্জিত হবে। এতে উৎপাদক নতুন পণ্য উৎপাদন বা পণ্যের মান উন্নত করবে। এতে করে 'B' দেশটির পণ্যের চাহিদা বহির্বিশ্বে আরও বৃদ্ধি পাবে। তাছাড়া বৃহদায়তনে উৎপাদনের ফলে 'B' দেশটির GDP-ও বাড়বে। এর ফলে দেশটির জনগণের জীবনযাত্রার মান উন্নত হবে। EPZ গড়ে ওঠায় দেশটির উৎপাদন কাজে নিয়োজিত শ্রমিকদের দক্ষতা বাড়বে এবং কারিগরি ও প্রযুক্তিগত জ্ঞান বাড়বে। ফলে শ্রমিকরা দক্ষতার সাথে কাজ করবে। যাতে উৎপাদন বেশি হবে ও পণ্যটির বাজার বিস্তৃতি হবে। EPZ. গড়ে ওঠায় মূলধনের গতিশীলতা বৃদ্ধি পাবে এবং দেশটির সম্পদের সুষ্ঠু ব্যবহার হবে, যা আন্তর্জাতিক বাণিজ্যের প্রসার ঘটাবে। সুতরাং আমরা বলতে পারি, 'B' দেশের সরকারের বেশ কয়েকটি EPZ গড়ে তোলার উদ্যোগ আন্তর্জাতিক বাণিজ্যের সম্প্রসারণ ঘটাবে।"
        }
      ]
    },
    {
      "number": "8",
      "uddipok": "বাংলাদেশের সার্বিক অর্থনৈতিক উন্নয়নের স্বার্থে বিশেষ করে দক্ষিণাঞ্চলের বাণিজ্য সম্প্রসারণের লক্ষ্যে বর্তমান সরকার পদ্মা নদীর উপরে একটি সেতু নির্মাণের উদ্যোগ গ্রহণ করে। উক্ত সেতু নির্মাণের জন্য সরকার প্রয়োজনীয় অর্থসংস্থান করতে নিজস্ব অর্থায়নের পাশাপাশি বিশ্বব্যাংকসহ আন্তর্জাতিক আর্থিক প্রতিষ্ঠানসমূহ থেকে অর্থসংস্থানের মাধ্যমে পদ্মা সেতু প্রকল্প বাস্তবায়নের উদ্যোগ গ্রহণ করেছিল। কিন্তু পরবর্তীতে সরকার তার সিদ্ধান্ত পরিবর্তন করে সম্পূর্ণ নিজস্ব অর্থায়নে 'পদ্মা সেতু' নির্মাণের সিদ্ধান্ত গ্রহণ করে। সরকারের এ সিদ্ধান্তে দেশের জনগণ গর্ববোধ করে।",
      "tag": "JB 16",
      "sub_questions": [
        {
          "label": "ক",
          "question": "পুঁজিবাজার বলতে কী বোঝায়?",
          "explanation": "পুঁজিবাজার বলতে এমন কতকগুলো আর্থিক প্রতিষ্ঠানের সমন্বিত রূপকে বোঝায় যারা দীর্ঘমেয়াদি ঋণের কারবার করে।"
        },
        {
          "label": "খ",
          "question": "শেয়ার ও বন্ডের পার্থক্য কী",
          "explanation": "কোম্পানির অনুমোদিত মূলধনের অংশকে শেয়ার বলে। আর কোম্পানির ঋণ গ্রহণের দলিলকে ঋণপত্র বা বন্ড বলে। শেয়ার মালিকগণ লাভ-লোকসান বহন করে। কিন্তু বন্ডের মালিকগণ তা করে না। আবার শেয়ারহোল্ডার বা মালিকদের কোম্পানির পরিচালনা পর্ষদ নির্বাচনে ভোটাধিকার থাকে। কিন্তু বন্ডের মালিকরা কোম্পানির পরিচালনায় অংশগ্রহণ করতে পারে না।"
        },
        {
          "label": "গ",
          "question": "উদ্দীপকের আলোকে প্রাথমিক অবস্থায় পদ্মা সেতুর জন্য অর্থসংস্থানের উৎসসমূহ চিহ্নিত করো।",
          "explanation": "উদ্দীপকের আলোকে প্রাথমিক অবস্থায় পদ্মা সেতুর জন্য অর্থসংস্থানের উৎসগুলো হলো নিজস্ব অর্থায়ন, বিশ্বব্যাংক এবং আন্তর্জাতিক আর্থিক প্রতিষ্ঠানসমূহ। নিজস্ব অর্থায়নের উৎস: সরকার প্রাথমিক অবস্থায় পদ্মা সেতু নির্মাণে নিজস্ব অর্থায়নের উৎস হিসেবে বাংলাদেশ ব্যাংক, রাজস্ব আয়, অভ্যন্তরীণ ঋণ, ইত্যাদি উৎস হতে অর্থ সংগ্রহের সিদ্ধান্ত নিয়েছিল। বিশ্বব্যাংক: বাংলাদেশ সরকার পদ্মা সেতু প্রকল্প বাস্তবায়নের জন্য বিশ্বব্যাংক থেকে খঋণ গ্রহণের সিদ্ধান্ত নিয়েছিল। আন্তর্জাতিক আর্থিক প্রতিষ্ঠানসমূহ: বিভিন্ন আন্তর্জাতিক আর্থিক প্রতিষ্ঠান যেমন- ADB, IMF প্রভৃতি উৎস হতে অর্থ সংগ্রহের সিদ্ধান্ত গ্রহণ করেছিল সরকার দেশের দক্ষিণাঞ্চলের সাথে যোগাযোগ উন্নতির লক্ষ্যে গৃহীত পদ্মা সেতু প্রকল্পের অর্থায়নের জন্য।"
        },
        {
          "label": "ঘ",
          "question": "উদ্দীপকের আলোকে পরবর্তী অবস্থার প্রেক্ষিতে পদ্মা সেতু নির্মাণের অর্থসংস্থানের সম্ভাব্য উৎসসমূহের বিশদ বিবরণ দাও।",
          "explanation": "উদ্দীপকের আলোকে পরবর্তী অবস্থার প্রেক্ষিতে শুধু নিজস্ব অর্থায়নে পদ্মা সেতু নির্মাণের উদ্যোগ নেয়। নিচে নিজস্ব অর্থায়নের জন্য সম্ভাব্য উৎসসমূহের বর্ণনা দেওয়া হলো। রাজস্ব আয়: রাজস্ব আয় সরকার যেকোনো অর্থনৈতিক কর্মকাণ্ড পরিচালনার জন্য প্রয়োজনীয় অর্থ যোগানের গুরুত্বপূর্ণ উৎস। সরকার অতিরিক্ত আয়ের জন্য জনগণের ওপর আরোপিত কর হার বৃদ্ধি করে অর্থসংস্থান করতে পারে। অভ্যন্তরীণ ঋণ: সরকার পদ্মা সেতু প্রকল্প বাস্তবায়নে অভ্যন্তরীণ উৎস হতে ঋণ গ্রহণ করতে পারে। জাতীয় সঞ্চয় প্রকল্প: সরকার জাতীয় সঞ্চয় প্রকল্পের অধীনে সঞ্চয়পত্র, প্রাইজ বন্ড ইত্যাদি বিক্রি করে পদ্মা নির্মাণের অর্থ সংস্থান করতে পারে। মুদ্রা ছাপানো: সরকার নতুন মুদ্রা ইস্যু করেও অর্থসংস্থান করতে পারে নিট মূলধনী আয়: সরকার জনগণের নিকট বন্ড ও বিভিন্ন প্রকার ঋণপত্র বিক্রি করে অর্থসংস্থান করতে পারে। করের আওতা বৃদ্ধি: সরকার দেশটির নতুন নতুন পণ্য ও ব্যক্তি করের আওতায় এনেও অর্থসংস্থান করতে পারে। শেয়ারবাজার: পদ্মা সেতু নির্মাণের লক্ষ্যে প্রয়োজনীয় অর্থ সংগ্রহের জন্য শেয়ারবাজারে নতুন শেয়ার ছাড়তে পারে। এছাড়া সরকার দেশের জনগণের কাছে সাহায্য আহ্বান করতে পারে। সুতরাং, উপর্যুক্ত উৎসগুলো থেকে সরকার পদ্মা সেতু প্রকল্প বাস্তবায়নের প্রয়োজনীয় অর্থ সংগ্রহ করতে পারে।"
        }
      ]
    },
    {
      "number": "9",
      "uddipok": "২০১০ সালে বাংলাদেশ সরকার \"রূপকল্প-২০২১\" নামে উন্নয়ন পরিকল্পনা গ্রহণ করে। উক্ত পরিকল্পনাকে বাস্তবায়ন করার জন্য (২০১১-২০১৫) সাল সময়সীমার ভিত্তিতে আরেকটি উন্নয়ন পরিকল্পনা গ্রহণ করা হয়েছে। এই উন্নয়ন পরিকল্পনায় চালিকাশক্তি হিসেবে 'ডিজিটাল বাংলাদেশ' কার্যক্রম হাতে নেওয়া হয়েছে। তাছাড়া ২০১৫ সালের মধ্যে শতভাগ শিশুর প্রাথমিক বিদ্যালয়ে নীটভর্তি নিশ্চিতকরণ, সুপেয় পানি সরবরাহ ও পয়োনিষ্কাশন ব্যবস্থা নিশ্চিতকরণসহ পদ্মা সেতু নির্মাণ, ই-গভর্ন্যান্স চালুকরণ ইত্যাদি নিশ্চিতকরণের লক্ষ্যমাত্রা নির্ধারণ করে।",
      "tag": "JB 16",
      "sub_questions": [
        {
          "label": "ক",
          "question": "উন্নয়ন পরিকল্পনা কী?",
          "explanation": "নির্দিষ্ট অর্থনৈতিক লক্ষ্য অর্জনের জন্য গৃহীত সুচিন্তিত ও সুবিবেচিত সিদ্ধান্তকে উন্নয়ন পরিকল্পনা বলে।"
        },
        {
          "label": "খ",
          "question": "বার্ষিক উন্নয়ন পরিকল্পনাকে স্বল্পমেয়াদি পরিকল্পনা বলা হয় কেন?",
          "explanation": "কোনো দেশ দ্রুত উন্নয়নের লক্ষ্যে এক বছর সময়ের জন্য যে পরিকল্পনা গ্রহণ করে, তাকে বার্ষিক উন্নয়ন পরিকল্পনা বলা হয়। একে স্বল্পমেয়াদি পরিকল্পনাও বলা হয়। কারণ এক বছর বা তার কম সময়ের জন্য প্রণীত পরিকল্পনাকে স্বল্পমেয়াদি পরিকল্পনা বলে। বার্ষিক উন্নয়ন পরিকল্পনা সাধারণত সরকারের বার্ষিক বাজেট হিসাবের সাথে সংগতি রেখে প্রণয়ন করা হয়।"
        },
        {
          "label": "গ",
          "question": "উদ্দীপকের আলোকে ২০১১-২০১৫ সালের জন্য গৃহীত পরিকল্পনার প্রধান উদ্দেশ্যসমূহ কী কী?",
          "explanation": "বাংলাদেশ সরকার 'রূপকল্প ২০২১' নামে উন্নয়ন পরিকল্পনা বাস্তবায়নের লক্ষ্যে ২০১১-২০১৫ মেয়াদের জন্য ষষ্ঠ পঞ্চবার্ষিক পরিকল্পনা গ্রহণ করেছে। সরকারের এ পরিকল্পনার মূল উদ্দেশ্য হলো উচ্চতর প্রবৃদ্ধি অর্জনের মাধ্যমে দারিদ্র্য বিমোচন তথা দারিদ্র্য সীমার নিচে বসবাসকারী জনসংখ্যা বর্তমানের ৩১.৫% থেকে ১৫%-এ নামিয়ে আনা এবং ২০২১ সালের মধ্যে বাংলাদেশকে একটি মধ্যম আয়ের দেশে পরিণত করা। ষষ্ঠ পঞ্চবার্ষিক পরিকল্পনার অন্যান্য প্রধান প্রধান উদ্দেশ্যসমূহ: ১. সততা ও সামাজিক ন্যায়বিচার প্রতিষ্ঠার মাধ্যমে টেকসই উন্নয়ন। ২. ঋণ বৈষম্য হ্রাসকরণ। ৩. ICT-এর সুবিধা অর্জনের মাধ্যমে দেশকে ডিজিটালাইজড করা। ৪. খাদ্য নিরাপত্তা নিশ্চিত করা। ৫. শতভাগ শিশুর প্রাথমিক বিদ্যালয়ে নিট ভর্তি নিশ্চিতকরণ।"
        },
        {
          "label": "ঘ",
          "question": "উদ্দীপকে উল্লিখিত পরিকল্পনায় বর্ণিত লক্ষ্যমাত্রা ছাড়া আর কোন কোন লক্ষ্যমাত্রা অর্জনের মাধ্যমে ২০২১ সালের মধ্যে বাংলাদেশ মধ্যম আয়ের দেশে পরিণত হতে পারে বলে তুমি মনে কর?",
          "explanation": "উদ্দীপকে উল্লিখিত ষষ্ঠ পঞ্চবার্ষিক পরিকল্পনায় বর্ণিত লক্ষ্যমাত্রা ছাড়াও অন্যান্য যে সকল লক্ষ্যমাত্রা অর্জনের মাধ্যমে ২০২১ সালের মধ্যে বাংলাদেশ একটি মধ্যম আয়ের দেশে পরিণত হতে পারে বলে আমি মনে করি, সেগুলো নিচে উল্লেখ করা হলো- জ্বালানি ও অবকাঠামোগত লক্ষ্যমাত্রা নির্ধারণ ও বাস্তবায়নের মাধ্যমে বাংলাদেশকে মধ্যম আয়ের দেশে পরিণত করা যেতে পারে। যেমন- বিদ্যুতের উৎপাদন ২০২০ সাল নাগাদ ১৫,৪৫৭ মেগাওয়াট থেকে ১৭,০০০ মেগাওয়াটে উন্নীত করা। প্রধান প্রধান শহরগুলোতে মেট্রো ট্রেন চালু করা, জ্বালানি দক্ষতা ১৫% বাড়ানো এবং বিভিন্ন সেতু ও রাস্তাঘাট নির্মাণ ইত্যাদি লক্ষ্যমাত্রা অর্জনের মাধ্যমে বাংলাদেশকে মধ্যম আয়ের দেশে পরিণত করা যেতে পারে। উৎপাদনশীল বনের আওতা ৫% বৃদ্ধি করা। শিল্প বর্জ্য নিঃসৃত হওয়ার পরিমাণ শূন্যে নামিয়ে আনা। আইসিটি শিক্ষা প্রাথমিক পর্যায় পর্যন্ত সম্প্রসারণ। ভূমি নিবন্ধন প্রক্রিয়াকে ডিজিটালাইজকরণ। সর্বস্তরে ই-গভর্ন্যান্স চালু করা। উচ্চতর প্রবৃদ্ধি অর্জন ও অধিক কর্মসংস্থানের সুযোগ সৃষ্টি। কৃষি ও অ- আনুষ্ঠানিক সেবা খাত থেকে শ্রমশক্তিকে উচ্চ উৎপাদনশীল ও শিল্প খাতে স্থানান্তরকরণ। সঞ্চয় ও বিনিয়োগ বৃদ্ধির মাধ্যমে উৎপাদন বৃদ্ধিকরণ। দক্ষ শ্রমশক্তি রপ্তানি বৃদ্ধিকরণ। উপর্যুক্ত লক্ষ্যমাত্রাগুলো অর্জনের মাধ্যমে বাংলাদেশ একটি মধ্যম আয়ের দেশে পরিণত হতে পারে।"
        }
      ]
    }
  ]
}