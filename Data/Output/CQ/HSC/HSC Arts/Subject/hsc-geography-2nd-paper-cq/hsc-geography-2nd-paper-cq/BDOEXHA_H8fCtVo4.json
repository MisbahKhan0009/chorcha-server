{
  "title": "হলি ক্রস কলেজ, ঢাকা ২০২৩",
  "subtitle": "ভূগোল ও পরিবেশ (8)",
  "questions": [
    {
      "number": "1",
      "uddipok": "'ক' ভূগোল, ভূগোল শাস্ত্রের একটি গুরুত্বপূর্ণ অংশ। এই ভূগোল মানুষে ও প্রাকৃতিক পরিবেশের সাথে সমন্বয় সাধন হয়েছে। ভূ-বিজ্ঞানীরা বিভিন্ন দৃষ্টিকোণ থেকে উক্ত ভূগোলের ধারণা সম্পর্কে আলোচনা করেছেন এবং এর ব্যাপকতার কারণে এই ভূগোলকে বিভিন্ন শাখায় বিভক্ত করেছেন।",
      "tag": "HC 23",
      "sub_questions": [
        {
          "label": "ক",
          "question": "বিশ্বে বর্তমানে কতটি রাষ্ট্র রয়েছে?",
          "explanation": "বিশ্বে বর্তমানে প্রায় ২০৬ টি রাষ্ট্র রয়েছে (১৯৩টি স্বাধীন)।"
        },
        {
          "label": "খ",
          "question": "বাংলাদেশের ভৌগোলিক অবস্থান ব্যাখ্যা করো।",
          "explanation": "ভৌগোলিকভাবে বাংলাদেশের তিন দিকে ভারত ও দক্ষিণ-পূর্ব কোণে মায়ানমার এবং এক দিকে বঙ্গোপসাগর অবস্থিত। বাংলাদেশের উত্তরে ভারতের পশ্চিমবঙ্গ, আসাম, মেঘালয়; পূর্বে ভারতের আসাম, ত্রিপুরা মিজোরাম রাজ্য এবং মায়ানমার; পশ্চিমে পশ্চিমবঙ্গ এবং দক্ষিণে বঙ্গোপসাগর অবস্থিত। বাংলাদেশ ২০°৪১′ হতে ২৬°৩৮′ উত্তর অক্ষাংশ পর্যন্ত এবং ৮৮°০১′ হতে ৯২°৪১′ পূর্ব দ্রাঘিমাংশ পর্যন্ত বিস্তৃত।"
        },
        {
          "label": "গ",
          "question": "'ক' ভূগোলের আলোকে মানুষ ও পরিবেশের ধারণা ব্যাখ্যা করো।",
          "explanation": "উদ্দীপকের 'ক' ভূগোল হলো মানব ভূগোল। উদ্দীপকে এ ভূগোলে মানুষের সাথে পরিবেশের অভিজ্ঞতা সম্পর্কিত পারিবেশিক নিমিত্তবাদ মতবাদটি প্রকাশ পেয়েছে। সৃষ্টির শুরু থেকেই মানুষ পরিবেশের বিভিন্ন উপাদানকে বিভিন্নভাবে ব্যবহার করে প্রতিকূল অবস্থাকে নিয়ন্ত্রণে এনে তার অস্তিত্বকে টিকিয়ে রেখে সভ্যতার সৃষ্টি করে। সভ্যতার বিকাশের ক্ষেত্রে প্রাকৃতিক পরিবেশ তথা ভূ-প্রকৃতি, জলবায়ু, মৃত্তিকা ইত্যাদির সাথে মানুষের যে সম্পর্ক রয়েছে তেমনি অপ্রাকৃতিক পরিবেশ তথা সাংস্কৃতিক পরিবেশের সাথেও মানুষের নিবিড় সম্পর্ক রয়েছে। মানুষের সব ধরনের কর্মতৎপরতা প্রাকৃতিক পরিবেশ দ্বারা নিয়ন্ত্রিত ও প্রভাবিত হয়ে থাকে। এই চিন্তাধারা ভূগোলে 'পরিবেশবাদ' নামে পরিচিত। আবার, মানব জাতির ইতিহাস, সংস্কৃতি, জীবনযাত্রার ধরন এবং বিকাশের পর্যায় যখন পরিবেশের প্রাকৃতিক বিষয়গুলো ছারা নিয়ন্ত্রিত হয় তখন তাকে 'নিয়ন্ত্রণবাদ বা নিমিত্তবাদ' বলে। সুতরাং, পরিবেশ আমাদের যেভাবে চালায় আমরা সেভাবে চলি, যে কাজ করতে বাধ্য করে আমরা সেই কাজ করি, পরিবেশের এরূপ নিয়ন্ত্রণকারী ভূমিকার জন্য এই মতবাদকে 'পরিবেশিক নিমিত্তবাদ' বলে।"
        },
        {
          "label": "ঘ",
          "question": "উদ্দীপকে ইঙ্গিতকৃত ভূগোলের যে কোন দুটি শাখা বিশ্লেষণ করো।",
          "explanation": "উদ্দীপকে মানব ভূগোলকে ইঙ্গিত করা হয়েছে। মানুষের কর্মকান্ড ও গুণাবলির সাথে ভৌগোলিক পরিবেশের মধ্যকার সম্পর্কের প্রকৃতি ও বিন্যাস নিয়ে যে শাস্ত্র আলোচনা করে তাকে মানব ভূগোল বলে। মানব ভূগোলের উল্লেখযোগ্য দুটি শাখা হচ্ছে নগর ভূগোল ও অর্থনৈতিক ভূগোল। নিচে এ দুটি শাখা বিশ্লেষণ করা হলো- নগর ভূগোল: নগর ভূগোলে নগর অর্থনীতি, বসতি কাঠামো, কেন্দ্রীয় অঞ্চল, নগরে জনসংখ্যার ঘনত্ব ইত্যাদি নিয়ে আলোচনা করা হয়। তাছাড়া নগর ভূগোলে প্রশানসিক ও অর্থনৈতিক কর্মকাণ্ডের উৎসস্থল, জনসংখ্যা ও তাদের অর্থনৈতিক কর্মকাণ্ড নগর গঠন প্রক্রিয়া ও নগর পরিকল্পনা নিয়ে বিশদ আলোচনা করা হয়। মানব ভূগোলের এই শাখা নগরের বর্তমান অবস্থাকে ভবিষ্যতে আরো কত সুন্দর করা যায় এবং নগরের ভূমি ব্যবহার অবকাঠামো উন্নয়ন, পরিবহনের সুষ্ঠু ব্যবস্থা পানি সরবরাহ, পয়ঃপ্রণালী উন্নয়ন নিয়েও আলোচনা করা হয়। অর্থনৈতিক ভূগোল: অর্থনেতিক ভূগোল হচ্ছে বিশ্বব্যাপী অর্থনৈতিক কর্মকাণ্ডের অবস্থান, বণ্টন ও স্থানিক সংগঠন সম্পর্কিত অধ্যয়ন। অর্থনৈতিক ভূগোলের আলোচিত বিষয়সমূহ হচ্ছে- শিল্পের অবস্থান ও যাতায়াত ব্যবস্থা, আন্তর্জাতিক বাণিজ্য, নগর অর্থনীতি, নৃগোষ্ঠীগত অর্থনীতি, গ্রাম. অর্থনীতি, পরিবেশ ও অর্থনীতির সম্পর্ক এবং বিশ্বায়ন। অর্থনৈতিক ভূগোলের উপবিভাগসমূহ হলো- কৃষি ভূগোল, সম্পদ ভূগোল, শিল্প ভূগোল, বাণিজ্যিক ভূগোল, পরিবহন ভূগোল প্রভৃতি।"
        }
      ]
    },
    {
      "number": "2",
      "uddipok": "সুমন খবরের কাগজে নানা খবরের মধ্যে একটি বিশেষ প্রতিবেদন পড়ে বেশ বিচলিত হয়ে পড়লো। প্রতিবেদনে বলা হয়েছে বাংলাদেশে আয়তন ও সম্পদের তুলনায় জনসংখ্যা অধিক হওয়ায় তা মানব জীবনকে বিভিন্ন ভাবে প্রভাবিত করছে। তবে জনসংখ্যার এই আধিক্য অঞ্চলভেদে এক রকম নয়। ফলে সারাদেশে বিভিন্ন ঘনত্বের বসতি দেখা যায়।",
      "tag": "HC 23",
      "sub_questions": [
        {
          "label": "ক",
          "question": "প্রজননশীলতা কী?",
          "explanation": "নারীর সন্তান ধারণ করার ক্ষমতা বা সামর্থ্যই প্রজননশীলতা।"
        },
        {
          "label": "খ",
          "question": "মৃত্যুহার কাকে বলে? সূত্রসহ ব্যাখ্যা করো।",
          "explanation": "প্রতি এক হাজার লোকের মধ্যে বছরে বিভিন্ন বয়সের যতজন লোক মারা যায় তাকে মৃত্যুহার বলে। মৃত্যুহার = একবছরেরমোটমৃত্যুবরণকারীরসংখ্যা দেশেরবছরেরমধ্যকালীনমোটজনসংখ্যা \\frac{এক বছরের মোট মৃত্যুবরণকারীর সংখ্যা}{দেশের বছরের মধ্যকালীন মোট জনসংখ্যা} দেশেরবছরেরমধ্যকালীনমোটজনসংখ্যা একবছরেরমোটমৃত্যুবরণকারীরসংখ্যা ​ × ১০০"
        },
        {
          "label": "গ",
          "question": "উদ্দীপকে ইঙ্গিতকৃত বসতি অঞ্চলের মধ্যে অধিক ঘনবসতিপূর্ণ অঞ্চল হওয়ার কারণগুলো ব্যাখ্যা করো।",
          "explanation": "উদ্দীপকে ইঙ্গিতকৃত দেশটি বাংলাদেশ। বাংলাদেশের বিভিন্ন স্থানে জনসংখ্যার ঘনত্বের তারতম্য লক্ষ করা যায়। ভূপ্রাকৃতিক কারণে চট্টগ্রাম ও সিলেটের পাহাড়িয়া অঞ্চলে জনসংখ্যার ঘনত্ব তুলনামূলকভাবে অনেক কম। অন্যদিকে, উর্বর সমতল ভূভাগ ও অর্থনৈতিক কারণে ঢাকা বিভাগে জনসংখ্যার ঘনত্ব অধিক পরিলক্ষিত হয়। নিচে বাংলাদেশের লোকবসতি ঘনত্বের তারতম্যের কারণসমূহ বর্ণনা করা হলো- ১. ভূপ্রকৃতি: ভূভাগের গঠন প্রকৃতির ওপর জনসংখ্যার বণ্টন বহুলাংশে নির্ভরশীল। উচ্চ পার্বত্য এলাকা অপেক্ষা সমভূমিতে মানুষের জীবনযাত্রা অত্যন্ত সহজ বলে সমভূমি অঞ্চলে জনসংখ্যার ঘনত্ব অনেক বেশি হয়ে থাকে। তাই বাংলাদেশের' সমতল ভূমি অঞ্চলে জনসংখ্যার ঘনত্ব অধিক। পক্ষান্তরে, পার্বত্য চট্টগ্রামে লোকবসতি অনেক কম। ২. জলবায়ু: অনুকূল সমভাবাপন্ন জলবায়ু বিরাজ করায় বাংলাদেশের সর্বত্র জনসংখ্যার অধিক ঘনত্ব লক্ষণীয়। ৩. মৃত্তিকার উর্বরতা: বাংলাদেশের যে সকল অঞ্চলের মৃত্তিকা অত্যন্ত উর্বর সে সকল অঞ্চলের লোকবসতি অত্যন্ত ঘন। অপরদিকে, পাহাড়ি এলাকা, প্রাচীন পাললিক সমভূমি অঞ্চল, ভাওয়াল ও মধুপুরের গড় এবং রংপুর ও দিনাজপুরের অনুর্বর মৃত্তিকা গঠিত অঞ্চলে জনসংখ্যার ঘনত্ব কম। ৪. বৃষ্টিপাত: যে সকল অঞ্চলে বৃষ্টিপাত পরিমিত তথায় জনসংখ্যার ঘনত্ব বেশি। যেমন- বাংলাদেশের পদ্মা ও যমুনা নদীর পশ্চিম তীর অপেক্ষা পূর্ব তীরে পরিমিত বৃষ্টিপাত হওয়ায় কৃষিকার্য সহজভাবে সম্পাদন করা যায়। ফলে এ পাড়ে জনসংখ্যার ঘনত্ব বেশি। ৫. পরিবহন ও যোগাযোগ ব্যবস্থা: যে সকল অঞ্চলে পরিবহন ও যোগাযোগ ব্যবস্থা উন্নত তথায় লোকবসতি বেশি। সড়ক, রেল ও নৌপথে উত্তম যোগাযোগ ব্যবস্থা থাকায় রাঙামাটি, খাগড়াছড়ি ও বান্দরবানের পাহাড়িয়া এলাকা এবং সুন্দরবন ব্যতীত বাংলাদেশের সর্বত্র জনসংখ্যার ঘনত্ব বেশি। ৬. নগরায়ণ: নগরায়ণের ওপর জনসংখ্যার ঘনত্ব নির্ভরশীল। শহরে মানুষের জীবনধারণের উপযোগী সকল প্রকার সুযোগ-সুবিধা বিদ্যমান থাকায় লোকবসতি অধিক ঘন হয়। যেমন- বাংলাদেশের রাজধানী ঢাকায় লোকবসতি সর্বাধিক।"
        },
        {
          "label": "ঘ",
          "question": "প্রতিবেদনে উল্লিখিত সমস্যাটির প্রভাব বিশ্লেষণ করো।",
          "explanation": "উদ্দীপকে উল্লিখিত প্রতিবেদনের সমস্যাটি হলো জনসংখ্যা সমস্যা। নিম্নের অনুরুপ: উদ্দীপকে উল্লিখিত দেশটি হলো বাংলাদেশ। বাংলাদেশের 'ক' অর্থাৎ জনসংখ্যা এর বৃদ্ধিজনিত প্রভাব নিচে বিশ্লেষণ করা হলো- কৃষি জমির ওপর চাপ বৃদ্ধি: বাংলাদেশ একটি অগ্রসরমান কৃষিপ্রধান দেশ। জনসংখ্যার অস্বাভাবিক বৃদ্ধির কারণে কৃষিজমির ওপর চাপ দিন দিন বৃদ্ধি পাচ্ছে। কমছে মাথাপিছু কৃষিজমির পরিমাণ এবং বৃদ্ধি পাচ্ছে ভূমিহীন কৃষকের সংখ্যা। কৃষিজমির খণ্ড-বিখণ্ডতা: বাংলাদেশের মাথাপিছু কৃষিজমির পরিমাণ খুবই কম। অন্যদিকে, জনসংখ্যা অতি দ্রুত বৃদ্ধি পাচ্ছে। ফলে কৃষিজমির ওপর চাপ বৃদ্ধি পাচ্ছে এবং খণ্ড-বিখণ্ড হচ্ছে কৃষিজমি। বাসস্থানের ওপর প্রভাব: কোনো একটি জনবসতি এলাকায় জনসংখ্যার ঘনত্ব বেশি থাকলে সেখানে পরিবারের সদস্যদের এক সাথে থাকা কষ্টকর হয়ে পড়ে। যার ফলে বাসস্থানে বিভিন্ন সমস্যা দেখা যায়। খাদ্যশস্যের ওপর প্রভাব: দ্রুত জনসংখ্যা বৃদ্ধির ফলে খাদ্য স্বল্পতার সৃষ্টি হয়। দেশে প্রচুর পরিমাণে খাদ্যশস্য উৎপাদিত হওয়া সত্ত্বেও বাংলাদেশের ক্রমবর্ধমান জনসংখ্যার ক্ষুধার্ত মুখে খাদ্য সরবরাহ করতে। গিয়ে প্রতি বছর প্রচুর বৈদেশিক মুদ্রা ব্যয় হচ্ছে। যাতায়াত ব্যবস্থার ওপর প্রভাব: জনসংখ্যা যেভাবে দ্রুত বাড়ছে যাতায়াত ব্যবস্থার উন্নয়ন সেভাবে হচ্ছে না। এ অপরিকল্পিত জনসংখ্যা বৃদ্ধির ফলে যাতায়াত ব্যবস্থার ওপর বিরূপ প্রভাব পড়ে। নির্ভরশীল জনসংখ্যা বৃদ্ধি: বাংলাদেশে যে হারে জনসংখ্যা বৃদ্ধি পাচ্ছে সে হারে কর্মসংস্থান ও অন্যান্য অর্থনৈতিক সুযোগ-সুবিধা বৃদ্ধি পাচ্ছে না। ফলে সঙ্গত কারণেই নির্ভরশীল জনসংখ্যা অতি দ্রুত বৃদ্ধি পাচ্ছে। শিল্পায়ন ব্যাহত: বাংলাদেশে দ্রুত হারে জনসংখ্যা বৃদ্ধি পাচ্ছে বলে, এ চাপ সামলাতে অতিরিক্ত ব্যয় হচ্ছে। ফলে পুঁজি গঠন হচ্ছে না। তাই শিল্পায়নের জন্য প্রয়োজনীয় কাঁচামাল, যন্ত্রপাতি প্রভৃতি যথাযথভাবে সংগ্রহ করা সম্ভব হচ্ছে না। পুষ্টিহীনতা বৃদ্ধি: বাংলাদেশে জনসংখ্যা বৃদ্ধির ফলে খাদ্যাভাব, নিম্ন জীবনযাত্রার মান দেখা দিচ্ছে। ফলে সিংহভাগ মানুষের পুষ্টিহীনতা দেখা দিচ্ছে। এতে বাংলাদেশের শ্রমিকদের শ্রমদান ক্ষমতা দিন দিন হ্রাস পাচ্ছে। সুতরাং বলা যায় যে, যেকোনো দেশের মতোই বাংলাদেশের জনজীবনে জনসংখ্যা বৃদ্ধি মারাত্মক প্রভাব ফেলে।"
        }
      ]
    },
    {
      "number": "3",
      "uddipok": "নাঈম জনসংখ্যা, জন্মহার, মৃত্যুহার, অভিগমন প্রভৃতি বিষয় নিয়ে পড়াশোনা করার সময় জানতে পারলো, কোনো দেশের জনসংখ্যা হ্রাস বৃদ্ধির সাথে অর্থনৈতিক উন্নয়নের সম্পর্ক আছে এবং এই সম্পর্কে আমেরিকার একজন বিজ্ঞানী একটি তত্ত্ব বা মডেল উপস্থাপন করেছেন।",
      "tag": "HC 23",
      "sub_questions": [
        {
          "label": "ক",
          "question": "জনমিতি কী?",
          "explanation": "জনসংখ্যার বৈশিষ্ট্যগত জ্ঞানই হলো জনমিতি।"
        },
        {
          "label": "খ",
          "question": "শহর থেকে গ্রামে অভিগমনের কারণ ব্যাখ্যা করো।",
          "explanation": "যখন কোনো মানুষ একই দেশের মধ্যে শহর থেকে গ্রামে অভিগমন করে তখন সেই ধারাকে বলা হয় শহর থেকে গ্রামে অভিগমন। কর্মজীবন থেকে অবসর গ্রহণের পর অনেকে এ ধরনের অভিগমন করেন। উন্নত দেশে এরূপ দেখা যায়।"
        },
        {
          "label": "গ",
          "question": "উদ্দীপকে নাঈমের জানতে পারা মডেলটির শিল্পায়ন পর্যায়টির বৈশিষ্ট্য ব্যাখ্যা করো।",
          "explanation": "উদ্দীপকে নাঈমের জানা জনসংখ্যার ট্রানজিশনাল মডেলের ২য় পর্যায়টি হলো শিল্পায়ন। জনমিতিক ট্রানজিশনাল মডেলের এই ধাপকে শিল্পধাপ বলা যায়, যা শুরু হয় অর্থনৈতিক উন্নয়নের সাথে। এই ধাপে শিল্পবিপ্লব মূলত কৃষিবিপ্লবের সঙ্গে শুরু হয়। এই সময়ে এসে মৃত্যুহার হ্রাস পায়, কিন্তু জন্মহার অপরিবর্তিত অবস্থায় থাকে। বাংলাদেশ, ভারত, পাকিস্তান, মিশর, ইন্দোনেশিয়া, নাইজেরিয়া, মেক্সিকো, দক্ষিণ আমেরিকার উত্তরাংশে এই অবস্থা পরিলক্ষিত হয়। জনমিতিক ট্রানজিশনাল মডেলের এই ধাপের মূল বৈশিষ্ট্যসমূহ হলো অধিক জন্মহার ও নিম্ন মৃত্যুহার। নগরায়ণ, কৃষির উন্নয়ন, জনস্বাস্থ্যের উন্নয়ন, পানির সরবরাহ ও পয়ঃনিষ্কাশন ব্যবস্থার উন্নয়ন, যাতায়াত ব্যবস্থার উন্নয়ন, খাদ্যের সরবরাহ বৃদ্ধি ইত্যাদি। ফলে ধীরে ধীরে মৃত্যুহার কমতে থাকে। কিন্তু জন্মহারের ক্ষেত্রে ১ম ধাপের ন্যায় অবস্থা বিরাজ করার কারণে জন্মহার অপরিবর্তিত থাকে। এর ফলে ২য় ধাপে এসে কোনো দেশে অধিক জনসংখ্যা যোগ হয়। এই ধাপকে আরো কিছু উপবিভাগে ভাগ করা হয়েছে। প্রাক ট্রানজিশন: এই পর্যায়ে মৃত্যুহার কমতে শুরু করে কিন্তু মাতৃস্বাস্থ্যের উন্নতির কারণে জন্মহার কিছুটা বৃদ্ধি পায়। মধ্য ট্রানজিশন: জন্মহার ও মৃত্যুহার উভয়ই কমতে শুরু করে, কিন্তু জন্মহার মৃত্যুহারের তুলনায় বেশিই থাকে। ট্রানজিশন পরবর্তী সময়: জন্মহার ও মৃত্যুহার কমার ধারা অব্যাহত থাকে, কিন্তু এই সময়েও জন্মহার মৃত্যুহারের তুলনায় অধিক থাকে।"
        },
        {
          "label": "ঘ",
          "question": "উক্ত মডেল অনুযায়ী বাংলাদেশের অবস্থান বিশ্লেষণ করো।",
          "explanation": "জনমিতিক ট্রানজিশনাল মডেলের প্রেক্ষিতে বিবেচনা করলে বাংলাদেশ। জনসংখ্যা উত্তরণের দ্বিতীয় পর্যায়ে অবস্থান করছে। নিম্নের অনুরুপ: জনমিতিক ট্রানজিশনাল মডেলের প্রেক্ষিতে বিবেচনা করলে বাংলাদেশ জনসংখ্যা উত্তরণের দ্বিতীয় পর্যায়ে অবস্থান করছে। চিকিৎসা ব্যবস্থার উন্নয়ন, শিশু মৃত্যুর হার হ্রাস, অর্থনৈতিক উন্নয়ন প্রভৃতি কারণে এ পর্যায়ে মৃত্যুহার হ্রাস পায়। পক্ষান্তরে, অর্থনৈতিক উন্নতি সত্ত্বে সামাজিক মূল্যবোধের পরিবর্তনের অভাবে প্রকৃত আর্থ- সামাজিক উন্নয়ন না হওয়ায় জন্মহার হ্রাস না পেয়ে পূর্বগতিতেই চলতে থাকে। অর্থাৎ জন্মহারের তুলনায় মৃত্যুহার দ্রুতগতিতে হ্রাস পায়। ফলে উচ্চ জন্মহার ও নিম্ন মৃত্যুহারের কারণে এ স্তরে জনসংখ্যার দ্রুত বৃদ্ধি ঘটে। জনশুমারি ও গৃহগণনা ২০২২ অনুযায়ী, এদেশে প্রতি হাজারে জন্মহার ১৮.৫ জন এবং মৃত্যুহার ৫.১ জন। ১৯৭১ সালে বাংলাদেশের জনসংখ্যা ছিল সাড়ে ৭ কোটি। ২০২২ সালের জনশুমারি বাংলাদেশের জনসংখ্যা হয় সাড়ে ১৬ কোটি। বাংলাদেশে চিকিৎসা ব্যবস্থার উন্নতির ফলে মৃত্যুহার হ্রাস পেয়েছে কিন্তু জন্মহার সেই তুলনায় হ্রাস পায়নি। ফলে জনসংখ্যা দ্রুতগতিতে বৃদ্ধি পেয়েছে। অতএব বলা যায়, বর্তমানে জনসংখ্যা উত্তরণের ক্ষেত্রে বাংলাদেশ জনমিতিক অবস্থান্তর প্রক্রিয়ায় দ্বিতীয় পর্যায়ে রয়েছে।"
        }
      ]
    },
    {
      "number": "4",
      "uddipok": "মালয়েশিয়ায় কর্মরত শিহাব করোনাকালীন সময়ে চাকরি হারিয়ে যখন বাংলাদেশে ফিরে এলো, তখন সে বসে না থেকে গ্রামে নিজ জমিতে একই সাথে বাণিজ্যিক পশুপালন ও শস্য চাষ শুরু করে। সম্প্রতি সে পার্বত্য চট্টগ্রামে বেড়াতে এসে দেখতে পেলো, সেখানে জঙ্গল পরিষ্কার করে একটি বিশেষ পদ্ধতিতে ফসল চাষ করা হয়। স্থানীয়ভাবে এটি জুম চাষ নামে পরিচিত।",
      "tag": "HC 23",
      "sub_questions": [
        {
          "label": "ক",
          "question": "BADC এর পূর্ণরূপ কী?",
          "explanation": "BADC এর পূর্ণরূপ হলো:- Bangladesh Agricultural Development Corporation."
        },
        {
          "label": "খ",
          "question": "বাংলাদেশের সিলেট অঞ্চলে কেন সবচেয়ে বেশি চা উৎপাদন হয়? ব্যাখ্যা করো।",
          "explanation": "চা চাষের জন্য প্রয়োজন হালকা উর্বর লৌহ ও জৈব পদার্থ মিশ্রিত দোঁআশ মাটি, ঢালু জমি, যা বাংলাদেশের সিলেট অঞ্চলে রয়েছে। এছাড়াও চা চাষের জন্য উষ্ণ ও আর্দ্র জলবায়ু প্রয়োজন, যা সিলেট অঞ্চলে লক্ষ্যণীয়। তাই বলা যায়, চা চাষের জন্য প্রয়োজনীয় নিয়ামকসমূহ বাংলাদেশের সিলেট অঞ্চলে থাকায় সেখানে সবচেয়ে বেশি চা উৎপাদন হয়।"
        },
        {
          "label": "গ",
          "question": "শিহাবের কৃষিকাজ কোন ধরনের কৃষি ব্যবস্থার অন্তর্গত? ব্যাখ্যা করো।",
          "explanation": "শিহাবের কৃষিকাজ মিশ্র কৃষির অন্তর্গত। মিশ্র কৃষি ব্যবস্থায় একই ভূমিতে বাণিজ্যিক পশুপালন ও শস্য চাষ উভয় একই সাথে হয়ে থাকে। এ ব্যবস্থায় কৃষক একই ভূমি হতে কেবল ফসলই নয় বরং পশু পালনের মাধ্যমে মাংস, দুধ, মাখন ইত্যাদি পেয়ে থাকে। মিশ্র কৃষিতে বাণিজ্যিক ভিত্তিতে পশুপালন ও শস্য উৎপাদন একত্রে করা হয়। পশ্চিম ইউরোপ, পূর্ব-মধ্য মার্কিন যুক্তরাষ্ট্র, মধ্য মেক্সিকো, দক্ষিণ ব্রাজিল, আর্জেন্টিনার কিছু অংশ, মধ্য চিনি এবং দক্ষিণ আফ্রিকার এ ধরনের কৃষি ব্যবস্থা দেখা যায়। এ সমস্ত এলাকায় সাধারণত গম, ভুট্টা, যব এবং রাই উৎপাদন করা হয়। সে সাথে গরু, ছাগল এবং শুকর প্রধানত গোশতের জন্য পালন করা হয়।"
        },
        {
          "label": "ঘ",
          "question": "চট্টগ্রামে শিহাবের দেখা কৃষি পদ্ধতি বিশ্লেষণ করো।",
          "explanation": "চট্টগ্রামের শিহাবের দেখা কৃষি পদ্ধতিটি স্থানান্তরিত কৃষি পদ্ধতি। প্রচলিতভাবে এই চাষ পদ্ধতি ভ্রাম্যমান কৃষি নামে পরিচিত। স্থানান্তরিত কৃষি দক্ষিণ এশিয়া, মধ্য আফ্রিকা ও আমেরিকার ক্রান্তীয় বহু এলাকায় পূর্ব থেকেই চলে আসছে। সাধারণত বন পরিষ্কার করে ভূমি বের করা হয় এবং সেটাতে আবাদ করে ফসল কাটার পর সে স্থান ত্যাগ করা হয়। তখন এভাবেই এটি পরিত্যক্ত অবস্থায় কয়েক বছর পড়ে থাকে। পুনরায় নতুন স্থান পরিষ্কার করে সেটিতে আবাদ করা হয় এবং এটিও ফসল কাটার পর কয়েক বছর পরিত্যক্ত অবস্থায় ফেলে রাখা হয়। এ ধরনের আবাদকেই স্থানান্তরিত কৃষি বলা হয়। এ ধরনের কৃষি বাংলাদেশের পার্বত্য চট্টগ্রামে জুম চাষ, মায়ানমারে তংজিয়া, ইন্দোনেশিয়ায় লাদাং, আফ্রিকায় জানদি এবং আমেরিকায় মিলপা নামে পরিচিত।"
        }
      ]
    },
    {
      "number": "5",
      "uddipok": "'X' ফসল → এটি গ্রীষ্মমণ্ডলীয় ফসল। এটি বাণিজ্যিকভাবে চাষ করা হয়। শিল্পের কাঁচামাল হিসেবে এর গুরুত্ব অপরিসীম। 'Y' ফসল → এটি একটি খাদ্যশস্য। এটি পৃথিবীর প্রায় অর্ধেক লোকের প্রধান খাদ্য। এই ফসলের অধিকাংশ দক্ষিণ-পূর্ব ও পূর্ব এশিয়ায় উৎপন্ন হয়।",
      "tag": "HC 23",
      "sub_questions": [
        {
          "label": "ক",
          "question": "কৃষি কী?",
          "explanation": "ভূমি কর্ষণ বা চাষ করার মাধ্যমে ফসল উৎপাদন করাই হচ্ছে কৃষি।"
        },
        {
          "label": "খ",
          "question": "প্যালাজিক মৎস্য বলতে কী বোঝায়? ব্যাখ্যা করো।",
          "explanation": "সমুদ্রের যেসব মৎস্য দিনের বেলায় সমুদ্রের গভীর অংশে চলে যায় এবং রাতে সমুদ্রের উপরিভাগে ঝাঁকে ঝাঁকে বিচরণ করে। এদেরকে প্যালাজিক মৎস্য বলে। এ কারণে এদের রাতে ধরা হয়। হেরিং ম্যাকারেল, সার্ডিন, পরিচার্ড প্রভৃতি এ শ্রেণির মৎস্য।"
        },
        {
          "label": "গ",
          "question": "উদ্দীপকে উল্লিখিত 'X' ফসল চাষের অনুকূল নিয়ামকসমূহ ব্যাখ্যা করো।",
          "explanation": "উদ্দীপকে উল্লেখিত 'X' ফসলটি হচ্ছে আখ। যেটি চিনি শিল্পের কাঁচামাল হিসেবে ব্যবহৃত হয়। আখ চাষের প্রাকৃতিক অনুকূল অবস্থা ব্যাখ্যা করা হলো- ভূপ্রকৃতিঃ সামান্য ঢালযুক্ত যেখানে বৃষ্টির পানি জমতে পারে না এমন সমভূমিতে আখ চাষ ভালো হয়। জলবায়ু: আখ ক্রান্তীয় অঞ্চলের অর্থাৎ উষ্ণমণ্ডলের ফসল। i. উষ্ণতা: আখ চাষের জন্য ২১০ হতে ২৮°সে. উষ্ণতা প্রয়োজন। আখ কাটার সময় শুষ্ক ও রৌদ্রোকরোজ্জ্বল আবহাওয়া থাকা প্রয়োজন। এতে আখের শর্করার পরিমাণ বৃদ্ধি পেয়ে উৎপাদন বৃদ্ধি পায়। ii. বৃষ্টিপাতঃ আখ চাষের জন্য ১২৫ হতে ১৫০ সে.মি বৃষ্টিপাত প্রয়োজন। তবে ১২৫ সে.মি এর কম বৃষ্টিপাত হলে পানি সেচ প্রয়োজন হয়। আবার বেশি বৃষ্টিপাত হলে আখের ফলন কমে যায়। মৃত্তিকা: চুন ও লবণ মিশ্রিত দোআঁশ মৃত্তিকা আখ চাষের জন্য উপযোগী। তবে এক্ষেত্রে প্রচুর পরিমাণ নাইট্রোজেন থাকা দরকার।"
        },
        {
          "label": "ঘ",
          "question": "উন্নয়নশীল বিশ্বে 'Y' ফসলটির চাষের সমস্যা ও সমাধানের উপায় বিশ্লেষণ করো।",
          "explanation": "উদ্দীপকের দক্ষিণ-পূর্ব ও পূর্ব এশিয়ায় উৎপন্ন ফসলটি হলো ধান। নিম্নের অনুরুপ: 'ক' বলয়টি দক্ষিণ ও দক্ষিণ-পূর্ব এশিয়া তথা উন্নয়নশীল বিশ্বের ধান চাষ নির্দেশ করে। উদ্দীপকের বলয়ে, যেমন: ভারত, বাংলাদেশ প্রভৃতি দেশে ধান চাষের জন্য প্রয়োজনীয় তাপমাত্রা থাকলেও অনেক সময় প্রয়োজনীয় মৌসুমি বৃষ্টিপাতের, অভাবে ধান চাষে সমস্যা দেখা দেয়। বিভিন্ন প্রাকৃতিক দুর্যোগেও ফসলের ব্যাপক ক্ষয়ক্ষতি হয়। যেমন- বাংলাদেশ ও ভারতে ক্রান্তীয় ঘূর্ণিঝড়। উন্নয়নশীল বিশ্বের অধিকাংশ দেশের অর্থনীতি কৃষিনির্ভর হলেও পর্যাপ্ত মূলধনের অভাবে ধান চাষ বিঘ্নিত হয়। ধান চাষে প্রয়োজনীয় সময়ে পানি না পেলে ফলন কম হয়। উন্নয়নশীল বিশ্বের কৃষকরা মৌসুমি বৃষ্টিপাতের ওপর নির্ভর করে ধান চাষ করে। ফলে যে বছর বৃষ্টিপাত কম হয় সে বছর আশানুরূপ ফলন পাওয়া যায় না। চাষকালীন সময়ে দক্ষ শ্রমিক না পাওয়া বা শ্রমিকের অপর্যাপ্ততার কারণেও ধানের ফলন কম হয়। এসব দেশে নিত্যনতুন প্রযুক্তি ব্যবহার করে ধান চাষ করা হয় না। সনাতন চাষ পদ্ধতি তাই ধান চাষে একটি অন্যতম সমস্যা। ধানের ফলনে নির্দিষ্ট সময়ে সার প্রয়োগ এবং সেচ দিতে না পারলেও ধানের ফলন কম হয়। ধান চাষের সমস্যার সমাধান সম্পর্কে নিচে আলোচনা করা হলো: উন্নয়নশীল বিশ্বে ধান চাষের সমস্যা সমাধানে বৈজ্ঞানিক ও প্রযুক্তি নির্ভর পদ্ধতিতে চাষাবাদ করা প্রয়োজন। কৃষকদের মাঝে স্বল্প সুদে কৃষি ঋণের ব্যবস্থা করলে মূলধনের অভাব দূর করে ধানের ফলন বৃদ্ধি করা যাবে। উন্নয়নশীল দেশগুলোর কৃষি সংস্থাসমূহ উন্নত বীজ, কীটনাশক ও সার সরবরাহ করলে অধিক ধান উৎপাদনে সহায়ক হবে। সনাতনী সেচ ব্যবস্থার পরিবর্তে সহজেই যেন ধানের জমিতে পানির ব্যবস্থা করা যায় সেদিকে লক্ষ রেখে ধান চাষ করতে হবে। এছাড়া মৌসুমি বৃষ্টিপাতের ওপর নির্ভরশীলতা হ্রাস করে দুর্যোগের সময়কে লক্ষ রেখে দুর্যোগ সহিষ্ণু ধান চাষ করা প্রয়োজন।"
        }
      ]
    },
    {
      "number": "6",
      "uddipok": "মামার বাড়িতে বেড়াতে এসে মিতু দেখলো, তার মামী গ্যাসের চুলায় রান্না শেষে কাপড় শুকাচ্ছেন এবং কখনো কখনো এমনি চুলা জ্বালিয়ে রাখেন। মিতু তার মামীকে জ্বালানি সম্পদের গুরুত্ব বোঝানোর চেষ্টা করে এবং বলে এ সম্পদ সীমিত। সবাই যদি সচেতন না হয় তাহলে এ সম্পদ দ্রুত নিঃশেষ হয়ে যাবে এবং দেশে জ্বালানি সংকট দেখা দিবে।",
      "tag": "HC 23",
      "sub_questions": [
        {
          "label": "ক",
          "question": "তরল সোনা কী?",
          "explanation": "খনিজ তেল বা পেট্রোলিয়ামই হল তরল সোনা।"
        },
        {
          "label": "খ",
          "question": "গ্রাফাইটের বৈশিষ্ট্য লেখো।",
          "explanation": "গ্রাফাইটের বৈশিষ্ট্য- i. এর গঠন সমান্তরাল ii. এর স্তর স্থূল কিংবা অত্যন্ত সূক্ষ্ম iii. এতে শুধু কার্বনই থাকে।"
        },
        {
          "label": "গ",
          "question": "মিতুর দেখা অপচয় হওয়া সম্পদটি দীর্ঘমেয়াদে ব্যবহারের জন্য কী কী পদক্ষেপ গ্রহণ করা যায় ব্যাখ্যা করো।",
          "explanation": "উদ্দীপকে প্রাকৃতিক গ্যাসের দীর্ঘমেয়াদে ব্যবহার নিশ্চিতের কথা বলা হয়েছে। নিম্নের অনুরুপ: উদ্দীপকে প্রাকৃতিক গ্যাসের দীর্ঘমেয়াদে ব্যবহার নিশ্চিতের কথা বলা হয়েছে। যেকোনো সম্পদ দীর্ঘমেয়াদে ব্যবহার করতে হলে এর সংরক্ষণ খুবই জরুরি। যেহেতু প্রাকৃতিক গ্যাস একটি অনবায়নযোগ্য সম্পদ সেহেতু এর দীর্ঘমেয়াদী প্রাপ্যতার জন্য এর সংরক্ষণও জরুরি। ব্যবহারে বাহুল্য হ্রাস, বিকল্প জ্বালানির ব্যবহার, প্রযুক্তিগত উৎকর্ষ, সচেতনতা বৃদ্ধির মাধ্যমে প্রাকৃতিক গ্যাসের সংরক্ষণ সম্ভব। নিচে প্রাকৃতিক গ্যাসের দীর্ঘমেয়াদে ব্যবহারের ক্ষেত্রে করণীয় বিশ্লেষণ করা হলো- ব্যবহারের বাহুল্য হ্রাসকরণ: অতিমাত্রায় সম্পদ ব্যবহার করলে এর দ্রুত বিনাশ ঘটবে। তাই প্রয়োজনভিত্তিক উৎপাদন ও ব্যবহার সম্পদের স্থায়িত্ব বৃদ্ধি ও সংরক্ষণে সহায়ক হবে। বিকল্প দ্রব্যের ব্যবহার: ক্ষয়িষ্ণু সম্পদের ব্যবহার কমিয়ে প্রবাহমান সম্পদের ব্যবহার বৃদ্ধি করলে সম্পদ সংরক্ষিত হবে। যেমন- বিদ্যুৎ উৎপাদনে নবায়নযোগ্য শক্তি (পানি, সূর্যের আলো ইত্যাদি) ব্যবহার করা। অগ্রাধিকারভিত্তিক ব্যবহার: অল্প ব্যবহারে অধিকতর প্রয়োজন মিটবে এরূপ উদ্দেশ্য খনিজ সংরক্ষণের সহায়ক হয়। যেমন- বিদ্যুৎ উৎপাদনে খনিজ তেল ব্যবহার না করে পরিবহন কাজে ব্যবহার করলে খনিজ তেলের সাশ্রয় হয়। অপচয় বন্ধ করা ও বিজ্ঞানসম্মত ব্যবহার: খনিজ উৎপাদন ও ব্যবহারের সময় যাতে অপচয় না হয় তা লক্ষ করতে হবে। যেমন- বিদ্যুৎ সঞ্চয় করে রাখা যায় না। কিন্তু কয়লা সঞ্চয় করে রাখা যায়। প্রযুক্তিগত উৎকর্ষ বৃদ্ধি: কারিগরি উৎকর্ষ বৃদ্ধি পেলে অপেক্ষাকৃত অল্প কাঁচামালে-অধিক পরিমাণ শিল্পদ্রব্য উৎপাদন করা সম্ভব। সম্পদ সম্পর্কে সচেতনতা বৃদ্ধি: প্রাকৃতিক গ্যাস সীমাহীন নয়। এ সম্পর্কে সচেতনতা বৃদ্ধি পেলে সকল স্তরের অর্থনৈতিক কাজকর্মে সংরক্ষণ ও উৎকর্ষ সাধন সম্ভব হবে। উপরিউক্ত পদক্ষেপগুলো যথাযথ পালনের মাধ্যমে প্রাকৃতিক গ্যাসের দীর্ঘমেয়াদী ব্যবহার নিশ্চিতের পাশাপাশি দেশের অর্থনৈতিক উন্নয়নও সম্ভব।"
        },
        {
          "label": "ঘ",
          "question": "বাংলাদেশের প্রেক্ষাপটে উক্ত খনিজের অর্থনৈতিক গুরুত্ব বিশ্লেষণ করো।",
          "explanation": "উদ্দীপকে ইঙ্গিতকৃত খনিজটি হলো প্রাকৃতিক গ্যাস। প্রাকৃতিক গ্যাস শিল্পকারখানার কাঁচামাল হিসেবে ব্যবহৃত হয়। ফেঞ্চুগঞ্জের সার কারখানায় ও ছাতকের সিমেন্ট কারখানায় হরিপুরের প্রাকৃতিক গ্যাস ব্যবহৃত হয়। ঘোড়াশালের সার কারখানায় তিতাস গ্যাস কাঁচামাল হিসেবে ব্যবহৃত হয়। কীটনাশক, ওষুধ, রাবার, প্লাস্টিক, কৃত্রিম তন্তু প্রভৃতি তৈরির জন্যও প্রাকৃতিক গ্যাস ব্যবহার করা হয়। কয়েকটি বিদ্যুৎ কেন্দ্রে ফার্নেস তেলের পরিবর্তে প্রাকৃতিক গ্যাস ব্যবহৃত হয়। যেমন- সিদ্ধিরগঞ্জ, আশুগঞ্জ, ঘোড়াশাল তাপবিদ্যুৎ কেন্দ্রে ব্রাহ্মণবাড়িয়ার তিতাস গ্যাস ব্যবহৃত হয়। এছাড়াও গৃহস্থালি, যানবাহন ও বাণিজ্যিক কাজে প্রাকৃতিক গ্যাস ব্যবহৃত হয়। উপরিউক্ত আলোচনা থেকে বলা যায়, কৃষির উন্নতি, বৈদেশিক মুদ্রার ব্যয় হ্রাস, সরকারি আয়ের উৎস, কর্মসংস্থান সৃষ্টি প্রভৃতি ক্ষেত্রে প্রাকৃতিক গ্যাস যথেষ্ট অবদান রাখে। এজন্য বাংলাদেশের অর্থনৈতিক উন্নয়নে এর গুরুত্ব ও তাৎপর্য অপরিসীম।"
        }
      ]
    },
    {
      "number": "7",
      "uddipok": "খনিজ সম্পদ ব্যবহার A বিমান চালনায় ব্যবহার হয়। B যন্ত্রপাতি নির্মাণে ব্যবহার হয়। C সার উৎপাদনে ব্যবহার হয়।",
      "tag": "HC 23",
      "sub_questions": [
        {
          "label": "ক",
          "question": "OPEC এর পূর্ণরূপ কী?",
          "explanation": "OPEC এর পূর্ণরূপ হল: Organization of Petroleum Exporting Countries."
        },
        {
          "label": "খ",
          "question": "কয়লা কীভাবে গঠিত হয়?",
          "explanation": "উদ্ভিদ ও প্রাণীর দেহাবশেষ থেকে কয়লার সৃষ্টি হয়। অতি প্রাচীনকালে বিভিন্ন প্রাকৃতিক দুর্যোগের (ভূমিকম্প) কারণে অসংখ্য গাছপালা ও প্রাণীর মৃতদেহ মাটির নিচে চাপা পড়ে। শত শত বছর ধরে এসব গাছের কাণ্ড, গুঁড়ি, শাখা-প্রশাখা, লতাপাতা এবং প্রাণীর মৃতদেহ ভূ-অভ্যন্তরের তাপ, চাপ ও রাসায়নিক প্রক্রিয়ায় পরিবর্তিত হয়ে কয়লায় পরিণত হয়।"
        },
        {
          "label": "গ",
          "question": "'B' খনিজ সম্পদটির শীর্ষ উৎপাদনকারী দেশসমূহের উৎপাদন অঞ্চল ব্যাখ্যা করো।",
          "explanation": "B খনিজ সম্পদটি হলো আকরিক লৌহ। কারণ যন্ত্র নির্মাণে আকরিক লৌহ ব্যবহৃত হয়। পৃথিবীর সবদেশে কমবেশি আকরিক লৌহ পাওয়া গেলেও অর্থনৈতিকভাবে লাভজনক না হওয়ায় বিশ্বে মাত্র কয়েকটি দেশ খনি হতে আকরিক লৌহ উত্তোলন করে। নিচে পৃথিবীর প্রধান আকরিক লৌহ উৎপাদনকারী দেশসমূহের উৎপাদনের পরিমাণ দেখানো হলো-"
        },
        {
          "label": "ঘ",
          "question": "উদ্দীপকের কোন খনিজ সম্পদ সৌদি আরবে সবচেয়ে বেশি পাওয়া যায়? বিশ্লেষণ করো।",
          "explanation": "উদ্দীপকে 'A' তথা বিমান চালনায় ব্যবহৃত পেট্রোলিয়াম বা খনিজ তেল সৌদি আরবে সবচেয়ে বেশি পাওয়া যায়। পেট্রোলিয়াম একটি গুরুত্বপূর্ণ অর্থনৈতিক সম্পদ। মূলত পরিবহণ ও শিল্পে জ্বালানি তথা শক্তির উৎস হিসেবে খনিজ তেলের ভূমিকা এটিকে বিশ্ব অর্থনীতিতে গুরুত্বপূর্ণ অবস্থানে অধিষ্ঠিত করেছে। বিশ্বে তেলসমৃদ্ধ দেশগুলো যথেষ্ট উন্নত; বিশেষ করে মধ্যপ্রাচ্য (যেমন- সৌদি আরব, কাতার)। এ অঞ্চলের খনিজ তেল বর্তমান বিশ্বের অর্থনৈতিক অঙ্গনে বিশেষ গুরুত্বপূর্ণ ভূমিকা পালন করছে। খনি হতে উত্তোলিত অপরিশোধিত তেল রপ্তানিতে শীর্ষ দেশগুলোর মধ্যে সৌদি আরবের স্থান বর্তমান বিশ্বে প্রথম। সৌদি আরবের হাসা, সাকানিয়া, আবকাইক, দাম্মাম, মারজান, বারগান, হুফুফ, দাহবান, কুয়াতিক অঞ্চল খনিজ তেলের জন্য প্রসিদ্ধ।"
        }
      ]
    },
    {
      "number": "8",
      "uddipok": "নদীভাঙনে ভিটামাটি হারিয়ে মাহমুদ ঢাকায় এসে একটি কারখানায় চাকরি নিলেন। তিনি দেখলেন, কারখানাটিতে গ্রামের অনেক মহিলা কাজ করে। বর্তমানে এইসব কারখানায় উৎপাদিত পণ্য বিশ্ব বাজারে স্থান করে নিয়েছে। এই শিল্প স্থাপনের সাথে দেশে উন্নয়নের গতিধারা ত্বরান্বিত 'হয়েছে। এ শিল্প থেকে বাংলাদেশের রপ্তানি আয়ের সিংহভাগ আসে।",
      "tag": "HC 23",
      "sub_questions": [
        {
          "label": "ক",
          "question": "বাংলাদেশের প্রথম সার কারখানার নাম কী?",
          "explanation": "বাংলাদেশের প্রথম সার কারখানার নাম ফেঞ্চুগঞ্জ সার কারখানা।"
        },
        {
          "label": "খ",
          "question": "চীন লৌহ ও ইস্পাত শিল্পে বিশ্বে প্রথম হওয়ার কারণ ব্যাখ্যা করো।",
          "explanation": "পূর্বে জাপান লৌহ ও ইস্পাত শিল্পে প্রথম স্থানে থাকলেও বর্তমানে লৌহ ও ইস্পাত উৎপাদনে বিশ্বে চীন প্রথম স্থানের অধিকারী। স্বাধীনতাপ্রাপ্তির পূর্বে চীন লৌহ ও ইস্পাত উৎপাদনে অনুন্নত ছিল। চীনের সাংস্কৃতিক বিপ্লবের পর দ্রুত লৌহ ও ইস্পাত উৎপাদন বৃদ্ধি পেতে থাকে। চীনের সমাজতান্ত্রিক সরকারের আন্তরিক প্রচেষ্টায় লৌহ ও ইস্পাত কারখানাগুলো গড়ে উঠেছে। লৌহ ও ইস্পাত ব্যবহার করে ভারী যন্ত্রপাতি, রেলগাড়ি, জাহাজ প্রভৃতি উৎপাদন করে চীন বেশ পরিচিতি লাভ করেছে।"
        },
        {
          "label": "গ",
          "question": "উদ্দীপকে উল্লিখিত শিল্প বাংলাদেশে গড়ে ওঠার কারণসমূহ ব্যাখ্যা করো।",
          "explanation": "উদ্দীপকে উল্লিখিত শিল্পটি হচ্ছে-পোশাক শিল্প যা 'বিলিয়ন ডলার' শিল্প নামে পরিচিত। পোশাক শিল্প বাংলাদেশে খুব দ্রুত বিকাশ লাভ করছে। নিম্নের অনুরুপ: উদ্দীপকে উল্লিখিত শিল্পটি হলো তৈরি পোশাক শিল্প। নিচে পোশাক শিল্প গড়ে ওঠার ব্যাখ্যা করা হলো- অনুকূল জলবায়ু : বাংলাদেশের উষ্ণ আর্দ্র জলবায়ুতে শ্রমিকরা অধিক সময় কারখানায় কাজ করতে পারে। তাছাড়া পোশাক শিল্পের জন্য কাপড় তৈরিতেও এ জলবায়ু সহায়ক। কাঁচামাল: দেশি ও বিদেশি মিলগুলো থেকে কাঁচামাল তথা বস্ত্র সংগ্রহ করে থাকে। শক্তিসম্পদ: পর্যাপ্ত শক্তিসম্পদের আধিক্য বাংলাদেশে পোশাক শিল্প গড়ে উঠতে সহায়তা করছে। মূলধন: বিভিন্ন ব্যাংক ও বীমা কোম্পানিগুলো থেকে পর্যাপ্ত ঋণ পাওয়ার সুবিধা থাকায় মূলধনের কোনো অসুবিধা হয় না। শ্রমিক: জনবহুল এদেশে সুলভ শ্রমিকের প্রাচুর্য লক্ষ করা যায়। অন্যান্য দেশের তুলনায় বাংলাদেশের শ্রমিকের মজুরি অনেক কম। ফলে শ্রমিকের সহজলভ্যতার কারণে এদেশে প্রচুর তৈরি পোশাক শিল্প গড়ে ওঠেছে। পরিবহন: সমুদ্রপথে বিভিন্ন দেশের সাথে বাংলাদেশের সুলভ যোগাযোগ ব্যবস্থা থাকায় এ শিল্পের প্রয়োজনীয় কাঁচামাল আমদানি ও তৈরি পোশাক রপ্তানিতে সুবিধা রয়েছে। বাজার: বিদেশে বাংলাদেশি পোশাকের যথেষ্ট চাহিদা রয়েছে। সরকারি উদ্যোগ: সরকারের সহযোগিতা দেশে পোশাক শিল্পের উন্নয়নে গুরুত্বপূর্ণ ভূমিকা পালন করছে।"
        },
        {
          "label": "ঘ",
          "question": "\"শিল্প স্থাপনের সাথে উন্নয়নের গতিশীল ধারার সম্পর্ক রয়েছে।\"- উক্তিটি যথার্থ বিশ্লেষণ করো।",
          "explanation": "শুধু কৃষির উপর নির্ভর করে কোনো দেশের উন্নয়ন সম্ভব নয়। শিল্প স্থাপনের মাধ্যমে মাথাপিছু আয় ও জীবনযাত্রার মান উন্নত হয়। তাই, উন্নয়নের গতিধারা চলমান রাখার ক্ষেত্রে শিল্প স্থাপন করা জরুরী। শিল্প স্থাপনের সাথে উন্নয়নের গতিধারার সম্পর্ক নিচে দেওয়া হলো: কর্মসংস্থানের সুযোগ সৃষ্টি: যদি অধিক পরিমাণ শিল্প স্থাপন করা সম্ভব হয় তবে বেকার ও স্বল্পশিক্ষিত জনগোষ্ঠীকে উৎপাদনশীল কাজে নিয়োগ করা যাবে। ফলে কর্মসংস্থানের মাধ্যমে উন্নয়নের গতি ত্বরান্বিত হয়ে থাকে। দেশীয় সম্পদের সুষ্ঠু ব্যবহার: বাংলাদেশে বিভিন্ন প্রাকৃতিক সম্পদ (পানি, প্রাকৃতিক গ্যাস) রয়েছে যা শিল্পের প্রসারের ক্ষেত্রে বিশেষ গুরুত্বপূর্ণ। এছাড়া ক্ষুদ্র ও কুটির শিল্পের কাঁচামালও (বাঁশ, বেত, পাট) সহজলভ্য। তাই শিল্প স্থাপনের ফলে এসব দেশীয় সম্পদ ব্যবহার সম্ভব হয়। কৃষকদের আয় সৃষ্টি: কৃষকদেরকে বিভিন্ন ক্ষুদ্র (সাবান) ও মাঝারি (বেকারি) শিল্পে বিনিয়োগে আগ্রহ সৃষ্টি। করালে তাদের কৃষির উপর নির্ভরশীলতা কমবে। অন্যদিকে কৃষিভিত্তিক শিল্পের কাঁচামালের যোগানের মাধ্যমেও কৃষকের আয় বৃদ্ধি পাবে। মহিলাদের কর্মসংস্থান: বিভিন্ন শিল্পে (পোশাক) নারীদের কর্মসংস্থানের সৃষ্টি করলে জাতীয় অর্থনীতি শক্তিশালী হবে। সামাজিক অবকাঠামো উন্নত হবে।.। জনমিতিক বৈশিষ্ট্যের পরিবর্তন: শিল্প স্থাপনের ফলে আয় বৃদ্ধি ও কর্মসংস্থানের সুযোগ সৃষ্টি হয়। ফলে শিক্ষার হার বৃদ্ধি পায়, স্বাস্থ্য সুবিধার উন্নয়ন ঘটে, দৃষ্টিভঙ্গির পরিবর্তন ঘটে। ফলে জন্মহার ও মৃত্যুহার, জনসংখ্যা বৃদ্ধির হার, শিশুদের মৃত্যুর হার কমে যাবে। সামাজিক পরিবর্তন: শিল্পের স্থাপন সামাজিক ব্যবস্থাকেও উন্নত করে। বাল্যবিবাহ, বহুবিবাহ, যৌতুক প্রথা, কুসংস্কার, ধর্মীয় গোড়ামি থেকে সমাজ মুক্ত হয়। সুষম উন্নয়ন: আমাদের দেশের শিল্পকারখানাগুলো সাধারণত শহরাঞ্চলে গড়ে ওঠেছে। গ্রামাঞ্চলে যদি ক্ষুদ্র ও মাঝারি শিল্প স্থাপন করা যায় তবে গ্রামেরও উন্নয়ন হবে এবং সেই সাথে অবকাঠামোগত উন্নয়ন হবে। উপরিউক্ত আলোচনা থেকে বলা যায়, শিল্পায়ন ছাড়া একটি দেশের সার্বিক উন্নয়ন সম্ভব নয়। শিল্প স্থাপনের মাধ্যমেই উন্নয়নের গতিশীল ধারা বজায় থাকে।"
        }
      ]
    }
  ]
}