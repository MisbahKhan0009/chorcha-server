{
  "title": "রেসিডেনসিয়াল কলেজ ২০২৪",
  "subtitle": "ভূগোল ও পরিবেশ (8)",
  "questions": [
    {
      "number": "1",
      "uddipok": "দ্বাদশ শ্রেণির ভূগোল ক্লাসে শিক্ষক ছাত্রদের মানব ভূগোলের এমন একটি শাখা সম্পর্ক বললেন যে শাখাটি জনবসতির উৎপত্তি, চিন্তা, পারিসরিক বিন্যাস, গৃহের ধরন, নির্মাণশৈলী প্রভৃতি নিয়ে আলোচনা করে। তিনি আরো বললেন, মানব ভূগোল পাঠের প্রয়োজনীয়তা অপরিসীম।",
      "tag": "DRMC 24",
      "sub_questions": [
        {
          "label": "ক",
          "question": "বিশ্বে বর্তমানে কতটি রাষ্ট্র রয়েছে?",
          "explanation": "বিশ্বে বর্তমানে প্রায় ২০৬ টি রাষ্ট্র রয়েছে (১৯৩টি স্বাধীন)।"
        },
        {
          "label": "খ",
          "question": "বাংলাদেশের ভৌগোলিক অবস্থান ব্যাখ্যা করো।",
          "explanation": "বাংলাদেশ ২০°৩৪’ থেকে ২৬°৩৮’ উত্তর অক্ষাংশ এবং ৮৮°০১’ থেকে ৯২°৪১’ পূর্ব দ্রাঘিমাংশ পর্যন্ত বিস্তৃত। দেশের প্রায় মাঝ বরাবর কর্কটক্রান্তি রেখা অতিক্রম করেছে। বাংলাদেশের উত্তরে ভারতের পশ্চিমবঙ্গ আসাম ও মেঘালয়; পশ্চিমে পশ্চিমবঙ্গ; পূর্বে ভারতের আসাম, ত্রিপুরা, মিজোরাম এবং মায়ানমার এবং দক্ষিণে বঙ্গোপসাগর অবস্থিত।"
        },
        {
          "label": "গ",
          "question": "উদ্দীপকে ইঙ্গিতকৃত মানব ভূগোলের শাখাটি পাঠ্যবইয়ের আলোকে ব্যাখ্যা করো।",
          "explanation": "উদ্দীপকে ইঙ্গিতকৃত মানব ভূগোলের শাখাটি হলো বসতি ভূগোল। ভূগোলের যে শাখা জনবসতির বৈশিষ্ট্যসমূহ আলোচনা ও পর্যালোচনা করে থাকে তাকে জনপদ বা জনবসতি ভূগোল বলে। উল্লেখ্য কোনো একটি স্থানে মানুষ একত্রিত হয়ে স্থায়ীভাবে বসবাস করলে তাকেই জনবসতি বলে। জনপদের উৎপত্তি, চিন্তা, পারিসরিক বিন্যাস, গৃহের ধরন ও নির্মাণশৈলী, জনপদের প্রকৃতি, শ্রেণিবিভাগ, আঙ্গিক কাঠামো, জনপদ পরিকল্পনা, নগর কাঠামো ও নগর জনপদের বিশ্লেষণ প্রভৃতি বসতি ভুগোলের আলোচ্য বিষয়।"
        },
        {
          "label": "ঘ",
          "question": "\"মানব ভূগোল পাঠের প্রয়োজনীয়তা অপরিসীম\"- উক্তিটি মূল্যায়ন করো।",
          "explanation": "উদ্দীপকে শেষ বাক্যে উল্লিখিত মানব ভূগোল পাঠের প্রয়োজনীয়তা বেশ তাৎপর্যবহ। নিম্নের অনুরূপঃ মানব ভূগোলে মানুষের কর্মকাণ্ডের অঞ্চলভিত্তিক তথা স্থানিক (spatial) বিশ্লেষণ করা হয়। এখানে মানুষের বিভিন্ন কর্মকাণ্ডকে স্থানীয় থেকে আন্তর্জাতিক পর্যায়ে বিশ্লেষণ করা হয়ে থাকে। মানুষ তার চারপাশের প্রাকৃতিক ও মানবসৃষ্ট পরিবেশের সাথে পরস্পর নির্ভরশীলতার ভিত্তিতে আন্তঃসম্পর্ক গড়ে তোলে। মানব ভূগোল পাঠের মাধ্যমে আমরা পরিবেশের সঙ্গে মানুষের মধ্যকার সম্পর্ক সম্বন্ধে ধারণা পেতে পারি। এছাড়া এ ভূগোলে সামাজিক, অর্থনৈতিক ও বসতি সংক্রান্ত বিষয়ে গুরুত্বারোপ করা হয়ে থাকে বলে আমরা পৃথিবীর বিভিন্ন স্থানের মানুষের জীবনযাত্রা, সংস্কৃতি, অর্থনীতি প্রভৃতি সম্পর্কে জ্ঞান লাভ করতে পারি। সুতরাং, বিভিন্ন অঞ্চলের পরিবেশ ও মানুষের জীবনযাপন প্রণালি মানব ভূগোল পাঠের মাধ্যমে সহজেই জানা যায়। তাই মানব ভূগোল পাঠের প্রয়োজনীয়তা অপরিসীম। উদ্দীপকে শেষ বাক্যে এ প্রেক্ষিতেই বলা হয়েছে, মানব ভূগোল অধ্যয়ন মানবজীবনের জন্য অতীব প্রয়োজন।"
        }
      ]
    },
    {
      "number": "2",
      "uddipok": "রাহাত ও তার বাবা-মা গ্রামে বাস করেন। কিছুদিন পর রাহাত পড়াশোনার উদ্দেশ্যে ঢাকায় গমন করেন। এতে তাদের পরিবারের খরচ বৃদ্ধি পায়। প্রয়োজনের তাগিদে তার বাবা সৌদি আরবে গমন করেন। ফলে তাদের সংসারে আয় বৃদ্ধি পায়।",
      "tag": "DRMC 24",
      "sub_questions": [
        {
          "label": "ক",
          "question": "বর্তমানে বাংলাদেশে জনসংখ্যার বৃদ্ধির হার কত?",
          "explanation": "বর্তমানে বাংলাদেশে জনসংখ্যা বৃদ্ধির হার ১.৩৭ শতাংশ।"
        },
        {
          "label": "খ",
          "question": "জন্মহার বলতে কী বোঝায়?",
          "explanation": "কোনো নির্দিষ্ট বছরে প্রতি হাজার নারীর সন্তান জন্মদানের মোট সংখ্যাকে সাধারণ জন্মহার বলে। নির্দিষ্ট বছরে কোনো দেশে জন্মগ্রহণকারী সন্তানের সংখ্যাকে উক্ত বছরের গণনাকৃত প্রজননক্ষম নারীর মোট সংখ্যা দিয়ে ভাগ করে সাধারণ জন্মহার নির্ণয় করা হয়। এটি হাজারে প্রকাশ করা হয়।"
        },
        {
          "label": "গ",
          "question": "উদ্দীপকে রাহাতের অভিগমনটি কোন ধরনের অভিগমন? ব্যাখ্যা করো।",
          "explanation": "উদ্দীপকে রাহাত পড়াশোনার উদ্দেশ্যে গ্রাম থেকে ঢাকায় গমন করে যা রাষ্ট্র-অভ্যন্তরীণ অভিগমন। রাষ্ট্রীয় সীমানার মধ্যে কোনো স্থান বা অঞ্চল থেকে অন্য কোনো স্থান বা অঞ্চলে গমন করাকে রাষ্ট্র-অভ্যন্তরীন অভিগমন বলে। এ ধরনের অভিগমনে নির্দিষ্ট কোনো নিয়ম-কানুন নেই। সাধারণত আকর্ষণমূলক কারণে এ ধরনের অভিগমন ঘটে। যেমন- গ্রামের চেয়ে শহরে উন্নতমানের শিক্ষা প্রতিষ্ঠান গড়ে ওঠায় বা উচ্চ শিক্ষার উদ্দেশ্যে অনেক ছাত্র-ছাত্রী শহরে অভিগমন করে থাকে। সুতরাং বলা যায় যে, রাহাত পড়াশোনার উদ্দেশ্যে গ্রাম থেকে শহরে গমন করে, যা রাষ্ট্র-অভ্যন্তরীণ অভিগমনের অন্তর্গত।"
        },
        {
          "label": "ঘ",
          "question": "রাহাতের বাবার অভিগমনের ধরনটি দুই দেশের সার্বিক পরিবেশের উপর কীরূপ প্রভাব ফেলবে বলে তুমি মনে করো? বিশ্লেষণ করো।",
          "explanation": "রাহাতের বাবা বাংলাদেশ থেকে সৌদি আরব গমন করে। এ ধরনের গমন হলো আন্তর্জাতিক অভিগমন। আন্তর্জাতিক অভিগমনের ফলে দুই দেশের উপরই প্রভাব পড়ে। নিম্নের অনুরূপঃ অভিগমনের স্বাভাবিক ফলাফল হচ্ছে জনসংখ্যার বণ্টন বা অবস্থানিক পরিবর্তন। অবস্থানগত পরিবর্তন ছাড়াও অভিবাসনের ফলে উভয় এলাকায় অর্থনৈতিক, সামাজিক ও জনবৈশিষ্ট্যগত যে পরিবর্তন হতে পারে তা আলোচনা করা হলো- সামাজিক প্রভাব: সমাজের কোনো একটি অংশে অভিগমন করলে পুরো সমাজে তার প্রভাব পরিলক্ষিত হয়। যেমন- অনেকে যদি যুক্তরাষ্ট্রে অভিগমন করে তাহলে সেখানে জনসংখ্যা বৃদ্ধি পাবে এবং বিভিন্ন সামাজিক সমস্যা সৃষ্টি হবে। কিন্তু দেশে জনসংখ্যা কমবে। অর্থনৈতিক প্রভাব: অনেক সময় অভিগমনের ফলে দেশের অর্থনীতিতে ইতিবাচক প্রভাব পড়ে। যেমন- উল্লেখযোগ্য সংখ্যক বাংলাদেশি যুক্তরাষ্ট্রে অভিগমনের ফলে প্রতিবছর প্রচুর বৈদেশিক মুদ্রা দেশে প্রেরণ করছেন, যা দেশের অর্থনীতিতে গুরুত্বপূর্ণ ভূমিকা রাখছে। জৈবিক প্রভাব: এক দেশ থেকে অন্য দেশে আবহাওয়ার ভিন্নতা রয়েছে। ফলে অভিবাসীর শারীরিক অবস্থার অবনতি ঘটে। সাংস্কৃতিক প্রভাবঃ এক স্থান থেকে অন্য স্থানে অভিগমনের ফলে মানুষের সংস্কৃতিরও কিছু পরিবর্তন ঘটে। যেমন- ভাষা, খাদ্যাভ্যাস, পোশাক, রীতিনীতির পরিবর্তন ইত্যাদি। উপরের আলোচনা থেকে প্রতীয়মান হয় যে, আন্তর্জাতিক অভিগমনে উৎস ও গন্তব্যস্থলে জনবৈশিষ্ট্যগত ও আর্থ-সামাজিক এমন কী জৈবিক প্রভাব পড়ে।"
        }
      ]
    },
    {
      "number": "3",
      "uddipok": "পৃথিবীব্যাপী ক্রমবর্ধমান হারে জনসংখ্যা বৃদ্ধি অর্থনৈতিক উন্নয়নের উপর চাপ সৃষ্টি করে। ভূগোলবিদ 'ক' এটা বিশ্লেষণ করতে গিয়ে ১৯২৯ সালে জনসংখ্যা কাঠামোর উপর ভিত্তি করে একটি মডেল প্রদান করে। সেখানে তিনি জন্মহার ও মৃত্যুহারের কথা উল্লেখ করেন।",
      "tag": "DRMC 24",
      "sub_questions": [
        {
          "label": "ক",
          "question": "বাংলাদেশের জনসংখ্যার ঘনত্ব প্রতি বর্গ কিলোমিটারে কত জন?",
          "explanation": "২০১১ সালের আদমশুমারি অনুযায়ী, বাংলাদেশে জনসংখ্যার ঘনত্ব প্রতি বর্গকিলোমিটারে ১,০১৫ জন।"
        },
        {
          "label": "খ",
          "question": "আদমশুমারি বলতে কী বোঝায়?",
          "explanation": "আদমশুমারি বলতে মূলত লোক গণনাকে বোঝায়। কোনো দেশের মোট জনসংখ্যা এবং জনসংখ্যার অন্যান্য বৈশিষ্ট্য নির্ধারণে সাধারণত দশ বছর পরপর জাতীয় পর্যায়ে জরিপ কাজ করা হয়। লোকগণনার এ প্রক্রিয়াকে আদমশুমারি বলা হয়। বর্তমানে তা জনশুমারি নামে পরিচিত।"
        },
        {
          "label": "গ",
          "question": "উদ্দীপকে ভূগোলবিদ 'ক' এর প্রদত্ত মডেলের প্রথম স্তরের বৈশিষ্ট্য পাঠ্যবইয়ের আলোকে ব্যাখ্যা করো।",
          "explanation": "উদ্দীপকে ভূগোলবিদ 'ক' এর প্রদত্ত মডেলটি হলো জনমিতিক ট্রানজিশনাল মডেল। জনমিতিক ট্রানজিশনাল মডেলের প্রথম স্তর বা পর্যায় হলো প্রাক-শিল্পায়ন যুগ। প্রাক-শিল্পায়ন যুগে বা বিশ্ব জনসংখ্যার প্রাথমিক পর্যায়ে কোনো আধুনিক চিকিৎসার ব্যবস্থা ছিল না এবং জনসংখ্যা নিয়ন্ত্রণের কোনো প্রয়োজন ছিল না। এ ছাড়া এই সময়ে মানুষের জীবন সম্পর্কে উচ্চ ধারণার অভাব, সনাতনী চিন্তাধারা, শিক্ষার অভাব প্রভৃতি কারণে জন্মহার বেশি ছিল। পক্ষান্তরে, পুষ্টিহীনতা ও সুচিকিৎসার অভাব, প্রসবকালে মাতা ও শিশুর মৃত্যু, সংক্রামক ব্যাধি প্রভৃতি কারণে মৃত্যুহারও বেশি ছিল। ফলে এ সময় জন্মহার ও মৃত্যুহার উভয়ই উচ্চ পর্যায়ে ছিল। যেহেতু এ পর্যায়ে উচ্চ জন্মহার ও উচ্চ মৃত্যুহার দেখা যায়, সেহেতু জনসংখ্যার বৃদ্ধি তেমন ঘটত না। অতীতে বাংলাদেশ এক সময়ে প্রাথমিক পর্যায়ে ছিল। বর্তমানে বাংলাদেশ এ পর্যায়টিতে নেই। ভুটান, মালদ্বীপ, পূর্ব ও পশ্চিম আফ্রিকা এবং দক্ষিণ আমেরিকার অধিকাংশ এ পর্যায়ের অন্তর্গত।"
        },
        {
          "label": "ঘ",
          "question": "উক্ত মডেলের আলোকে বাংলাদেশের অবস্থান বিশ্লেষণ করো।",
          "explanation": "নিম্নের অনুরূপঃ জনমিতিক ট্রানজিশনাল মডেলের প্রেক্ষিতে বিবেচনা করলে বাংলাদেশ জনসংখ্যা উত্তরণের দ্বিতীয় পর্যায়ে অবস্থান করছে। চিকিৎসা ব্যবস্থার উন্নয়ন, শিশু মৃত্যুর হার হ্রাস, অর্থনৈতিক উন্নয়ন প্রভৃতি কারণে এ পর্যায়ে মৃত্যুহার হ্রাস পায়। পক্ষান্তরে, অর্থনৈতিক উন্নতি সত্ত্বে সামাজিক মূল্যবোধের পরিবর্তনের অভাবে প্রকৃত আর্থ- সামাজিক উন্নয়ন না হওয়ায় জন্মহার হ্রাস না পেয়ে পূর্বগতিতেই চলতে থাকে। অর্থাৎ জন্মহারের তুলনায় মৃত্যুহার দ্রুতগতিতে হ্রাস পায়। ফলে উচ্চ জন্মহার ও নিম্ন মৃত্যুহারের কারণে এ স্তরে জনসংখ্যার দ্রুত বৃদ্ধি ঘটে। জনশুমারি ও গৃহগণনা ২০২২ অনুযায়ী, এদেশে প্রতি হাজারে জন্মহার ১৮.৫ জন এবং মৃত্যুহার ৫.১ জন। ১৯৭১ সালে বাংলাদেশের জনসংখ্যা ছিল সাড়ে ৭ কোটি। ২০২২ সালের জনশুমারি বাংলাদেশের জনসংখ্যা হয় সাড়ে ১৬ কোটি। বাংলাদেশে চিকিৎসা ব্যবস্থার উন্নতির ফলে মৃত্যুহার হ্রাস পেয়েছে কিন্তু জন্মহার সেই তুলনায় হ্রাস পায়নি। ফলে জনসংখ্যা দ্রুতগতিতে বৃদ্ধি পেয়েছে। অতএব বলা যায়, বর্তমানে জনসংখ্যা উত্তরণের ক্ষেত্রে বাংলাদেশ জনমিতিক অবস্থান্তর প্রক্রিয়ায় দ্বিতীয় পর্যায়ে রয়েছে।"
        }
      ]
    },
    {
      "number": "4",
      "uddipok": "ধান একটি প্রাচীন কৃষিজ পণ্য। এটি পৃথিবীর পায় অর্ধেক লোকের প্রধান খাদ্য। পৃথিবীর সব মহাদেশেই ধান জন্মে। তবে পৃথিবীর অধিকাংশ ধান এশিয়া মহাদেশেই উৎপন্ন হয়। ধান চাষের অর্থনৈতিক গুরুত্ব অপরিসীম।",
      "tag": "DRMC 24",
      "sub_questions": [
        {
          "label": "ক",
          "question": "",
          "explanation": "BRRI এর পূর্ণরূপ- Bangladesh Rice Research Institute."
        },
        {
          "label": "খ",
          "question": "",
          "explanation": "কৃষিকাজ প্রথম পর্যায়ের অর্থনৈতিক কাজ। কৃষিকাজে মানুষ প্রকৃতির সাথে সরাসরি কাজ করে। এক্ষেত্রে মানুষ ভূমি কর্ষণ করে ও বীজ বোনে। মানুষের এ কাজের ফলস্বরূপ প্রকৃতি থেকে ফুল, ফল, ফসল পায়। আবার পশুপালন ও মৎস্যচাষ ইত্যাদিও প্রত্যক্ষভাবে প্রকৃতি বা ভূমি ব্যবহারের নির্ভরশীল। তাই এগুলোও কৃষি কাজের অন্তর্ভূক্ত।"
        },
        {
          "label": "গ",
          "question": "",
          "explanation": "নিম্নের অনুরূপঃ উদ্দীপকে ইঙ্গিতকৃত শস্যটি ধান, যা মৌসুমি জলবায়ু অঞ্চলের ফসল। চীনে সর্বাধিক উৎপাদিত এ খাদ্যশস্যটি বিশ্বের অন্যতম প্রধান খাদ্যশস্য। যেসব প্রাকৃতিক বা ভৌগোলিক নিয়ামক বা উপাদানের ওপর ধান চাষের সাফল্য নির্ভর করে সেগুলো হলো- ভূপ্রকৃতি: উচ্চভূমি অপেক্ষা সমতল ও নিম্নভূমি ধান চাষের উপযোগী। বিশ্বের প্রায় ৯০ ভাগ ধান নদী গঠিত প্লাবন সমভূমি এবং বদ্বীপ সমভূমি অঞ্চলে উৎপন্ন হয়। যেমন- দক্ষিণ ও দক্ষিণ-পূর্ব এশিয়া। বৃষ্টিবহুল পার্বত্য অঞ্চলে পাহাড়ের গায়ে ধানের চাষ করা হয়। যেমন- জাপান। জলবায়ু: ধান চাষে জলবায়ু অত্যন্ত গুরুত্বপূর্ণ প্রভাব বিস্তার করে থাকে। জলবায়ুর উপাদানগুলোর মধ্যে বৃষ্টিপাত ও উত্তাপ এ দুটি উপাদানের ওপর ধান চাষের উৎপাদন নির্ভর করে। i. বৃষ্টিপাত ধান চাষের জন্য বার্ষিক গড় ১০০-২৫০ সে.মি. বৃষ্টিপাতের দরকার। তবে যেসব স্থানে বৃষ্টিপাত ১৭৫-২২৫ সে.মি. সেসব স্থানে ধানের ফসল ভালো হয়। ii. তাপমাত্রা: ধান চাষের জন্য সাধারণত ১৮০-২৭° সে. তাপমাত্রার প্রয়োজন। ধান বীজের অঙ্কুরোদগমের জন্য ১৬০ সে. অপেক্ষা অধিক তাপমাত্রা প্রয়োজন। চারা বৃদ্ধিকালীন সময় তাপমাত্রা ২২০-২৪° সে. মধ্যে থাকা আবশ্যক। বিশ্বের প্রায় ৯৫ শতাংশ ধান উষ্ণ ও আর্দ্র অঞ্চলে উৎপন্ন হয়। iii. বায়ুপ্রবাহ: বায়ুপ্রবাহ ফসলের পরাগায়নে গুরুত্বপূর্ণ ভূমিকা পালন করে। এছাড়া প্রবাহমান বাতাস মৃত্তিকার নাইট্রোজেনের স্বল্পতা দূর করতে সহায়তা করে। মৃত্তিকা: পলিযুক্ত উর্বর এঁটেল-দোঁআশ মাটি ধান চাষের জন্য সর্বাধিক উপযোগী। কারণ এ ধরনের মাটি অধিক পরিমাণ পানি ধারণ করে রাখতে সক্ষম। পানির সান্নিধ্য: ধানের জমিতে পানির ঘাটতি হলে আশানুরূপ ফসল পাওয়া যায় না। তাই নদী, হ্রদ, বিল, ঝিল প্রভৃতি অঞ্চলে ধানের চাষ বেশি হয়ে থাকে। তাছাড়া স্বল্প বৃষ্টিযুক্ত বা শুষ্ক অঞ্চলে নদী থেকে সেঁচের মাধ্যমে ধানের চাষ করা হয়। যেমন- সিন্ধু ও নীল নদ অববাহিকার ধান চাষ।"
        },
        {
          "label": "ঘ",
          "question": "",
          "explanation": "ধান চাষের অর্থনৈতিক গুরুত্ব অনেক। গমের ন্যায় চাল আন্তর্জাতিক বাণিজ্যে বিশেষ গুরুত্ব বহন করে না। কারণ পৃথবীর প্রধান চাল উৎপাদনকারী দেশসমূহের অধিবাসীর প্রধান খাদ্য হলো ভাত। তাছাড়া ঐসব দেশের জনসংখ্যার ঘনত্বও অত্যধিক। ফলে এদের অনেকেই রপ্তানি বাণিজ্যে অংশগ্রহণ করতে পারে না, তবে চাল আমদানি করে। এ কারণে পৃথিবীর মোট উৎপাদিত চালের মাত্র ৪.৭৭% আন্তর্জাতিক বাণিজ্যে এসে থাকে। দক্ষিণ-পূর্ব এশিয়ার ক্ষুদ্র দেশসমূহ, যাদের জনসংখ্যা অপেক্ষাকৃত কম কেবল সেসব দেশ রপ্তানি বাণিজ্যে অংশগ্রহণ করে থাকে। এছাড়া চালের ওপর নির্ভরশীল নয় এমন দেশ, উৎপাদনের পরিমাণ কম হওয়া সত্ত্বেও তারা চালের রপ্তানি বাণিজ্য নিয়ন্ত্রণ করে থাকে। আলোচনা হতে বলা যায়, ধান চাষের অর্থনৈতিক গুরুত্ব বাণিজ্যিক আয় বা রপ্তানি আয়ে নয়; বরং আমদানি ব্যয় কমাতে সীমাবদ্ধ। যেমন- আমাদের দেশ। আর এ প্রেক্ষিতেই ধান চাষের যথেষ্ট অর্থনৈতিক গুরুত্ব রয়েছে।"
        }
      ]
    },
    {
      "number": "5",
      "uddipok": "সিলেটের বৈচিত্র্যপূর্ণ অঞ্চলে বসবাসকারী আসিফ তার মামার বাড়ি রাজশাহী অঞ্চলে বেড়াতে গেলেন। সেখানে গিয়ে তিনি দেখতে পেলেন উত্ত অঞ্চলে একটি অর্থকরী ফসলের উপর ভিত্তি করে সেখানে অনেকগুলো চিনিকল গড়ে উঠেছে।",
      "tag": "DRMC 24",
      "sub_questions": [
        {
          "label": "ক",
          "question": "",
          "explanation": "চীনের হুনান প্রদেশকে ধানের আধার বলা হয়।"
        },
        {
          "label": "খ",
          "question": "",
          "explanation": "প্রগাঢ় কৃষি আকারভিত্তিক কৃষির একটি গুরুত্বপূর্ণ ধরন। যে কৃষিব্যবস্থায় ভূমিকে সর্বাধিক উৎপাদনক্ষম করা হয় তাকে প্রগাঢ় কৃষি (Intensive agriculture) বলে। সাধারণত এ ধরনের কৃষিকাজ অধিক জনসংখ্যার উন্নয়নশীল বিশ্বে দেখা যায়।"
        },
        {
          "label": "গ",
          "question": "",
          "explanation": "আসিফ সিলেটে বসবাস করে। সেখানে উৎপাদিত অর্থকরী ফসলটি হলো চা। চা. চাষের অনুকূল অর্থনৈতিক ও সাংস্কৃতিক নিয়ামকের মধ্যে রয়েছে শ্রমিক, মূলধন, বাজার ও পরিবহন ব্যবস্থা। শ্রমিক: ভূমি কর্ষণ, চারা রোপা, চা গাছের পরিচর্যা, চা পাতা সংগ্রহ প্রভৃতি কাজের জন্য শ্রমিক প্রয়োজন। মূলধন: শ্রমিকের পারিশ্রমিক, সার ও কীটনাশক ক্রয়, বাজারজাতকরণ, পরিবহন খরচ, গুদামজাতকরণ প্রভৃতি কারণে চা চাষের জন্য মূলধনের প্রয়োজন। বাজার: অভ্যন্তরীণ ও আন্তর্জাতিক বাজারে চা এর ব্যাপক চাহিদা থাকার কারণে অর্থকরী ফসল হিসেবে চা এর চাষ করা হয়। পরিবহন ব্যবস্থা: চা চাষের জন্য সুলভ পরিবহন ব্যবস্থার প্রয়োজন।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত ১ম ফসলটি চা এবং ২য় ফসলটি আখ; যা হতে চিনি উৎপন্ন হয়। ফসল দুটি দেশের অর্থনীতিতে গুরুত্বপূর্ণ ভূমিকা পালন করছে। পূর্বে বাংলাদেশ বিশ্ব বাজারে প্রচুর চা রপ্তানি করত। দেশের চাহিদা বৃদ্ধি পাওয়ায় বর্তমানে রপ্তানির পরিমাণ কমে গেছে। ২০১১-১২ সালে বাংলাদেশ চা রপ্তানি করে মাত্র ৩ লক্ষ মার্কিন ডলার মূল্যের বৈদেশিক মুদ্রা অর্জন করে। অথচ ২০০৭-০৮ সালে ১৫ লক্ষ মার্কিন ডলার মূল্যের চা বিক্রি করে। ২০১৯-২০ সালে চা রপ্তানির পরিমাণ ৩০ লক্ষ মার্কিন ডলার। বাংলাদেশের এসব চা বাগানে প্রায় ৩ লক্ষ শ্রমিক কর্মরত আছে; যার ৭৫ ভাগই নারী। প্রতি বছর এদেশে চা এর চাহিদা প্রায় ৯০ মিলিয়ন কেজি। ২০২৩ সালে দেশটি ১০০ মিলিয়ন কেজি চা উৎপন্ন করে। ফলে চায়ের রপ্তানি বাণিজ্য আবার প্রাণ ফিরে পাচ্ছে। আখ হতে চিনি উৎপাদিত হয়। বাংলাদেশে এর চাহিদা বৃদ্ধি পাওয়ায় এর উৎপাদন আগের চেয়ে বেড়েছে। তবে বাংলাদেশ আখ উৎপাদন স্বয়ংসম্পূর্ণ নয়। আখ চাষের সম্প্রসারণ ও উন্নতির জন্য সরকারও বিশেষভাবে চেষ্টা করছেন। এদেশে গড়ে প্রতিবছর চিনি উৎপাদিত হয় প্রা ১.২৫ মেট্রিক টন। আর প্রতিবছর আরও এ পরিমাণ আমদানি করতে হয়। সুতরাং, উদ্দীপকে ইঙ্গিতকৃত উভয় ফসলদ্বয়ের অর্থনৈতিক গুরুত্ব অপরিসীম। তবে চা দেশের জন্য রপ্তানি আয় বৃদ্ধি করে এবং আখ আমদানি ব্যয় বাড়ায়।"
        }
      ]
    },
    {
      "number": "6",
      "uddipok": "দ্বাদশ শ্রেণির ভূগোল ক্লাসে শিক্ষক ছাত্রদের বললেন বাংলাদেশে বিভিন্ন শক্ত সম্পদ থাকলেও একটি শক্তি সম্পদে বেশি সমৃদ্ধ। ১৯৫৫ সালে সিলেট জেলায় সর্বপ্রথম উক্ত শক্তি সম্পদ আবিষ্কৃত হয়। তিনি আরো বললেন বাংলাদেশের শিল্পায়ন, তাপবিদ্যুৎ উৎপাদন, গৃহস্থালি ও বাণিজ্যিক কাজে উত্ত শক্তি সম্পদের ব্যবহার উল্লেখযোগ্য।",
      "tag": "DRMC 24",
      "sub_questions": [
        {
          "label": "ক",
          "question": "",
          "explanation": "বর্তমানে খনিজ তেল উৎপাদনে বিশ্বে প্রথম দেশ হলো যুক্তরাষ্ট্র।"
        },
        {
          "label": "খ",
          "question": "",
          "explanation": "সাধারণত ভূঅভ্যন্তরে বা খনিতে যে প্রাকৃতিক সম্পদ পাওয়া যায় তাকে খনিজ সম্পদ বলে। খনিজ সম্পদের বৈশিষ্ট্যগুলো হলো- ১. এটি ভূপৃষ্ঠের অভ্যন্তরে থাকে এবং মাটি খুঁড়ে এ সম্পদ আহরণ করা হয়। ২. বেশির ভাগ খনিজ সম্পদ একবার ব্যবহার করলেই শেষ হয়ে যায়। উদাহরণ- আকরিক লৌহ, গ্রাফাইট, কয়লা প্রভৃতি।"
        },
        {
          "label": "গ",
          "question": "",
          "explanation": "উদ্দীপকে নির্দেশিত শক্তি সম্পদটি হলো প্রাকৃতিক গ্যাস। বাংলাদেশের উল্লেখযোগ্য গ্যাসক্ষেত্রসমূহ হলো- ১. কৈলাসটিলা, ২. হরিপুর, ৩. ছাতক, ৪. বিয়ানীবাজার, ৫. মৌলভীবাজার, ৬. ফেঞ্চুগঞ্জ, ৭. রশিদপুর, ৮. বাখরাবাদ, ৯. কামতা, ১০. তিতাস, ১১. বেগমগঞ্জ, ১২. ফেনী, ১৩. সেমুতাং, ১৪. শাহবাজপুর, ১৫. সাঙ্গু, ১৬. কুতুবদিয়া। বাংলাদেশের কয়লাক্ষেত্রসমূহ- ১: রানীপুকুর, ২. বড়পুকুরিয়া, ৩. ফুলবাড়ি, ৪. দীঘিপাড়া, ৫. জামালগঞ্জ। নিচে উক্ত খনিজ দুটির অবস্থান মানচিত্রে দেখানো হলো-"
        },
        {
          "label": "ঘ",
          "question": "",
          "explanation": "উদ্দীপকে ইঙ্গিতকৃত খনিজটি হলো প্রাকৃতিক গ্যাস। প্রাকৃতিক গ্যাস শিল্পকারখানার কাঁচামাল হিসেবে ব্যবহৃত হয়। ফেঞ্চুগঞ্জের সার কারখানায় ও ছাতকের সিমেন্ট কারখানায় হরিপুরের প্রাকৃতিক গ্যাস ব্যবহৃত হয়। ঘোড়াশালের সার কারখানায়- তিতাস গ্যাস কাঁচামাল হিসেবে ব্যবহৃত হয়। কীটনাশক, ওষুধ, রাবার, প্লাস্টিক, কৃত্রিম তন্তু প্রভৃতি তৈরির জন্যও প্রাকৃতিক গ্যাস ব্যবহার করা হয়। কয়েকটি বিদ্যুৎ কেন্দ্রে ফার্নেস তেলের পরিবর্তে প্রাকৃতিক গ্যাস ব্যবহৃত হয়। যেমন- সিদ্ধিরগঞ্জ, আশুগঞ্জ, ঘোড়াশাল তাপবিদ্যুৎ কেন্দ্রে ব্রাহ্মণবাড়িয়ার তিতাস গ্যাস ব্যবহৃত হয়। এছাড়াও গৃহস্থালি, যানবাহন ও বাণিজ্যিক কাজে প্রাকৃতিক গ্যাস ব্যবহৃত হয়। উপরিউক্ত আলোচনা থেকে বলা যায়, শিল্পায়ন, তাপবিদ্যুৎ উৎপাদন, গৃহস্থালি ও বাণিজ্যিক কাজে প্রাকৃতিক গ্যাস যথেষ্ট অবদান রাখে। এজন্য বাংলাদেশের অর্থনৈতিক উন্নয়নে এর গুরুত্ব ও তাৎপর্য অপরিসীম।"
        }
      ]
    },
    {
      "number": "7",
      "uddipok": "জামালের ভাই মধ্যপ্রাচ্যে থাকেন। ভাইয়ের মাধ্যমে জামাল জানতে পারে সেখানে খনিজ সম্পদে সমৃদ্ধ এবং তরল সোনা নামে একটি খনিজ সম্পদ পাওয়া যায়।",
      "tag": "DRMC 24",
      "sub_questions": [
        {
          "label": "ক",
          "question": "",
          "explanation": "চীন পৃথিবীর সর্বাধিক কয়লা উৎপাদন করে।"
        },
        {
          "label": "খ",
          "question": "",
          "explanation": "যে প্রাকৃতিক সম্পদ তাপ তথা শক্তি উৎপাদনের কাজে ব্যবহৃত হয় তাকে শক্তি সম্পদ বলে। শক্তি সম্পদ সাধারণত খনিজ সম্পদ হয়ে থাকে। যেমন- প্রাকৃতিক গ্যাস, কয়লা, খনিজ তেল। আবার শিল্পের কাঁচামাল হিসেবেও এ সম্পদ ব্যবহার করা যায়। যেমন- সার শিল্পে প্রাকৃতিক গ্যাসের ব্যবহার। শক্তি সম্পদ বিদ্যুৎ উৎপাদনেও ব্যবহার করা যায়। যেমন- বড়পুকুরিয়া তাপবিদ্যুৎ কেন্দ্রে কয়লার ব্যবহার। এছাড়া অন্যান্য শক্তি সম্পদের মধ্যে উল্লেখযোগ্য হলো নবায়নযোগ্য শক্তি সম্পদ, যেমন- পানি, বায়ু ও সৌরশক্তি।"
        },
        {
          "label": "গ",
          "question": "",
          "explanation": "উদ্দীপকে ইঙ্গিতপূর্ণ খনিজ সম্পদটি খনিজ তেল। নিচে মধ্যপ্রাচ্যের মানচিত্র অঙ্কন করে খনিজ তেলের অবস্থান চিহ্নিত করা হলো-"
        },
        {
          "label": "ঘ",
          "question": "",
          "explanation": "নিম্নের অনুরূপঃ উদ্দীপকে ইঙ্গিতকৃত খনিজ সম্পদটি পেট্রোলিয়াম বা খনিজ তেল। পেট্রোলিয়াম একটি গুরুত্বপূর্ণ অর্থনৈতিক সম্পদ। মূলত পরিবহন ও শিল্পে জ্বালানি তথা শক্তির উৎস হিসেবে খনিজ তেলের ভূমিকা এটিকে বিশ্ব অর্থনীতিতে গুরুত্বপূর্ণ অবস্থানে অধিষ্ঠিত করেছে। বিশ্বে তেলসমৃদ্ধ দেশগুলো যথেষ্ট উন্নত; বিশেষ করে মধ্যপ্রাচ্য (যেমন- সৌদি আরব, কাতার)। এ অঞ্চলের খনিজ তেল বর্তমান বিশ্বের অর্থনৈতিক অঙ্গনে বিশেষ গুরুত্বপূর্ণ ভূমিকা পালন করছে। খনি হতে উত্তোলিত অপরিশোধিত তেল রপ্তানিতে শীর্ষ দেশগুলোর মধ্যে উল্লেখযোগ্য হলো- সৌদি আরব, কুয়েত, বাহরাইন, কাতার, নরওয়ে, রাশিয়া, ভেনিজুয়েলা, ইরাক, আলজেরিয়া, লিবিয়া, ইন্দোনেশিয়া প্রভৃতি দেশ। এছাড়া আমদানিতে মার্কিন যুক্তরাষ্ট্র, যুক্তরাজ্য, কলম্বিয়া, পেরু, জার্মানি, ফ্রান্স, ইতালি, ভারত, জাপান বিশেষ উল্লেখযোগ্য। এর মধ্যে রপ্তানিতে সৌদি আরব প্রথম, রাশিয়া দ্বিতীয়, নরওয়ে তৃতীয় এবং আমদানিতে যুক্তরাষ্ট্র প্রথম, জাপান দ্বিতীয় এবং চীন তৃতীয় অবস্থানে রয়েছে। অর্থাৎ পৃথিবীর শিল্পোন্নত দেশগুলো খনিজ তেল আমদানি করে। বস্তুত, শিল্পের উন্নয়ন ও বিকাশে জ্বালানি হিসেবে পেট্রোলিয়ামের বিকল্প নেই। মূলত খনিজ তেলের বাণিজ্য মধ্যপ্রাচ্য কেন্দ্রীক হওয়ায় খনিজটি মধ্যপ্রাচ্যে 'তরল সোনা' নামে পরিচিত। সুতরাং দেখা যাচ্ছে, বিশ্ব অর্থনীতিতে ও আন্তর্জাতিক বাণিজ্যে খনিজ তেল অত্যন্ত গুরুত্বপূর্ণ।"
        }
      ]
    },
    {
      "number": "8",
      "uddipok": "রহমান স্যার ভূগোল ক্লাসে ছাত্রদের শিল্প নিয়ে আলোচনা করছিলেন। তিনি ছাত্রদের বাংলাদেশের চিনি, সিমেন্ট ও সার শিল্প সম্পর্কে বিভিন্ন তথ্য দেন। তিনি আরো বললেন বর্তমানে বাংলাদেশে এমন একটি শিল্প রয়েছে যেখানে শতকরা ৮০ ভাগ শ্রমিকই হলো নারী। মোট কথা বাংলাদেশের অর্থনীতির প্রধান এ খাতে নারী শ্রমিকের অবদান অপরিসীম।",
      "tag": "DRMC 24",
      "sub_questions": [
        {
          "label": "ক",
          "question": "",
          "explanation": "বাংলাদেশে বর্তমানে ৮টি সার কারখানা রয়েছে।"
        },
        {
          "label": "খ",
          "question": "শিল্প বলতে কী বোঝায়?",
          "explanation": "সাধারণভাবে বলা যায়, যে প্রক্রিয়ার মাধ্যমে মানুষ প্রাকৃতিক সম্পদকে অধিকতর ব্যবহার উপযোগী করে তোলে সেই প্রক্রিয়াকেই শিল্প বলে। অন্যভাবে বলা যায় যে, প্রাথমিক পণ্যকে ব্যবহার করে উহার অধিকতর উপযোগ সৃষ্টির প্রক্রিয়াই হচ্ছে শিল্প। তবে এর সাথে পরিসেবামূলক সকল প্রকার অর্থনৈতিক কর্মকাণ্ডও জড়িত। যেমন- সুতা থেকে বস্ত্র তৈরি।"
        },
        {
          "label": "গ",
          "question": "",
          "explanation": "উদ্দীপকে উল্লিখিত চিনি শিল্পের অবস্থান নিচে বাংলাদেশের মানচিত্রে দেখানো হলো হলো-"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত তৈরি পোশাক শিল্পে নারী কর্মীদের অবদান নিচে আলোচনা করা হলো- বৈদেশিক মুদ্রা অর্জন: তৈরি পোশাক হচ্ছে বিশ্ব বাজারের সর্বাধিক চাহিদা সম্পন্ন পণ্য। নারী কর্মীরা যে পোশাক তৈরি করছে তা রপ্তানি করে প্রচুর বৈদেশিক মুদ্রা (২০২২-২৩ অর্থবছরে আয় ৪৮.০৯ বিলিয়ন মার্কিন ডলার) অর্জন করা সম্ভব হচ্ছে। রপ্তানি সম্প্রসারণ: নারী কর্মীদের অবদানের ফলে প্রচুর পরিমাণে পোশাক বিশ্বের বিভিন্ন দেশে রপ্তানি করা সম্ভব হচ্ছে এবং তা দিন দিন সম্প্রসারিত হচ্ছে। যুক্তরাষ্ট্র, যুক্তরাজ্যসহ মধ্যপ্রাচ্যের দেশগুলোতে বাজার সম্প্রসারিত হয়েছে। দীর্ঘ সময় শ্রম: বাংলাদেশের পোশাক শিল্পের নারী কর্মীরা দীর্ঘ সময় অক্লান্ত পরিশ্রম করেন। মাঝে মাঝে প্রয়োজনে নির্ধারিত সময়ের অতিরিক্ত (ওভার টাইম) কাজও তারা করেন। মানসম্পন্ন পোশাক তৈরি: নারী কর্মীরা তাদের নিপুণ হাতের ছোঁয়ায়, দক্ষতার সাথে, যত্ন নিয়ে পোশাক তৈরি করছে। ফলে আন্তর্জাতিক বাজারে মানসম্পন্ন পোশাক সরবরাহ করা সম্ভব হচ্ছে। সস্তা শ্রম: বাংলাদেশের নারী কর্মীরা খুব কম মজুরিতে অধিক শ্রম দিয়ে পোশাক তৈরির কাজ করছে। সহজে শ্রম প্রাপ্তি: পুরুষের তুলনায় নারী কর্মী সহজে পাওয়া যায়। দক্ষ শ্রমিকের পাশাপাশি আধাদক্ষ ও অদক্ষ নারী শ্রমিক প্রাপ্তির ফলে এ শিল্পের বিকাশ দ্রুত থেকে দ্রুততর হচ্ছে। পরিশেষে বলা যায়, তৈরি পোশাক শিল্প বাংলাদেশের প্রাণ। তাই এই শিল্পে নিয়োজিত নারী শ্রমিকদের মজুরি বৃদ্ধি করাসহ প্রয়োজনীয় সুবিধাদি প্রদান করা উচিত।"
        }
      ]
    }
  ]
}