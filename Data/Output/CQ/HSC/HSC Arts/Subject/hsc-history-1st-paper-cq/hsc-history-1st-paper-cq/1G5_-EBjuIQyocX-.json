{
  "title": "ঢাকা, দিনাজপুর, কুমিল্লা বোর্ড ২০২৫",
  "subtitle": "ইতিহাস (11)",
  "questions": [
    {
      "number": "1",
      "uddipok": "উইলিয়াম জেমস একজন দুঃসাহসী নাবিক ছিলেন। তিনি এক নতুন জলপথ আবিষ্কার করেন। আবিষ্কৃত জলপথটি ক ও খ উপমহাদেশের মধ্যে বাণিজ্যিক যোগাযোগের ক্ষেত্রে নবযুগের সূচনা করে। এ পথ ধরেই পরবর্তীতে অন্যান্য জাতি খ দেশটিতে আসে এবং ব্যবসা বাণিজ্যের ক্ষেত্রে ব্যাপক প্রসার ঘটে।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "",
          "explanation": "রবার্ট ক্লাইভ দ্বৈতশাসন ব্যবস্থা প্রবর্তন করেন।"
        },
        {
          "label": "খ",
          "question": "অন্ধকূপ হত্যা সম্পর্কে টীকা লেখো।",
          "explanation": "ইংরেজ ইস্ট ইন্ডিয়া কোম্পানির কর্মকর্তা জন জেফানিয়াহ হলওয়েল কর্তৃক প্রচারিত মিথ্যা কাহিনি 'অন্ধকূপ হত্যা' নামে পরিচিত।' হলওয়েল নবাব সিরাজ-উদ-দৌলার সৈন্যদের হাতে বন্দি হয়েছিলেন। তিনি মুক্তি পাওয়ার পর প্রচারণা চালান যে, নবাবের আদেশে ১৪৬ জন ইংরেজ বন্দিকে ১৮ ফুট দৈর্ঘ্য ও ১৪.১০ ফুট প্রস্থবিশিষ্ট ছোট একটি কক্ষে রাখা হয়েছিল। জুন মাসের প্রচন্ড গরমে এদের মধ্যে ১২৩ জন শ্বাসরুদ্ধ হয়ে মারা যায়। বাকি ২৩ জন কোনোরকমে বেঁচে ছিল। পরবর্তীতে এ কাহিনি অতিরঞ্জিত বলে প্রমাণিত হয়।"
        },
        {
          "label": "গ",
          "question": "উইলিয়াম জেমস এর সাথে তোমার পাঠ্যবইয়ের কোন ব্যক্তির কর্মের সাদৃশ্য রয়েছে? বিবরণ দাও।",
          "explanation": "উদ্দীপকের উইলিয়াম জেমসের সাথে আমার পাঠ্যবইয়ের পর্তুগিজ নাবিক ভাস্কো-দা-গামার কর্মের সাদৃশ্য রয়েছে। ইউরোপীয় নাবিকদের মধ্যে বিশেষভাবে উল্লেখযোগ্য পর্তুগিজ নাবিক ও অভিযাত্রী ভাস্কো-দা-গামা অত্যন্ত দুঃসাহসী ছিলেন। ইউরোপীয়দের মধ্যে তিনিই প্রথম সমুদ্রপথে ভারতবর্ষে আসেন। দীর্ঘ সমুদ্রযাত্রার পর তিনি ১৪৯৮ সালের ২০ মে ভারতের দক্ষিণ-পশ্চিম উপকূলের কালিকট বন্দরে পৌঁছাতে সক্ষম হন। তার ভারতে আগমন বহির্বিশ্বের সাথে এ অঞ্চলের ব্যবসা-বাণিজ্য এবং যোগাযোগের ক্ষেত্রে নবযুগের সূচনা করে। উদ্দীপকেও অনুরূপ প্রতিচ্ছবি লক্ষণীয়। উদ্দীপকে দেখা যায়, দুঃসাহসী নাবিক উইলিয়াম জেমস এক নতুন জলপথ আবিষ্কার করেন। আবিষ্কৃত জলপথটি ক ও খ উপমহাদেশের মধ্যে বাণিজ্যিক যোগাযোগের ক্ষেত্রে নবযুগের সূচনা করে। এ পথ ধরেই পরবর্তীতে অন্যান্য জাতি খ দেশটিতে আসে এবং ব্যবসা-বাণিজ্যের ক্ষেত্রে ব্যাপক প্রসার ঘটে। ঠিক একইভাবে পর্তুগিজ নাবিক ভাস্কো-দা-গামা ইউরোপ থেকে ভারতীয় উপমহাদেশে আসার জলপথ আবিষ্কার করেন। প্রাচীনকাল থেকে ইউরোপের সাথে ভারতের স্থলপথে যোগাযোগ ছিল। কিন্তু ইউরোপ থেকে স্থলপথে মধ্য এশিয়া হয়ে ভারতবর্ষে বাণিজ্য করা ছিল ব্যয়বহুল এবং ঝুঁকিপূর্ণ। এ কারণে ইউরোপীয়দের জন্য ভারতে আসার জলপথ আবিষ্কার অপরিহার্য হয়ে ওঠে। এ জলপথ আবিষ্কারে প্রথম সফল হন পর্তুগিজ নাবিক ভাস্কো-দা-গামা। ভারতে আসার নতুন জলপথ আবিষ্কার হওয়ায় ইউরোপের সঙ্গে এ অঞ্চলের প্রত্যক্ষ বাণিজ্যিক যোগাযোগ স্থাপিত হয়। পর্তুগিজদের অনুসরণ করে অন্যান্য ইউরোপীয় বণিকগণ ভারতবর্ষে আসে। আর এই আবিষ্কার ভারতের ইতিহাসের গতিধারায় বিরাট পরিবর্তন আনে। তাই বলা যায়, উদ্দীপকের উইলিয়াম জেমসের সাথে পর্তুগিজ নাবিক ভাস্কো-দা-গামার মিল রয়েছে।"
        },
        {
          "label": "ঘ",
          "question": "উদ্দীপকে উল্লিখিত বিভিন্ন জাতির আগমনের ফলে খ দেশের স্বাধীনতা ক্রমান্বয়ে বিপন্ন হয়-পাঠ্যবইয়ের আলোকে বিশ্লেষণ করো।",
          "explanation": "উদ্দীপকে উল্লিখিত বিভিন্ন জাতিসমূহ তথা ইউরোপীয় জাতিসমূহের আগমনের ফলে ভারতের স্বাধীনতা ক্রমান্বয়ে বিপন্ন হয়- উক্তিটি যথার্থ। ভাস্কো-দা-গামার ভারতে আসার জলপথ আবিষ্কারের পর থেকেই পর্তুগিজরা ভারতে আসতে শুরু করে। বাণিজ্য করতে এসে পর্তুগিজরা ক্রমে সাম্রাজ্য বিস্তারের স্বপ্ন দেখে। ভাস্কো-দা-গামা পরবর্তী পর্তুগিজ বণিক আলভারেজ ক্যাব্রাল কালিকটে থাকা আরব বণিক ও নাবিকদের ওপর হত্যাযজ্ঞ চালিয়ে তাদের সেখান থেকে বিতাড়িত করেন। ১৫০৯ সালে আল বুকার্ক ভারতবর্ষে পর্তুগিজ রাজার প্রতিনিধি হয়ে এসে পশ্চিম উপকূলের চৌল, বোম্বাই, সালসেটি, কোচিন, গোয়া, দিউ এসব স্থানে কুঠি স্থাপন করেন। তাছাড়া তারা তৎকালীন পূর্ব ভারতের চট্টগ্রাম, সাতগাঁও ও উড়িষ্যায় বসতি স্থাপন করেন। তবে একপর্যায়ে পর্তুগিজদের কার্যকলাপে ক্ষুব্ধ হয়ে সম্রাট শাহজাহান হুগলি থেকে তাদের বিতাড়িত করেন। পর্তুগিজদের বিদায়ের পর ভারতবর্ষে আধিপত্য বিস্তারকে কেন্দ্র করে ফরাসি, ডাচ ও ইংরেজদের মধ্যে প্রতিযোগিতা শুরু হয়। কিন্তু কৌশল ও সামরিক শক্তিতে কেউ ইংরেজদের সঙ্গে প্রতিযোগিতায় টিকতে পারেনি। তারা একে একে ভারতবর্ষ ত্যাগে বাধ্য হয়েছিল। ১৬০০ সালে গঠিত ইংরেজ ইস্ট ইন্ডিয়া কোম্পানির বণিকরা মুঘল সম্রাট জাহাঙ্গীরের কাছ থেকে ভারতের পশ্চিম উপকূলীয় বন্দর মুরাটে বাণিজ্য কুঠি স্থাপনের অনুমতি আদায় করে। এ কোম্পানি ক্রমে পূর্ব ভারতের হরিহরপুর, বালাসোর, পাটনা এবং কাশিমবাজারে বাণিজ্য কুঠি স্থাপন করে। ইংরেজরা প্রথমে বাণিজ্যকে কেন্দ্র করে ভারতে এলেও এক পর্যায়ে উচ্চাভিলাষী হয়ে রাজনৈতিক ক্ষমতা অর্জনে সচেষ্ট হয়। স্থানীয় শাসকদের অন্তর্কোন্দল ও সামরিক দুর্বলতার সুযোগ নিয়ে তারা নিজেদের শক্তি বৃদ্ধি করে এবং এক সময় ভারতে দখলদারিত্ব প্রতিষ্ঠা করে।- পরিশেষে বলা যায়, ইউরোপীয় জাতিসমূহের ভারতে আগমনের পর তাদের মধ্যকার আধিপত্য বিস্তারের লড়াই ও অন্তর্কোন্দল ক্রমান্বয়ে ভারতের স্বাধীনতা বিপন্ন করে। এমনকি এক পর্যায়ে ইংরেজদের ক্ষমতা দখলের মাধ্যমে এক সময় ভারতের স্বাধীনতা ভূলুষ্ঠিত হয়।"
        }
      ]
    },
    {
      "number": "2",
      "uddipok": "প্রিন্স ফিলিপ অল্প বয়সে উত্তরাধিকারসূত্রে একটি রাজ্যের সিংহাসন লাভ করেন। কিন্তু তাঁর ঘনিষ্ঠজনেরা এমন শাসকের মনোনয়নে সন্তুষ্ট হননি। তারা বহিঃশত্রুর সাথে ষড়যন্ত্র করে শাসক ফিলিপকে ক্ষমতাচ্যুত ও হত্যা করেন। অদূরদর্শিতা ও বিচক্ষণতার অভাবে তাঁকে করুণ পরিণতি ভোগ করতে হয়।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "ভাস্কো-দা-গামা কত খ্রিষ্টাব্দে ভারতবর্ষে আসেন?",
          "explanation": "১৪৯৮ খ্রিষ্টাব্দে ভাস্কো-দা-গামা ভারতবর্ষে আসেন।"
        },
        {
          "label": "খ",
          "question": "ছিয়াত্তরের মন্বন্তর কী?",
          "explanation": "কোম্পানির শাসনামলে রবার্ট ক্লাইভ প্রবর্তিত দ্বৈতশাসন ব্যবস্থা এবং প্রাকৃতিক দুর্যোগের কারণে বাংলায় মন্বন্তর দেখা দেয়। দ্বৈতশাসন ব্যবস্থায় রাজস্ব আদায়ের ক্ষমতা কোম্পানির হাতে থাকায় তারা অন্যায়ভাবে বাংলার জনগণের ওপর অধিক খাজনা আরোপ করে। এছাড়া সব দিক দিয়ে প্রজাদের ওপর অত্যাচার চালানো হয়। এ শাসনব্যবস্থার কারণে জনগণের দুর্দশা চরমে পৌঁছায়। অর্থাৎ বাংলার জনসাধারণের অর্থনৈতিক অবস্থা ক্রমেই শোচনীয় হয়ে পড়ে। এছাড়া পর পর দু'বছর অনাবৃষ্টি ও খরার কারণে ফসল নষ্ট হয়ে গেলে দেশে দারুণ খাদ্যাভাব দেখা দেয়। ফলে ১১৭৬ বঙ্গাব্দ অর্থাৎ ১৭৭০ সালে বাংলায় এক ভয়াবহ দুর্ভিক্ষ দেখা দেয়, যা 'ছিয়াত্তরের মন্বন্তর' নামে পরিচিত।"
        },
        {
          "label": "গ",
          "question": "",
          "explanation": "উদ্দীপকের প্রিন্স ফিলিপের সাথে নবাব সিরাজ-উদ-দৌলার সাদৃশ্য রয়েছে। মধ্যযুগের বাংলার ইতিহাসে নবাব সিরাজ-উদ-দৌলা বিশেষভাবে উল্লেখযোগ্য। তিনি ছিলেন বাংলার শেষ স্বাধীন নবাব। আলীবর্দী খানের মৃত্যুর পর মাত্র ২৩ বছর বয়সে তিনি সিংহাসনে আরোহণ করেন। কিন্তু ঘনিষ্ঠ আত্মীয়স্বজন ও রাজদরবারের সভাসদরা তার বিরুদ্ধে প্রাসাদ ষড়যন্ত্র শুরু করে এবং নবাবকে ক্ষমতাচ্যুত করতে ইংরেজদের সাথে হাত মেলান। অবশেষে ১৭৫৭ সালের পলাশীর যুদ্ধে ইংরেজদের কাছে তিনি পরাজিত ও নিহত হন। উদ্দীপকে বর্ণিত শাসকেরও অনুরূপ পরিণতি লক্ষণীয়। উদ্দীপকে দেখা যায়, প্রিন্স ফিলিপ অল্প বয়সে উত্তরাধিকার সূত্রে একটি রাজ্যের সিংহাসন লাভ করেন। কিন্তু তাঁর ঘনিষ্ঠরা এমন শাসক মনোনয়নে সন্তুষ্ট হননি। তারা বহিঃশত্রুর সাথে ষড়যন্ত্র করে শাসক ফিলিপকে ক্ষমতাচ্যুত ও হত্যা করেন। নবাব সিরাজ-উদ-দৌলাও নির্মম পরিণতির শিকার হন। নবাব সিরাজ-উদ-দৌলা ১৭৫৬ সালে নবাব আলীবর্দী খানের মৃত্যুর পর অল্প বয়সে সিংহাসনে বসেন। কিন্তু নবাবের দুই খালা মায়মুনা এবং ঘসেটি বেগম এতে অসন্তুষ্ট হন। ঘসেটি বেগম পুর্ণিয়ার শাসনকর্তা শওকত জংকে সিংহাসনে বসিয়ে প্রকৃত ক্ষমতা কুক্ষিগত করতে চেয়েছিলেন। এজন্য তিনি সেনাপতি মীর জাফরের সাথে প্রাসাদ ষড়যন্ত্র শুরু করেন। এমনকি নবাষকে ক্ষমতাচ্যুত করার লক্ষ্যে ইংরেজদের সাথে হাত মেলান। স্বাধীনচেতা নবাবকে সরিয়ে দিতে চতুর ইংরেজরা পরিস্থিতির পূর্ণ সুযোগ গ্রহণ করে ১৭৫৭ সালে নবাবের সাথে পলাশীর যুদ্ধে অবতীর্ণ হয়। যুদ্ধে সেনাপতি মীরজাফর বিশ্বাসঘাতকতা করলে নবাব সিরাজ-উদ-দৌলা পরাজিত ও পরবর্তীতে নিহত হন। সুতরাং বলা যায়, উদ্দীপকে বর্ণিত প্রিন্স ফিলিপ ও নবাব সিরাজ-উদ-দৌলা একে অপরের প্রতিচ্ছবি।"
        },
        {
          "label": "ঘ",
          "question": "",
          "explanation": "না, আমি মনে করি, শুধু বিচক্ষণতার অভাবই নবাব সিরাজ-উদ-দৌলার পরাজয়ের কারণ নয়; বরং তার পরাজয়ের পেছনে নানাবিধ কারণ বিদ্যমান। - নবাব সিরাজ-উদ-দৌলার পরাজয়ের প্রধান কারণ ছিল নবাবের সেনাপতি মীরজাফর ও তার সহযোগীদের যুদ্ধক্ষেত্রে অসহযোগিতা ও বিশ্বাসঘাতকতা। নবাবের সেনাপতি থেকে সভাসদ অধিকাংশই দেশের স্বার্থ বিসর্জন এবং ব্যক্তিস্বার্থকে প্রাধান্য দিয়ে পলাশীর যুদ্ধে নিষ্ক্রিয় ছিল। এরূপ বিশ্বাসঘাতকতার জন্যই ইংরেজদের কাছে নবাব পরাজয় বরণ করে। এছাড়া পতনের জন্য তিনি নিজেও অনেকটা দায়ী ছিলেন। তরুণ নবাব সিরাজ-উদ-দৌলার রাজনৈতিক অদূরদর্শিতা এবং রাজনৈতিক বিচক্ষণতার অভাব তার পতনের অন্যতম কারণ। মাতামহের অত্যধিক স্নেহ প্রাচুর্যের মধ্যে লালিত-পালিত হওয়ায় তার চরিত্রে দৃঢ়তা ও কঠোরতার অভাব ছিল। তাই বারবার বিশ্বাসঘাতক এবং ষড়যন্ত্রকারীদের গোপন ষড়যন্ত্রের সংবাদ জানা সত্ত্বেও তাদের শাস্তি না দিয়ে ক্ষমা প্রদর্শন করে তিনি মারাত্মক ভুল করেন। দেশদ্রোহীদের ক্ষমা প্রদর্শনের মতো দুর্বলতা পরোক্ষভাবে তার পতনকে সুনিশ্চিত করে। সমরনীতির পরিপক্কতার অভাবে তিনি যুদ্ধক্ষেত্রে সুনিশ্চিত বিজয়কে উপেক্ষা করে যুদ্ধবিরতি ঘোষণা করেন, যা তার পতন ত্বরান্বিত করে। এছাড়া সূক্ষ্ম কূটনীতি ও রণকৌশলে রবার্ট ক্লাইভ নিঃসন্দেহে নবাবের তুলনায় উন্নত ছিলেন। মাদ্রাজের ইস্ট ইন্ডিয়া কোম্পানির সামান্য কর্মচারী থেকে স্বীয় সাহস, উচ্চাকাঙ্ক্ষা, অসাধারণ কর্মদক্ষতা, প্রদর্শন করেই ক্লাইভ উচ্চপদ লাভ করেছিলেন। পরিস্থিতি পর্যবেক্ষণ করে ব্যবস্থা নেওয়ার ক্ষেত্রে রবার্ট ক্লাইভ ছিলেন খুবই পারদর্শী। ফলে তার কূটকৌশলের কাছে তরুণ নবাব পরাজিত হন। উপরের আলোচনায় প্রতীয়মান হয় যে, বিচক্ষণতা এবং অদূরদর্শিতার পাশাপাশি বিশ্বাসঘাতকতা, গোপন ষড়যন্ত্র, সমরকুশলতার অভাব এবং রবার্ট ক্লাইভের সূক্ষ্ম কূটনীতি প্রভৃতি নবাব সিরাজ-উদ-দৌলার পতনে ভূমিকা রেখেছিল।"
        }
      ]
    },
    {
      "number": "3",
      "uddipok": "রহমান সাহেব ছিলেন ভারতীয় মুসলিম সমাজের অগ্রদূত। তিনি একাধারে শিক্ষাবিদ, চিন্তাবিদ, ধার্মিক, দেশপ্রেমিক ছিলেন। তিনি শিক্ষার উন্নয়নে বিভিন্ন পদক্ষেপ গ্রহণ করেন। মুসলমানদের পাশ্চাত্য শিক্ষায় শিক্ষিত করার লক্ষ্যে একটি সামাজিক-সাংস্কৃতিক আন্দোলনের সূত্রপাত করে তিনি ইতিহাসে বিখ্যাত হয়ে আছেন।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "",
          "explanation": "১৯০৬ খ্রিষ্টাব্দে মুসলিম লীগ গঠিত হয়।"
        },
        {
          "label": "খ",
          "question": "",
          "explanation": "ভারতীয় জনগণ প্রাদেশিক স্বায়ত্তশাসন পদ্ধতির বিরোধিতা করায় স্যার জন সাইমনের নেতৃত্বে ১৯২৭ সালের নভেম্বর মাসে ৮ সদস্যবিশিষ্ট যে কমিশন গঠন করা হয়েছিল, তা ইতিহাসে 'সাইমন কমিশন' নামে খ্যাত। ১৯১৯ সালের ভারত শাসন আইনের কার্যকারিতা অনুসন্ধান এবং শাসনতান্ত্রিক সুবিধা দেওয়া না দেওয়ার সম্ভাব্যতা যাচাই করার ভার সাইমন কমিশনের ওপর ন্যস্ত করা হয়। ১৯৩০ সালে দু'খণ্ডে এই কমিশন রিপোর্ট পেশ করে। এ কমিশনে কোনো ভারতীয় সদস্য না থাকায় এবং এর প্রস্তাবগুলো ভারতবাসীকে সন্তুষ্ট না করায় কংগ্রেস এর বিরুদ্ধে আইন অমান্য আন্দোলন শুরু করে।"
        },
        {
          "label": "গ",
          "question": "উদ্দীপকের সাথে তোমার, পাঠ্যবইয়ের কোন মুসলিম মনীষীর কর্মকাণ্ডের সাদৃশ্য রয়েছে? ব্যাখ্যা করো।",
          "explanation": "উদ্দীপকের সাথে আমার পাঠ্যবইয়ে আলোচিত স্যার সৈয়দ আহমদ খানের কর্মকান্ডের মিল রয়েছে। স্যার সৈয়দ আহমদ খান একজন মুসলিম সমাজ সংস্কারক ও চিন্তাবিদ। তিনি ব্রিটিশ শাসিত ভারতে পশ্চাদপদ মুসলমানদের উদ্ধার করার ক্ষেত্রে গুরুত্বপূর্ণ ভূমিকা পালন করেন। মুসলমানদের পাশ্চাত্য শিক্ষায় শিক্ষিত করার লক্ষ্যে তিনি অ্যাংলো ওরিয়েন্টাল কলেজ প্রতিষ্ঠাসহ আরও নানাবিধ উদ্যোগ গ্রহণ করেন। এছাড়া তিনি আলীগড় নামক সামাজিক-সাংস্কৃতিক আন্দোলনের সূচনা করেছিলেন। উদ্দীপকে দেখা যায়, রহমান সাহেব ছিলেন ভারতীয় মুসলিম সমাজের অগ্রদূত। তিনি শিক্ষার উন্নয়নে বিভিন্ন পদক্ষেপ গ্রহণ করেন। তিনি মুসলমানদের পাশ্চাত্য শিক্ষায় শিক্ষিত করার লক্ষ্যে একটি সামাজিক-সাংস্কৃতিক আন্দোলনের সূত্রপাত করে ইতিহাসে বিখ্যাত হয়ে আছেন। একইভাবে স্যার সৈয়দ আহমদ খান ভারতীয় মুসলিম সমাজের পথপ্রদর্শক। তিনি মুসলমান সম্প্রদায়ের কল্যাণ কামনা করতেন। সে সময়কার মুসলমান সম্প্রদায়ের শোচনীয় দুরবস্থা তাকে অত্যন্ত ব্যথিত করেছিল। মুসলমানদের ধর্মীয় গোঁড়ামি ও পাশ্চাত্য শিক্ষার প্রতি ঘৃণা মুসলমানদের দুর্দশার অন্যতম কারণ উপলব্ধি করে তিনি মুসলমানদের পাশ্চাত্য শিক্ষা গ্রহণে গুরুত্বারোপ করেন। মুসলমানদের পাশ্চাত্য শিক্ষার ভীতি দূর করার জন্য 'তাহজিবুল আখলাক' পত্রিকা এবং 'ভারতীয় মুসলমানদের শিক্ষা উন্নয়ন সমিতি' নামে একটি সংস্থা, গঠন করেন। এর পাশাপাশি মুসলমান সম্প্রদায়ের মধ্যে সামাজিক, সাংস্কৃতিক, রাজনৈতিক সকল ক্ষেত্রে প্রগতিশীল ভাবধারা প্রসারের লক্ষ্যে আলীগড় আন্দোলনের-সূচনা করেন, যা মুসলমান সম্প্রদায়ের মধ্যে নবজাগরণের সূত্রপাত ঘটায়। তাই বলা যায়, উদ্দীপকে বর্ণিত ব্যক্তির কর্মকান্ডের সাথে স্যার সৈয়দ আহমদ খানের কর্মকান্ডের মিল রয়েছে।"
        },
        {
          "label": "ঘ",
          "question": "উক্ত মুসলিম মনীষীর কর্মকান্ড পাঠ্যপুস্তকের আলোকে বিশ্লেষণ করো।",
          "explanation": "উক্ত মুসলিম মনীষী অর্থাৎ স্যার সৈয়দ আহমদ খানের কর্মকাণ্ড ভারতীয় মুসলমানদের চেতনা বিকাশে গুরুত্বপূর্ণ ভূমিকা পালন করে। ব্রিটিশ শাসিত ভারতে যেসব মনীষী ও সমাজ সংস্কারক মুসলমানদের অজ্ঞতা, সামাজিক শোষণ ও রাজনৈতিক বঞ্চনা দূর করার ক্ষেত্রে অগ্রণী ভূমিকা পালন করেন স্যার সৈয়দ আহমদ খান তাদের মধ্যে অন্যতম। মুসলমানদের সার্বিক মঙ্গল সাধন ও চেতনা বিকাশে স্যার সৈয়দ আহমদ খান নানাবিধ কার্যক্রম গ্রহণ করেন। এ কার্যক্রমসমূহ ভারতীয় মুসলমানদের অন্ধকার থেকে আলোর পথে নিয়ে আসে। শিক্ষাক্ষেত্রে স্যার সৈয়দ আহমদ খানের প্রচেষ্টা ছিল মুসলিম সমাজকে 'আধুনিক শিক্ষায় শিক্ষিত করা এবং ধর্মীয় গোঁড়ামি দূর করে উন্নতির পথে নিয়ে যাওয়া। এ কারণেই তিনি আলীগড় আন্দোলনের সূচনা করেন। এ আন্দোলন মুসলমানদের মধ্যে রাজনৈতিক চেতনার বিকাশ ঘটায় এবং ইংরেজদের সাথে সহযোগিতার ক্ষেত্র উন্মুক্ত করে। ইংরেজি ও পাশ্চাত্য শিক্ষা গ্রহণ করে মুসলমানরা চাকরির সুযোগ পায়। এছাড়া ১৮৬৪ সালে স্যার সৈয়দ আহমদ খান ইতিহাস, বিজ্ঞান ও সাহিত্যের শ্রেষ্ঠ গ্রন্থাবলি অনুবাদের জন্য একটি অনুবাদ সমিতি গঠন করেন। সংগঠনটি মুসলমানদের মধ্যে আধুনিক পাশ্চাত্য শিক্ষা ও জ্ঞান-বিজ্ঞান প্রচারের প্রধান কেন্দ্র ছিল। এছাড়া ১৮৭০ সালে 'তাহজিবুল আখলাক' পত্রিকা, ১৮৭৫ সালে 'মোহামেডান অ্যাংলো ওরিয়েন্টাল স্কুল', ১৮৭৭ সালে আলীগড় কলেজ এবং ১৮৮৬ সালে 'অল ইন্ডিয়া মোহামেডান এডুকেশনাল কনফারেন্স' প্রভৃতি প্রতিষ্ঠার মাধ্যমে তিনি মুসলিম সমাজের মধ্যে আধুনিক শিক্ষা বিস্তার, উদারনৈতিক মনোভাবের চর্চা ও কুসংস্কার দূর করায় অগ্রণী ভূমিকা পালন করেন। উপরের আলোচনা শেষে বলা যায়, ভারতীয় মুসলমানদের চেতনা বিকাশে উদ্দীপকের মনীষীর সাথে সাদৃশ্যপূর্ণ তৎকালীন ভারতীয় মুসলমান সমাজের পথপ্রদর্শক স্যার সৈয়দ আহমদ খানের প্রতিষ্ঠিত প্রতিষ্ঠান এবং কার্যক্রমসমূহের অবদান অসামান্য।"
        }
      ]
    },
    {
      "number": "4",
      "uddipok": "ফুলপুর বাংলাদেশের অন্যতম একটি বড় উপজেলা। প্রশাসনিক কারণে এ বৃহৎ উপজেলাকে ভেঙে ১০টি ইউনিয়ন নিয়ে ফুলপুর, বাকী ৯টি ইউনিয়ন নিয়ে তারাকান্দা উপজেলা গঠিত হয়। ফলে উক্ত অঞ্চলের অর্থনৈতিক, সামাজিক ও রাজনৈতিক ক্ষেত্রে ব্যাপক উন্নয়নের সুযোগ ঘটে।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "ভারতীয় জাতীয় কংগ্রেস এর প্রতিষ্ঠাতা সভাপতি কে ছিলেন?",
          "explanation": "ভারতীয় জাতীয় কংগ্রেস-এর প্রতিষ্ঠাতা সভাপতি ছিলেন বাঙালি ব্যারিস্টার উমেশচন্দ্র ব্যানার্জি।"
        },
        {
          "label": "খ",
          "question": "মুসলিম লীগ গঠনের উদ্দেশ্য কী ছিল?",
          "explanation": "মুসলমানদের দাবি-দাওয়া আদায়ের জন্য ১৯০৬ সালে মুসলিম লীগ গঠন করা হয়। প্রাথমিকভাবে মুসলিম লীগ গঠনের কিছু উদ্দেশ্য ছিল। যেমন- ভারতের মুসলমানদের মধ্যে ব্রিটিশ সরকারের প্রতি সহযোগিতা ও আনুগত্যের মনোভাব বজায় রাখা, মুসলমানদের রাজনৈতিক অধিকার ও স্বার্থ সংরক্ষণ করা এবং তাদের আশা-আকাঙ্ক্ষা সরকারের কাছে তুলে ধরা, ভারতের অন্যান্য সম্প্রদায়ের সাথে সদ্ভাব গড়ে তোলা।"
        },
        {
          "label": "গ",
          "question": "উদ্দীপকের সাথে তোমার পাঠ্যবইয়ের কোন ঘটনার সাদৃশ্য রয়েছে? ব্যাখ্যা করো।",
          "explanation": "উদ্দীপকের সাথে আমার পাঠ্যবইয়ের বঙ্গভঙ্গের সাদৃশ্য রয়েছে। ভারতের রাজনৈতিক ইতিহাসে ১৯০৫ সালের বঙ্গভঙ্গ একটি গুরুত্বপূর্ণ অধ্যায়। ইংরেজ শাসনামলে বাংলা প্রেসিডেন্সি ছিল ভারতের অন্যতম বড় প্রদেশ। তাই কলকাতা থেকে বাংলার পূর্বাঞ্চলে প্রশাসনিক কার্যক্রম পরিচালনা কষ্টসাধ্য ছিল। এ কারণে প্রশাসনিক সুবিধার কথা বিবেচনা করে লর্ড কার্জন ১৯০৫ সালের ১৬ অক্টোবর বাংলা প্রদেশকে দুই ভাগে ভাগ করেন। যেটি ইতিহাসে 'বঙ্গভঙ্গ' নামে পরিচিত। উদ্দীপকে দেখা যায়, ফুলপুর বাংলাদেশের অন্যতম একটি বড় উপজেলা। প্রশাসনিক কারণে এ বৃহৎ উপজেলাকে ভেঙে ১০টি ইউনিয়ন নিয়ে ফুলপুর, বাকি ৯টি ইউনিয়ন নিয়ে তারাকান্দা উপজেলা গঠিত হয়। একইভাবে বাংলা প্রেসিডেন্সির আয়তনও বিশাল ছিল। উপমহাদেশের প্রায় এক-তৃতীয়াংশ লোকের বসবাস ছিল তৎকালীন বাংলা প্রেসিডেন্সিতে। এই বিশাল প্রদেশের শাসন ন্যস্ত ছিল একজন লেফটেন্যান্ট গভর্নর বা ছোটলাটের ওপর। রাজধানী কলকাতা থেকে নদীবহুল সুদূর পূর্ব বাংলার প্রশাসন সুষ্ঠুভাবে পরিচালনা করা কিংবা সে অঞ্চলের জনসাধারণের সুখ-দুঃখের প্রতি দৃষ্টি রাখা অসম্ভব ছিল। এ কারণে লর্ড কার্জন বাংলা প্রেসিডেন্সিকে ভাগ করে পশ্চিম বাংলা, বিহার ও উড়িষ্যা নিয়ে পশ্চিম বাংলা প্রদেশ এবং ঢাকা, চট্টগ্রাম, রাজশাহী, আসাম, জলপাইগুড়ি ও মালদহ-নিয়ে পূর্ব বাংলা ও আসাম' নামে নতুন প্রদেশ গঠন করেন। সুতরাং বলা যায়, উদ্দীপকে বঙ্গভঙ্গের ঘটনাকেই ইঙ্গিত করা হয়েছে।"
        },
        {
          "label": "ঘ",
          "question": "",
          "explanation": "উক্ত সিদ্ধান্ত অর্থাৎ বঙ্গভঙ্গ ভারতীয় উপমহাদেশের ইতিহাসে সুদূরপ্রসারী প্রভাব বিস্তার করেছিল- উক্তিটি যথার্থ। ভারতীয় উপমহাদেশের রাজনৈতিক ইতিহাসে বঙ্গভঙ্গের প্রভাব ছিল সুদূরপ্রসারী। মুসলমানরা বঙ্গভঙ্গকে সমর্থন জানালেও হিন্দু সম্প্রদায় এর তীব্র বিরোধিতা করে। ফলে বঙ্গভঙ্গকে কেন্দ্র করে হিন্দু-মুসলিম সম্প্রদায়ের সম্প্রীতি নষ্ট হয়ে যায়। উভয় সম্প্রদায়ের মধ্যে অবিশ্বাস বৃদ্ধি পেতে থাকে। নেতাদের উদার প্রচেষ্টা, যৌথ রাজনৈতিক কর্মসূচির ফলে মাঝে মাঝে ঐক্যের সম্ভাবনা উজ্জ্বল হলেও শেষ পর্যন্ত ব্রিটিশ বিভেদ নীতিরই জয় হয়। ১৯০৫ সালের ১৬ অক্টোবর বঙ্গভঙ্গ কার্যকর হলে হিন্দু ও মুসলমান সম্প্রদায় বিপরীতমুখী প্রতিক্রিয়া দেখায়। উন্নয়নের আশায় পূর্ববঙ্গের অনগ্রসর মুসলমানরা একে স্বাগত জানায়। ঢাকাকে কেন্দ্র করে নতুন রাজধানী 'গড়ে ওঠায় মুসলমানরা এর মধ্যে উজ্জ্বল ভবিষ্যতের সম্ভাবনা দেখতে পায়। কিন্তু হিন্দু সম্প্রদায় এর প্রতিবাদে ব্যাপক আন্দোলন গড়ে তোলে, যা স্বদেশি আন্দোলন নামে পরিচিত। এ আন্দোলন কংগ্রেসের নেতৃত্বে চরম আকার ধারণ করলে ১৯১১ সালের ১২ ডিসেম্বর ব্রিটিশ সরকার বঙ্গভঙ্গ রদ করে। এতে মুসলিম সম্প্রদায় অত্যন্ত ক্ষুব্ধ ও মর্মাহত হয়। ফলে হিন্দু-মুসলিম বিভেদ চরম আকার ধারণ করে। উভয় সম্প্রদায়ের মধ্যে ধর্মভিত্তিক জাতীয়তাবাদের সূত্রপাত ঘটে। তারা নিজেদের স্বতন্ত্র রাজনৈতিক শক্তি হিসেবে আত্মপ্রকাশ ঘটায়, যা সাময়িকভাবে ব্রিটিশ সরকারের 'ভাগ কর ও শাসন কর' নীতির বাস্তবায়ন হলেও পরবর্তীতে তা ইংরেজ সরকারের বিরুদ্ধে বিদ্রোহের শক্তি জোগায়। বঙ্গভঙ্গের ফলে কলকাতা ভারতবর্ষের রাজধানীর মর্যাদা হারায় এবং হিন্দু-মুসলিম দ্বন্দ্ব সংঘাতে রূপ নেয়। এতে মুসলমানরা আলাদা রাষ্ট্র ছাড়া একত্রে বাস করা সম্ভব না এ বিষয়টি উপলব্ধি করে। ফলে ১৯৪০ সালের লাহোর প্রস্তাব উত্থাপনের ভিত্তিতে ১৯৪৭ সালে ভারত ও পাকিস্তান নামে দুটি স্বাধীন রাষ্ট্রের উদ্ভব হয়। উপরের আলোচনায় প্রতীয়মান হয় যে, ভারতবর্ষের ইতিহাসে বঙ্গভঙ্গের প্রভাব ছিল সুদূরপ্রসারী।"
        }
      ]
    },
    {
      "number": "5",
      "uddipok": "আন্দোলনে শহিদ ভাইদের প্রতি খোলাপত্র: প্রিয় শহিদ ভাইয়েরা তোমাদের মহান আত্মত্যাগে জন্মভূমি গঠিত। এ আত্মত্যাগের ফল হিসেবে আজ আমরা মায়ের ভাষায় কথা বলি। পুরো বিশ্ব আজ তোমাদের জয়গানে মুখরিত। নিবেদক: স্বাধীন কন্ঠস্বর।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "লক্ষ্মৌ চুক্তি কত খ্রিষ্টাব্দে স্বাক্ষরিত হয়?",
          "explanation": "১৯১৬ সালে লক্ষ্মৌ চুক্তি স্বাক্ষরিত হয়।"
        },
        {
          "label": "খ",
          "question": "ধীরেন্দ্রনাথ দত্ত কে ছিলেন?",
          "explanation": "ধীরেন্দ্রনাথ দত্ত ছিলেন একজন বিশিষ্ট রাজনীতিবিদ ও শহিদ বুদ্ধিজীবী। তিনি প্রথম বাংলা ভাষার মর্যাদা দাবি করেন। বাংলাদেশের ভাষা আন্দোলনের ইতিহাসে ধীরেন্দ্রনাথ দত্ত এক উজ্জ্বল নক্ষত্র। তিনিই প্রথম বাংলা ভাষার পক্ষে লড়াইয়ের সূত্রপাত করেন। ১৯৪৮ সালের ২৩ ফেব্রুয়ারি পাকিস্তানের গণপরিষদে উর্দু ও ইংরেজির পাশাপাশি বাংলায় বক্তৃতা প্রদান এবং সরকারি, কাজে বাংলা ভাষা ব্যবহার করার জন্য তিনি একটি সংশোধনী প্রস্তাব উত্থাপন করেন। তিনিই প্রথম বাংলাকে সংখ্যাগরিষ্ঠের ভাষা হিসেবে রাষ্ট্রভাষার মর্যাদা দেওয়ার দাবি জানান।"
        },
        {
          "label": "গ",
          "question": "উদ্দীপকে বর্ণিত আন্দোলনটি তোমার পাঠ্যবইয়ের কোন আন্দোলনের সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকে বর্ণিত আন্দোলনটি আমার পাঠ্যবইয়ের ভাষা আন্দোলনের সাথে সাদৃশ্যপূর্ণ। বাংলাদেশের রাজনৈতিক সংগ্রামের ইতিহাসে ভাষা আন্দোলন একটি গুরুত্বপূর্ণ ঘটনা। এ আন্দোলনে মাতৃভাষার মর্যাদা রক্ষার জন্য ১৯৫২ সালের ২১ ফেব্রুয়ারি কয়েকজন বাঙালি ছাত্র-জনতা পুলিশের গুলিতে শহিদ হন। তাদের আত্মত্যাগের প্রতিদানস্বরূপ বাংলা ভাষা পাকিস্তানের রাষ্ট্রভাষা হিসেবে স্বীকৃতি পায় এবং সেই সাথে বাঙালিরা তাদের মাতৃভাষায় কথা বলার অধিকার অর্জন করে। ভাষা আন্দোলনে শহিদদের অনুরূপ অবদানের কথাই উদ্দীপকে বর্ণিত হয়েছে। উদ্দীপকে ১৯৫২ সালের ভাষা আন্দোলনে বাঙালির আত্মত্যাগের চিত্র তুলে ধরা হয়েছে। এ আন্দোলন ছিল বাঙালির সাংস্কৃতিক ও স্বাধিকার আন্দোলন। পাকিস্তানি শাসকগোষ্ঠীর অগণতান্ত্রিক মনোভাব ও বৈষম্যমূলক আচরণের পরিপ্রেক্ষিতে এ আন্দোলন শুরু হয়। পাকিস্তানের ৫৬.৪০ শতাংশের মুখের ভাষা বাংলা হওয়া সত্ত্বেও সংখ্যালঘিষ্ঠ মাত্র ৩.২৭শতাংশের মুখের ভাষা উর্দুকে তারা রাষ্ট্রভাষা হিসেবে চাপিয়ে দিতে চেয়েছিল। কিন্তু বাঙালি ছাত্র, শিক্ষক, বুদ্ধিজীবীসহ সবাই এ বৈষম্যমূলক আচরণের বিরুদ্ধে প্রতিবাদ জানায়। তারা দেশব্যাপী আন্দোলন গড়ে তোলে। ১৯৫২ সালের ২১ ফেব্রুয়ারি এ আন্দোলন চূড়ান্ত রূপ লাভ করে। এদিন সরকারের জারি করা ১৪৪ ধারা ভঙ্গ করে বাঙালি ছাত্র-জনতা রাজপথে নেমে আসে। পুলিশ তাঁদের ওপর গুলি চালায়। পুলিশের গুলিতে শহিদ হন রফিক, বরকত, শফিউর, জব্বার, সালাম প্রমুখ। তাদের আত্মত্যাগের বিনিময়ে বাংলা রাষ্ট্রভাষার মর্যাদা লাভ করে। বাংলা ভাষার মর্যাদা রক্ষায় বাঙালির এ আত্মত্যাগের কথাই উদ্দীপকে প্রকাশ পেয়েছে।"
        },
        {
          "label": "ঘ",
          "question": "",
          "explanation": "উত্ত আন্দোলন তথা ভাষা আন্দোলনের আন্তর্জাতিকীকরণের গুরুত্ব অপরিসীম। ১৯৫২ সালের বাঙালির ভাষা আন্দোলনের ইতিহাস বর্তমানে জাতীয়তার গণ্ডি পেরিয়ে আন্তর্জাতিক পরিমণ্ডলে স্বীকৃত। ১৯৯৯ সালের ১৭ নভেম্বর UNESCO ২১ ফেব্রুয়ারিকে 'International Mother Language Day' হিসেবে ঘোষণা করে, যা ২০০০ সাল থেকে বিশ্বব্যাপী পালিত হচ্ছে। ইউনেস্কোর এ স্বীকৃতিতে বাংলা ভাষার মর্যাদা বৃদ্ধি পেয়েছে এবং মাতৃভাষায় কথা বলার অধিকার একটি মৌলিক মানবাধিকার হিসেবে প্রতিষ্ঠিত হয়েছে। বিশ্বে মাতৃভাষার চেতনা বিকাশে ভাষা আন্দোলনের আন্তর্জাতিকীকরণের গুরুত্ব তাৎপর্যপূর্ণ। আন্তর্জাতিকীকরণের মাধ্যমে ভাষা আন্দোলন বাংলাদেশের সীমানা ছাড়িয়ে হয়ে উঠেছে ভাষা ও সাংস্কৃতিক অধিকার রক্ষায় একটি বিশ্বজনীন আন্দোলন। ইউনেস্কোর এ স্বীকৃতি ভাষার অধিকারকে মৌলিক মানবাধিকার হিসেবে প্রতিষ্ঠিত করেছে। এটি জাতিসংঘসহ বিভিন্ন আন্তর্জাতিক সংস্থাকে মাতৃভাষার প্রতি শ্রদ্ধাশীল হতে উদ্বুদ্ধ করে। ২১ ফেব্রুয়ারির আন্তর্জাতিক স্বীকৃতি ভাষা শহিদদের আত্মত্যাগকে সম্মানিত করেছে এবং বিশ্ববাসীকে মাতৃভাষার গুরুত্ব সম্পর্কে সচেতন করেছে। এ আন্তর্জাতিকীকরণ বিশ্বের অন্যান্য জাতিগুলোকেও তাদের মাতৃভাষার মর্যাদা রক্ষা করতে উদ্বুদ্ধ করে। এছাড়া এটি - ভাষাভিত্তিক বৈচিত্র্য ও সহাবস্থানকেও উৎসাহিত করে। এছাড়াও ভাষা আন্দোলনের আন্তর্জাতিক স্বীকৃতি বাংলাদেশের গৌরবময় ইতিহাস এবং সাংস্কৃতিক ঐতিহ্যকে বিশ্বের কাছে তুলে ধরে যা দেশের কূটনৈতিক ও সাংস্কৃতিক ভাবমূর্তি উন্নত করে। পরিশেষে বলা যায়, ভাষা আন্দোলনের আন্তর্জাতিকীকরণ শুধু বাংলাদেশের ইতিহাসের গৌরবই নয়, বরং এটি বৈশ্বিকভাবে ভাষার মর্যাদা, সাংস্কৃতিক বৈচিত্র্য এবং মানবাধিকারের প্রতীক। এর মাধ্যমে একদিকে যেমন বাংলাদেশ বিশ্ব দরবারে সম্মান অর্জন করেছে অন্যদিকে পৃথিবীর সকল ভাষাভাষী জনগণের মধ্যে মাতৃভাষার প্রতি সম্মানবোধ জাগ্রত করেছে।"
        }
      ]
    },
    {
      "number": "6",
      "uddipok": "'ক' অঞ্চলের একটি রাজনৈতিক দল নির্বাচনে জয়লাভ করলেও ক্ষমতাসীন সরকার তাদের হাতে ক্ষমতা হস্তান্তর না করে ষড়যন্ত্র করতে থাকে। এতে ঐ অঞ্চলের জনগণের মাঝে তীব্র অসন্তোষ দেখা দেয়। এক পর্যায়ে 'ক' অঞ্চলের জনগণ স্বাধীনতার ঘোষণা দিয়ে যুদ্ধে ঝাঁপিয়ে পড়ে এবং স্বাধীনতা লাভ করে।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "",
          "explanation": ""
        },
        {
          "label": "খ",
          "question": "",
          "explanation": ""
        },
        {
          "label": "গ",
          "question": "উদ্দীপকের ঘটনার সাথে তোমার পাঠ্যবইয়ের কোন ঘটনার ঘটনার সাদৃশ্য রয়েছে? ব্যাখ্যা করো।",
          "explanation": ""
        },
        {
          "label": "ঘ",
          "question": "মুক্তিকামী জনগণের সক্রিয় অংশগ্রহণই ছিল স্বাধীনতা অর্জনের মূল শক্তি-তোমার মতামত দাও।",
          "explanation": ""
        }
      ]
    },
    {
      "number": "7",
      "uddipok": "উদ্দীপকটি লক্ষ কর এবং প্রশ্নগুলোর উত্তর দাও:",
      "tag": "DB, Din.B, CB 25",
      "sub_questions": [
        {
          "label": "ক",
          "question": "প্রবাসী সরকারের পররাষ্ট্রমন্ত্রী কে ছিলেন?",
          "explanation": "খন্দকার মোশতাক আহমেদ প্রবাসী সরকারের পররাষ্ট্রমন্ত্রী ছিলেন।"
        },
        {
          "label": "খ",
          "question": "মৌলিক গণতন্ত্র কী?",
          "explanation": "মৌলিক গণতন্ত্র হলো পাকিস্তানের প্রেসিডেন্ট জেনারেল আইয়ুব খান প্রবর্তিত একটি বিতর্কিত স্থানীয় সরকার পদ্ধতি। আইয়ুব খান ১৯৫৮ সালে পাকিস্তানের শাসনক্ষমতা গ্রহণ করেন। তিনি গণতন্ত্রকে তৃণমূল পর্যায়ে ছড়িয়ে দেওয়ার অজুহাতে ১৯৫৯ সালে 'মৌলিক গণতন্ত্র' নামে একটি নতুন স্থানীয় সরকারব্যবস্থা চালু করেন। বাস্তবে এর লক্ষ্য ছিল গণতন্ত্র ও প্রশাসনকে নিয়ন্ত্রণে রাখা। মৌলিক গণতন্ত্র ব্যবস্থায়-১. ইউনিয়ন পরিষদ, ২. থানা পরিষদ, ৩. জেলা পরিষদ এবং ৪. বিভাগীয় পরিষদ এই চার স্তরের কাঠামো ছিল। পূর্ব পাকিস্তানের অধিকাংশ রাজনৈতিক দল এ ব্যবস্থাকে জেনারেল আইয়ুব খান ও তার সমর্থক কায়েমি স্বার্থবাদী গোষ্ঠীর ক্ষমতা কুক্ষিগত করার কৌশল বলে গণ্য করেছিল।"
        },
        {
          "label": "গ",
          "question": "উদ্দীপকের সাথে তোমার পাঠ্যবইয়ের কোন বিষয়ের সাদৃশ্য রয়েছে? ব্যাখ্যা করো।",
          "explanation": "উদ্দীপকের সাথে আমার পাঠ্যবইয়ের পূর্ব পাকিস্তানের প্রতি পশ্চিম পাকিস্তানি শাসকগোষ্ঠী কর্তৃক গৃহীত প্রশাসনিক বৈষম্যের সাদৃশ্য রয়েছে।. পাকিস্তান রাষ্ট্রের জন্মলগ্ন থেকেই বাংলা তথা পূর্ব পাকিস্তানের প্রতি পাকিস্তানি শাসকদের নীতি ছিল বৈষম্যমূলক। উল্লেখ্য যে, ভৌগোলিক দূরত্ব, ভাষা ও সংস্কৃতির পার্থক্য থাকা সত্ত্বেও ন্যায্য অধিকার লাভের প্রত্যাশা নিয়ে পূর্ব পাকিস্তানের মানুষ পাকিস্তান রাষ্ট্রের সাথে যুক্ত হয়েছিল। কিন্তু পাকিস্তানি শাসকগোষ্ঠী পূর্ব পাকিস্তানের প্রাপ্য ন্যায্য অধিকারের দিকে মোটেও দৃষ্টি দেয়নি। বরং রাজনৈতিক, সামরিক, প্রশাসনিকসহ সব ক্ষেত্রে বৈষম্যমূলক নীতি গ্রহণ করে। উদ্দীপকেও এসব বৈষম্যের মধ্যে অন্যতম। প্রশাসনিক বৈষম্যের চিত্র পরিলক্ষিত হয়। পাকিস্তানের বেসামরিক প্রশাসনের মূল চালিকাশক্তি সিভিল সার্ভিসে পশ্চিম পাকিস্তানিদের একচেটিয়া, প্রাধান্য ছিল। উত্তরাধিকারসূত্রে পাকিস্তান যে কেন্দ্রীয় সিভিল সার্ভিস প্রাপ্ত হয় তাতে অবাঙালি কর্মকর্তারাই উচ্চতর পদগুলো দখল করতেন। ১৯৪৭ সালে যে ১৫ জন প্রাদেশিক সিভিল সার্ভিসের সদস্যকে কেন্দ্রীয় সিভিল সার্ভিসে পদোন্নতি দেওয়া হয়েছিল তাদের মধ্যে মাত্র ৪ জন ছিলেন বাঙালি। ১৯৪৭ সালে যে ৯৪ জন বাঙালি নন এমন ICS অফিসার পাকিস্তানের কেন্দ্রীয় সিভিল সার্ভিসে যোগদান করেছিলেন তার মধ্যে ১৯৬৫ সালে ৪৭ জন কর্মরত ছিলেন। তারা রাষ্ট্রের সকল গুরুত্বপূর্ণ কাজে নিযুক্ত ছিলেন। ফলে বাঙালিদের পক্ষে প্রশাসনে কেউ ছিল না বললেই চলে। পাকিস্তানে সামরিক শাসন জারির পর প্রশাসনিক ক্ষেত্রে বৈষম্য আরও বৃদ্ধি পেয়েছিল। উদ্দীপকে উল্লেখিত চিত্রে দেখা যায়, পাকিস্তানের কেন্দ্রীয় সচিবালয়ে সচিব, যুগ্মসচিব, উপসচিব ও শাখা কর্মকর্তা হিসেবে কর্মরত পূর্ব পাকিস্তানের যথাক্রমে ০, ৭, ২৪, ৮৮ ও ১১৯ জনের বিপরীতে পশ্চিম পাকিস্তানের ১৯, ৩৯, ১০২, ৬৭৫ ও ৮৮৫ জন। এ চিত্রটি স্পষ্টতই তৎকালীন পূর্ব ও পশ্চিম পাকিস্তানের মধ্যে বিদ্যমান প্রশাসনিক বৈষম্যকে নির্দেশ করে। সুতরাং বলা যায়, উদ্দীপকের চিত্রটিতে পূর্ব পাকিস্তানের প্রতি প্রশাসনিক বৈষম্য ফুটে উঠেছে।"
        },
        {
          "label": "ঘ",
          "question": "উক্ত বৈষম্য শেষ পর্যন্ত বাংলাদেশের স্বাধীনতা যুদ্ধকে ত্বরান্বিত করেছিল-তোমার মতামত দাও।",
          "explanation": "উক্ত বৈষম্য শেষ পর্যন্ত বাংলাদেশের স্বাধীনতা যুদ্ধকে ত্বরান্বিত করেছিল- উক্তিটির সাথে আমি একমত। ১৯৪৭ সালে পাকিস্তান রাষ্ট্র সৃষ্টির পর থেকেই পূর্ব পাকিস্তানের জনগণ পশ্চিম পাকিস্তানি শাসকগোষ্ঠীর দ্বারা নানাভাবে বৈষম্যের শিকার হতে থাকে। উদ্দীপকে উল্লিখিত প্রশাসনিক বৈষম্যের পাশাপাশি পাকিস্তানি শাসকগোষ্ঠী প্রশাসনিক, রাজনৈতিক, অর্থনৈতিক, শিক্ষা ও সাংস্কৃতিক সবক্ষেত্রে পূর্ব পাকিস্তানের প্রতি বৈষম্য ও নিপীড়নমূলক নীতি গ্রহণ করে। এ সকল বৈষম্যের প্রতিবাদে পূর্ব পাকিস্তানে স্বাধিকার আন্দোলনের সূত্রপাত হয়। পূর্ব পাকিস্তানের মানুষের প্রতি পশ্চিম পাকিস্তানি শাসকগোষ্ঠীর রাজনৈতিক বৈষম্য স্পষ্ট হয়ে ওঠে ১৯৫৪ সালের নির্বাচনে জয়ী রাজনৈতিক জোট যুক্তফ্রন্ট সরকারকে বরখাস্ত করার মাধ্যমে। এরপর আইয়ুব খানের সামরিক শাসন পূর্ব পাকিস্তানের মানুষকে ১০ বছরের জন্য রাজনৈতিকভাবে পঙ্গু করে দেয়। অপরদিকে, বাঙালির প্রতি অর্থনৈতিক বঞ্চনার প্রতিবাদস্বরূপ ১৯৬৬ সালে শেখ মুজিবুর রহমান ছয় দফা দাবি উত্থাপন করেন। ১৯৬৯ সালের আইয়ুব খানবিরোধী গণআন্দোলন ছিল এ অঞ্চলে পাকিস্তানি শাসকদের আরোপিত রাজনৈতিক বঞ্চনা প্রতিরোধের প্রতিচ্ছবি। এরই ধারাবাহিকতায় ১৯৭০ সালের সাধারণ নির্বাচনে আওয়ামী লীগ একক সংখ্যাগরিষ্ঠতা অর্জন করে। কিন্তু পশ্চিম পাকিস্তানি শাসকগোষ্ঠী ক্ষমতা হস্তান্তর না করে নির্বিচারে গণহত্যা শুরু করে। যার ফলশ্রুতিতে মুক্তিযুদ্ধ শুরু হয়। সামরিক ক্ষেত্রে বঞ্চিত এ অঞ্চলের সেনা সদস্যরা পাকিস্তানি বাহিনীর বিরুদ্ধে প্রতিরোধ গড়ে তোলে। পরবর্তীতে তাদের সাথে আপামর জনসাধারণ যুক্ত হলে এ যুদ্ধ জনযুদ্ধে পরিণত হয়। উপরের আলোচনার ভিত্তিতে বলা যায়, পূর্ব বাংলার প্রতি পাকিস্তানি শাসকদের প্রশাসনিক, রাজনৈতিক, সামরিক ও অর্থনৈতিক বৈষম্য বাংলাদেশের স্বাধীনতা অর্জনকে ত্বরান্বিত করেছিল।"
        }
      ]
    },
    {
      "number": "8",
      "uddipok": "অহনা তার ভাইয়ের সাথে মহানগর নাট্যমঞ্চে একটি নাটক দেখতে যায়। নাটকের এক পর্যায়ে অহনা দেখতে পায় গভীর রাতে ঘুমন্ত জনগণের উপর সেনাবাহিনী আক্রমণ চালাচ্ছে। নির্বিচারে গুলি করে হত্যা করছে ছাত্র-শিক্ষক-কর্মচারীদের। লাঞ্ছিত করছে নারীদের। এ সকল অপকর্ম ছিল তাদের পরিকল্পিত নীলনক্সার বাস্তবায়ন।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "রেসকোর্স ময়দানের বর্তমান নাম কী?",
          "explanation": "রেসকোর্স ময়দানের বর্তমান নাম সোহ্রাওয়ার্দী উদ্যান।"
        },
        {
          "label": "খ",
          "question": "রাষ্ট্রভাষা সংগ্রাম পরিষদ কেন গঠিত হয়?",
          "explanation": "ভাষা আন্দোলনকে রাজনৈতিক রূপদানের জন্য রাষ্ট্রভাষা সংগ্রাম পরিষদ গঠিত হয়। ১৯৪৭ সালের ডিসেম্বর মাসে করাচিতে অনুষ্ঠিত এক শিক্ষা সম্মেলনে উর্দুকে পাকিস্তানের একমাত্র রাষ্ট্রভাষা করার প্রস্তাব গৃহীত হয়। এ সংবাদ ঢাকায় এসে পৌছালে পূর্ব বাংলার ছাত্র ও বুদ্ধিজীবী মহলে তীব্র ক্ষোভের সৃষ্টি হয়। এ সময় তমদ্দুন মজলিসের উদ্যোগে ভাষা আন্দোলনকে রাজনৈতিক রূপদানের লক্ষ্যে ঢাকা বিশ্ববিদ্যালয়ের রসায়ন বিভাগের অধ্যাপক নূরুল হক ভূঁইয়াকে আহ্বায়ক করে 'রাষ্ট্রভাষা সংগ্রাম পরিষদ' গঠন করা হয়।"
        },
        {
          "label": "গ",
          "question": "উদ্দীপকের ঘটনার সাথে তোমার পাঠ্যবইয়ের কোন ঘটনার সাদৃশ্য রয়েছে? ব্যাখ্যা করো।",
          "explanation": "উদ্দীপকের ঘটনার সাথে আমার পাঠ্যবইয়ে আলোচিত ২৫ মার্চের কালরাতের ঘটনার সাদৃশ্য রয়েছে। বাংলাদেশের স্বাধীনতা যুদ্ধের ইতিহাসে ২৫ মার্চের কালরাত এক গুরুত্বপূর্ণ অধ্যায়। এ হত্যাযজ্ঞ ছিল বিশ্বের ইতিহাসের এক নারকীয় ঘটনা। ১৯৭১ সালের এদিন মধ্যরাতে পাকিস্তানি হানাদার বাহিনী পূর্ব পাকিস্তানের ঘুমন্ত মানুষের ওপর এক বর্বর হত্যাযজ্ঞ চালায়। নির্বিচারে গণহত্যা ছাড়াও গোলাবর্ষণ ও অগ্নিসংযোগের মাধ্যমে ঢাকাকে মৃত্যুপুরীতে পরিণত করে। উদ্দীপকের চিত্রে এ নারকীয় হত্যাযজ্ঞের প্রতিফলন ঘটেছে। ১৯৭১ সালের ২৫ মার্চ বর্বর পাকিস্তানি হানাদার বাহিনী বাঙালির ওপর অমানবিক অত্যাচার চালায়। বাঙালির ন্যায্য দাবিকে চিরকালের জন্য স্তব্ধ করে দেওয়াই ছিল এর লক্ষ্য। ভয়ংকর সে রাতটি এদেশে ২৫ মার্চের 'কালরাত' নামে পরিচিত। এ হত্যাযজ্ঞের নীল নকশা তৈরি করেছিল টিক্কা খান এবং রাও ফরমান আলী। এ নীল নকশার সাংকেতিক নাম ছিল 'অপারেশন সার্চলাইট'। এ ঘৃণ্য নকশা বাস্তবায়নের জন্য তারা ঢাকা বিশ্ববিদ্যালয়ের আবাসিক হল, পুলিশ লাইনসসহ গুরুত্বপূর্ণ পয়েন্টগুলোতে আক্রমণ চালায়। সে রাতে নির্মম হত্যাযজ্ঞের শিকার হয় রাস্তার প্রতিবাদী জনতা, সাধারণ পথচারী ও বস্তিবাসীরাও। দেশি-বিদেশি সূত্র মতে, ২৫ মার্চ রাতে ঢাকায় প্রায় ৭ থেকে ৮ হাজার মানুষকে হত্যা করা হয়। দৈনিক ইত্তেফাক, দৈনিক সংবাদসহ কয়েকটি সংবাদপত্র অফিস পুড়িয়ে দেওয়া হয়। নৃশংস এ গণহত্যার সংবাদ যেন বহির্বিশ্বে ছড়িয়ে না পড়ে সেজন্য হানাদার বাহিনী ঢাকার শাহবাগে অবস্থিত হোটেল ইন্টারকন্টিনেন্টালে ২৫ জন বিদেশি সাংবাদিককে আটকে রাখে। উদ্দীপকে অহনার দেখা নাটকে নির্মম গণহত্যার ছবি চিত্রিত হয়েছে, যা ২৫ মার্চের কালরাতের গণহত্যার সাথে সাদৃশ্য রয়েছে।"
        },
        {
          "label": "ঘ",
          "question": "উক্ত ঘটনা ছিল বাংলাদেশের স্বাধীনতা যুদ্ধের মাইলফলক-তোমার মতামত দাও।",
          "explanation": "উক্ত ঘটনা অর্থাৎ ২৫ মার্চের কালরাতের ঘটনা ছিল বাংলাদেশের স্বাধীনতা যুদ্ধের মাইলফলক- উক্তিটি যথার্থ। ১৯৭১ সালের ২৫ মার্চ রাতে পূর্ব পাকিস্তানের নিরীহ ও নিরস্ত্র বেসামরিক মানুষের ওপর যে নির্মম হত্যাযজ্ঞ চালানো হয়, তা ছিল ইতিহাসের অন্যতম নারকীয় ঘটনা। এ ঘটনাই পরবর্তী সময়ে বাঙালি জাতিকে মুক্তিযুদ্ধে ঝাঁপিয়ে পড়তে অনুপ্রেরণা জোগায়। বাঙালি জাতি এ গণহত্যার বিরুদ্ধে রুখে দাঁড়ায় এবং স্বাধীনতার জন্য যুদ্ধ শুরু করে, যা স্বাধীনতা অর্জনের পথকে সুপ্রশস্ত করে। পাকিস্তানি বাহিনীর 'অপারেশন সার্চলাইট' বা কালরাতের হত্যাকান্ড বাঙালি জাতিকে স্বাধীনতার মন্ত্রে দীক্ষিত করেছিল। ২৫ মার্চ রাতে পাক বাহিনী যে তাণ্ডবলীলা শুরু করে তা পরবর্তী ৩৬ ঘণ্টা অব্যাহত রাখে। এ বীভৎস হত্যা ও ধ্বংসযজ্ঞের ঘটনায় গোটা জাতি বিস্ময়ে বিমূঢ় হয়ে পড়ে। এই শোককে শক্তিতে পরিণত করে বাঙালি জাতি শুরু করে মুক্তির সংগ্রাম। ২৫ মার্চের গণহত্যার সংবাদ পাওয়ার সাথে সাথে বিভিন্ন স্থানে কর্মরত ইপিআর, সেনাবাহিনী, পুলিশ, আনসার, স্বেচ্ছাসেবক বাহিনীর যুবকেরা প্রতিরোধ গড়ে তোলে। কোনো রকম পূর্ব প্রস্তুতি ছাড়াই ছাত্রজনতা স্বতঃস্ফূর্তভাবে পাকিস্তানি বাহিনীর বিরুদ্ধে রুখে দাঁড়ায়। শুরু হয় পাকসেনাদের বিরুদ্ধে বাঙালি পুলিশ, আনসার ও সাধারণ মানুষের এক অসম লড়াই, যা বাংলাদেশের ইতিহাসে মুক্তিযুদ্ধ নামে পরিচিত। দীর্ঘ নয় মাস রক্তক্ষয়ী যুদ্ধের মাধ্যমে বাঙালিরা এদেশকে পাকিস্তানিদের কবল থেকে মুক্ত করে। বাঙালির অসীম সাহস, সিদ্ধান্তের দৃঢ়তা আর অপরিমেয় আত্মত্যাগে ১৯৭১ সালের ১৬ ডিসেম্বর বাংলাদেশ চূড়ান্ত বিজয় অর্জন করে। বিশ্ব মানচিত্রে বাংলাদেশ স্বাধীন রাষ্ট্র হিসেবে স্থান পায়। সার্বিক আলোচনার পরিপ্রেক্ষিতে তাই বলা যায়, ২৫ মার্চের কালরাতের গণহত্যা বাঙালিকে সশস্ত্র মুক্তিযুদ্ধে ঝাঁপিয়ে পড়ার সিদ্ধান্ত নিতে প্রত্যক্ষভাবে সহায়তা করেছিল। বস্তুত এ গণহত্যার পর বাঙালির সামনে স্বাধীনতার যুদ্ধে ঝাঁপিয়ে পড়া ছাড়া আর কোনো বিকল্প ছিল না। তাই ২৫ মার্চের ঘটনাকে বাংলাদেশের স্বাধীনতা যুদ্ধের মাইলফলক হিসেবে বিবেচনা করা হয়।"
        }
      ]
    },
    {
      "number": "9",
      "uddipok": "১৭৭৬ খ্রিষ্টাব্দের ৪ জুলাই মার্কিন যুক্তরাষ্ট্র তাদের স্বাধীনতার ঘোষণাপত্র জারি করে। যে কোনো স্বাধীন দেশ বা জাতির আত্মপ্রকাশের দৃঢ় ভিত্তি হিসেবে স্বাধীনতার ঘোষণাপত্র কার্যকর ভূমিকা পালন করে। আমেরিকার প্রেসিডেন্ট আব্রাহাম লিংকন এই ঘোষণাকে অত্যাচার ও নিপীড়নের বিরুদ্ধে তিরস্কার ও প্রতিবন্ধক হিসেবে চিহ্নিত করেন।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "২৫ মার্চ এর সাংকেতিক নাম কি?",
          "explanation": "২৫ মার্চের সাংকেতিক নাম হলো 'অপারেশন সার্চলাইট'।"
        },
        {
          "label": "খ",
          "question": "স্বাধীন বাংলা রেতার কেন্দ্রের ভূমিকা লেখো।",
          "explanation": "বাংলাদেশের মুক্তিযুদ্ধে স্বাধীন বাংলা বেতার কেন্দ্রের ভূমিকা ছিল অপরিসীম। ১৯৭১ সালের ২৬ মার্চ চট্টগ্রাম বেতারের শিল্পী ও চট্টগ্রামের সংস্কৃতিকর্মীরা স্বাধীন বাংলা বেতার কেন্দ্র স্থাপন করেন। কিছুদিন পর থেকে এটি মুজিবনগর সরকার কর্তৃক পরিচালিত হতে থাকে। স্বাধীন বাংলা বেতার কেন্দ্র থেকে মুক্তিযুদ্ধের খবরাখবর বহির্বিশ্বে প্রচার করা হয়। সংবাদ, কথিকা, নাটক ও সংগীতের মাধ্যমে বাঙালি মুক্তিসেনাদের স্বাধীনতার স্বপ্ন দেখানো হয়। দেশাত্মবোধক গান সম্প্রচার করে মুক্তিযোদ্ধাদের সাহস যুগিয়ে বিজয়ের পথ সুগম করা হয়। এ সময় বিবিসি, আকাশবাণী কলকাতার পাশাপাশি পত্র-পত্রিকার মাধ্যমে বাংলাদেশের পক্ষে বহির্বিশ্বের সমর্থন আদায়ের চেষ্টা চালানো হয়, যা মুক্তিযুদ্ধে বিজয়ের পথ সুগম করেছিল।"
        },
        {
          "label": "গ",
          "question": "উদ্দীপকের ঘোষণাপত্রের অনুরূপ তোমার পাঠ্যবইয়ের কোন ঘোষণাপত্রের সাদৃশ্য রয়েছে? ব্যাখ্যা করো।",
          "explanation": "উদ্দীপকের ঘোষণাপত্রের অনুরূপ প্রবাসী মুজিবনগর সরকারের স্বাধীনতার ঘোষণাপত্রের সাদৃশ্য রয়েছে। প্রবাসী মুজিবনগর সরকারের স্বাধীনতার ঘোষণাপত্র বাংলাদেশের ইতিহাসে বিশেষভাবে উল্লেখযোগ্য। মূলত বাংলাদেশের স্বাধীনতা সংগ্রামকে আইনগত ভিত্তি দেয়ার লক্ষ্যে ১৯৭১ সালের ১০ এপ্রিল 'আইনের ধারাবাহিকতা বলবৎকরণ' আদেশসমেত স্বাধীনতার ঘোষণাপত্রটি জারি করা হয়। এ ঘোষণাপত্রটি ছিল স্বাধীনতা যুদ্ধের মাইলফলক। পাকিস্তানি সামরিক জান্তা ১৯৭১ সালের ২৫ মার্চ মধ্যরাতে ভয়াবহ ও বর্বর গণহত্যা চালালে বাঙালিরা কোনো পূর্ব প্রস্তুতি ছাড়াই মুক্তিযুদ্ধে ঝাঁপিয়ে পড়ে। এসময় মুক্তিযুদ্ধকে সুসংগঠিত ও সুষ্ঠুভাবে পরিচালনার জন্য একটি সরকার গঠন অত্যন্ত জরুরি বিবেচনা করে বাঙালি নেতৃবৃন্দ ১৯৭১ সালের ১০ এপ্রিল প্রবাসী বাংলাদেশ সরকার গঠনের ঘোষণা দেন। এই দিন স্বাধীনতার সংগ্রামকে সুদৃঢ় ভিত্তির উপর প্রতিষ্ঠিত করার উদ্দেশ্যে স্বাধীনতার ঘোষণাপত্র জারি করা হয়। উদ্দীপকে দেখা যায়; ১৭৭৬ খ্রিষ্টাব্দের ৪ জুলাই মার্কিন যুক্তরাষ্ট্র তাদের স্বাধীনতার ঘোষণাপত্র জারি করে। যে কোনো স্বাধীন দেশ বা জাতির আত্মপ্রকাশের দৃঢ় ভিত্তি হিসেবে স্বাধীনতার ঘোষণাপত্র কার্যকর ভূমিকা পালন করে। আমেরিকার প্রেসিডেন্ট আব্রাহাম লিংকন এই ঘোষণাকে অত্যাচার ও নিপীড়নের বিরুদ্ধে তিরস্কার ও প্রতিবন্ধক হিসেবে চিহ্নিত করেন, যা বাংলাদেশের স্বাধীনতার ঘোষণাপত্রের সাথে সাদৃশ্যপূর্ণ। সুতরাং বলা যায়, উদ্দীপকে বাংলাদেশের স্বাধীনতার ঘোষণাপত্রের কথাই ইঙ্গিত করা হয়েছে।"
        },
        {
          "label": "ঘ",
          "question": "উক্ত ঘোষণাপত্রটিও ছিল অত্যাচার ও নিপীড়নের বিরুদ্ধে তিরস্কার ও প্রতিবন্ধক-তোমার পাঠ্যবইয়ের আলোকে মতামত দাও।",
          "explanation": "উক্ত ঘোষণাপত্রটি অর্থাৎ স্বাধীনতার ঘোষণাপত্রটি ছিল অত্যাচার ও নিপীড়নের বিরুদ্ধে তিরস্কার ও প্রতিবন্ধক- উক্তিটি যথার্থ। বাংলাদেশের মুক্তিযুদ্ধের ইতিহাসে স্বাধীনতার ঘোষণাপত্রের ভূমিকা খুবই গুরুত্বপূর্ণ। এ ঘোষণাপত্র পাকিস্তানি হানাদার বাহিনী কর্তৃক বাঙালি জনগোষ্ঠীর উপর আকস্মিক ও বর্বর আক্রমণে কিংকর্তব্যবিমূঢ় বাঙালি জাতির মনে আশার সঞ্চার করে। মাতৃভূমিকে স্বাধীন করার বাসনা নিয়ে পাকিস্তানি হানাদার বাহিনীর বিরুদ্ধে সম্মিলিত প্রতিরোধ শুরু করে বাঙালি জাতি। বাংলার কৃষক, শ্রমিক, ছাত্র-শিক্ষক, রাজনৈতিক কর্মী, শিল্পী, বুদ্ধিজীবীসহ সব শ্রেণি-পেশার মানুষ স্বতঃস্ফূর্তভাবে মুক্তিযুদ্ধে ঝাঁপিয়ে পড়ে। পাকিস্তান সেনাবাহিনীর নিপীড়ন-নির্যাতনের মাত্রা যত বাড়তে থাকে স্বাধীনতার ঘোষণাপত্রের মাধ্যমে উদ্বুদ্ধ হয়ে বাঙালিদের প্রতিরোধও তত প্রবল হয়ে ওঠে। ১৯৭১ সালের মুক্তিযুদ্ধের শুরুতে বাঙালির প্রতিরোধ ছিল অসংগঠিত। মুজিবনগর সরকার কর্তৃক স্বাধীনতার ঘোষণাপত্র গৃহীত হবার পরপরই মুক্তিযুদ্ধ সুসংগঠিতভাবে পরিচালিত হতে থাকে। এ ঘোষণাপত্রের ফলে বহির্বিশ্বে বাঙালিদের ন্যায়সংগত যুদ্ধ একটি আইনগত ভিত্তি পায়। এ ঘোষণাপত্র জারি হবার পর বিভিন্ন দেশের কাছে মুজিবনগর সরকারের কর্তৃত্ব প্রতিষ্ঠিত হয়। স্বাধীনতার ঘোষণাপত্র ছাড়া বাংলাদেশের মুক্তিযুদ্ধকালীন সরকার গঠন সম্ভব হতো না। এ ঘোষণাপত্রের ফলেই বাংলাদেশের মুক্তিযুদ্ধে বিভিন্ন দেশের সহায়তা পেতে সুবিধা হয়। এ সরকারের গৃহীত কার্যাবলির মাধ্যমেই বাংলাদেশের স্বাধীনতা ত্বরান্বিত হয়। নয় মাসের মুক্তিযুদ্ধের সফল পরিসমাপ্তির পর ১৯৭১ সালের ১৬ ডিসেম্বর বাংলাদেশ চূড়ান্ত বিজয়ের মাধ্যমে স্বাধীন রাষ্ট্র হিসেবে আত্মপ্রকাশ করে। উপরের আলোচনার ভিত্তিতে প্রতীয়মান হয় যে, মুজিবনগর সরকার কর্তৃক গৃহীত ঘোষণাপত্রটি পাকিস্তানি হানাদার বাহিনীর অত্যাচার ও নিপীড়নের বিরুদ্ধে প্রতিবন্ধকতা সৃষ্টি করতে সক্ষম হয়েছিল।"
        }
      ]
    },
    {
      "number": "10",
      "uddipok": "যুক্তরাজ্যের একটি বিশ্ববিদ্যালয়ে পড়তে গিয়ে রবিন একজন বর্ষীয়ান অধ্যাপকের সাথে পরিচিত হয়। তাঁর নাম মি. স্মিথ। তিনি রবিনকে বাংলাদেশের মুক্তিযুদ্ধে একটি দেশের সরকার বিভিন্নভাবে সমর্থন যুগিয়েছিল তার একটি তথ্যবহুল বর্ণনা দেন। এ যুদ্ধে সে দেশের সংবাদপত্রের ব্যাপক ভূমিকার কথাও তিনি রবিনকে বলেন।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "বর্ধমান হাউসের বর্তমান নাম কি?",
          "explanation": "বর্ধমান হাউসের বর্তমান নাম বাংলা একাডেমি।"
        },
        {
          "label": "খ",
          "question": "স্বদেশি আন্দোলন কী?",
          "explanation": "ভারতীয় জাতীয় কংগ্রেস ১৯০৫ সালে সংঘটিত বঙ্গভঙ্গের বিরোধিতা করে ইংরেজ শাসনের বিরুদ্ধে যে প্রবল আন্দোলনের ডাক দেয় তা 'স্বদেশি আন্দোলন' নামে পরিচিত। বঙ্গভঙ্গকে মুসলমান সম্প্রদায় স্বাগত জানালেও কংগ্রেস একে ইংরেজ সরকারের 'ভাগ কর এবং শাসন কর' নীতি হিসেবে উল্লেখ করে সকল প্রকার ব্রিটিশ পণ্য ও শিক্ষা বর্জন করে। গড়ে ওঠে স্বদেশি স্কুল ও কল-কারখানা। ইতিহাসে এটি স্বদেশি আন্দোলন নামে খ্যাত। এ আন্দোলনের এক পর্যায়ে ব্রিটিশ সরকার ১৯১১ সালে বঙ্গভঙ্গ রদ ঘোষণা করতে বাধ্য হয়।"
        },
        {
          "label": "গ",
          "question": "উক্ত অধ্যাপকের দেওয়া তথ্যে বাংলাদেশের মুক্তিযুদ্ধে প্রতিবেশী রাষ্ট্র ব্যতীত কোন বৃহৎ রাষ্ট্রের অবদান ফুটে উঠেছে?",
          "explanation": "উদ্দীপকে বর্ণিত তথ্যে বাংলাদেশের মুক্তিযুদ্ধে প্রতিবেশী রাষ্ট্র ব্যতীত বৃহৎ রাষ্ট্র ব্রিটেনের অবদানের কথা ফুটে উঠেছে। ১৯৭১ সালে বাংলাদেশের স্বাধীনতা যুদ্ধের ইতিহাসে ব্রিটেনের অবদান অনস্বীকার্য। মুক্তিযুদ্ধের শুরু থেকে ব্রিটেনের জনগণ এবং প্রচার মাধ্যমগুলো বাঙালিদের পক্ষে জোরালো ভূমিকা পালন করে। ব্রিটিশ সরকারও বাংলার নিপীড়িত জনগণের প্রতি সহানুভূতিশীল ছিল। উদ্দীপকে অনুরূপ প্রতিচ্ছবি লক্ষণীয়। বাংলাদেশের মুক্তিযুদ্ধে বৃহৎ শক্তিবর্গের মধ্যে অন্যতম ব্রিটেন জোরালো ভূমিকা পালন করে। শুরুতে ব্রিটেন নিরপেক্ষতা বজায় রাখলেও পাকিস্তান কাঠামোর মধ্য থেকেই বাঙালিদের স্বাধিকার সমস্যা সমাধানের ওপর জোর দেয়। ব্রিটিশ সরকার বাংলার নিপীড়িত জনগণের প্রতি সহানুভূতিশীল থাকায় লন্ডনের বিবিসি ছিল বাংলাদেশের পক্ষে বহির্বিশ্বে প্রধান প্রচারমাধ্যম। যুদ্ধ শুরুর পর থেকে পাকিস্তানি হানাদার বাহিনীর বর্বরোচিত গণহত্যার কাহিনি ব্রিটেনের পত্র-পত্রিকা ব্যাপকভাবে প্রচার শুরু করে। শুধু তাই নয় বাংলাদেশে পাকিস্তানি হানাদার বাহিনীর হত্যা, নির্যাতনের কাহিনি, ভারতে আশ্রিত প্রায় ১ কোটি শরণার্থীর করুণ অবস্থা বিবিসি বিশ্ববাসীকে অবহিত করে। অন্যদিকে পাকিস্তানি হানাদার বাহিনীর বিরুদ্ধে মুক্তিবাহিনীর প্রতিরোধ এবং গেরিলা বাহিনীর উপর্যুপরি সাফল্য বিবিসির মাধ্যমে প্রচারিত হলে মুক্তিযুদ্ধের পক্ষে বিশ্বজনমত সৃষ্টিতে সহায়ক ভূমিকা পালন করে। উদ্দীপকে দেখা যায় যে, অধ্যাপক মি. স্মিথ রবিনকে বাংলাদেশের মুক্তিযুদ্ধে একটি দেশের সরকার বিভিন্নভাবে সমর্থন জুগিয়েছিল তার একটি তথ্যবহুল বর্ণনা দেন। এ যুদ্ধে সে দেশের সংবাদপত্রের ব্যাপক ভূমিকার কথাও তিনি রবিনকে বলেন। এদেশটির সাথে বাংলাদেশের মুক্তিযুদ্ধে বৃহৎ শক্তি ব্রিটেনের মিল রয়েছে।"
        },
        {
          "label": "ঘ",
          "question": "বাংলাদেশের মুক্তিযুদ্ধে উক্ত বৃহৎ রাষ্ট্রটির অবদান মূল্যায়ন করো।",
          "explanation": "বাংলাদেশের মুক্তিযুদ্ধে উক্ত বৃহৎ রাষ্ট্র অর্থাৎ ব্রিটেনের অবদান অপরিসীম। বাংলাদেশের মুক্তিযুদ্ধে ব্রিটেনের ভূমিকা আন্তর্জাতিক জনমত গঠনে অত্যন্ত গুরুত্বপূর্ণ। ব্রিটিশ সরকার রাজনৈতিকভাবে কৌশলগত কারণে সরাসরি বাংলাদেশের পক্ষে অবস্থান না নিলেও পরোক্ষভাবে ব্রিটেনের সরকারের ভূমিকা ছিল তাৎপর্যপূর্ণ। সরকারি পর্যায়ে নিরপেক্ষতা বজায় রাখলেও গণমাধ্যম, বুদ্ধিজীবী, সংস্কৃতিকর্মী ও প্রবাসীদের সক্রিয় অংশগ্রহণ আন্তর্জাতিক পরিসরে মুক্তিযুদ্ধের ন্যায্যতা তুলে ধরতে সাহায্য করে এবং এটি স্বাধীন বাংলাদেশের পক্ষে বিশ্বজনমত গঠনে কার্যকর ভূমিকা পালন করে। মুক্তিযুদ্ধের শুরু থেকেই ব্রিটেন নিরপেক্ষতা বজায় রাখার চেষ্টা করে। কেননা বিবদমান তিনটি দেশই (ভারত-পাকিস্তান-বাংলাদেশ) মাত্র দুই দশক আগে তার উপনিবেশ ছিল। ব্রিটেন মুক্তিযুদ্ধে নিরপেক্ষতা বজায় রাখলেও পাকিস্তান কাঠামোর মধ্য থেকেই বাঙালিদের স্বাধিকার সমস্যা ও মানবাধিকারের ওপর গুরুত্বারোপ করে। তবে ব্রিটেনের এরকম নিরপেক্ষ অবস্থানের কারণেই দেশটির রাজধানী লন্ডন আন্তর্জাতিক জনমত গঠনের মূল কেন্দ্র হয়ে উঠে। দেশটির পার্লামেন্টেও বাংলাদেশের পরিস্থিতি নিয়ে ব্যাপক আলোচনা হয়। ব্রিটেনের বিরোধী দল লেবার পার্টি মুক্তিযুদ্ধের পক্ষে ব্যাপক পদক্ষেপ গ্রহণ করে। তারা পাকিস্তানে সব ধরনের ব্রিটিশ সাহায্য বন্ধ রাখার পাশাপাশি বাংলাদেশকে স্বীকৃতিদানের দাবি জানান। ব্রিটিশ নাগরিক বিখ্যাত সঙ্গীত শিল্পী জর্জ হ্যারিসন যুক্তরাষ্ট্রের নিউইয়র্কে বাংলাদেশের শরণার্থী শিশুদের সহায়তার জন্য আয়োজিত কনসার্টে সংগীত পরিবেশন করে ব্যাপক আলোড়ন সৃষ্টি করেন। ব্রিটিশ পার্লামেন্ট সদস্যদের বক্তৃতা-বিবৃতি, পত্র-পত্রিকার সংবাদ-ফিচার, ব্রিটিশ শিল্পী-সাহিত্যিকদের পরিবেশনা, বিবিসির নিরন্তর খবর ও সংবাদভাষ্য প্রভৃতির মাধ্যমে বাংলাদেশের মুক্তিযুদ্ধ আন্তর্জাতিক সমর্থন ও সহানুভূতি লাভে সমর্থ হয়। উপরের আলোচনার পরিপ্রেক্ষিতে বলা যায়, বাংলাদেশের মুক্তিযুদ্ধে ব্রিটেনের সরকার ও জনগণের অবদান ছিল তাৎপর্যপূর্ণ।"
        }
      ]
    },
    {
      "number": "11",
      "uddipok": "'শান্তির ফেরিওয়ালা' হিসেবে খ্যাত একটি আন্তর্জাতিক সংগঠন শান্তি প্রতিষ্ঠায় সদা তৎপর। কিন্তু এর গঠন প্রক্রিয়ার কিছু বাধ্যবাধকতা থাকায় মাঝে মাঝে শান্তির প্রক্রিয়া ব্যাহত হয়। তথাপি দক্ষিণ এশিয়ার যুদ্ধে আক্রান্ত একটি দেশকে স্বীকৃতি কিংবা সামরিক সাহায্য প্রদানে ব্যর্থ হলেও দেশটিকে উল্লেখযোগ্য ত্রাণ সহায়তা প্রদান করে।",
      "tag": "DB, Din.B, CB 25",
      "sub_questions": [
        {
          "label": "ক",
          "question": "",
          "explanation": "জর্জ হ্যারিসন ব্রিটেনের নাগরিক।"
        },
        {
          "label": "খ",
          "question": "'Concert for Bangladesh' কেন আয়োজন করা হয়েছিল?",
          "explanation": "১৯৭১ সালের ১ আগস্ট বাংলাদেশের মুক্তিযুদ্ধে সমর্থন ও শরণার্থীদের সাহায্য করার উদ্দেশ্যে 'কনসার্ট ফর বাংলাদেশ' আয়োজন করা হয়েছিল। মার্কিন যুক্তরাষ্ট্রের ম্যাডিসন স্কয়ার গার্ডেন-এ অনুষ্ঠিত এ কনসার্টের মূল উদ্যোক্তা ছিলেন বিশ্বখ্যাত সঙ্গীতজ্ঞ পণ্ডিত রবি শংকর ও জর্জ হ্যারিসন। বাংলাদেশের শরণার্থীদের শোচনীয় অবস্থা বিশ্বের জনগণের সামনে তুলে 'ধরা এবং তাদের সাহায্য করার লক্ষ্যে তারা এ কনসার্ট আয়োজন করেন। এ কনসার্টের মাধ্যমে শরণার্থীদের জন্য বিপুল অর্থ সাহায্য লাভের পাশাপাশি বিশ্বের সামনে বাংলাদেশে পাকিস্তানের চালানোর নির্মম গণহত্যার বিষয়ে সচেতনতা তৈরি হয়।"
        },
        {
          "label": "গ",
          "question": "উদ্দীপকে বর্ণিত যুদ্ধ বিধ্বস্ত দেশটির সাদৃশ্য তোমার পাঠ্যবইয়ের আলোকে বাখ্যা করো।",
          "explanation": "উদ্দীপকে বর্ণিত যুদ্ধবিধ্বস্ত দেশটির সাথে বাংলাদেশের সাদৃশ্য বিদ্যমান। বাংলাদেশের মুক্তিযুদ্ধের সময় জাতিসংঘের ভূমিকা ছিল হতাশাজনক। জাতিসংঘ প্রতিষ্ঠার অল্পদিন পরই ১৯৪৮ সালের ৯ ডিসেম্বর গণহত্যা নিবৃত্তি ও শাস্তি বিষয়ক সনদ গ্রহণ করা হয়। কিন্তু ১৯৭১ সালের ২৫ মার্চ হানাদার পাকিস্তানি হানাদার বাহিনী বাংলাদেশে যে ঘৃণ্য গণহত্যা সংঘটিত করে তার জন্য জাতিসংঘ কোনো কার্যকর ব্যবস্থা গ্রহণ করতে পারেনি। ১৯৭১ সালের মুক্তিযুদ্ধে পাকিস্তান হানাদার বাহিনী তাদের এদেশীয় সহযোগীদের সাথে নিয়ে লুটতরাজ, নারী ধর্ষণ, অগ্নিসংযোগ ও গণহত্যা চালায়। ইতিহাসে এরকম নারকীয় হত্যাযজ্ঞ বিশ্ববাসীর বিবেককে নাড়া দেয়। প্রতিবেশী দেশ ভারতসহ বিশ্বের বিভিন্ন দেশ পাকিস্তান হানাদার বাহিনীর নির্লজ্জ বাঙালি নিধনের তীব্র নিন্দা ও প্রতিবাদ জানায়। তথাপি 'শান্তির ফেরিওয়ালা' হিসেবে খ্যাত জাতিসংঘ নীরব দর্শকের ভূমিকা পালন করে। তবে পূর্ব পাকিস্তানে (বাংলাদেশে) এবং ভারতের শরণার্থী শিবিরগুলোতে জাতিসংঘ মানবিক সহায়তা কার্যক্রম পরিচালনা করেছে। উদ্দীপকে দেখা যায়, 'শান্তির ফেরিওয়ালা' হিসেবে খ্যাত একটি আন্তর্জাতিক সংগঠন শান্তি প্রতিষ্ঠায় সদা তৎপর। কিন্তু দক্ষিণ এশিয়ার যুদ্ধে আক্রান্ত একটি দেশকে স্বীকৃতি কিংবা কোনো প্রকার সামরিক সহযোগিতা করেনি। তবে দেশটিকে উল্লেখযোগ্য ত্রাণ সহায়তা প্রদান করে। বাংলাদেশের মুক্তিযুদ্ধেও অনুরূপ, প্রতিচ্ছবি বিদ্যমান। তাই বলা যায়, উদ্দীপকে মুক্তিযুদ্ধকালীন বাংলাদেশের কথা ইঙ্গিত করা হয়েছে।"
        },
        {
          "label": "ঘ",
          "question": "",
          "explanation": "উক্ত দেশটি অর্থাৎ বাংলাদেশের স্বাধীনতা যুদ্ধে সাহায্যের ক্ষেত্রে আন্তর্জাতিক সংগঠন জাতিসংঘের সফলতার চেয়ে ব্যর্থতা বেশি। বিশ্ব শান্তি রক্ষার জন্য ১৯৪৫ সালে জাতিসংঘের জন্ম হয়। কিন্তু জাতিসংঘ বিশ্ব শান্তি এবং মানবাধিকার কার্যক্রমের রক্ষক হয়েও বাংলাদেশের স্বাধীনতা যুদ্ধে পাকিস্তানি হানাদার বাহিনীর নির্বিচারে গণহত্যা এবং নারী নির্যাতনের বিরুদ্ধে নীরবতা পালন করে। বৃহৎ পরাশক্তির দ্বন্দ্বের পটভূমিতে জাতিসংঘ পাকিস্তানি গণহত্যা বন্ধ করতে এবং তার ভূমিকা পালনে ব্যর্থ হয়। শরণার্থীদের ভরণপোষণের ক্ষেত্রে জাতিসংঘের ভূমিকা গুরুত্বপূর্ণ হলেও ত্রাণসামগ্রী এবং অর্থ সাহায্য প্রয়োজনের তুলনায় ছিল খুবই অপ্রতুল। ১৯৭১ সালে জাতিসংঘে সবচেয়ে আলোচিত বিষয় ছিল বাংলাদেশের মুক্তিসংগ্রাম। জাতিসংঘের তৎকালীন মহাসচিব উ-থান্ট পূর্ব পাকিস্তানের মানবিক পরিস্থিতিতে ব্যথিত হলেও পরাশক্তির দ্বন্দ্বের কারণে তিনি কিছুই করতে পারেননি। অর্থাৎ মুক্তিযুদ্ধে বিশ্বসংস্থা জাতিসংঘের ভূমিকা মোটেই আশাব্যঞ্জক ছিল না। পাকিস্তানি বাহিনীর নারকীয় হত্যাযজ্ঞ বন্ধে জাতিসংঘ কোনো কার্যকর উদ্যোগ নেয়নি। বাংলাদেশের অস্থায়ী সরকারের প্রতিনিধি বিচারপতি আবু সাঈদ চৌধুরীকে বাংলাদেশ পরিস্থিতি নিয়ে বক্তব্য দেওয়ার অনুমতি পর্যন্ত দেওয়া হয়নি। মুক্তিযুদ্ধের চূড়ান্ত পর্যায়ে বাংলাদেশের বিজয় সুনিশ্চিত বুঝে মার্কিন উদ্যোগে একে ভারত-পাকিস্তান যুদ্ধ অ্যাখ্যা দিয়ে যুদ্ধবিরতির জন্য জাতিসংঘের নিরাপত্তা পরিষদে প্রস্তাব উত্থাপন করা হয়। তবে সোভিয়েত ইউনিয়নের ভেটোর কারণে মার্কিন এ দূরভিসন্ধি ব্যর্থ হয়ে যায়। এছাড়া বাংলাদেশের স্বীকৃতি প্রসঙ্গে জাতিসংঘ ব্যর্থতার পরিচয় দেয়। জাতিসংঘ 'রাষ্ট্রীয় অখণ্ডতার যুক্তির প্রশ্নে' বিজয় অর্জনের পূর্ব পর্যন্ত বাংলাদেশকে স্বীকৃতি দেয়নি। ১৯৭১ সালের ১৬ ডিসেম্বর চূড়ান্ত বিজয় অর্জনের মাধ্যমে এ স্বীকৃতি আদায় করে নিতে হয়েছিল। সার্বিক আলোচনার পরিপ্রেক্ষিতে বলা যায়, বাংলাদেশের মুক্তিযুদ্ধ বিষয়ে বৃহৎ শক্তিবর্গের মধ্যে মতবিরোধ থাকার কারণে জাতিসংঘ ত্রাণকার্য পরিচালনা ব্যতীত অন্য কোনো কার্যকর পদক্ষেপ নিতে পুরোপুরি ব্যর্থ হয়েছিল।"
        }
      ]
    }
  ]
}