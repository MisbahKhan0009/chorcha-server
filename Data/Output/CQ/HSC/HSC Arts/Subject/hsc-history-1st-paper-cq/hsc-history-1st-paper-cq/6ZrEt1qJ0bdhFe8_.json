{
  "title": "ঢাকা কলেজ ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "",
      "tag": "DC 23",
      "sub_questions": [
        {
          "label": "ক",
          "question": "ভাস্কো-দা-গামা কত সালে ভারতবর্ষে আসেন?",
          "explanation": "ভাস্কো-দা-গামা ১৪৯৮ সালে ভারতবর্ষে আসেন।"
        },
        {
          "label": "খ",
          "question": "ছিয়াত্তরের মন্বন্তর কী?",
          "explanation": "কোম্পানির শাসনামলে রবার্ট ক্লাইভ প্রবর্তিত দ্বৈতশাসন ব্যবস্থা এবং প্রাকৃতিক দুর্যোগের কারণে বাংলায় মন্বন্তর দেখা দেয়। দ্বৈতশাসন ব্যবস্থায় রাজস্ব আদায়ের ক্ষমতা কোম্পানির হাতে থাকায় তারা অন্যায়ভাবে বাংলার জনগণের ওপর অধিক খাজনা আরোপ করে। এছাড়া সব দিক দিয়ে প্রজাদের ওপর অত্যাচার চালানো হয়। এ শাসনব্যবস্থার কারণে জনগণের দুর্দশা চরমে পৌছায়। অর্থাৎ বাংলার জনসাধারণের অর্থনৈতিক অবস্থা ক্রমেই শোচনীয় হয়ে পড়ে। এছাড়া পর পর দু'বছর অনাবৃষ্টি ও খরার কারণে ফসল নষ্ট হয়ে গেলে দেশে দারুণ খাদ্যাভাব দেখা দেয়। ফলে ১১৭৬ বঙ্গাব্দ অর্থাৎ ১৭৭০ সালে বাংলায় এক ভয়াবহ দুর্ভিক্ষ দেখা দেয়, যা 'ছিয়াত্তরের মন্বন্তর' নামে পরিচিত।"
        },
        {
          "label": "গ",
          "question": "উদ্দীপকের আলোচনায় তোমার পাঠ্যবইয়ের কোন শাসনব্যবস্থা বোঝানো হয়েছে? ব্যাখ্যা করো।",
          "explanation": "উদ্দীপকে ভারতীয় উপমহাদেশে লর্ড ক্লাইভ (Lord Clive) প্রবর্তিত দ্বৈতশাসনব্যস্থার প্রতি ইঙ্গিত করা হয়ে । ১৭৬৫ সালে লর্ড ক্লাইভ বাংলার দেওয়ানি লাভ করে এক অভিনব শাসনব্যবস্থা প্রবর্তন করেন। এ ব্যবস্থায় নিযামত বা বাংলার আইনশৃঙ্খলা রক্ষা, ফৌজদারি বিচার, শান্তিরক্ষা, দৈনন্দিন প্রশাসন পরিচালনার দায়িত্ব ছিল বাংলার নবাবের হাতে। অন্যদিকে রাজস্ব আদায়, দেশরক্ষা, দেওয়ানি সংক্রান্ত বিচার প্রভৃতি দায়িত্ব অর্পিত হয় কোম্পানির ওপর। লর্ড ক্লাইভ প্রবর্তিত এ শাসনব্যবস্থাকেই দ্বৈতশাসন নামে অভিহিত করা হয়। এ শাসনব্যবস্থার মূল উদ্দেশ্য ছিল কোম্পানিকে শক্তিশালী করে নবাবকে ক্ষমতাসীন করে তোলা। দ্বৈতশাসনের ফলে নবাব পেলেন ক্ষমতাহীন দায়িত্ব আর কোম্পানি পেল দায়িত্বহীন ক্ষমতা। উদ্দীপকে নবাব ক্ষমতাহীন দায়িত্ব এবং কোম্পানি দায়িত্বহীন ক্ষমতা বিষয়গুলো উল্লেখ রয়েছে, যা মূলত উপরে আলোচিত দ্বৈতশাসন ব্যবস্থার সাথে সাদৃশ্যপূর্ণ। তাই বলা যায়, উদ্দীপকের সাথে আমার পাঠ্যবইয়ের কোম্পানির দ্বৈতশাসন ব্যবস্থার মিল রয়েছে।"
        },
        {
          "label": "ঘ",
          "question": "উক্ত শাসনব্যবস্থা ভারতবর্ষে কি কি কুফল বয়ে এনেছিল? নিজস্ব মতামত দাও।",
          "explanation": "উদ্দীপকে ইঙ্গিত দেওয়া ঘটনা অর্থাৎ দ্বৈতশাসনব্যবস্থা বাংলার জনজীবনে বিপর্যয় বয়ে এনেছিল। ওই অভিনব ব্যবস্থা পরবর্তীকালে এক ভয়াবহ দুর্ভিক্ষের সূচনা করে। লর্ড ক্লাইভ বাংলার গভর্নর নিযুক্ত হয়ে দ্বৈতশাসনব্যবস্থা প্রবর্তন করেন। এ শাসনব্যবস্থায় বাংলার নবাবের হাতে কার্যত কোনো ক্ষমতা ছিল না। অন্যদিকে কোম্পানি দেওয়ানি লাভ করলেও এর কোনো দায়িত্ব ছিল না। নবাবের পক্ষে নায়েব রেজা খান রাজস্ব আদায়ের ব্যাপারে তৎপরতা দেখালেও আইন-শৃঙ্খলা রক্ষায় চরম অবহেলা প্রদর্শন করেন। দেশে চুরি, ডাকাতি, রাহাজানি বৃদ্ধি পেয়ে জনজীবনে চরম অরাজকতা ও নিরাপত্তাহীনতা নেমে আসে। কোম্পানির লোকজন মাত্রাতিরিক্ত রাজস্ব আদায় করায় বাংলায় অর্থনৈতিক বিপর্যয় নেমে আসে। এ প্রেক্ষাপটে ১৭৭০ সালে (বাংলা ১১৭৬) খরায় ব্যাপক ফসলহানি হলে দেখা দেয় • ভয়াবহ দুর্ভিক্ষ। 'ছিয়াত্তরের মন্বন্তর' নামে পরিচিত ওই দুর্ভিক্ষ সম্পর্কে রিচার্ড বেচার মন্তব্য করেছিলেন, \"দেশের কয়েকটি অংশে যে জীবিত মানুষ মৃত মানুষকে ভক্ষণ করিতেছে তাহা গুজব নয়, অতি সত্য।\" এতে মারাত্মক মানবিক বিপর্যয় সৃষ্টি হয়েছিল। লক্ষ লক্ষ লোক দুর্ভিক্ষ ও মহামারিতে মৃত্যুবরণ করেছিল। উপরের আলোচনায় প্রতীয়মান হয় যে, লর্ড ক্লাইভ প্রবর্তিত দ্বৈতশাসন ইংরেজ স্বার্থের অনুকূলে হলেও ভারতবর্ষের জনগণের দুঃখ-দুর্দশা বহুগুণে বাড়িয়ে দিয়েছিল। ছিয়াত্তরের মন্বন্তরের মতো ভয়াবহ বিপর্যয়ের পেছনেও দায়ী ছিল বিতর্কিত ওই শাসন ব্যবস্থা ।"
        }
      ]
    },
    {
      "number": "2",
      "uddipok": "মীর কাশিম + অযোধ্যার নবাব সুজাউদ্দৌলা + মোগল সম্রাট শাহ্ আলম = ????? যুদ্ধ",
      "tag": "DC 23",
      "sub_questions": [
        {
          "label": "ক",
          "question": "ইস্ট ইন্ডিয়া কোম্পানি কত সালে দেওয়ানি লাভ করে",
          "explanation": "ইস্ট ইন্ডিয়া কোম্পানি ১৭৬৫ সালে দেওয়ানি লাভ করে।"
        },
        {
          "label": "খ",
          "question": "অন্ধকূপ হত্যাকাণ্ড বর্ণনা করো।",
          "explanation": "যে ইংরেজ ইস্ট ইন্ডিয়া কোম্পানির কর্মকর্তা জন যেফানিয় হলওয়েল (John Zephaniah Holwell) কর্তৃক প্রচারিত মিথ্যা কাহিনি 'অন্ধকূপ হত্যা' নামে পরিচিত। হলওয়েল নবাব সিরাজ-উদ-দৌলার সৈন্যদের হাতে বন্দি হয়েছিল। সে মুক্তি পাওয়ার পর প্রচারণা চালায় যে, নবাবের আদেশে ১৪৬ জন ইংরেজ বন্দিকে ১৮ ফুট দৈর্ঘ্য ও ১৪.১০ ফুট প্রস্থবিশিষ্ট ছোট একটি কক্ষে রাখা হয়েছিল। জুন মাসের প্রচণ্ড গরমে এদের মধ্যে ১২৩ জন শ্বাসরুদ্ধ হয়ে মারা যায়। বাকি ২৩ জন কোনোরকমে বেঁচে ছিল। পরবর্তীতে এ কাহিনি অতিরঞ্জিত বলে প্রমাণিত হয়।"
        },
        {
          "label": "গ",
          "question": "উদ্দীপকের প্রশ্নবোধক স্থানে কোন যুদ্ধের কথা বোঝানো হয়েছে? তোমার পাঠ্যবইয়ের আলোকে আলোচনা করো।",
          "explanation": "উদ্দীপকের প্রশ্নবোধক স্থানে বক্সারের যুদ্ধের কথা বোঝানো হয়েছে। মীর কাশিম ছিলেন স্বাধীনচেতা ও প্রজাহিতৈষী। এজন্য তিনি স্বাধীনতার জন্য প্রচেষ্টা চালান। তার কর্মকান্ডে ইংরেজরা অসন্তুষ্ট হয়। যারা ইংরেজদের প্রতি বেশি অনুগত ছিল মীর কাশিম তাদের পদচ্যুত করে তাদের সম্পত্তি বাজেয়াপ্ত করেন। তার পদক্ষেপগুলো দেশ ও জনগণের স্বার্থে পরিচালিত হলেও এগুলো ছিল ইংরেজ স্বার্থবিরোধী। এজন্য ইংরেজদের সাথে তার সংঘর্ষ অবধারিত হয়ে পড়ে। যার চূড়ান্ত ফল হিসেবে বক্সারের যুদ্ধ সংঘটিত হয়। বাংলার স্বাধীনতার সূর্য পুনরুদ্ধারের শেষ চেষ্টা হিসেবে মীর কাসিম অযোধ্যার নবাব সুজাউদ্দৌলা এবং দিল্লির সম্রাট শাহ আলমের সহযোগিতায় একটি ত্রিপক্ষীয় মৈত্রীজোট গঠন করেন। এ জোট ১৭৬৪ সালে বক্সারের প্রান্তরে ইংরেজ বাহিনীর বিরুদ্ধে যুদ্ধে লিপ্ত হয় এবং পরাজয় বরণ করে। উদ্দীপকে মীর কাসিম, অযোধ্যার নবাব সুজাউদ্দৌলা এবং মোগল সম্রাট শাহ আলমের মৈত্রীতে একটি যুদ্ধকে বোঝানো হচ্ছে, যা মূলত উপরে আলোচিত বক্সারের যুদ্ধকেই ইঙ্গিত করে।"
        },
        {
          "label": "ঘ",
          "question": "তুমি কি মনে কর, উক্ত যুদ্ধের মাধ্যমে ভারতবর্ষের স্বাধীনতার সূর্য অস্তমিত হয়? উত্তরের সপক্ষে যুক্তি দাও।",
          "explanation": "হ্যাঁ, উক্ত যুদ্ধ তথা বক্সারের যুদ্ধের মাধ্যমেই ভারতবর্ষের স্বাধীনতার সূর্য অস্তমিত হয়েছিল বলে আমি মনে করি। বক্সারের যুদ্ধে পরাজয়ের মাধ্যমে মীর কাশিমের স্বাধীনতা রক্ষার শেষ চেষ্টা ব্যর্থ হয়। উপমহাদেশে ইংরেজদের প্রভাব-প্রতিপত্তি মর্যাদা বৃদ্ধি পায়। বিনা বাধায় তারা উপমহাদেশে আধিপত্য বিস্তারের সুযোগ লাভ করে। এ যুদ্ধে পরাজিত হয়ে অযোধ্যার নবাব সুজাউদ্দৌলা রোহিলাখণ্ডে পালিয়ে যান। দিল্লির সম্রাট শাহ আলম ইংরেজদের পক্ষে যোগ দেন। মীর কাশিম পরাজিত হয়ে আত্মগোপন করেন এবং ১৭৭৭ সালে তার মৃত্যু হয়। ইংরেজরা অযোধ্যার নবাবের কাছ থেকে কারা ও এলাহাবাদ হস্তগত করতে সক্ষম হয়। এ যুদ্ধের ফলে শুধু বাংলার নবাবই পরাজিত হননি, তার মিত্র ভারত সম্রাট শাহ আলম, অযোধ্যার নবাব সুজাউদ্দৌলাও পরাজিত হন। এই তিন শক্তির পরাজয়ে ইংরেজদের মর্যাদা ও শক্তি বৃদ্ধি পায়। বক্সারের যুদ্ধের ফলে রবার্ট ক্লাইভ দিল্লির সম্রাটের কাছ থেকে 'আনুষ্ঠানিকভাবে বাংলা, বিহার, উড়িষ্যার দেওয়ানি লাভ করে। ফলে বাংলায় ইংরেজ অধিকার আইনত স্বীকৃত হয় এবং তারা অসীম ক্ষমতাশালী হয়ে উঠতে থাকে। সর্বোপরি বক্সারের যুদ্ধে মীর কাশিমের পরাজয় শুধু নবাবি আমলেরই পরিসমাপ্তি ঘটায়নি, মুঘল সম্রাটের দুর্বলতাও ইংরেজদের কাছে পরিষ্কার করে দেয়। ফলে ঔপনিবেশিক শক্তি হিসেবে দ্রুতগতিতে ইংরেজদের আত্মপ্রকাশ ঘটতে থাকে।"
        }
      ]
    },
    {
      "number": "3",
      "uddipok": "জনাব 'ক' ক্লাশে একজন মনীষীর জীবনী পড়াচ্ছিলেন। তিনি বলেন, ব্রিটিশরা এদেশে আসার পর ভারতীয় মুসলমানদের অবস্থা দিন দিন খারাপের দিকে যাচ্ছিল। কিছুটা নিজেদের গোঁড়ামি আবার কিছুটা ব্রিটিশদের নীতি মুসলমানদের এই দূরাবস্থার জন্য দায়ী ছিল। কিন্তু এই পিছিয়ে পড়া মুসলমানদের ত্রাণকর্তা হিসেবে আবির্ভূত হন উক্ত মনীষী।",
      "tag": "DC 23",
      "sub_questions": [
        {
          "label": "ক",
          "question": "কত সালে ভারতীয় জাতীয় কংগ্রেস প্রতিষ্ঠিত হয়?",
          "explanation": "১৮৮৫ সালে ভারতীয় জাতীয় কংগ্রেস প্রতিষ্ঠিত হয়।"
        },
        {
          "label": "খ",
          "question": "ভার্নাকুলার প্রেস এ্যাক্ট কী?",
          "explanation": "ভার্নাকুলার প্রেস এ্যাক্ট হলো লর্ড লিটনের সময়ে প্রবর্তিত দেশীয় সংবাদপত্রের ওপর নিবর্তনমূলক একটি আইন। দেশীয় সংবাদপত্রের স্বাধীনতা হরণের লক্ষ্যে প্রণীত বহুল বিতর্কিত এ আইনটি ১৮৭৮ সালে প্রবর্তন করা হয়েছিল। এর উদ্দেশ্যে ছিল দেশীয় সংবাদপত্রের মাধ্যমে ব্রিটিশ সরকারের বিরুদ্ধে পরিচালিত প্রচারণা বন্ধ করা। দেশীয় যেসব পত্রিকা সরকারকে উদ্বিগ্ন করে তুলেছিল সেগুলো হলো সোমপ্রকাশ, ঢাকা প্রকাশ, হালিশহর পত্রিকা, অমৃত বাজার পত্রিকা, ভারত সিহির ইত্যাদি। এ আইনের আওতায় অনেক সংবাদপত্রকে জরিমানা করা হয় এবং সম্পাদকদের কারাদণ্ড দেওয়া হয়। তীব্র সমালোচনার মুখে পরবর্তী ভাইসরয় রর্ড রিপন এ আইন বাতিল করেন।"
        },
        {
          "label": "গ",
          "question": "উদ্দীপকে কোন মনীষীর কথা বলা হয়েছে? পাঠ্যবইয়ের আলোকে আলোচনা করো।",
          "explanation": "উদ্দীপকে আমার পাঠ্যবইয়ের আলোচিত মনীষী স্যার সৈয়দ আহমদের কথা বলা হয়েছে। সৈয়দ আহমদ খান ছিলেন একজন মুসলিম সমাজ সংস্কারক ও চিন্তাবিদ। তিনি উপলব্ধি করতে পেরেছিলেন, বিভিন্ন কারণে ভারতের মুসলমানরা পিছিয়ে আছে। এ অবস্থায় স্যার সৈয়দ আহমদ খান মুসলমানদের আধুনিক পাশ্চাত্য তথা ইংরেজি শিক্ষা গ্রহণে উদ্বুদ্ধ করার জন্য আলীগড়ে মোহামেডান এ্যাংলো ওরিয়েন্টাল স্কুল প্রতিষ্ঠা করেন। এর পাশাপাশি মুসলমান সম্প্রদায়ের মধ্যে সামাজিক, রাজনৈতিক, সাংস্কৃতিক সকল ক্ষেত্রে প্রগতিশীল ভাবধারা প্রসারের লক্ষ্যে তিনি আলীগড় আন্দোলনের সূচনা করেন এবং বিভিন্ন সংগঠন প্রতিষ্ঠা করেন, যা মুসলমান সম্প্রদায়ের মধ্যে নবজাগরণের সূত্রপাত ঘটায়। উদ্দীপকে আমরা যে মনীষীর পরিচয় পাই, তিনি নিজেদের গোঁড়ামি ও বৃটিশদের নীতির ফলে পিছিয়ে পড়া ভারতীয় মুসলমানদের ত্রাণকর্তা হিসেবে আবির্ভূত হন। নিঃসন্দেহে এখানে স্যার সৈয়দ আহমদের কথা বলা হয়েছে। কেননা তিনিই প্রথম পিছিয়ে পড়া ভারতীয় মুসলিম সমাজের পথিকৃত হিসেবে আবির্ভূত হয়েছিলেন।"
        },
        {
          "label": "ঘ",
          "question": "ভারতবর্ষের মুসলমানদের উন্নতিকল্পে উক্ত মনীষীর গৃহীত পদক্ষেপগুলো আলোচনা করো।",
          "explanation": "ভারতীয় মুসলমানদের চেতনা বিকাশে ও উন্নয়নকল্পে উক্ত মনীষী তথা স্যার সৈয়দ আহমদ খানের গৃহীত পদক্ষেপগুলো অসামান্য ভূমিকা রেখেছিল। ব্রিটিশশাসিত ভারতে যেসব মনীষী ও সমাজ সংস্কারক পশ্চাদপদ মুসলমানদের অজ্ঞতা, সামাজিক শোষণ ও রাজনৈতিক বঞ্চনা থেকে উদ্ধার করার ক্ষেত্রে অগ্রণী ভূমিকা পালন করেন, স্যার সৈয়দ আহমদ খান তাদের অন্যতম। মুসলমান সম্প্রদায়ের মধ্যে প্রগতিশীল ভাবধারা প্রসারের লক্ষ্যে তিনি আলীগড় আন্দোলনের সূচনা করেন। ১৮৬৪ সালে তিনি 'অনুবাদ সমিতি' নামে একটি প্রতিষ্ঠান গঠন করে ইতিহাস, বিজ্ঞান ও সাহিত্যের শ্রেষ্ঠ গ্রন্থাবলি অনুবাদের ব্যবস্থা করেন। এটি পরবর্তীকালে 'সাহিত্য ও বিজ্ঞান পরিষদ' নামে পরিচিত হয়। সংগঠনটি মুসলমানদের মধ্যে আধুনিক পাশ্চাত্য শিক্ষা ও জ্ঞান-বিজ্ঞান প্রচারের প্রধান কেন্দ্র ছিল। এছাড়া ১৮৭০ সালে 'তাহযিব-উল-আখলাক' পত্রিকা, ১৮৭৫ সালে Mohammadan Anglo-Oriental College, ১৮৭৭ সালে আলীগড় কলেজ এবং ১৮৮৬ সালে Mohammadan Literary Society প্রভৃতি প্রতিষ্ঠার মাধ্যমে সৈয়দ আহমদ মুসলিম সমাজের মধ্যে আধুনিক শিক্ষা বিস্তার, উদারনৈতিক মনোভাবের চর্চা ও কুসংস্কার দূর করায় অগ্রণী ভূমিকা পালন করেন। উপরের আলোচনা শেষে বলা যায়, উদ্দীপকের মনীষীর মতো স্যার সৈয়দ আহমদ খান ছিলেন তৎকালীন ভারতীয় মুসলিম সম্প্রদায়ের নবজাগরণের অন্যতম পথনির্দেশক।"
        }
      ]
    },
    {
      "number": "4",
      "uddipok": "জমিদার ডেভিড আলীপুর এলাকার শাসক ছিলেন। তার এলাকায় যাতে কোন বিদ্রোহ বা কোন ধরনের আন্দোলন মাথাচাড়া দিয়ে উঠতে না পারে এজন্য শাসনাধীন এলাকাকে দুইভাগে বিভক্ত করেন। জমিদারের এ সিদ্ধান্তের ফলে এলাকায় মিশ্র প্রতিক্রিয়া দেখা দেয়'",
      "tag": "DC 23",
      "sub_questions": [
        {
          "label": "ক",
          "question": "ভারতের শেষ গভর্নর জেনারেল কে ছিলেন?",
          "explanation": "ব্রিটিশ ভারতের শেষ গভর্নর জেনারেল ছিলেন লর্ড মাউন্টব্যাটেন।"
        },
        {
          "label": "খ",
          "question": "সিপাহী বিদ্রোহ কী?",
          "explanation": "১৮৫৭ খ্রিস্টাব্দে সংঘটিত মহাবিদ্রোহ ইতিহাসে সিপাহী বিদ্রোহ নামে পরিচিত। সেনাবাহিনীতে ব্রিটিশ ও ভারতীয় সৈন্যদের মধ্যে বৈষম্য থেকে ভারতীয় সৈন্যদের মধ্যে ক্ষোভ পুঞ্জীভূত হয়। এরূপ পরিস্থিতিতে ১৮৫৬ সালে এনফিল্ড রাইফেলের প্রচলন হলে তা নিয়ে বিদ্রোহের সূত্রপাত হয়। এই রাইফেলের কার্তুজ ব্যবহারের পূর্বে দাঁত দিয়ে কাটতে হতো। সেনাদের মাঝে গুজব রটিয়ে পড়ে যে, এই কার্তুজে শূকর ও গরুর চর্বি মেশানো আছে। তাই এটি হিন্দু-মুসলিম উভয় সম্প্রদায়ের ধর্মীয় অনুভূতিতে আঘাত ও ক্ষোভের সৃষ্টি করে যা পরবর্তীতে বিদ্রোহে রূপ নেয়।"
        },
        {
          "label": "গ",
          "question": "উপরের উদ্দীপকের মাধ্যমে কোন কোন ঐতিহাসিক ঘটনার উপর আলোকপাত করা হয়েছে? ব্যাখ্যা করো।",
          "explanation": "উপরের উদ্দীপকের মাধ্যমে ঐতিহাসিক বঙ্গভঙ্গ ও এর ফলে বাংলার হিন্দু-মুসলিমদের মধ্যে সৃষ্টি হওয়া প্রতিক্রিয়ার ঘটনার উপর আলোকপাত করা হয়েছে। ভারতের রাজনৈতিক ইতিহাসে একটি গুরুত্বপূর্ণ ঘটনা বঙ্গভঙ্গ। লর্ড কার্জন ১৯০৫ সালে সমগ্র বঙ্াদেশ অর্থাৎ বাংলা প্রেসিডেন্সিকে দুটি প্রদেশে ভাগ করেন। বাংলা, বিহার, উড়িষ্যা, মধ্য প্রদেশ ও আসামের কিছু অংশ নিয়ে বাংলা প্রেসিডেন্সি গঠিত ছিল। প্রশাসনিক সুবিধার কথা বলে লর্ড কার্জন বাংলা প্রদেশকে ভাগ করে পূর্বাঞ্চলে পূর্ব বঙ্গ ও আসাম নামে একটি নতুন প্রদেশ সৃষ্টি করেন। অন্যদিকে বাংলার অবশিষ্ট অংশের সঙ্গে বিহার ও উড়িষ্যার সমন্বয়ে পশ্চিমবঙ্গ নামে অপর একটি প্রদেশ গঠন করা হয়। ১৯০৫ সালের ১৬ অক্টোবর বঙ্গভঙ্গ কার্যকর করা হয়। বঙ্গভঙ্গের প্রতি হিন্দু ও মুসলমান সম্প্রদায় বিপরীতমুখী প্রতিক্রিয়া দেখায়। ভাগ্যের উন্নয়নের আশায় পূর্ববঙ্গের অনগ্রসর মুসলমানরা একে স্বাগত জানায়। কিন্তু বিশেষ করে শিক্ষিত ও অবস্থাপন্ন হিন্দুরা এর প্রতিবাদে ব্যাপক আন্দোলন গড়ে তোলে। তারা বিষয়টিকে বাঙালির জাতীয়তাবাদী আন্দোলন নস্যাৎ ও মাতৃভূমিকে ভাগ করার ব্রিটিশ ষড়যন্ত্র আখ্যা দেয়। অবশেষে এ আন্দোলনের তীব্রতায় ব্রিটিশ সরকার ১৯১১ সালে বঙ্গভঙ্গ রদের ঘোষণা দেয়। উদ্দীপকেও দেখা যায়, আলীপুর এলাকার জমিদার ডেভিড তার এলাকায় বিদ্রোহ ও আন্দোলন প্রতিহত করতে তার শাসনাধীন এলাকাকে ২ ভাগে ভাগ করেন। জমিদারের এ সিদ্ধান্তের ফলে এলাকায় মিশ্র প্রতিক্রিয়া দেখা দেয়। উক্ত ভাগ করা ও এর প্রতিক্রিয়া লর্ড কার্জনের বঙ্গভঙ্গ ও - এর ফলে সৃষ্ট হিন্দু-মুসলিম প্রতিক্রিয়ার সাথে সাদৃশ্যপূর্ণ। তাই বলা যায়, উদ্দীপকের ঘটনায় বঙ্গভঙ্গ ও এর প্রতিক্রিয়ায় উপর আলোকপাত করা হয়েছে।"
        },
        {
          "label": "ঘ",
          "question": "তুমি কি মনে কর উপরের ঘটনাটি ছিল ইংরেজদের \"ভাগ কর ও শাসন কর\" নীতির ফলাফল? তোমার মতামত দাও।",
          "explanation": "হ্যাঁ, আমি মনে করি উক্ত ঘটনাটি তথা বঙ্গভঙ্গের ঘটনাটি ছিল ইংরেজদের 'ভাগ কর শাসন কর' নীতির ফলাফল। ভারতে ঔপনিবেশিক শাসনের শুরু থেকেই ব্রিটিশরা 'Divide and Rule' (ভাগ কর ও শাসন কর) নীতি অনুসরণ করে এসেছে। ১৯০৫ সালের বঙ্গভঙ্গের ঘটনা ও এর ফলাফল বিশ্লেষণ করলে সাম্প্রদায়িক বিভাজন সৃষ্টিতে ব্রিটিশ শাসকদের এ নীতির প্রয়োগ স্পষ্ট হয়ে ওঠে। উনিশ শতকের শুরু থেকে তৎকালীন ভারতের রাজধানী কলকাতা ছিল ব্রিটিশবিরোধী আন্দোলনের প্রাণকেন্দ্র। ১৮৮৫ সালে ভারতীয় জাতীয় কংগ্রেস প্রতিষ্ঠার পর কলকাতাকেন্দ্রিক শিক্ষিত জনগোষ্ঠী ক্রমেই জাতীয়তাবাদী চেতনায় উদ্বুদ্ধ হয়ে উঠেছিল। সর্বভারতীয় পর্যায়েও বাঙালি রাজনৈতিক নেতৃবৃন্দ ও বুদ্ধিজীবীদের প্রভাব ছিল। এরকম রাজনীতি ও সমাজসচেতন হিন্দু ও মুসলমান বাঙালির ঐক্যবদ্ধ শক্তি ব্রিটিশ শাসনের ভিত নাড়িয়ে দিতে পারে সে বিষয়ে ব্রিটিশ শাসকরা অবগত ছিলেন। ফলে তারা বঙ্গভঙ্গের মাধ্যমে বাঙালিদের দুটি ভাগে বিভক্ত করেন। ব্রিটিশ সরকারের পক্ষ থেকে প্রশাসনিক সুবিধার কথা বলা হলেও এ পদক্ষেপের অন্যতম প্রধান কারণ ছিল বাংলার জাতীয়তাবাদী চেতনা ও আন্দোলনকে নিয়ন্ত্রণ করা। আর এক্ষেত্রে ব্রিটিশরা সফলও হয়েছিল। কারণ বঙ্গভঙ্গকে কেন্দ্র করে যে হিন্দু-মুসলিম তিক্ততার সৃষ্টি হয় তা ইংরেজ শাসনকে দীর্ঘায়িত করতে সহায়ক ভূমিকা পালন করেছিল। ইতিহাসবিদরা তাই মনে - করেন, শুধুই প্রশাসনিক কারণে লর্ড কার্জন বঙ্গ বিভাগ করেননি। এর পেছনে তার সুদূরপ্রসারী রাজনৈতিক উদ্দেশ্য ছিল। এটি ছিল ব্রিটিশদের 'ভাগ কর ও শাসন কর' নীতির অংশ।"
        }
      ]
    },
    {
      "number": "5",
      "uddipok": "সিয়াম ফেসবুকে বন্ধুর সাথে চ্যাট করছিল। তার কথোপকথনের ভাষা ছিল এই রকম, \"Ki re ki koris......\" সিয়ামের মা কথোপকথনের এই ভাষা দেখে খুব দুঃখিত হলেন। তিনি তখন সিয়ামকে বাংলা ভাষার জন্য বাঙালি জাতির আত্মত্যাগ ও তাদের জীবন বলিদানের ইতিহাসের কথা বললেন।",
      "tag": "DC 23",
      "sub_questions": [
        {
          "label": "ক",
          "question": "কোন দেশ বাংলা ভাষাকে দ্বিতীয় মাতৃভাষা হিসেবে স্বীকৃতি দিয়েছে?",
          "explanation": "আফ্রিকার দেশ সিয়েরা লিওন বাংলা ভাষাকে দ্বিতীয় মাতৃভাষা হিসেবে স্বীকৃতি দিয়েছে।"
        },
        {
          "label": "খ",
          "question": "যুক্তফ্রন্ট কী?",
          "explanation": "১৯৫৪ সালের নির্বাচনে মুসলিম লীগকে পরাজিত করতে পূর্ব বাংলার পাঁচটি দল এক হয়ে একটি জোট গঠন করে যা 'যুক্তফ্রন্ট' নামে পরিচিত। যুক্তফ্রন্ট মূলত পাঁচটি বিরোধী রাজনৈতিক দলের সমন্বয়ে গঠিত হয়। যথা- ১. মওলানা ভাসানীর নেতৃত্বাধীন আওয়ামী মুসলিম লীগ, ২. শেরে বাংলা এ.কে. ফজলুল হকের কৃষক-শ্রমিক পার্টি, ৩. মাওলানা আতাহার আলীর নেজামে ইসলাম পার্টি, ৪. হাজী দানেশের বামপন্থী গণতন্ত্রী দল এবং ৫. মওলানা মোহাম্মদ আলীর খিলাফত-ই-রাব্বানি। নির্বাচনে যুক্তফ্রন্টের নির্বাচনি প্রতীক ছিল নৌকা। ১৯৫৪ সালের ৮ মার্চ অনুষ্ঠিত এ নির্বাচনে মুসলিম লীগ শোচনীয়ভাবে পরাজিত হয় এবং যুক্তফ্রন্ট একচেটিয়াভাবে বিজয়ী হয়।"
        },
        {
          "label": "গ",
          "question": "উপরের উদ্দীপকে কোন ঐতিহাসিক ঘটনার আলোকপাত করা হয়েছে? তোমার পাঠ্যবইয়ের আলোকে ব্যাখ্যা করো।",
          "explanation": "উপরের উদ্দীপকে ঐতিহাসিক ভাষা আন্দোলনের ঘটনার প্রতি আলোকপাত করা হয়েছে। ১৯৪৭ সালের ১৪ই আগস্ট পাকিস্তান রাষ্ট্রের জন্মের পর থেকেই পশ্চিম পাকিস্তানি শাসকরা পূর্ব পাকিস্তানিদের ওপর নানা ধরনের বৈষম্যমূলক আচরণ করে। পুরো পাকিস্তানের মোট জনগোষ্ঠীর ৫৬% মানুষের মুখের ভাষা বাংলা হওয়া সত্ত্বেও সংখ্যালঘিষ্ঠ মাত্র ৩.২৭% জনগোষ্ঠীর ভাষা উর্দুকে তারা রাষ্ট্রভাষা হিসেবে চাপিয়ে দিতে চেয়েছিল। এ সিদ্ধান্তের প্রতিবাদে সূত্রপাত হয় ভাষা আন্দোলনের। ১৯৫২ সালে এই আন্দোলন চূড়ান্ত পর্যায়ে পৌঁছায়। এই আন্দোলনে সালাম, বরকত, রফিক প্রমুখ শহিদ হন। অবশেষে শাসকগোষ্ঠী বাঙালির দাবি মেনে নেয়। উদ্দীপকে আমরা দেখতে পাই, বন্ধুর সাথে ফেসবুকে কথোপকথনে সিয়াম ইংরেজি অক্ষরে বাংলা লিখেছে। তার কথোপকথনের এ ভাষা দেখে তার মা খুব দুঃখিত হলেন। তিনি তখন সিয়ামকে বাংলা ভাষার জন্য বাঙালি জাতির আত্মত্যাগ ও বলিদানের ইতিহাসের কথা বললেন। সিয়ামের মায়ের এরূপ মনোভাবে বাংলা ভাষার প্রতি শ্রদ্ধাবোধ প্রকাশ পেয়েছে।"
        },
        {
          "label": "ঘ",
          "question": "তুমি কি মনে করো উপরের ঘটনাটি বাঙালি জাতীয়তাবাদের সূত্রপাত ঘটায়? নিজস্ব মতামত দাও।",
          "explanation": "হ্যাঁ, উক্ত ঘটনাটি তথা ভাষা আন্দোলন বাঙালি জাতীয়তাবাদের সূত্রপাত ঘটায় বলে আমি মনে করি। ১৯৫২ সালের ভাষা আন্দোলন বাংলাদেশের রাজনৈতিক ইতিহাসে অত্যন্ত তাৎপর্যপূর্ণ ঘটনা। এ আন্দোলন বাঙালিদের তাদের স্বতন্ত্র জাতিগত পরিচয় সম্পর্কে সচেতন করে তোলে। ভাষা-সংস্কৃতিকে কেন্দ্র করে বাঙালি জাতীয়তাবাদের উন্মেষ ঘটে। ভাষা আন্দোলনের মাধ্যমে বাঙালিরা সাংস্কৃতিক ছাড়াও অন্যান্য অধিকার সম্পর্কে সজাগ হয়ে ওঠে। ফলে তারা পরবর্তী বিভিন্ন আন্দোলনে অংশগ্রহণ করে দাবি আদায়ের তাগিদ বোধ করে। বস্তুত এ আন্দোলনের মধ্য দিয়েই পূর্ব বাংলার স্বাধিকারের চেতনা দানা বাধতে থাকে। এ চেতনাই পরবর্তীকালে পূর্ব পাকিস্তানের বাঙালিদের রাজনৈতিক ও অর্থনৈতিক মুক্তির পথকে সুগম করে। বাঙালিরা নিজেদের অধিকার অর্জনের লক্ষ্যে ঐক্যবদ্ধ হতে থাকে। পাকিস্তান রাষ্ট্রের প্রতি সৃষ্ট হতাশা থেকে তারা মুসলিম লীগকে প্রত্যাখ্যান করে ১৯৫৪ সালের নির্বাচনে ব্যালট বিপ্লব ঘটায়। তারা বাঙালিদের বিভিন্ন প্রাণের দাবি তুলে ধরা যুক্তফ্রন্টকে বিপুলভাবে বিজয়ী করে। পূর্ব পাকিস্তানের বাঙালিরা এর পর ১৯৬২ সালে শরীফ শিক্ষা কমিশনের বিরুদ্ধে আন্দোলন করে। ১৯৬৬ সালে বাঙালির মুক্তির সনদ ছয় দফা দাবি ঘোষণা করেন আওয়ামী লীগ নেতা বঙ্গবন্ধু শেখ মুজিবুর রহমান। ৬টি দাবির অন্যতম ছিল প্রাদেশিক 'স্বায়ত্তশাসনের দাবি। এর পথ বেয়েই আসে ১৯৬৯ সালের গণঅভ্যুত্থান এবং ১৯৭০ সালের ঐতিহাসিক সাধারণ নির্বাচন। পাকিস্তানি শাসকরা নির্বাচনে বাঙালিদের প্রধান দল আওয়ামী লীগের বিপুল বিজয় মেনে নিতে অস্বীকৃতি জানায়। উল্টো চালায় গণহত্যা। ফলে অনিবার্য হয়ে হয়ে ওঠে ১৯৭১ সালের মুক্তিযুদ্ধ। রক্তক্ষয়ী এ যুদ্ধের মধ্য দিয়েই পূর্ব পাকিস্তান পরিণত হয় স্বাধীন ও সার্বভৌম রাষ্ট্র বাংলাদেশে। উপরের আলোচনার পরিপ্রেক্ষিতে বলা যায়, ভাষা আন্দোলনের মাধ্যমে বাঙালি জাতীয়তাবাদের উন্মেষ ঘটেছিল। আর স্বাধীন বাংলাদেশ রাষ্ট্র তারই চূড়ান্ত পরিণতি।"
        }
      ]
    },
    {
      "number": "6",
      "uddipok": "১৯১৭ সালে বলশেভিক বিপ্লবের মাধ্যমে সমাজতন্ত্র প্রতিষ্ঠিত হওয়ার পর ধীরে ধীরে তা সারা বিশ্বে ছড়িয়ে পড়ে। কিন্তু পুঁজিবাদী দেশগুলো কোনোভাবেই সমাজতন্ত্রের এই প্রসার মেনে নিতে পারছিলো না। তাই ব্রিটিশ ভারতে যখন সমাজতন্ত্র ডানা মেলতে শুরু করে তখন ব্রিটিশ সরকার কমিউনিস্ট আন্দোলনের বিরুদ্ধে ১৯৩০ এর দশকে পেশোয়ার ষড়যন্ত্র মামলা, কানপুর ষড়যন্ত্র মামলা ও মিরাট ষড়যন্ত্র মামলা দায়ের করে।",
      "tag": "DC 23",
      "sub_questions": [
        {
          "label": "ক",
          "question": "জাতিসংঘের কোন অঙ্গ সংগঠন একুশে ফেব্রুয়ারিকে আন্তর্জাতিক মাতৃভাষা দিবস হিসেবে স্বীকৃতি দেয়?",
          "explanation": "জাতিসংঘের শিক্ষা, বিজ্ঞান ও সংস্কৃতি বিষয়ক অঙ্গ সংগঠন ইউনেস্কো একুশে ফেব্রুয়ারিকে আন্তর্জাতিক মাতৃভাষা দিবস হিসেবে স্বীকৃতি দেয়।"
        },
        {
          "label": "খ",
          "question": "মৌলিক গণতন্ত্র ব্যাখ্যা করো।",
          "explanation": "মৌলিক গণতন্ত্র হলো পাকিস্তানের প্রেসিডেন্ট জেনারেল আইয়ুব খানের প্রবর্তিত একটি বিতর্কিত স্থানীয় সরকার পদ্ধতি। আইয়ুব খান ১৯৫৮ সালে পাকিস্তানের শাসনক্ষমতা গ্রহণ করেন। তিনি গণতন্ত্রকে তৃণমূল পর্যায়ে ছড়িয়ে দেওয়ার অজুহাতে ১৯৫৯ সালে মৌলিক গণতন্ত্র নামে একটি নতুন স্থানীয় সরকারব্যবস্থা চালু করেন। বাস্তবে এর লক্ষ্য ছিল গণতন্ত্র ও প্রশাসনকে, নিয়ন্ত্রণে রাখা। মৌলিক গণতন্ত্র ব্যবস্থায়- ১. ইউনিয়ন পরিষদ, ২. থানা পরিষদ, ৩. জেলা পরিষদ এবং ৪. বিভাগীয় পরিষদ এই চার স্তরের কাঠামো ছিল। পূর্ব পাকিস্তানের অধিকাংশ রাজনৈতিক দল এ ব্যবস্থাকে জেনারেল আইয়ুব খান ও তার সমর্থক কায়েমি স্বার্থবাদী গোষ্ঠীর ক্ষমতা কুক্ষিগত করার কৌশল বলে গণ্য করেছিল।"
        },
        {
          "label": "গ",
          "question": "উদ্দীপকের মামলার সাথে তোমার পাঠ্যবইয়ের কোন মামলার সাদৃশ্য রয়েছে? উক্ত মামলার কারণ লেখো।",
          "explanation": "উদ্দীপকের মামলার সাথে আমার পঠিত আগরতলা মামলার সাদৃশ্য রয়েছে। ১৯৬৮ সালের ৬ জানুয়ারি পাকিস্তান সরকার ঘোষণা করে যে, দেশের সার্বভৌমত্বের বিরুদ্ধে একটি ষড়যন্ত্র করা হয়েছে (The Pakistan Observer, January 7, 1968)। অতঃপর সরকার ১৯৬৮ সালের ১৮ জানুয়ারি বঙ্গবন্ধু শেখ মুজিবুর রহমানকে প্রধান আসামি করে মোট ৩৫ জন সামরিক ও বেসামরিক ব্যক্তির বিরুদ্ধে রাষ্ট্রদ্রোহী মামলা দায়ের করে। এ মামলার পুরো নাম ছিল 'রাষ্ট্র বনাম শেখ মুজিবুর রহমান এবং অন্যান্য।' মামলাটি সংক্ষেপে আগরতলা মামলা নামে পরিচিত। তাদের বিরুদ্ধে এই মর্মে অভিযোগ করা হয় যে, তারা ভারতের সক্রিয় সহযোগিতায় অস্ত্র ও অর্থ নিয়ে পূর্ব পাকিস্তানকে পশ্চিম পাকিস্তান থেকে বিচ্ছিন্ন করার জন্য ভারতের আগরতলায় এক ষড়যন্ত্রে লিপ্ত। মূলত বঙ্গবন্ধু শেখ মুজিবুর রহমানের রাজনৈতিক কর্মকাণ্ডকে রুদ্ধ করে দেয়া ও বাংলার জাতীয়তাবাদী আন্দোলনকে দমন করা এ মামলার উদ্দেশ্য ছিল। উদ্দীপকে ১৯৩০ সালে ভারতে কমিউনিস্ট আন্দোলনের বিরুদ্ধে ৩টি ষড়যন্ত্র মামলা দায়ের করার কথা বলা হয়েছে। ষড়যন্ত্রমূলক এসব মামলার সাথে আগরতলা মামলার সাদৃশ্য লক্ষ করা যায়।"
        },
        {
          "label": "ঘ",
          "question": "পাকিস্তান সরকার কেনো উক্ত মামলা প্রত্যাহার করতে বাধ্য হয়?",
          "explanation": "তীব্র গণআন্দোলনের মুখে পাকিস্তান সরকার আগরতলা মামলা প্রত্যাহার করতে বাধ্য হয়। বাংলাদেশের স্বাধীনতা সংগ্রামের ইতিহাসে ১৯৬৮ সালের আগরতলা মামলা অত্যন্ত গুরুত্বপূর্ণ। পূর্ব পাকিস্তানকে রাজনৈতিকভাবে দুর্বল ও নেতৃত্বশূন্য করে এ অঞ্চলে স্বৈরাচারী প্রেসিডেন্ট আইয়ুব খানের ক্ষমতা ও প্রভাব বৃদ্ধির সুনির্দিষ্ট পরিকল্পনা মাথায় রেখেই এ মামলাটি দায়ের করা হয়েছিল। তবে মামলাটি মিথ্যা প্রমাণিত হওয়ায় এবং গণদাবির মুখে শেষ পর্যন্ত সরকারের উদ্দেশ্য সফল হয় নি। পাকিস্তান সরকার যে লক্ষ্য নিয়ে ঐতিহাসিক আগরতলা মামলা দায়ের করেছিল তা সম্পূর্ণ ব্যর্থ হয়। পত্র-পত্রিকায় প্রতিদিন মামলার বিবরণ পাঠ করে জনগণের মধ্যে পাকিস্তান সরকারের বিপক্ষে ব্যাপক ক্ষোভ সৃষ্টি হয়। এ মামলার ফলে পূর্ব পাকিস্তানের মানুষ পশ্চিম পাকিস্তানভিত্তিক শাসকশ্রেণি এবং তাদের এদেশীয় সমর্থকদের বিরুদ্ধে চূড়ান্তভাবে ঐক্যবদ্ধ হয়। জনগণ বিচ্ছিন্নতাবাদী ষড়যন্ত্রের কথা বিশ্বাস করার পরিবর্তে এ মামলাকে বাঙালির স্বাধিকার আদায়কারী আন্দোলন দমন করার জন্য পাঞ্জাবিদের ষড়যন্ত্র হিসেবে গণ্য করে। ফলে বঙ্গবন্ধু শেখ মুজিবুর রহমান অপ্রতিদ্বন্দ্বী নেতায় পরিণত হন। ছয় দফা ও এগার দফা কর্মসূচি এ সময় গণদাবিতে পরিণত হয়। উক্ত মামলার বিবাদীপক্ষের বক্তব্যের মধ্য দিয়ে স্বায়ত্তশাসনের দাবি ও এর যৌক্তিকতা প্রচার করার চমৎকার সুযোগ সৃষ্টি হয়। অবশ্য পরের বছর ১৯৬৯ সালের ২২ ফেব্রুয়ারি পাকিস্তান সরকার মামলাটি প্রত্যাহার করতে বাধ্য হয়। এর প্রেক্ষিতে আইয়ুব খান ১৯৬৯ সালের গণঅভ্যুত্থানের মুখে ২৫ মার্চ ক্ষমতা ত্যাগ করতে বাধ্য হন। উপরের আলোচনার প্রেক্ষিতে বলা যায়, তীব্র গণআন্দোলনের মুখে পাকিস্তান সরকার ঐতিহাসিক আগরতলা মামলা প্রত্যাহার করতে বাধ্য হয়।"
        }
      ]
    },
    {
      "number": "7",
      "uddipok": "\"গুচ্ছ গুচ্ছ রক্তকরবীর মতো কিংবা সূর্যাস্তের জলন্ত মেঘের মতো আসাদের শার্ট উড়ছে হাওয়ায় নীলিমায়।........ আমাদের দুর্বলতা, ভীরুতা, কলুষ আর লজ্জা সমস্ত দিয়েছে ঢেকে একখণ্ড বস্ত্র মানবিক; আসাদের শার্ট আজ আমাদের প্রাণের পতাকা।\"",
      "tag": "DC 23",
      "sub_questions": [
        {
          "label": "ক",
          "question": "ডাকসু কি?",
          "explanation": "ঢাকা বিশ্ববিদ্যালয় ছাত্র সংসদের সংক্ষিপ্ত নাম ডাকসু (DUCSU)।"
        },
        {
          "label": "খ",
          "question": "১৯৬৫ সালের পাক-ভারত যুদ্ধ কেন হয়েছিল?",
          "explanation": "১৯৬৫ সালের পাক-ভারত যুদ্ধের প্রধান কারণ কাশ্মীর দখলদারিত্ব সংক্রান্ত দ্বন্দ্ব। ১৯৪৭ সালে ভারত বিভক্তির পর উদ্ধৃত কাশ্মীর সমস্যাকে কেন্দ্র করে পাকিস্তান ও ভারতের মধ্যে যে মনস্তাত্ত্বিক, রাজনৈতিক ও সামরিক প্রতিযোগিতা শুরু হয় তার দ্বিতীয় বহিঃপ্রকাশ হলো ১৯৬৫ সালের পাক- ভারত যুদ্ধ।' এ যুদ্ধে কাশ্মীরের দুই-তৃতীয়াংশ (জম্মু ও কাশ্মীর) ভারতের নিয়ন্ত্রণ ও এক-তৃতীয়াংশ পাকিস্তানের নিয়ন্ত্রণে আসার পর থেকেই সমগ্র কাশ্মীরের ওপর দখলদারিত্ব প্রতিষ্ঠার অভিপ্রায়ে দেশ দুটির নানা প্রচেষ্টা ও প্রয়াসের ফলশ্রুতিতে ১৯৬৫ সালে পাক-ভারত যুদ্ধ সংঘটিত হয়।"
        },
        {
          "label": "গ",
          "question": "উদ্দীপকের কবিতার লাইনগুলোর সাথে তোমার পাঠ্যবইয়ের কোন আন্দোলনের সাদৃশ্য রয়েছে? ব্যাখ্যা করো।",
          "explanation": "উদ্দীপকের কবিতার লাইনগুলোর সাথে আমার পাঠ্যবইয়ের উনসত্তরের গণঅভ্যুত্থানের মিল রয়েছে। আইয়ুব খান সরকারের দমননীতি, শোষণ, নিপীড়ন ও নির্যাতন পূর্ব পাকিস্তানিদের বিক্ষুব্ধ করে তুলেছিল। সেজন্য বাঙালিদের অন্যতম দাবি ছিল স্বায়ত্তশাসন। ছয় দফার মধ্যে বাঙালি তাদের এ দাবির পূর্ণরূপ দেখতে পায়। কিন্তু আইয়ুব খান অস্ত্রের ভাষায় ছয় দফা মোকাবিলা করার ঘোষণা দেন এবং এ আন্দোলন দমন করার জন্য আগরতলা মামলা দায়ের করে ছয় দফার রূপকার বঙ্গবন্ধু শেখ মুজিবুর রহমানকে গ্রেফতার করেন। ফলে পূর্ব পাকিস্তানে প্রবল গণবিক্ষোভের সৃষ্টি হয়। এ সময় বাংলার, অকুতোভয় ছাত্রসমাজ ১১ দফা নিয়ে এগিয়ে এলে গণবিক্ষোভ গণবিস্ফোরণে রূপান্তরিত হয়। আন্দোলনের গতিবেগ বুঝে মওলানা আবদুল হামিদ খান ভাসানী তার এতদিনকার নীরবতা ভেঙে রাস্তায় বেরিয়ে আসেন। এসময়ে ভাসানীর অনুসারী ছাত্রনেতা আসাদুজ্জামান মিছিলে গুলিবিদ্ধ হয়ে শহিদ হন। বিক্ষুব্ধ ছাত্ররা শহিদ আসাদের রক্তভেজা শার্ট নিয়ে তৎক্ষণাৎ মিছিলে বের হয়। এর ফলে আন্দোলনে নতুন জোয়ার আসে। পূর্ব পাকিস্তানের সকল গণতান্ত্রিক শক্তি এক কাতারে শামিল হয়ে বঙ্গবন্ধুর মুক্তি দাবি করে। আইয়ুব খান সরকারের পতন ঘটে। আলোচনা শেষে তাই বলা যায়, উদ্দীপকের কবিতার লাইনগুলো আমার পাঠ্যবইয়ের উনসত্তরের গণআন্দোলনের কথা মনে করিয়ে দেয়। যার প্রেক্ষাপট রচিত হয়েছিল আইয়ুব খানের একনায়কতান্ত্রিক শাসনব্যবস্থার মধ্য দিয়ে।"
        },
        {
          "label": "ঘ",
          "question": "উক্ত আন্দোলনের ফলাফল বিশ্লেষণ করো।",
          "explanation": "উক্ত আন্দোলন তথা ১৯৬৯ সালের গণঅভ্যুত্থানের ফলাফল ছিল সুদূরপ্রসারী। প্রথমত, ১৯৬৯ সালের গণঅভ্যুত্থানে পূর্ব পাকিস্তানের সকল গণতান্ত্রিক শক্তি ঐক্যবদ্ধ হয়। এ আন্দোলনের মাধ্যমে ছাত্রসমাজ এক গুরুত্বপূর্ণ রাজনৈতিক শক্তি হিসেবে আবির্ভূত হয়। এই ছাত্রসমাজের এক বিরাট অংশ পরবর্তীতে মুক্তিযুদ্ধে যোগ দেয়। দ্বিতীয়ত, এ আন্দোলনের প্রেক্ষিতে পূর্ব পাকিস্তানের জনমনে বাঙালি জাতীয়তাবাদের চূড়ান্ত বিকাশ ঘটে এবং বঙ্গবন্ধু শেখ মুজিবুর রহমানসহ সকল রাজবন্দি নিঃশর্ত মুক্তি লাভ করেন। বঙ্গবন্ধু পূর্ব পাকিস্তানের অবিসংবাদিত নেতায় পরিণত হন। তৃতীয়ত, এ আন্দোলনের ফলে আগরতলা মামলা প্রত্যাহার করা হয়। শাসনতান্ত্রিক সমস্যা সমাধানের জন্য আইয়ুব খান রাউন্ড টেবিল বৈঠক আহ্বান করতে বাধ্য হন। চতুর্থত, পূর্ব-পাকিস্তানের গভর্নর আবদুল মোনেম খান ক্ষমতাচ্যুত হয়ে পশ্চিম পাকিস্তানে পালিয়ে যান। পাকিস্তানি শাসকগোষ্ঠী ও এর সামরিক-বেসামরিক আমলা জনগণের ওপর তাদের নিয়ন্ত্রণ হারিয়ে দুর্বল হয়ে পড়ে। পঞ্চমত, এ আন্দোলনের ফলে আইয়ুব খানের পতন ঘটে এবং পরবর্তী সামরিক শাসক ইয়াহিয়া খান নির্বাচনের তারিখ ঘোষণা করতে বাধ্য হন। সামরিক শাসনের প্রতি জনগণের যে ভীতি ছিল তা এই আন্দোলনের মাধ্যমে দূর হয়ে যায়। সর্বোপরি, এ আন্দোলনের সফলতায় বাঙালি স্বাধীনতা আন্দোলনে ঝাঁপিয়ে পড়ার স্পৃহা খুঁজে পেয়েছিল।"
        }
      ]
    },
    {
      "number": "8",
      "uddipok": "২০০২ সালের ২০ মে তিমুর-লেস্তে হিসেবে পূর্ব তিমুর একবিংশ শতাব্দীর প্রথম নতুন সার্বভৌম রাষ্ট্র হিসেবে জন্মলাভ করে। কিন্তু স্বাধীনতার পূর্বে পূর্ব তিমুরের প্রাকৃতিক সম্পদ থেকে প্রাপ্ত আয়ের বৃহৎ অংশ ইন্দোনেশিয়ার রাস্তা-ঘাট, স্কুল-কলেজসহ বিভিন্ন অবকাঠামোগত উন্নয়ন কাজে ব্যয় হতো। ফলে পূর্ব তিমুরের জনগণ ইন্দোনেশিয়ার শয়ার নানা অবিচারের বিরুদ্ধে একতাবদ্ধ হয় এবং স্বাধীনতার জন্য আন্দোলন শুরু করে।",
      "tag": "DC 23",
      "sub_questions": [
        {
          "label": "ক",
          "question": "যুক্তফ্রন্টের নির্বাচনি প্রতীক কী ছিল?",
          "explanation": "যুক্তফ্রন্টের নির্বাচনি প্রতীক ছিল নৌকা।"
        },
        {
          "label": "খ",
          "question": "তাসখন্দ চুক্তি কী?",
          "explanation": "১৯৬৬ সালে ভারত-পাকিস্তানের মাঝে স্বাক্ষরিত যুদ্ধবিরতি চুক্তি 'তাসখন্দ চুক্তি' নামে পরিচিত। কাশ্মীর দখলকে কেন্দ্র করে ১৯৬৫ সালে দ্বিতীয়বারের মতো ভারত- পাকিস্তানের মধ্যে যুদ্ধ বাঁধে। ঐ বছরের ৬ই সেপ্টেম্বর পাকিস্তানি বাহিনী ভারত আক্রমণ করলে ভারত-পাকিস্তান যুদ্ধ শুরু হয়। ১৯৬৬ সালের জানুয়ারি মাসে সোভিয়েত প্রধানমন্ত্রী কোসিগিনের মধ্যস্থতায় তাসখন্দ শহরে ভারত ও পাকিস্তানের মাঝে 'তাসখন্দ চুক্তি' স্বাক্ষরিত হয় এবং ভারত-পাকিস্তান যুদ্ধের অবসান ঘটে।"
        },
        {
          "label": "গ",
          "question": "উদ্দীপকে কোন ধরনের বৈষম্যের কথা বলা হয়েছে? পাঠ্যবইয়ের আলোকে আলোচনা করো।",
          "explanation": "উদ্দীপকে ইন্দোনেশীয় সরকারের মতো পূর্ব পাকিস্তানের প্রতি পশ্চিম পাকিস্তানি সরকারের শিক্ষা ও অবকাঠামোগত খাতে বৈষম্যমূলক আচরণের চিত্র ফুটে উঠেছে। পূর্ব পাকিস্তান দীর্ঘ ২৩ বছর পশ্চিম পাকিস্তানের অবাঙালি শাসকদের বৈষম্য ও শোষণমূলক শাসনের শিকার হয়েছিল। এ বৈষম্য সবচেয়ে বেশি প্রকট ছিল অর্থনৈতিক ক্ষেত্রে। পূর্ব পাকিস্তান থেকে অর্জিত আয়ে পশ্চিম পাকিস্তানের নগরগুলোর অবকাঠামোগত উন্নয়ন হতো। তাদের শোষণের মাত্রা ছিল ভয়াবহ। ফলে পূর্ব পাকিস্তান কখনও অর্থনৈতিকভাবে স্বয়ংসম্পূর্ণ হতে পারেনি। প্রাদেশিক সরকারের হাতে মুদ্রাব্যবস্থা বা অর্থনৈতিক কোনো নিয়ন্ত্রণ ছিল না। কেন্দ্রীয় ব্যাংকসহ সকল ব্যাংক, বিমা, বাণিজ্যিক প্রতিষ্ঠানের সদর দপ্তর ছিল পশ্চিম পাকিস্তানে। ফলে সহজেই পশ্চিম পাকিস্তানে অর্থপাচার হতো। উদ্বৃত্ত আর্থিক সঞ্চয় পশ্চিম পাকিস্তানে জমা' থাকতো বলে পূর্ব পাকিস্তানে কখনও শিল্পের মূলধন গড়ে ওঠেনি। শিক্ষাক্ষেত্রেও পূর্ব ও পশ্চিম পাকিস্তানের মধ্যে বৈষম্য ছিল অনেক। পাকিস্তান সরকার পূর্ব পাকিস্তানের তুলনায় পশ্চিম পাকিস্তানের শিক্ষা বিস্তারে ব্যাপক পরিকল্পনা গ্রহণ ও বাস্তবায়ন করে। এছাড়া বাংলা ভাষার পরিবর্তে উর্দুকে শিক্ষার মাধ্যম করার মধ্য দিয়ে পূর্ব পাকিস্তানের শিক্ষাব্যবস্থায় আঘাত হানতে চেয়েছিল তারা। শিক্ষা খাতে বরাদ্দের ক্ষেত্রে পূর্ব পাকিস্তানের প্রতি চরম বৈষম্য দেখানো হয়। ১৯৫৫ থেকে ১৯৬৭ সালের মধ্যে শিক্ষাখাতে মোট বরাদ্দের মধ্যে পশ্চিম পাকিস্তানের জন্য বরাদ্দ ছিল ২০৮৪ মিলিয়ন রুপি এবং পূর্ব পাকিস্তানের জন্য ছিল ৭৯৭ মিলিয়ন রুপি। অথচ দেশের সংখ্যাগরিষ্ঠ জনগণ বাস করতো পূর্ব পাকিস্তানে।"
        },
        {
          "label": "ঘ",
          "question": "পূর্ব তিমুরের জনগণের স্বাধীনতা সংগ্রামের সাথে পূর্ব পাকিস্তানের জনগণের স্বাধীনতা সংগ্রামের মধ্যে সাদৃশ্য খুঁজে পাও কি? উত্তরের স্বপক্ষে যুক্তি দাও।",
          "explanation": "পূর্ব তিমুরের স্বাধীনতা সংগ্রামের সাথে পূর্ব পাকিস্তানের জনগণের স্বাধীনতা সংগ্রামের সাদৃশ্য বিদ্যমান। উদ্দীপকে দেখা যায়, পূর্ব তিমুরের সম্পদ থেকে প্রাপ্ত আয়ের বড় অংশ ইন্দোনেশিয়ার অবকাঠামোগত উন্নয়ন কাজে ব্যয় হতো। ফলে পূর্ব তিমুরের লোক একসময় তাদের অধিকার আদায়ের জন্য ঐক্যবদ্ধ হয়। পরবর্তী সময়ে রক্তক্ষয়ী যুদ্ধের মাধ্যমে পূর্ব তিমুর স্বাধীন রাষ্ট্র হিসেবে আত্মপ্রকাশ করে। এ ঘটনা বাংলাদেশের স্বাধীনতা লাভের প্রক্রিয়ার অনুরূপ। ১৯৪৭ সালে স্বাধীনতা লাভের পর থেকেই পশ্চিম পাকিস্তানের শাসকগোষ্ঠী পূর্ব পাকিস্তানের প্রতি বৈষম্যমূলক আচরণ করে আসছিল। ১৯৬২-৬৫ সালের দিকে এসে এ বৈষম্যের মাত্রা চরম আকার ধারণ করে। অর্থনৈতিক, প্রশাসনিক, রাজনৈতিক, সামাজিক, সামরিক ইত্যাদি সব ক্ষেত্রে পূর্ব পাকিস্তান বৈষম্যের শিকার হতে থাকে। এ বৈষম্য থেকে মুক্তি পাওয়ার জন্য পূর্ব পাকিস্তানের জনপ্রিয় নেতা বঙ্গবন্ধু শেখ মুজিবুর রহমান ১৯৬৬ সালে ঐতিহাসিক ছয় দফা দাবি পেশ করেন। পূর্ব পাকিস্তানের স্বায়ত্তশাসন ও অর্থনৈতিক স্বাধিকার ছিল এর মূল বক্তব্য। ছয় দফার আন্দোলন তুঙ্গে উঠলে আইয়ুব খান বঙ্গবন্ধুকে গ্রেফতারের নির্দেশ দেন। ১৯৬৮ সালে বঙ্গবন্ধুকে ঐতিহাসিক আগরতলা মামলায় অভিযুক্ত করে ট্রাইব্যুনালে তার বিচার শুরু করা হয়। কিন্তু এর বিরুদ্ধে ১৯৬৯ সালের গণঅভ্যুত্থানের মুখে বঙ্গবন্ধু শেখ মুজিবুর রহমানকে মুক্তি দিতে সরকার বাধ্য হয়। এমন প্রেক্ষাপটে অনুষ্ঠিত ১৯৭০ সালের নির্বাচনে আওয়ামী লীগ বিপুল ভোটে বিজয়ী হয়। তবে পাকিস্তানি শাসকচক্র ক্ষমতা হস্তান্তর করতে অনীহা প্রকাশ করে। এরপর ১৯৭১ সালের ৭ মার্চের ভাষণে বঙ্গবন্ধু শেখ মুজিবুর রহমান স্বাধীনতা আন্দোলনের ডাক দেন। এর জবাবে পাকিস্তানি শাসকরা সেনাবাহিনী নামিয়ে ২৫ মার্চ নির্মম গণহত্যা চালায়। তখন বঙ্গবন্ধুর ডাকে শুরু হয়ে যায় বাঙালির মুক্তিযুদ্ধ। দীর্ঘ ৯ মাস রক্তক্ষয়ী লড়াইয়ের মাধ্যমে অর্জিত হয় বাংলাদেশের বিজয়। উদ্দীপকের পূর্ব তিমুরের মানুষও বৈষম্য আর শোষণের অবসান ঘটাতে স্বাধীনতার আন্দোলনে ঝাঁপিয়ে পড়েছিল। তাই পূর্ব তিমুরের স্বাধীনতা প্রাপ্তির প্রক্রিয়া বাংলাদেশের স্বাধীনতা লাভের প্রক্রিয়ার অনুরূপ- এ কথা-বলা যৌক্তিক।"
        }
      ]
    },
    {
      "number": "9",
      "uddipok": "রাকিব ইতিহাস ক্লাস থেকে জানতে পেরেছে, পাকিস্তান রাষ্ট্র জন্মের পর থেকেই পশ্চিম পাকিস্তানি নেতৃবর্গ গণতান্ত্রিক উপায়ে নির্বাচনকে যেন ভয় পেত, তারা নির্বাচন দিতে চাইতো না। ১৯৭০ সালে পাকিস্তানে একটি সাধারন নির্বাচন অনুষ্ঠিত হয়।",
      "tag": "DC 23",
      "sub_questions": [
        {
          "label": "ক",
          "question": "বাঙালির ম্যাগনাকার্টা বলা হয় কোন কর্মসূচিকে?",
          "explanation": "বাঙালির ম্যাগনাকার্টা বলা হয় ছয়দফা কর্মসূচিকে।"
        },
        {
          "label": "খ",
          "question": "মুজিবনগর সরকার কী?",
          "explanation": "বাংলাদেশের মুক্তিযুদ্ধকে সঠিকভাবে পরিচালনার জন্য ১৯৭১ সাম্বের ১০ এপ্রিল মেহেরপুর জেলার বৈদ্যনাথতলায় যে সরকার গঠন করা হয়, তা মুজিবনগর সরকার হিসেবে পরিচিত। মুক্তিযুদ্ধকে সঠিকভাবে পরিচালনা, সুসংহত করা এবং মুক্তিযুদ্ধের পক্ষে বিশ্ব জনমত গঠনের লক্ষ্যে মুজিবনগর সরকার গঠন করা হয়েছিল। ১৯৭১ খ্রিষ্টাব্দের ১৭ এপ্রিল এ সরকার শপথ গ্রহণ করে। মুজিবনগর সরকারের রাষ্ট্রপতি ছিলেন বঙ্গবন্ধু শেখ মুজিবুর রহমান। তিনি পাকিস্তানের কারাগারে বন্দি থাকায় উপ-রাষ্ট্রপতি সৈয়দ নজরুল ইসলাম ভারপ্রাপ্ত রাষ্ট্রপতির দায়িত্ব পালন করেন।"
        },
        {
          "label": "গ",
          "question": "উদ্দীপকে উল্লেখিত নির্বাচনে অংশগ্রহণকারী রাজনৈতিক দলগুলোর প্রাপ্ত আসনের একটি বিবরণ দাও।",
          "explanation": "উদ্দীপকে ১৯৭০ সালের নির্বাচনের কথা বলা হয়েছে। উক্ত নির্বাচনে আওয়ামী লীগ জাতীয় ও প্রাদেশিক পরিষদে নিরঙ্কুশ সংখ্যাগরিষ্ঠতা অর্জন করে। ১৯৭০ সালের জাতীয় পরিষদ নির্বাচনে বঙ্গবন্ধু শেখ মুজিবুর রহমানের নেতৃত্বে আওয়ামী লীগ ৩৯.২% ভোট পেয়ে সংখ্যাগরিষ্ঠতা অর্জন করে এবং পূর্ব পাকিস্তানের জন্য বরাদ্দ ১৬৯টি আসনের মধ্যে সংরক্ষিত মহিলা আসনসহ ১৬৭টি আসন লাভ করে। অবশিষ্ট ২টি আসনের মধ্যে ১টি আসন পান পিডিপি প্রধান নুরুল আমিন এবং অপরটি লাভ করেন চাকমা রাজা ত্রিদিব রায় চৌধুরী। এছাড়া পূর্ব পাকিস্তান প্রাদেশিক পরিষদের ৩০০টি সাধারণ আসনের মধ্যে আওয়ামী লীগ ২৮৮টি আসন লাভ করে। অপরদিকে, জুলফিকার আলী ভুট্টোর নেতৃত্বাধীন পাকিস্তান পিপলস পার্টি জাতীয় পরিষদে ১৮.৬% ভোটে ৮৮টি আসনে জয়ী হয়ে পাকিস্তানের দ্বিতীয় সংখ্যাগরিষ্ঠ দলের মর্যাদা পায়। তারা পশ্চিম পাকিস্তান প্রাদেশিক পরিষদে ৩০০ আসনের মধ্যে ১৪৪ আসন লাভ করে। জাতীয় পরিষদে আসনপ্রাপ্ত অন্যান্য দলগুলো হলো- জামায়াতে ইসলাম ৪টি, মুসলিম লীগ (কাউন্সিল) ৭টি, মুসলিম লীগ (কাইয়ুম) ৯টি, জামায়াতে উলামায়ে ইসলাম ৭টি, মারকাজে জামায়াতে উলেমা পাকিস্তান ৭টি, মুসলিম লীগ (কনভেনশন) ২টি, ন্যাপ (ওয়ালী) ৭টি এবং স্বতন্ত্র ১৪টি আসন। এ নির্বাচনের ফলাফলে দেখা যায়, আওয়ামী লীগ যেমন পশ্চিম পাকিস্তানে একটি আসনও পায়নি তেমনি পিপিপি পূর্ব পাকিস্তানে একটি আসনও পায়নি। সুতরাং উভয় দলই আঞ্চলিক জনপ্রিয় দল হিসেবে আত্মপ্রকাশ করে।"
        },
        {
          "label": "ঘ",
          "question": "উদ্দীপকে উল্লেখিত নির্বাচন কি বাঙালি জাতিকে মুক্তিযুদ্ধে সক্রিয়ভাবে অংশ নিতে অনুপ্রাণিত করেছিল? উত্তরের স্বপক্ষে যুক্তি দাও।",
          "explanation": "হ্যাঁ, উক্ত নির্বাচনই তথা ১৯৭০ সালের নির্বাচনই বাঙালি জাতিকে মুক্তিযুদ্ধে সক্রিয়ভাবে অংশ নিতে অনুপ্রাণিত করেছিল। স্বাধীন সার্বভৌম বাংলাদেশের অভ্যুদয়ের পেছনে ১৯৭০ সালের নির্বাচনের গুরুত্ব অনেক। পাকিস্তানি শাসনামলে ১৯৫৪ সালের নির্বাচনের পর এটিই ছিল সবচেয়ে বেশি অবাধ ও নিরপেক্ষ নির্বাচন। ১৯৪৭ সালের পর থেকে বাঙালি জাতি ভাষা, সাহিত্য ও সংস্কৃতি সর্বক্ষেত্রে যে স্বাতন্ত্র্য দাবি করে আসছিল, ১৯৭০ সালের নির্বাচনে বাঙালির সে স্বাতন্ত্র্য পরিচয়ের বিজয় ঘটে। পূর্ব বাংলার জনগণ স্বায়ত্তশাসনের যে দাবি করে আসছিল তা পশ্চিম পাকিস্তানি শাসকগোষ্ঠী অবৈধ বলে ঘোষণা করে। এ নির্বাচনের ফলে ছয় দফাভিত্তিক স্বায়ত্তশাসনের দাবির বৈধতা প্রমাণিত হয়। সর্বোপরি ইয়াহিয়া খানের ঘোষণা অনুযায়ী নির্বাচিত সরকারের হাতে ক্ষমতা হস্তান্তরের সময় এলে তিনি তা না করে নিরীহ বাঙালির ওপর সেনাবাহিনীর মাধ্যমে গণহত্যা চালান। শুরু হয় বাংলার মানুষের মুক্তির ■ সশস্ত্র সংগ্রাম, যার পরিণতিতে ১৯৭১ সালের ১৬ ডিসেম্বর মুক্তিযুদ্ধে - বাঙালি চূড়ান্ত বিজয় অর্জনের মাধ্যমে পৃথিবীর বুকে বাংলাদেশ নামে ■ একটি সার্বভৌম রাষ্ট্রের জন্ম হয়। উপরের আলোচনা শেষে বলা যায়, স্বাধীন সার্বভৌম বাংলাদেশের অভ্যুদয়ে ১৯৭০-এর নির্বাচনের গুরুত্ব ও প্রভাব ছিল সূদূরপ্রসারী ও তাৎপর্যপূর্ণ।"
        }
      ]
    },
    {
      "number": "10",
      "uddipok": "রাকিব টিভি দেখছিল। সে দেখলো একজন নেতা হাজার হাজার লোকের সম্মুখে বলিষ্ঠ কণ্ঠে ভাষণ দিচ্ছেন। উপস্থিত জনতা উন্মুখ হয়ে নেতার ভাষণ শুনছে আর বিপুল করতালির মাধ্যমে স্বাগত জানাচ্ছে।",
      "tag": "DC 23",
      "sub_questions": [
        {
          "label": "ক",
          "question": "কে মৌলিক গণতন্ত্র চালু করেন?",
          "explanation": "পাকিস্তানের স্বৈরশাসক আইয়ুব খান মৌলিক গণতন্ত্র চালু করেন।"
        },
        {
          "label": "খ",
          "question": "ছয় দফার ১ম দুটি দফা লেখো।",
          "explanation": "বঙ্গবন্ধু শেখ মুজিবুর রহমান ১৯৬৬ সালে বাঙালির আত্মনিয়ন্ত্রণের অধিকার সম্বলিত ঐতিহাসিক ছয়দফা কর্মসূচি পেশ করেন। ছয়দফার প্রথম দুটি দফা ছিল- ১. লাহোর প্রস্তাবের ভিত্তিতে সংবিধান রচনা করে পাকিস্তানকে একটি ফেডারেল রাষ্ট্র হিসেবে গঠন করতে হবে। ২. ফেডারেল সরকারের হাতে থাকবে প্রতিরক্ষা ও পররাষ্ট্র বিষয়। অন্যান্য বিষয় থাকবে প্রাদেশিক সরকারের হাতে।"
        },
        {
          "label": "গ",
          "question": "উপরের উদ্দীপকে কোন ঐতিহাসিক ঘটনা বোঝানো হয়েছে? আলোচনা করো।",
          "explanation": "উপরের উদ্দীপকে ঐতিহাসিক ৭ মার্চের ভাষণের ঘটনা বোঝানো হয়েছে। ১৯৭০ সালের নির্বাচনে জয়লাভের পরেও পাকিস্তানী শাসকগোষ্ঠী আওয়ামী লীগের হাতে ক্ষমতা হস্তান্তরে গড়িমসি শুরু করে। তাদের এ অব্যাহত চক্রান্তের মুখে জাতির পিতা বঙ্গবন্ধু শেখ মুজিবুর রহমান ১৯৭১ সালের ৭ মার্চ রেসকোর্স মাঠে (বর্তমান সোহরাওয়ার্দি উদ্যান) লাখো জনতার মাঝে দিকনির্দেশনামূলক ভাষণ প্রদান করেন। এ ভাষণ ছিল বাংলাদেশের স্বাধীনতা সংগ্রামের ইতিহাসে এক গুরুত্বপূর্ণ মাইলফলক। একটি ভাষণ জাতিকে কতটা উদ্দীপ্ত করতে পারে এটি তার উজ্জ্বল দৃষ্টান্ত। ৭ মার্চের ভাষণের ফলে পূর্ব পাকিস্তানে যে অসহযোগ আন্দোলনের বিস্তার ঘটেছিল, তা থেকেই বাংলাদেশের মুক্তিসংগ্রামের সূচনা হয়। বঙ্গবন্ধু শেখ মুজিবুর রহমানের ৭ মার্চের ভাষণের পরদিন থেকে সারা দেশে ব্যাপক আন্দোলনের সূচনা হয়। কলকারখানা, ব্যাংক, স্কুল-কলেজ বন্ধ হয়ে যায়। বাঙালি পাকিস্তানিদের শোষণের বিরুদ্ধে প্রতিরোধ দুর্গ গড়ে তোলার প্রস্তুতি গ্রহণ করে। অপরদিকে নির্বাচনে বিজয়ী বাঙালির কাছে ক্ষমতা হস্তান্তরের আলোচনাও ব্যর্থ হয় পাকিস্তান শাসকগোষ্ঠীর ক্ষমতার লোভের কারণে। তারা ক্ষমতা হস্তান্তর না করে ১৯৭১ সালের ২৫ মার্চ রাতে নিরীহ বাঙালির ওপর গণহত্যা শুরু করে। বাঙালি সশস্ত্র প্রতিরোধ শুরু করে। অবশেষে রক্তক্ষয়ী মুক্তিযুদ্ধের সূচনা হয়। দীর্ঘ ৯ মাস মুক্তিযুদ্ধের পর ১৬ ডিসেম্বর চূড়ান্ত বিজয় অর্জনের মাধ্যমে বাংলাদেশ বিশ্বের বুকে সার্বভৌম রাষ্ট্র হিসেবে আত্মপ্রকাশ করে। উদ্দীপকে দেখা যায় রাকিব টিভিতে একজন নেতার হাজার হাজার মানুষের সামনে বলিষ্ঠ কণ্ঠে ভাষণ দেওয়ার দৃশ্য দেখছে। নেতার উক্ত ভাষণ উন্মুখ জনতা করতালির মাধ্যমে স্বাগত জানাচ্ছে, যা উপরে আলোচিত ৭ মার্চের বঙ্গবন্ধুর ঐতিহাসিক ভাষণকেই ইঙ্গিত করছে।"
        },
        {
          "label": "ঘ",
          "question": "স্বাধীন বাংলাদেশের অভ্যুদয়ের ইতিহাসে উক্ত ভাষণের তাৎপর্য বিশ্লেষণ করো।",
          "explanation": "স্বাধীন বাংলাদেশের অভ্যুদয়ের ইতিহাসে উত্ত ভাষণ তথা ৭ মার্চের ঐতিহাসিক ভাষণের তাৎপর্য অপরিসীম। বাংলাদেশের স্বাধীনতা সংগ্রামের ইতিহাসে ৭ মার্চের ভাষণ অত্যন্ত তাৎপর্যপূর্ণ। ১৯৭০ সালের নির্বাচনের পর পাকিস্তানি কর্তৃপক্ষ নির্বাচনে বিজয়ী বাঙালির কাছে ক্ষমতা হস্তান্তরে টালবাহানা শুরু করে। সেসময় জনগণ অধীর আগ্রহে বঙ্গবন্ধুর নির্দেশের অপেক্ষা করছিল। তারা আর ঘরে ফিরে যেতে প্রস্তুত ছিল না। ততদিনে তাদের মনে স্বায়ত্তশাসন নয়, বরং স্বাধীনতা লাভের আকাঙ্ক্ষা জেগে উঠেছে। তারা স্বাধীনতার জন্য • জীবন দিতেও প্রস্তুত হয়। ৭ মার্চের ভাষণের পরদিন থেকে সারা দেশে ব্যাপক আন্দোলন শুরু হয়ে যায়। পাকিস্তানি কর্তৃপক্ষ জাহাজ ও বিমানযোগে সৈন্য ও অস্ত্র আনতে থাকে। প্রতিটি ক্যান্টনমেন্টে কৌশলে বাঙালি সৈন্যদের নিরস্ত্র করার প্রক্রিয়া শুরু হয়ে যায়। জনগণও বিভিন্ন জায়গায় সামরিক যান চলাচলে বাধা দেওয়া শুরু করে। সেনাবাহিনীর বাঙালি অফিসার ও সৈনিকগণ ৭ মার্চের ভাষণের দিক নির্দেশনা অনুযায়ী প্রস্তুতি নিতে শুরু করে। ১৯ মার্চ পাকিস্তানি সেনাবাহিনী জয়দেবপুরে বাঙালি সেনাদের নিরস্ত্র করতে আসছে শুনে জনগণ প্রতিরোধ গড়ে তোলে। সর্বোপরি এ ভাষণের পর প্রত্যেক জেলা, থানা, এমনকি ইউনিয়ন পর্যায়েও ব্যাপক প্রতিরোধ গড়ে উঠতে থাকে। ১৯৭১ সালের মুক্তিযুদ্ধের সময় এই ভাষণই স্বাধীন বাংলা বেতারকেন্দ্র থেকে 'বজ্রকণ্ঠ' নামে প্রচারিত হয়েছে বারবার। এই একটি ভাষণই পুরো জাতিকে দীর্ঘ ৯ মাস ভয়াবহ যুদ্ধের মধ্যে প্রবল মানসিক শক্তি যুগিয়েছে। এ ভাষণটি ছিল বাঙালির প্রতিরোধ ও মুক্তির লক্ষ্যে চূড়ান্ত সংগ্রামের দিকনির্দেশনা। আলোচনা শেষে তাই বলা যায়, ৭ মার্চের ভাষণ বাংলাদেশের ইতিহাসে এক কালজয়ী অধ্যায়ের সূচনা করে। স্বাধীন বাংলাদেশের অভ্যুদয়ে এ ভাষণের ভূমিকা তাৎপর্যমণ্ডিত।"
        }
      ]
    },
    {
      "number": "11",
      "uddipok": "জনাব রহিম ক্লাসে পড়াচ্ছিলেন, আন্তর্জাতিক রাজনীতিতে অন্যতম একটি সূত্র হলো \"Enemy's Enemy Is My Friend.\" বাংলাদেশের মুক্তিযুদ্ধেও আমরা এই সূত্রের প্রয়োগ দেখতে পাই। সেই সময়কার পরাশক্তি দেশগুলো অনেকটা এই সূত্র মেনেই যেন কেউ আমাদের 'পক্ষে এসে দাঁড়ায় আবার কেউ বা বিপক্ষে।",
      "tag": "DC 23",
      "sub_questions": [
        {
          "label": "ক",
          "question": "'The Concert for Bangladesh' কোথায় অনুষ্ঠিত হয়?",
          "explanation": "The Concert for Bangladesh' অনুষ্ঠিত হয় যুক্তরাষ্ট্রের নিউইয়র্ক শহরের ম্যাডিসন স্কয়ার গার্ডেনে।"
        },
        {
          "label": "খ",
          "question": "\"Good Office\" প্রস্তাব কী?",
          "explanation": "জাতিসংঘ মহাসচিবের যেকোনো শুভ উদ্যোগকেই Good office প্রস্তাব বলা হয়। বাংলাদেশের মুক্তিযুদ্ধ যখন একটি চূড়ান্ত পরিণতির দিকে অগ্রসর হচ্ছিল ঠিক সে সময় অর্থাৎ ১৯৭১ সালের ২০ অক্টোবর জাতিসংঘের মহাসচিব ভারত ও পাকিস্তান সরকারের নিকট এক পত্রে যুদ্ধবিরতির যে প্রস্তাব পাঠান তাকে মুক্তিযুদ্ধে Good office প্রস্তাব বলে। জাতিসংঘ মহাসচিব কর্তৃক ভারতকে পত্র লেখার অন্তর্নিহিত তাৎপর্য ছিল এমন যে, আমাদের সুমহান মুক্তিযুদ্ধকে তিনি সুনিদিষ্ট একটা সময় পর্যন্ত পাক- ভারত যুদ্ধ বলে মনে করতেন।"
        },
        {
          "label": "গ",
          "question": "উপরের উদ্দীপক অনুযায়ী বাংলাদেশের স্বাধীনতা যুদ্ধের বিপক্ষে অবস্থানকারী দেশগুলোর ভূমিকা লেখো।",
          "explanation": "বাংলাদেশের স্বাধীনতা যুদ্ধের বিপক্ষে অবস্থানকারী দেশগুলো হলো মার্কিন যুক্তরাষ্ট্র ও চীন। বাংলাদেশের মহান মুক্তিযুদ্ধের সময়ে এ দেশগুলো বাংলাদেশের স্বাধীনতার বিপক্ষে অবস্থান নিয়েছিল। উদ্দীপকে দেখা যায়, আন্তর্জাতিক রাজনীতির সূত্র \"Enemy's Enemy is My Friend\" মেনে বাংলাদেশের মুক্তিযুদ্ধের সময়কার পরাশক্তি দেশগুলো কেও আমাদের পক্ষে এবং কেও আমাদের বিপক্ষে অবস্থান - নেয়। এর মধ্যে যুক্তরাষ্ট্র ও চীন ছিল আমাদের বিপক্ষে অবস্থানকারী। বাংলাদেশের মুক্তিযুদ্ধের সময় আমেরিকার সরকারি নীতি ছিল পাকিস্তানের পক্ষে। প্রথম দিকে অস্ত্র এবং সমর্থন দিয়ে মার্কিন সরকার পাকিস্তানকে সহায়তা করে। তবে নিজ দেশে বিরোধী দলের চাপে মার্কিন সরকার ভারতে অবস্থানরত বাঙালি শরণার্থীদেরও আর্থিক সহায়তা করেছিল। ১৯৭১ সালের ৩ ডিসেম্বর পাকিস্তানের সঙ্গে ভারতের যুদ্ধ শুরুর পর থেকে যুক্তরাষ্ট্র প্রচণ্ড ভারত বিরোধী ও পাকিস্তান ঘেঁষা নীতি অনুসরণ করতে থাকে। স্বভাবতই তাদের এ ভূমিকা বাংলাদেশের বিপক্ষে যায়। তবে মার্কিন আইনসভা, কংগ্রেস ও সিনেটের অনেক সদস্য, বিভিন্ন সংবাদপত্র, বুদ্ধিজীবী, রাজনীতিবিদসহ প্রায় সর্বস্তরের জনগণ বাংলাদেশের মুক্তিযুদ্ধের পক্ষে ভূমিকা পালন করে। এছাড়া, গণচীন ছিল ভারত বিরোধী পাকিস্তানের বন্ধুরাষ্ট্র। 'বাংলাদেশের মুক্তিযুদ্ধের সময়ে দেখা যায় চীন দখলদার, একনায়ক, স্বৈরাচার ও আগ্রাসী পাকিস্তানি প্রেসিডেন্টকে নিরঙ্কুশ সমর্থ দিয়েছে। প্রেসিডেন্ট ইয়াহিয়ার প্রতিটি কার্যক্রমে চীন অন্ধের মতো সমর্থন দিয়েছে। চীন পাকিস্তানকে প্রচুর পরিমাণ অস্ত্র ও গোলাবারুদ সরবরাহ করেছিল এবং লাখ লাখ মানুষের প্রাণের বিনিময়ে অর্জিত স্বাধীনতা লাভের পর বাংলাদেশ জাতিসংঘে সদস্যপদের আবেদন করলে চীন সেখানেও বিরোধিতা করেছিল। তাই বলা যায়, বাংলাদেশের মুক্তিযুদ্ধে যুক্তরাষ্ট্র ও চীন প্রশাসন বিপক্ষে অবস্থান করেছিল।"
        },
        {
          "label": "ঘ",
          "question": "বাংলাদেশের স্বাধীনতা যুদ্ধে ভারত ও সোভিয়েত রাশিয়ার অবদান লেখো।",
          "explanation": "বাংলাদেশের স্বাধীনতা যুদ্ধে মিত্র দেশ হিসেবে ভারত ও সোভিয়েত রাশিয়া অসামান্য অবদান রেখেছে। বাংলাদেশের ১৯৭১ সালের মুক্তিযুদ্ধে ভারত, সোভিয়েত ইউনিয়ন (বর্তমান রাশিয়ার পূর্বসূরি) এবং আরও কিছু রাষ্ট্র প্রত্যক্ষ ও পরোক্ষভাবে সমর্থন দিয়েছিল। মুক্তিযুদ্ধের সময় ভারত তার সীমান্ত উন্মুক্ত করে দিয়ে বাংলাদেশের শরণার্থীদের আশ্রয় নেওয়ার সুযোগ করে দেয়। প্রবাসী বাংলাদেশ সরকারকে তার দেশের অভ্যন্তরে রাজনৈতিক তৎপরতা চালানোর সুযোগ করে দেয়। মুক্তিযোদ্ধাদের প্রশিক্ষণ দেওয়া ও অস্ত্র-সরঞ্জাম সরবরাহে ভারত প্রত্যক্ষভাবে সহায়তা করে। ভারতের কেন্দ্রীয় সরকার ও পার্লামেন্ট তাৎক্ষণিকভাবে বাংলাদেশে পাকিস্তানি বাহিনীর নৃশংস গণহত্যার তীব্র প্রতিবাদ জানায়। মুক্তিযুদ্ধের দীর্ঘ নয় মাস ভারত প্রবাসী বাংলাদেশ সরকারকে সর্বতোভাবে সহায়তা করে। তাছাড়া দেশটি আন্তর্জাতিক জনমতকে বাংলাদেশের মুক্তিযুদ্ধের পক্ষে নিয়ে আসায় সহায়তা করে। মুক্তিযুদ্ধে বড় অবদান রাখা অন্য আরেকটি দেশ সোভিয়েত ইউনিয়ন। মুক্তিযুদ্ধের শেষ দিকে পাকিস্তান যুদ্ধে নিশ্চিত পরাজয়ের আশঙ্কা দেখে জাতিসংঘে একটি যুদ্ধবিরতি প্রস্তাব পাসের চেষ্টা চালায়। কিন্তু সোভিয়েত ইউনিয়ন 'ভেটো' দিয়ে তা আটকে দেয়। বঙ্গোপসাগরে মার্কিন রণতরীর জবাবে সোভিয়েত ইউনিয়নও এ অঞ্চলে তাদের নৌবাহিনীর জাহাজ পাঠায়। ভারত ও সোভিয়েত ইউনিয়নের পাশাপাশি ভুটান, কাতার, ইরাক, লিবিয়ার মতো অনেক রাষ্ট্রের সরকার ও জনগণ বাংলাদেশের মুক্তিযুদ্ধ সমর্থন করে। পাশাপাশি সেসব দেশের গণমাধ্যম খবর প্রচার করে মুক্তিযুদ্ধে সহযোগিতা করেছিল।"
        }
      ]
    }
  ]
}