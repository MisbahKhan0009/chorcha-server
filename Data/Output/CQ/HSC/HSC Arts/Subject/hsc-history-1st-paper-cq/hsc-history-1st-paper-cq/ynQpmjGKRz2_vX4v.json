{
  "title": "নজরুল ইসলাম কলেজ, ময়মনসিংহ ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "ইতালির নাবিক ক্রিস্টোফার কলম্বাস আমেরিকা আবিষ্কার করেন। আমেরিকা আবিষ্কারের পথে তিনি কিউবা, বাহামা, জ্যামাইকা আবিষ্কার করেন। তার সেই আবিষ্কারে পৃথিবীতে নতুন দিগন্তের পথ উন্মোচিত হয়। আমেরিকার স্থানীয় সরলমনা অধিবাসীরা তাকে অতিথি হিসাবে স্বাগত জানায়।",
      "tag": "SSNIC 23",
      "sub_questions": [
        {
          "label": "ক",
          "question": "ব্রিটিশ ইস্ট ইন্ডিয়া কোম্পানি কত সালে গঠিত হয়?",
          "explanation": "ব্রিটিশ ইস্ট ইন্ডিয়া কোম্পানি গঠিত হয় ১৬০০ খ্রিষ্টাব্দে।"
        },
        {
          "label": "খ",
          "question": "যোসেফ ডুপ্লে কে ছিলেন? ব্যাখ্যা করো।",
          "explanation": "যোশেফ ডুপ্লে ফরাসি ইস্ট ইন্ডিয়া কোম্পানির গভর্নর জেনারেল ছিলেন। যোশেফ ডুপ্লে ছিলেন তীক্ষ্ণ বুদ্ধিসম্পন্ন রাজনীতিক। তিনি ১৭৩১ সালে চন্দননগরের শাসনকর্তা নিযুক্ত হয়ে উপমহাদেশে আগমন করেন। দীর্ঘ দশ বছর কৃতিত্বের সাথে চন্দননগরের শাসনকাজ পরিচালনার পর তিনি পন্ডিচেরীর গভর্নর হন।"
        },
        {
          "label": "গ",
          "question": "উদ্দীপকের নাবিক ক্রিস্টোফার কলম্বাসের সাথে পর্তুগিজ কোন নাবিকের মিল আছে? ব্যাখ্যা করো।",
          "explanation": "উদ্দীপকের নাবিক ক্রিস্টোফার কলম্বাসের সাথে পর্তুগিজ নাবিক ভাস্কো-দা-গামার মিল আছে। ইউরোপীয় নাবিকদের মধ্যে ভাস্কো-দা-গামাই প্রথম সমুদ্রপথে ভারতবর্ষে আসেন। তিনি দীর্ঘ সমুদ্রযাত্রার পর ১৪৯৮ সালের ২৭ মে ভারতের দক্ষিণ- পশ্চিম উপকূলের কালিকট বন্দরে পৌঁছান। ভাস্কো-দা-গামার ভারতে আগমন বহির্বিশ্বের সঙ্গে এ অঞ্চলের ব্যবসা-বাণিজ্য, যোগাযোগের সূচনা করার পাশাপাশি এখানে বিদেশি উপনিবেশ প্রতিষ্ঠারও পথ খুলে দেয়। উদ্দীপকেও এ ধরনের ঘটনার প্রতিচ্ছবি লক্ষণীয়। উদ্দীপকে দেখা যায়, ইতালির বিখ্যাত নাবিক ক্রিস্টোফার কলম্বাস আমেরিকা আবিষ্কারের ফলে পৃথিবীতে নতুন দিগন্ত উন্মোচিত হয়। এতদিন অজানা বিশাল ভূখণ্ড আমেরিকা মহাদেশের সঙ্গে ইউরোপীয়দের পরিচয় হয়। ঠিক একইভাবে পর্তুগিজ নাবিক ভাস্কো-দা-গামা ইউরোপ থেকে ভারতীয় উপমহাদেশে আসার জলপথ আবিষ্কার করেন। প্রাচীনকাল থেকে ইউরোপের সাথে ভারতের স্থলপথে যোগাযোগ ছিল। কিন্তু ইউরোপ থেকে স্থলপথে মধ্য এশিয়া হয়ে ভারতবর্ষে বাণিজ্য করা ছিল যেমন ব্যয়বহুল, তেমনি ঝুঁকিপূর্ণ। এ কারণে ইউরোপীয়দের জন্য ভারতে আসার জলপথ আবিষ্কার অপরিহার্য হয়ে ওঠে। এ জলপথ আবিষ্কারে প্রথম সফল হন পর্তুগিজ নাবিক ভাস্কো-দা-গামা। তিনি আফ্রিকা মহাদেশের উত্তমাশা অন্তরীপ হয়ে ভারতের কালিকট বন্দরে আসেন। ভারতে আসার এ নতুন জলপথ আবিষ্কার হওয়ায় ইউরোপের সঙ্গে এ অঞ্চলের প্রত্যক্ষ বাণিজ্যিক যোগাযোগ স্থাপিত হয়। আর এই আবিষ্কার ভারতের ইতিহাসের গতিধারায় বিরাট পরিবর্তন আনে। কলম্বাসের আমেরিকা আবিষ্কারও ছিল যুগান্তকারী ঘটনা। সুতরাং বলা যায়, উদ্দীপকের ক্রিস্টোফার কলম্বাসের সাথে পর্তুগিজ নাবিক ভাস্কো- দা-গামার মিল রয়েছে।"
        },
        {
          "label": "ঘ",
          "question": "\"উক্ত নাবিকের দেখানো পথ ধরেই পরবর্তীতে ভারতীয় উপমহাদেশে অন্যান্য জাতির আগমন ঘটেছিল\"- যুক্তি দাও।",
          "explanation": "উক্ত নাবিক তথা ভাস্কো-দা-গামার দেখানো পথ ধরেই পরবর্তীতে ভারতীয় উপমহাদেশে অন্যান্য জাতির আগমন ঘটেছিল মন্তব্যটি যথার্থ। ভারতবর্ষে ইউরোপীয়দের ব্যাপকভাবে আগমন ঘটে মুঘল আমলে। এক্ষেত্রে পথ প্রদর্শকের ভূমিকা পালন করে পর্তুগিজ নাবিক ভাস্কো-দা- গামা। ১৪৯৮ সালে তার আবিষ্কৃত পথ ধরে একে একে ডাচ, দিনেমার, ফরাসি ও ইংরেজরা এ অঞ্চলে আগমন করে। ১৪৯৮ সালে ভাস্কো-দা-গামার উপমহাদেশে আগমন ভৌগোলিক আবিষ্কারের দিক দিয়ে একটি গুরুত্বপূর্ণ ঘটনা। তার ঐতিহাসিক সমুদ্রপথ আবিষ্কারের সূত্র ধরেই ইউরোপীয় বণিকদের ভারত তথা প্রাচ্যে আগমন শুরু হয়। ভাস্কো-দা-গামার স্বদেশ প্রত্যাবর্তনের পরপরই পর্তুগিজরা ভারতে আসে। তাদের অনুসরণ করে বাণিজ্য করার উদ্দেশ্যে ওলন্দাজদেরও ভারতে আগমন ঘটে। পর্তুগিজ ও ওলন্দাজদের ভারতবর্ষে রমরমা মসলা বাণিজ্যের খবরে আকর্ষিত হয়ে ডেনমার্কের অধিবাসীরা ভারতবর্ষে আসে। ইংরেজ বণিকরাও ভারতে পর্তুগিজ ও ওলন্দাজ বণিকদের বাণিজ্যিক সাফল্যে অনুপ্রাণিত হয়। ইংল্যান্ডের একদল বনিক ভারতের সাথে বাণিজ্য করার জন্য ইস্ট ইন্ডিয়া কোম্পানি নামে একটি বাণিজ্য সংঘ গঠন করে। ১৬০০ সালের ৩১ ডিসেম্বর ইংল্যান্ডের রানী প্রথম এলিজাবেথ এ কোম্পানিকে প্রাচ্যে বাণিজ্য পরিচালনার জন্য রাজকীয় সনদ প্রদান করেন। ইস্ট ইন্ডিয়া কোম্পানি ১৬১২ সালে ভারতের পশ্চিমে উপকূলে গুজরাটের সুরাটে প্রথম বাণিজ্যকুঠি স্থাপন করে। উপমহাদেশে আগত ইউরোপীয় জাতিগুলোর মধ্যে একেবারে শেষ পর্যায়ে ফরাসিদের আগমন ঘটে। তারাও ভারতবর্ষে আসার জন্য ভাস্কো-দা-গামার আবিষ্কৃত সমুদ্র পথ অনুসরণ করে। উপর্যুক্ত আলোচনার প্রেক্ষিতে বলা যায়, পর্তুগিজ নাবিক ভাস্কো-দা-গামার দেখানো পথ ধরেই ভারতীয় উপমহাদেশে অন্যান্য ইউরোপীয় জাতির আগমন ঘটেছিল।"
        }
      ]
    },
    {
      "number": "2",
      "uddipok": "ভিনদেশি বনিকরা যুদ্ধে জয়ী হয়ে ঔপনিবেশিক অঞ্চলে যে শাসনব্যবস্থা প্রতিষ্ঠা করে, তাতে অর্থসংশ্লিষ্ট বিষয় ও দেশরক্ষা ছাড়া তাদের অন্য কোনো দায়-দায়িত্ব ছিল না। এ অভিনব শাসনব্যবস্থা প্রবর্তনের উদ্দেশ্য ছিল দেশীয় শাসকদের ক্ষমতাহীন করা। দায়িত্বহীনতার জন্য আইন- শৃঙ্খলা পরিস্থিতির মারাত্মক অবনতি ঘটে এবং দেশময় অরাজক পরিস্থিতি সৃষ্টি হয়।",
      "tag": "SSNIC 23",
      "sub_questions": [
        {
          "label": "ক",
          "question": "পলাশীর যুদ্ধ সংগঠিত হয় কোন নদীর তীরে?",
          "explanation": "পলাশীর যুদ্ধ সংঘটিত হয় ভাগীরথী নদীর তীরে।"
        },
        {
          "label": "খ",
          "question": "বক্সারের যুদ্ধের গুরুত্ব আলোচনা করো।",
          "explanation": "বক্সারের যুদ্ধের গুরুত্ব ছিল যেমন ব্যাপক, তেমনি সুদূরপ্রসারী। ভারতবর্ষে ব্রিটিশ সাম্রাজ্যের গোড়াপত্তনের দিক দিয়ে বিবেচনা করলে বক্সারের যুদ্ধ ছিল পলাশীর যুদ্ধ অপেক্ষা অধিকতর গুরুত্বপূর্ণ। কেননা এ যুদ্ধের পর ইংরেজদের অস্তিত্ব রক্ষার জন্য আর যুদ্ধ করতে হয়নি। পরবর্তীকালে যেসব যুদ্ধ বিগ্রহ ঘটে তা ছিল ব্রিটিশ সাম্রাজ্য বিস্তারের যুদ্ধ। ইংরেজ ইতিহাসবিদ জেমস স্মিথ এটিকে একটি চূড়ান্ত যুদ্ধ হিসেবে অভিহিত করেছেন। এ যুদ্ধের মাধ্যমেই বাংলার স্বাধীন নবাবি আমলের প্রকৃত অবসান ঘটে।"
        },
        {
          "label": "গ",
          "question": "উদ্দীপকটিতে ভারতীয় উপমহাদেশের কোন বিষয়ের প্রতি ইঙ্গিত করা হয়েছে? ব্যাখ্যা করো।",
          "explanation": "উদ্দীপকে ভারতীয় উপমহাদেশে লর্ড ক্লাইভ (Lord Clive) প্রবর্তিত দ্বৈতশাসনব্যস্থার প্রতি ইঙ্গিত করা হয়েছে। ১৭৬৫ সালে লর্ড ক্লাইভ বাংলার দেওয়ানি লাভ করে এক অভিনব শাসনব্যবস্থা প্রবর্তন করেন। এ ব্যবস্থায় নিযামত বা বাংলার আইনশৃঙ্খলা রক্ষা, ফৌজদারি বিচার, শান্তিরক্ষা, দৈনন্দিন প্রশাসন পরিচালনার দায়িত্ব ছিল বাংলার নবাবের হাতে। অন্যদিকে রাজস্ব আদায়, দেশরক্ষা, দেওয়ানি সংক্রান্ত বিচার প্রভৃতি দায়িত্ব অর্পিত হয় কোম্পানির ওপর। লর্ড ক্লাইভ প্রবর্তিত এ শাসনব্যবস্থাকেই দ্বৈতশাসন নামে অভিহিত করা হয়। এ শাসনব্যবস্থার মূল উদ্দেশ্য ছিল কোম্পানিকে শক্তিশালী করে নবাবকে ক্ষমতাসীন করে তোলা। দ্বৈতশাসনের ফলে নবাব পেলেন ক্ষমতাহীন দায়িত্ব আর কোম্পানি পেল দায়িত্বহীন ক্ষমতা। উদ্দীপকের ভিনদেশি বণিকরা যুদ্ধে জয়ী হয়ে ঔপনিবেশিক অঞ্চলে যে শাসন প্রতিষ্ঠা করে সে ব্যবস্থায় অর্থসংশ্লিষ্ট বিষয় ও দেশরক্ষা ছাড়া তাদের অন্য কোনো দায়-দায়িত্ব ছিল না। এ ব্যবস্থা ব্রিটিশ ভারতে চালু করা দ্বৈতশাসন ব্যবস্থার কথাই মনে করিয়ে দেয়।"
        },
        {
          "label": "ঘ",
          "question": "বাংলার জনজীবনে উক্ত ঘটনা যে বিপর্যয় বয়ে এনেছিল পঠিত বিষয়ের নিরিখে সে বিষয়ে তোমার মতামত দাও।",
          "explanation": "উদ্দীপকে ইঙ্গিত দেওয়া ঘটনা অর্থাৎ দ্বৈতশাসনব্যবস্থা বাংলার জনজীবনে বিপর্যয় বয়ে এনেছিল। ওই অভিনব ব্যবস্থা পরবর্তীকালে এক ভয়াবহ দুর্ভিক্ষের সূচনা করে। লর্ড ক্লাইভ বাংলার গভর্নর নিযুক্ত হয়ে দ্বৈতশাসনব্যবস্থা প্রবর্তন করেন। এ শাসনব্যবস্থায় বাংলার নবাবের হাতে কার্যত কোনো ক্ষমতা ছিল না। অন্যদিকে কোম্পানি দেওয়ানি লাভ করলেও এর কোনো দায়িত্ব ছিল না। নবাবের পক্ষে নায়েব রেজা খান রাজস্ব আদায়ের ব্যাপারে তৎপরতা দেখালেও আইন-শৃঙ্খলা রক্ষায় চরম অবহেলা প্রদর্শন করেন। দেশে চুরি, ডাকাতি, রাহাজানি বৃদ্ধি পেয়ে জনজীবনে চরম অরাজকতা ও নিরাপত্তাহীনতা নেমে আসে। কোম্পানির লোকজন মাত্রাতিরিক্ত রাজস্ব আদায় করায় বাংলায় অর্থনৈতিক বিপর্যয় নেমে আসে। এ প্রেক্ষাপটে ১৭৭০ সালে (বাংলা ১১৭৬) খরায় ব্যাপক ফসলহানি হলে দেখা দেয় ভয়াবহ দুর্ভিক্ষ। 'ছিয়াত্তরের মন্বন্তর' নামে পরিচিত ওই দুর্ভিক্ষ সম্পর্কে রিচার্ড বেচার মন্তব্য করেছিলেন, \"দেশের কয়েকটি অংশে যে জীবিত মানুষ মৃত মানুষকে ভক্ষণ করিতেছে তাহা গুজব নয়, অতি সত্য।\" এতে মারাত্মক মানবিক বিপর্যয় সৃষ্টি হয়েছিল। লক্ষ লক্ষ লোক দুর্ভিক্ষ ও মহামারিতে মৃত্যুবরণ করেছিল। উপরের আলোচনায় প্রতীয়মান হয় যে, লর্ড ক্লাইভ প্রবর্তিত দ্বৈতশাসন ইংরেজ স্বার্থের অনুকূলে হলেও ভারতবর্ষের জনগণের দুঃখ-দুর্দশা বহুগুণে বাড়িয়ে দিয়েছিল। ছিয়াত্তরের মন্বন্তরের মতো ভয়াবহ বিপর্যয়ের পেছনেও দায়ী ছিল বিতর্কিত ওই শাসন ব্যবস্থা।"
        }
      ]
    },
    {
      "number": "3",
      "uddipok": "একটি অঞ্চলের প্রশাসক দায়িত্ব গ্রহণের পর সেখানে বসবাসরত দুইটি সম্প্রদায়ের মধ্যে সুসম্পর্কের অভাব দেখতে পান। সেখানে এক সম্প্রদায় অন্য সম্প্রদায়ের চেয়ে অপেক্ষাকৃত কম সুবিধা ভোগ করত। সে কারনে উক্ত প্রশাসক ঐ এলাকার মানুষের সমঅধিকার প্রদান ও শাসনকার্য পরিচালনার সুবিধার্থে অঞ্চলটিকে দুইটি প্রশাসনিক অঞ্চলে বিভক্ত করেন।",
      "tag": "SSNIC 23",
      "sub_questions": [
        {
          "label": "ক",
          "question": "ভারতবর্ষের সর্বশেষ ভাইসরয় কে ছিলেন?",
          "explanation": "ভারতবর্ষের সর্বশেষ ভাইসরয় ছিলেন লর্ড মাউন্টব্যাটেন।"
        },
        {
          "label": "খ",
          "question": "মুসলিম লীগ গঠনের উদ্দেশ্যগুলো লিখ।",
          "explanation": "ভারতীয় মুসলমান সম্প্রদায়ের স্বার্থ ও দাবি আদায়ের লক্ষ্যে ১৯০৬ খ্রিষ্টাব্দে ঢাকায় মুসলিম লীগ গঠিত হয। প্রাথমিকভাবে মুসলিম লীগ গঠনের উদ্দেশ্যসমূহ ছিল- ভারতের মুসলমানদের মধ্যে ব্রিটিশ সরকারের প্রতি সহযোগিতা ও আনুগত্যের মনোভাব বজায় রাখা; মুসলমানদের রাজনৈতিক অধিকার ও স্বার্থ সংরক্ষণ করা এবং তাদের আশা-আকাঙ্ক্ষা সরকারের কাছে তুলা ধরা; * উপর্যুক্ত লক্ষ্যের কোনো ক্ষতি না করে ভারতের অন্যান্য সম্প্রদায়ের সাথে সম্ভাব গড়ে তোলা।"
        },
        {
          "label": "গ",
          "question": "উদ্দীপকের ঘটনার সাথে তোমার পাঠ্যবইয়ের কোন ঘটনার মিল রয়েছে? ব্যাখ্যা করো।",
          "explanation": "উদ্দীপকের ঘটনার সাথে আমার পাঠ্যবইয়ের বঙ্গভঙ্গ ঘটনাটির মিল রয়েছে ভারতের রাজনৈতিক ইতিহাসে বঙ্গভঙ্গ একটি গুরুত্বপূর্ণ ঘটনা। ইংরেজ শাসনাধীন বাংলা প্রেসিডেন্সি ছিল ভারতের অন্যতম বড় প্রদেশ। তাই কলকাতা থেকে বাংলার পূর্বাঞ্চলে প্রশাসনিক কার্যক্রম পরিচালনা করা কষ্টকর ছিল। ১৯০৫ সালের দিকে এ অঞ্চলে হিন্দু-মুসলিম সম্প্রীতির অবনতি ঘটলে লর্ড কার্জন প্রশাসনিক সুবিধা ও সাম্প্রদায়িক সম্প্রীতি প্রতিষ্ঠার লক্ষ্যে বাংলা প্রেসিডেন্সিকে দুটি প্রদেশে ভাগ করেন। পূর্বাঞ্চলে 'পূর্ববঙ্গ ও আসাম' নামে একটি নতুন প্রদেশ সৃষ্টি করেন, যার রাজধানী করা হয় ঢাকা। আর বাংলার অবশিষ্ট অংশের সঙ্গে বিহার ও উড়িষ্যার সমন্বয়ে পশ্চিমবঙ্গ নামে অপর একটি প্রদেশ গঠন করা হয়। কলকাতাকে এ প্রদেশের রাজধানী করা হয়। উদ্দীপকে দেখা যায়, একটি অঞ্চলের প্রশাসক দায়িত্ব গ্রহণের পর সেখানে বসবাসরত দুটি ধর্মীয় সম্প্রদায়ের মধ্যে সুম্পর্কের অভাব দেখতে পান। তাই তিনি সংখ্যালঘু সম্প্রদায়ের জন্য সমঅধিকার নিশ্চিতকরণ এবং শাসনকার্য পরিচালনার সুবিধার্ধে অঞ্চলটিকে দুটি প্রশাসনিক অঞ্চলে বিভক্ত করেন। এ ঘটনায় মূলত বঙ্গভঙ্গেরই প্রতিফলন ঘটেছে।"
        },
        {
          "label": "ঘ",
          "question": "ঘটনাটি ঐ অঞ্চলের ইতিহাসে কী ধরনের প্রভাব বিস্তার করেছিল? তোমার মতের সপক্ষে যুক্তি দাও।",
          "explanation": "ঘটনাটি অর্থাৎ বঙ্গভঙ্গ ঐ অঞ্চলের ইতিহাসে ইতিবাচক ও নেতিবাচক উভয় ধরনের প্রভাব বিস্তার করেছিল। ১৯০৫ সালের বঙ্গভঙ্গ বাংলার ইতিহাসে একটি গুরুত্বপূর্ণ অধ্যায়। বঙ্গভঙ্গ কার্যকর হলে হিন্দু ও মুসলমান সম্প্রদায় বিপরীতমুখী প্রতিক্রিয়া দেখায়। উন্নয়নের আশায় পূর্ববঙ্গের অনগ্রসর মুসলমানরা একে স্বাগত জানায়। কিন্তু পশ্চিমবঙ্গের জনগণ বিশেষ করে শিক্ষিত ও অবস্থাপন্ন হিন্দুরা এর প্রতিবাদে ব্যাপক আন্দোলন গড়ে তোলে, যা স্বদেশি আন্দোলন নামে পরিচিত। তারা বিষয়টিকে বাঙালি জাতীয়তাবাদী আন্দোলন নস্যাৎ ও মাতৃভূমিকে ভাগ করার ব্রিটিশ ষড়যন্ত্র হিসেবে আখ্যা দেয়। অবশেষে ব্রিটিশ সরকার ১৯১১ সালে বঙ্গভঙ্গ রদের ঘোষণা দেয়। বঙ্গভঙ্গের ফলে এ অঞ্চলে হিন্দু-মুসলিম বিভেদ চরম আকার ধারণ করে। ফলে উভয় সম্প্রদায়ের মধ্যে ধর্মভিত্তিক জাতীয়তাবাদের সূত্রপাত ঘটে। তারা নিজেদের স্বতন্ত্র রাজনৈতিক শক্তি হিসেবে আত্মপ্রকাশ ঘটায়, যা সাময়িকভাবে ব্রিটিশ সরকারের 'ভাগ কর এবং শাসন কর' নীতি বাস্তবায়ন করলেও পরবর্তীতে তা ইংরেজ সরকারের বিরুদ্ধে বিদ্রোহের জ্বালানি যোগায়। বঙ্গভঙ্গের ফলে কলকাতা ভারতবর্ষের রাজধানীর মর্যাদা হারায় এবং হিন্দু-মুসলিম দ্বন্দ্ব সংঘাতে রূপ নেয়। ১৯৪০ সালের লাহোর প্রস্তাব ছিল মূলত বঙ্গভঙ্গেরই বর্ধিত রূপ। যার ভিত্তিতে ১৯৪৭ সালে ভারত ও পাকিস্তান নামে দুটি স্বাধীন রাষ্ট্রের জন্ম হয়। উপরের আলোচনা শেষে বলা যায়, বঙ্গভঙ্গ বাংলার ইতিহাসে ইতিবাচক ও নেতিবাচক উভয় ধরনের প্রভাব বিস্তার করেছিল।"
        }
      ]
    },
    {
      "number": "4",
      "uddipok": "একজন শিক্ষক ক্লাসে ছাত্রদের উদ্দেশ্য করে বলেন, আজ আমি তোমাদের এমন এক ব্যক্তি সম্পর্কে বলবো যিনি একাধারে চিন্তাবিদ, শিক্ষাবিদ, রাজনীতিবিদ, ধার্মিক, দেশপ্রেমিক ও জনদরদি। তিনি একটি এডুকেশনাল কনফারেন্সের প্রতিষ্ঠাতা। তিনি একটি আন্দোলনের সূত্রপাতও করে ছিলেন।",
      "tag": "SSNIC 23",
      "sub_questions": [
        {
          "label": "ক",
          "question": "লাহোর প্রস্তাবের উত্থাপক কে ছিলেন?",
          "explanation": "লাহোর প্রস্তাবের উত্থাপক ছিলেন শেরে বাংলা এ. কে. ফজলুল হক।"
        },
        {
          "label": "খ",
          "question": "রাওলাট আইন কী?",
          "explanation": "রাওলাট আইন হলো ব্রিটিশ ভারতে ব্রিটিশ বিরোধী আন্দোলন দমনের উদ্দেশ্যে ১৯১৯ সালে প্রণীত আইন। প্রথম বিশ্বযুদ্ধের পর ব্রিটিশ ভারতে সরকার বিরোধী আন্দোলন এবং সশস্ত্র আন্দোলন দমন করার জন্য ১৯১৯ সালে রাওলাট আইন প্রণীত হয়। এই আইনের দ্বারা ভারতীয় জনগণের স্বাধীনতা ও অধিকার হরণ করা হয়। এই আইনে কোনো রকম সাক্ষ্য-প্রমাণ ছাড়াই যেকোনো সন্দেহভাজন ব্যক্তিকে গ্রেফতার ও যতদিন খুশি আটক রাখার বিধান করা হয়েছিল। ফলে ভারতবর্ষের সকল নাগরিক ন্যায় বিচার লাভের অধিকার থেকে বঞ্চিত হয়েছিল।"
        },
        {
          "label": "গ",
          "question": "উদ্দীপকে শ্রেণি শিক্ষক যে ব্যক্তির পরিচয় ও কর্ম স্পর্কে ইঙ্গিত প্রদান করেছিলেন তা ব্যাখ্যা করো।",
          "explanation": "উদ্দীপকে শ্রেণিশিক্ষক যে ব্যক্তির পরিচয় ও কর্ম সম্পর্কে ইঙ্গিত প্রদান করেছিলেন তিনি স্যার সৈয়দ আহমদ খান। স্যার সৈয়দ আহমদ খান ছিলেন একজন প্রসিদ্ধ মুসলিম সংস্কারক ও চিন্তাবিদ। তিনি তার দূরদর্শী চিন্তার মাধ্যমে উপলব্ধি করতে পেরেছিলেন যে, মুসলমানদের দুর্দশা ও পিছিয়ে পড়ার অন্যতম কারণ ছিল তাদের ধর্মীয় গোঁড়ামি ও পাশ্চাত্য শিক্ষার প্রতি বিদ্বেষ। তিনি মুসলমানদের পাশ্চাত্য শিক্ষা গ্রহণে উদ্বুদ্ধ করেন এবং ইংরেজদের সাথে তাদের সম্পর্ক উন্নয়নের প্রতি জোর দেন। মুসলমান সম্প্রদায়ের মধ্যে রাজনৈতিক, সামাজিক ও সাংস্কৃতিক সকল ক্ষেত্রেই প্রগতিশীল ভাবধারা বিকাশের লক্ষ্যে তিনি আলীগড় আন্দোলনের সূচনা করেন। তার উল্লেখযোগ্য কৃতিত্বের মধ্যে ছিল বিজ্ঞান সমিতি, ভারতীয় মুসলমানদের শিক্ষা উন্নয়ন সমিতি এবং মোহামেডান এডুকেশনাল কনফারেন্স (১৮৮৬) ইত্যাদি সংস্থা প্রতিষ্ঠা। উদ্দীপকে শ্রেণি শিক্ষক একজন চিন্তাবিদ, শিক্ষাবিদ, রাজনীতিবিদ, দেশপ্রেমিক সম্পর্কে আলোচনা করেন যিনি একটি এডুকেশনাল কনফারেন্স এর প্রতিষ্ঠাতা। এক্ষেত্রে আমরা স্যার সৈয়দ আহমদ খানের সাথে মিল খুঁজে পাই। স্যার সৈয়দ আহমদ খান এর ঐকান্তিক প্রচেষ্টায় মুসলমানদের মধ্যে আধুনিক ভাবধারার চেতনা জাগ্রত হয় এবং পরবর্তীকালে তা তাদের রাজনৈতিক জীবনকেও প্রভাবিত করে।"
        },
        {
          "label": "ঘ",
          "question": "তুমি কি মনে কর, উদ্দীপকে আলোচিত ব্যক্তির মাধ্যমে ভারতীয় মুসলমানরা জ্ঞান বিজ্ঞানের উন্নতি সাধন করেছিলন? তোমার মতামত বিশ্লেষণ করো।",
          "explanation": "হ্যাঁ, আমি মনে করি আলোচিত ব্যক্তি অর্থাৎ স্যার সৈয়দ আহমদ খানের প্রচেষ্টায় মুসলমানরা জ্ঞান-বিজ্ঞানে উন্নতি করেছিল। স্যার সৈয়দ আহমদ খান ছিলেন একজন দূরদর্শী, চিন্তাবিদ, শিক্ষাবিদ ও সমাজ সংস্কারক। তিনি অতি দ্রুত একটি সত্য উপলব্ধি করতে পেরেছিলেন যে, ভারতীয় মুসলমানদের পিছিয়ে পড়ার অন্যতম কারণ ছিল ইংরেজি শিক্ষার প্রতি ঘৃণা ও তাদের ধর্মীয় গোঁড়ামি। মুসলমানদের পাশ্চাত্য শিক্ষা * গ্রহণের প্রতি উদ্বুদ্ধ করতে তিনি এক পর্যায়ে শুরু করেন 'আলীগড় আন্দোলন'। ইংরেজিতে রচিত মূল্যবান বইগুলো উর্দু ভাষায় অনুবাদ করে মুসলমান সম্প্রদায়ের মধ্যে বিতরণের উদ্দেশ্য তিনি 'বিজ্ঞান সমিতি' নামে সংস্থা গঠন করেন এবং 'তাহজিবুল আখলাক' নামে পত্রিকা প্রকাশের মাধ্যমে মুসলিম সমাজের কুসংস্কার দূর করতে সচেষ্ট হন। সেই সাথে 'ভারতীয় মুসলমানদের শিক্ষা উন্নয়ন সমিতি' নামে একটি সংস্থা প্রতিষ্ঠা করেন। ১৮৭৫ সালে প্রতিষ্ঠা করেন 'মোহামেডান এ্যাংলো ওরিয়েন্টাল স্কুল'। বিজ্ঞানমনস্ক সৈয়দ আহমদ খান কুরআনের বিজ্ঞানসম্মত ব্যাখ্যা দেন। এছাড়াও তিনি আধুনিক বিজ্ঞান 'চিন্তার সাথে ইসলামের সামঞ্জস্য বিধান করার কাজে ব্রতী হন। উদ্দীপকে আলোচিত ব্যক্তি অর্থাৎ স্যার সৈয়দ আহমদ খানের একান্ত চেষ্টায় মুসলমানগণ পাশ্চাত্য শিক্ষা গ্রহণে আগ্রহী হয় এবং জ্ঞান-বিজ্ঞানে প্রভূত উন্নতি সাধন করে। তাই বলা যায়, মুসলমানদের পাশ্চাত্য শিক্ষা গ্রহণ ও ধর্মীয় গোঁড়ামি দূর করে জ্ঞান-বিজ্ঞানের প্রতি উৎসাহী করে তোলার ক্ষেত্রে স্যার সৈয়দ আহমদ খানের অবদান ছিল অপরিসীম।"
        }
      ]
    },
    {
      "number": "5",
      "uddipok": "মোসলেম উদ্দিন সাহেব একজন খ্যাতনামা মুসলিম রাজনীতিবিদ। তিনি তার ধর্মের অনুসারীদের জন্য পৃথক আসাবভূমি প্রতিষ্ঠার জন্য দলের বার্ষিক সম্মেলনে একটি প্রস্তাব উত্থাপন করেন। উক্ত প্রস্তাবে একাধিক রাষ্ট্রের প্রতি ইঙ্গিত ছিল।",
      "tag": "SSNIC 23",
      "sub_questions": [
        {
          "label": "ক",
          "question": "কে Vernacular Press Act রহিত করেন?",
          "explanation": "লর্ড রিপন Vernacular Press Act রহিত করেন।"
        },
        {
          "label": "খ",
          "question": "স্বদেশী আন্দোলন কী?",
          "explanation": "ভারতীয় জাতীয় কংগ্রেস ১৯০৫ সালে সংঘটিত বঙ্গভঙ্গের বিরোধিতা করে ইংরেজ শাসনের বিরুদ্ধে যে প্রবল আন্দোলনের ডাক দেয় তা স্বদেশী আন্দোলন নামে পরিচিত। বঙ্গভঙ্গকে মুসলমান সম্প্রদায় স্বাগত জানালেও কংগ্রেস একে ইংরেজ সরকারের 'ভাগ কর এবং শাসন কর' (Divide and Rule) নীতি হিসেবে উল্লেখ করে সকল প্রকার ব্রিটিশ পণ্য ও শিক্ষা বর্জন করে। গড়ে ওঠে স্বদেশী স্কুল ও কল-কারখানা। ইতিহাসে এটি স্বদেশী আন্দোলন নামে খ্যাত। এ আন্দোলনের এক পর্যায়ে ব্রিটিশ সরকার ১৯১১ সালে বঙ্গভঙ্গ রদ ঘোষণা করতে বাধ্য হয়।"
        },
        {
          "label": "গ",
          "question": "মোসলেম উদ্দিন সাহেবের দাবিটি ঐতিহাসিক কোন প্রস্তাবের কথা স্মরণ করিয়ে দেয়? আলোচনা করো।",
          "explanation": "মোসলেম উদ্দিন সাহেবের পেশকৃত প্রস্তাবের সাথে আমার পাঠ্যবইয়ের লাহোর প্রস্তাবের সাদৃশ্য রয়েছে। লাহোর প্রস্তাবের মূল প্রতিপাদ্য বিষয় মুসলমানদের অধিকার প্রতিষ্ঠা এবং স্বায়ত্তশাসন। ১৯৩৯ সালে জিন্নাহ তার দ্বি-জাতিতত্ত্ব ঘোষণা করেন। এতে তিনি হিন্দু-মুসলমানের মধ্যে ব্যবধানের বিষয়টি তুলে ধরেন। ইতোমধ্যে কংগ্রেস ও মুসলিম লীগের মধ্যকার দ্বন্দ্ব দৃশ্যমান হয়। মুসলিমরা বুঝতে পারে কংগ্রেস হিন্দুদের স্বার্থ রক্ষায় বদ্ধপরিকর। এরূপ পরিস্থিতিতে এ. কে. ফজলুল হক লাহোরে মুসলিম লীগের অধিবেশনে বিখ্যাত লাহোর প্রস্তাব উত্থাপন করেন। যেখানে ভৌগোলিক দিক থেকে সংলগ্ন এলাকাগুলোকে নিয়ে পৃথক অঞ্চল গঠনের কথা বলা হয়। ভারতের উত্তর- পশ্চিম ও পূর্বাঞ্চলে মুসলিম সংখ্যাগরিষ্ঠ এলাকা সমূহে স্বাধীন রাষ্ট্রব্যবস্থা গঠনের কথা বলা হয়। উদ্দীপকের মোসলেম উদ্দীন সাহেব একজন রাজনৈতিক নেতা। অনুসারীদের দুঃখ-কষ্ট লাঘবের আশায় তিনি বিভিন্ন দাবি সংবলিত একটি প্রস্তাব দলের সভায় পেশ করেন। মোসলেম উদ্দিন সাহেবের এ দাবিটি ঐতিহাসিক লাহোর প্রস্তাবের সাথে সাদৃশ্যপূর্ণ।"
        },
        {
          "label": "ঘ",
          "question": "উক্ত প্রস্তাবের মধ্যে স্বাধীন বাংলাদেশের বীজ নিহিত ছিল-মতামত দাও।",
          "explanation": "উক্ত প্রস্তাব তথা লাহোর প্রস্তাবের মধ্যে স্বাধীন বাংলাদেশের বীজ নিহিত ছিল বলে আমি মনে করি। ১৯৪০ সালের ২৩ মার্চ মুসলিম লীগের লাহোর অধিবেশনে মুসলমানদের পৃথক রাষ্ট্র প্রতিষ্ঠার দাবি সম্বলিত লাহোর প্রস্তাব গৃহীত হয়। মূলত ভারতে হিন্দু-মুসলিম দ্বন্দ্ব কংগ্রেস প্রতিষ্ঠার পর থেকেই অনুভূত হচ্ছিল। মুসলিম লীগ সভাপতি মুহম্মদ আলী জিন্নাহ তার দ্বিজাতি তত্ত্বে ঘোষণা করেন \"আমাদের সামনে উন্মুক্ত একমাত্র পথ হল প্রধান জাতিগুলোর স্বতন্ত্র মাতৃভূমি গঠনে সহায়তা করে ভারতকে দুটি স্বশাসিত জাতীয় রাষ্ট্রে বিভক্ত করা।\" তিনি বলেন ভারতে হিন্দু-মুসলমান দুটি আলাদা জাতি। ধর্মভিত্তিক জাতিতত্ত্ব প্রয়োগ করে তিনি মুসলমানদের জন্য স্বতন্ত্র মাতৃভূমি ও রাষ্ট্র দাবি করেন। মোহাম্মদ আলী জিন্নাহ প্রদত্ত দ্বিজাতি তত্ত্বকে ভিত্তি করেই লাহোর প্রস্তাব উত্থাপিত হয়। প্রস্তাবে ভারতবর্ষের উত্তর-পশ্চিম ও পূর্বাঞ্চলের যে সকল স্থানে মুসলমানরা সংখ্যাগরিষ্ঠ সেখানে স্বাধীন রাষ্ট্রসমূহ প্রতিষ্ঠার কথা বলা হয়। কংগ্রেস ও কলকাতার হিন্দু পত্রিকাগুলো লাহোর প্রস্তাবের তীব্র সমালোচনা করে একে 'পাকিস্তান প্রস্তাব' নামে আখ্যায়িত করে। পরবর্তীতে ১৯৪৭ সালে ভারত-পাকিস্তান নামে দুটি স্বাধীন রাষ্ট্রের জন্ম হয়। এরপর ১৯৭১ সালে মুক্তিযুদ্ধের মাধ্যমে জন্ম হয় বাংলাদেশের। পরিশেষে বলা যায়, লাহোর প্রস্তাবের মধ্যেই বাংলাদেশের বীজ নিহিত ছিল।"
        }
      ]
    },
    {
      "number": "6",
      "uddipok": "ঔপনিবেশবাদ কখনো কোন অঞ্চলেই মঙ্গলজনক হয়নি। ইতিহাস পর্যালোচনা করলে দেখা যায়, ঔপনিবেশবাদের যাতাকালে পিষ্ট হয়ে জনগন প্রতিবাদী হয়ে ওঠে এবং তাদের মধ্যে জাতীয়তাবাদের উন্মেষ ঘটে। জাতীয়তাবাদে উদ্বুদ্ধ হয়ে তারা অযাচিত প্রভুদের শাসনকার্যে প্রতিবন্ধকতা সৃষ্টি ও নিজ দেশের বাহিরের পণ্যসামগ্রী বর্জন করতে বদ্ধপরিকর হয়।",
      "tag": "SSNIC 23",
      "sub_questions": [
        {
          "label": "ক",
          "question": "লক্ষ্ণৌ চুক্তি সম্পাদিত হয় কত সালে?",
          "explanation": "লক্ষ্ণৌ চুক্তি সম্পাদিত হয় ১৯১৬ খ্রিস্টাব্দে।"
        },
        {
          "label": "খ",
          "question": "'ভাগ করো ও শাসন করো' নীতি বলতে কী বোঝায়?",
          "explanation": "ব্রিটিশ শাসকরা ভারতীয় উপমহাদেশে তাদের শাসন সুপ্রতিষ্ঠিত রাখার জন্য যে নীতি অবলম্বন করেন তা 'ভাগ করো শাসন করো' নীতি নামে পরিচিত। ভারতে ঔপনিবেশিক শাসনের শুরু থেকেই ব্রিটিশরা 'ভাগ করো শাসন করো' (Divide and Rule), নীতি অনুসরণ করে এসেছে। একপেশে সাম্প্রদায়িক নীতির ফলে সৃষ্ট হিন্দু-মুসলিম দ্বন্দ্ব, ১৯০৫ সালে সংঘটিত বঙ্গভঙ্গ, ১৯১১ সালে বঙ্গভঙ্গ রদ ঘোষণা ছিল ব্রিটিশ শাসকদের এ নীতির প্রতিফলন। মূলত ভারতীয়দের জাতীয়তাবাদী চেতনা ও আন্দোলনকে নিয়ন্ত্রণ করাই ছিল এ নীতির মূল উদ্দেশ্য।"
        },
        {
          "label": "গ",
          "question": "উদ্দীপকে বর্ণিত বিষয়ের সাথে পাঠ্যবইয়ের কোন বিষয়ের মিল খুঁজে পাওয়া যায়? ব্যাখ্যা করো।",
          "explanation": "উদ্দীপকে বর্ণিত বিষয়ের সাথে পাঠ্যবইয়ের ব্রিটিশবিরোধী স্বদেশী ও অসহযোগ আন্দোলন কর্মসূচির মিল খুঁজে পাওয়া যায়। উদ্দীপকে বলা হয়েছে, ইতিহাস পর্যালোচনা করলে দেখা যায়, ঔপনিবেশক শাসকদের শোষণ-নির্যাতনের যাঁতাকলে পিষ্ট হয়ে জনগণ প্রতিবাদী হয়ে ওঠে এবং ক্রমে তাদের মধ্যে জাতীয়তাবাদের উন্মেষ ঘটে। জাতীয়তাবাদের চেতনায় উদ্বুদ্ধ হয়ে তারা বিদেশি প্রভুদের শাসনকার্যে নানাভাবে বাঁধা সৃষ্টি করে। উদ্দীপকে তৃতীয় বিশ্বের অনেক দেশের জাতীয় মুক্তি আন্দোলনের সাধারণ চিত্রই ফুটে উঠেছে। ব্রিটিশভারতসহ এ দেশগুলোর জনগণকে স্বাধীনতার জন্য ঔপনিবেশিক শক্তির দখলদারিত্বের বিরুদ্ধে লড়তে হয়েছে। তাদের বহুমাত্রিক লড়াইয়ের মধ্যে ছিল বিদেশি শাসকদের কাজে প্রতিবন্ধকতা সৃষ্টি, বিদেশি পণ্য বর্জন ও দেশীয় পণ্যকে সাদরে গ্রহণ করা তথা স্বনির্ভরতরা অর্জনের প্রচেষ্টা ইত্যাদি। উদ্দীপকে বিদেশি শাসকদের কার্যক্রমে বাধা দেওয়া ও বিদেশি পণ্য বর্জনের যে বর্ণনা দেওয়া হয়েছে তা ব্রিটিশবিরোধী আন্দোলনে ভারতীয়দের অনুসৃত কৌশলেরই প্রতিচ্ছবি। তাই বলা যায় উদ্দীপকে বর্ণিত বিষয়ের সাথে পাঠ্যবইয়ের স্বদেশী ও অসহযোগ আন্দোলনের মিল রয়েছে।"
        },
        {
          "label": "ঘ",
          "question": "উক্ত বিষয়ের ফলেই গণসচেতনতার সৃষ্টি হয় যা ব্রিটিশ বিরোধী আন্দোলনে তীব্রতা পায়-বিশ্লেষণ করো।",
          "explanation": "স্বদেশী, অসহযোগ ইত্যাদি ধারাবাহিক আন্দোলনের ফলে ভারতীয়দের মধ্যে প্রকৃতপক্ষেই ব্যাপক সচেতনতার সৃষ্টি হয়, যাতে ব্রিটিশবিরোধী আন্দোলন তীব্রতা পায়। প্রশাসনিক সুবিধার যুক্তি দেখিয়ে লর্ড কার্জন ১৯০৫ সালে বঙ্গভঙ্গ কার্যকর করেন। তবে এর পেছনে বাঙালির ঐক্য ও জাতীয়তাবাদী চেতনা বিনষ্ট করার উদ্দেশ্যই প্রধান ছিল কোন কোন ঐতিহাসিক মনে করেন। কংগ্রেস দলও এ দৃষ্টিকোণ থেকেই বঙ্গভঙ্গ মেনে নিতে অস্বীকৃতি জানায় ও এর বিরুদ্ধে আন্দোলন শুরু করে। শীঘ্রই এটি ভারতে ব্রিটিশ শাসনবিরোধী বৃহত্তর আন্দোলনে পরিণত হয়। কংগ্রেস ইংরেজ সরকারের বিরুদ্ধে বয়কট বা'বর্জননীতি ঘোষণা করে। বিলেতি অর্থাৎ ইংল্যান্ডসহ বিদেশে তৈরি পণ্য বর্জন করার ডাক দেওয়া হয়। এ আন্দোলন ক্রমশ সারা দেশে ছড়িয়ে পড়ে। দেশি পণ্য কেনার প্রতি তাগিদের কারণে এটি স্বদেশী আন্দোলন হিসেবে পরিচিত হয় যা ইংল্যান্ডের ওপর অর্থনৈতিক চাপ সৃষ্টি করে। পরবর্তী সময়ে অসহযোগ আন্দোলন ব্রিটিশ শাসকদের ওপর আরেকদফা চাপের সৃষ্টি করে। পরিশেষে বলা যায়, স্বদেশী, অসহযোগ 'ইত্যাদি আন্দোলনের কারণে ঔপনিবেশিক ভারতে ব্যাপক গণসচেতনতার সৃষ্টি হয় এবং এর মাধ্যমে ব্রিটিশবিরোধী আন্দোলন ক্রমেই তীব্র হয়ে ওঠে।"
        }
      ]
    },
    {
      "number": "7",
      "uddipok": "'স্মৃতির মিনার ভেঙেছে তোমার? ভয় কি বন্ধু, আমরা এখনো চার কোটি পরিবার খাড়া রয়েছি তো। যে ভিৎ কখনো কোনো রাজন্য পারেনি ভাঙতে",
      "tag": "SSNIC 23",
      "sub_questions": [
        {
          "label": "ক",
          "question": "কয়টি দলের সমন্বয়ের যুক্তফ্রন্ট গঠিত হয়?",
          "explanation": "পাঁচটি দলের সমন্বয়ে যুক্তফ্রন্ট গঠিত হয়।"
        },
        {
          "label": "খ",
          "question": "তমদ্দুন মজলিশ কী?",
          "explanation": "ভাষা আন্দোলনের প্রেক্ষিতে গড়ে ওঠা প্রথম সংগঠন হলো 'তমদ্দুন মজলিশ'। ঢাকা বিশ্ববিদ্যালয়ের পদার্থবিজ্ঞান বিভাগের অধ্যাপক আবুল কাশেম ও রসায়ন বিভাগের অধ্যাপক নুরুল হক ভূঁইয়া ১৯৪৭ সালের ১ সেপ্টেম্বর 'তমদ্দুন মজলিশ' গঠন করেন। এ সংগঠনের উদ্যোগে ১৯৪৭ সালের ১৫ সেপ্টেম্বর ভাষা আন্দোলনের প্রথম পুস্তিকা 'পাকিস্তানের রাষ্ট্রভাষা বাংলা না উর্দু' প্রকাশিত হয়। মূলত তমদ্দুন মজলিশই ছিল ভাষার দাবিতে গড়ে ওঠা প্রথম সংগঠন।"
        },
        {
          "label": "গ",
          "question": "উপরের কবিতাটি কোন ঘটনার পরিপ্রেক্ষিতে রচিত হয়? ব্যাখ্যা করো।",
          "explanation": "উদ্দীপকের কবিতাটি পাকবাহিনী কর্তৃক ১৯৫২ সালের ভাষা আন্দোলনের স্মৃতিতে নির্মিত প্রথম শহিদ মিনার ভাঙার পরিপ্রেক্ষিতে রচিত হয়।. বাংলাদেশের রাজনৈতিক সংগ্রামের ইতিহাসে ভাষা আন্দোলন একটি গুরুত্বপূর্ণ ঘটনা। এ আন্দোলনে মাতৃভাষার মর্যাদা রক্ষার জন্য মিছিল করতে গিয়ে ১৯৫২ সালের ২১ ফেব্রুয়ারি কয়েকজন বাঙালি পুলিশের গুলিতে শহিদ হন। ১৯৫২ সালের ২২ ফেব্রুয়ারি রাতে শহিদদের স্মরণে ঢাকা মেডিকেল কলেজ হোস্টেলের পাশে প্রথম শহিদ মিনার নির্মাণ করা হয়। কিন্তু ২৪ ফেব্রুয়ারি সকালে উদ্বোধনের পরপরই পাক সেনাবাহিনী শহিদ মিনারটি ভেঙে ফেলে। এ ঘটনাকে কেন্দ্র করে উদ্দীপকের কবিতাটি রচিত হয়েছে। ১৯৪৭ সালে পাকিস্তান রাষ্ট্র সৃষ্টির পরপর ভাষা আন্দোলনের পটভূমি রচিত হয়। পাকিস্তানের মোট জনগোষ্ঠীর ৫৬.৪০ শতাংশ মানুষের মুখের ভাষা ছিল বাংলা। তবুও মাত্র ৩.২৭% জনগোষ্ঠীর ভাষা উর্দুকে পশ্চিম পাকিস্তানি শাসকগোষ্ঠী রাষ্ট্রভাষা হিসেবে চাপিয়ে দিতে চেয়েছিল। ১৯৪৮ সালের মার্চ মাসে মোহাম্মদ আলী জিন্নাহ ঢাকা সফরে আসেন। ২৪ মার্চ কার্জন হলে বিশেষ সমাবর্তন অনুষ্ঠানে তিনি ঘোষণা করেন- উর্দুই হবে পাকিস্তানের একমাত্র রাষ্ট্রভাষা। ছাত্ররা 'না' 'না' বলে তীব্র প্রতিবাদ জানায়। প্রতিবাদ আর প্রতিরোধের ধারাবাহিকতায় ১৯৫২ সালে সারা দেশব্যাপী এ আন্দোলন ছড়িয়ে পড়ে। ১৯৫২ সালের ২১ ফেব্রুয়ারি ঢাকায় ১৪৪ ধারা জারি করে সব ধরনের শোভাযাত্রা, মিছিল ও সমাবেশ নিষিদ্ধ করা হয়। ছাত্ররা ১৪৪ ধারা ভঙ্গ করে মিছিল বের করলে একপর্যায়ে গুলিবর্ষণ করে। এতে শহিদ হন সালাম, বরকত, রফিক, জব্বার এবং শ্রমিক আউয়ালসহ নাম না জানা কয়েকজন। পরিশেষে ১৯৫৬ সালে পাকিস্তানের সংবিধানে বাংলাকে পাকিস্তানের অন্যতম রাষ্ট্রভাষা হিসেবে অন্তর্ভুক্ত করা হয়।"
        },
        {
          "label": "ঘ",
          "question": "উক্ত ঘটনাটি ছিল বাঙালি জাতীয়তাবাদী আন্দোলনের ভিত্তি- বিশ্লেষণ করো।",
          "explanation": "উক্ত ঘটনা তথা ১৯৫২ সালের ভাষা আন্দোলন ছিল বাঙালি জাতীয়তাবাদী আন্দোলনের ভিত্তি- মন্তব্যটি যথার্থ। ভাষা আন্দোলন বাঙালিকে তাদের স্বতন্ত্র জাতিগত পরিচয় সম্পর্কে সচেতন করে তোলে। ভাষা-সংস্কৃতিকে কেন্দ্র করে বাঙালি জাতীয়তাবাদের উন্মেষ ঘটে। ভাষা আন্দোলনের মাধ্যমে বাঙালি সব ধরনের অধিকার সম্পর্কে সজাগ হয়ে ওঠে। ফলে তারা পরবর্তী বিভিন্ন আন্দোলনে অংশগ্রহণ করে দাবি আদায়ের পথ বেছে নেয়। বস্তুত এ আন্দোলনের মধ্য দিয়েই পূর্ব বাংলার স্বাধিকারের চেতনা বিকশিত হয়ে ওঠে। এ চেতনাই পরবর্তীকালে বাঙালির রাজনৈতিক ও অর্থনৈতিক মুক্তির পথ সুগম করে। বাঙালি নিজেদের অধিকার অর্জনের লক্ষ্যে ঐক্যবদ্ধ হতে থাকে। পাকিস্তান রাষ্ট্রের প্রতি সৃষ্ট হতাশা থেকে বাঙালি ক্ষমতাসীন দল মুসলিম লীগকে প্রত্যাখ্যান করে ১৯৫৪ সালের নির্বাচনে যুক্তফ্রন্টের পক্ষে ব্যালট বিপ্লব ঘটায়। বাঙালির বিভিন্ন প্রাণের দাবি তুলে ধরা রাজনৈতিক জোট যুক্তফ্রন্টকে বিপুল ভোটে জয়ী করে। এরপর বাঙালি ১৯৬২ সালে শরীফ শিক্ষা কমিশনের বিরুদ্ধে আন্দোলন করে। ১৯৬৬ সালে বাঙালির মুক্তির সনদ ছয় দফা দাবি ঘোষণা করেন আওয়ামী লীগ নেতা বঙ্গবন্ধু শেখ মুজিবুর রহমান। ছয় দফার অন্যতম ছিল প্রাদেশিক স্বায়ত্তশাসনের দাবি। এর পথ বেয়েই আসে ১৯৬৯ সালের গণঅভ্যুত্থান এবং ১৯৭০ সালের ঐতিহাসিক সাধারণ নির্বাচন। পাকিস্তানি শাসকরা নির্বাচনে বাঙালির প্রধান দল আওয়ামী লীগের বিপুল বিজয় মেনে নিতে অস্বীকৃতি জানায়। উল্টো গণহত্যা শুরু করে। ফলে অনিবার্য হয়ে হয়ে ওঠে ১৯৭১ সালের মুক্তিযুদ্ধ। রক্তক্ষয়ী এ যুদ্ধের মধ্য দিয়েই পূর্ব পাকিস্তান পরিণত হয় স্বাধীন ও সার্বভৌম রাষ্ট্র বাংলাদেশে। উপরের আলোচনার পরিপ্রেক্ষিতে বলা যায়, ভাষা আন্দোলনের মাধ্যমে বাঙালি জাতীয়তাবাদের উন্মেষ ঘটেছিল। আর স্বাধীন বাংলাদেশ রাষ্ট্র তারই চূড়ান্ত পরিণতি।"
        }
      ]
    },
    {
      "number": "8",
      "uddipok": "১৯২৯ সালে শ্রমিক আন্দোলকে দমনের জন্য এবং ব্রিটিশ রাজশক্তির বিরুদ্ধে ষড়যন্ত্রের অভিযোগে ৩৩জন শ্রমিক সংগঠককে গ্রেফতার করা হয়েছিল। এই মামলায় অভিযুক্ত আসামিদের সমর্থনে দেশে বিদেশে তীব্র প্রতিক্রিয়ার সৃষ্টি হয়। অবশেষে ১৯৩৩ সালে মামলাটি প্রত্যাহার করা হয়।",
      "tag": "SSNIC 23",
      "sub_questions": [
        {
          "label": "ক",
          "question": "জর্জ হ্যারিসন কে ছিলেন?",
          "explanation": "জর্জ হ্যারিসন ছিলেন একজন ব্রিটিশ তারকা সঙ্গীতশিল্পী।"
        },
        {
          "label": "খ",
          "question": "শরণার্থী বলতে কী বোঝায়?",
          "explanation": "রাজনৈতিক, সামাজিক, জাতিগত বিভিন্ন নিরাপত্তাজনিত কারণে নিজস্ব ভূমি ছেড়ে বা আশ্রয়ের সন্ধানে অন্যদেশে অস্থায়ীভাবে অবস্থানকৃত জনসমষ্টিকে শরণার্থী বলে। শরনার্থী বা উদ্বাস্তু এমন ব্যক্তি যিনি নিজ ভূমি ছেড়ে অন্য দেশে অস্থায়ীভাবে • অবস্থান করেন। জাতিগত সহিংসতা, ধর্মীয় উগ্রতা, রাজনৈতিক কারণে • সমাজবদ্ধ জনগোষ্ঠীর নিরাপত্তাহীনতাই এর প্রধান কারণ। উদাহরণস্বরূপ ১৯৭১ সালের মুক্তিযুদ্ধে ১ কোটি বাঙালি শরণার্থীর কথা বলা যায়, যারা পাকিস্তানী হানাদার বাহিনীর নারকীয় হত্যাযজ্ঞ থেকে বাঁচতে ভারতে শরণার্থী হিসেবে আশ্রয় নিয়েছিল।"
        },
        {
          "label": "গ",
          "question": "উদ্দীপকের বর্ণনার সাথে তোমার পাঠ্যপুস্তকের কোন ঘটনার মিল রয়েছে? ব্যাখ্যা করো।",
          "explanation": "উদ্দীপকের বর্ণনার সাথে আমার পঠিত ঐতিহাসিক আগরতলা মামলার মিল রয়েছে। সামরিক স্বৈরাচারী প্রেসিডেন্ট আইয়ুব খানের শাসনামলের সবচেয়ে ঘৃণ্য ও প্রহসনমূলক ঘটনা হলো আগরতলা মামলা। মামলাটির দাপ্তরিক নাম ছিল 'রাষ্ট্র বনাম শেখ মুজিবুর রহমান এবং অন্যান্য'। পূর্ব পাকিস্তানকে রাজনৈতিকভাবে দুর্বল ও নেতৃত্বশূন্য করার লক্ষ্যেই এ মামলাটি দায়ের করা হয়েছিল। উদ্দীপকে এ মামলারই প্রতিচ্ছবি লক্ষণীয়। উদ্দীপকে দেখা যায়, ১৯২৯ সালে শ্রমিক আন্দোলনকে দমনের জন্য এবং ব্রিটিশ রাজশক্তির বিরুদ্ধে ষড়যন্ত্রের অভিযোগে ৩৩ জন শ্রমিক সংগঠককে গ্রেফতার করা হয়েছিল। এই মামলায় অভিযুক্ত আসামিদের সমর্থনে দেশে বিদেশে তীব্র প্রতিক্রিয়া সৃষ্টি হলে ১৯৩৩ সালে মামলাটি প্রত্যাহার করা হয়। অনুরূপভাবে ছয় দফা ভিত্তিক আন্দোলন গণআন্দোলনে রূপ নিলে আইয়ুব সরকার আন্দোলন নস্যাৎ করতে ভিন্ন কৌশল গ্রহণ করে। বাঙালিদের জাতীয়তাবাদী আন্দোলন নস্যাৎ এবং পাকিস্তানের রাজনীতিতে বঙ্গবন্ধু শেখ মুজিবুর রহমানকে নিষ্ক্রিয় ও নির্মূল করার উদ্দেশ্যে ১৯৬৮ সালের ১৮ জানুয়ারি সরকার একটি রাষ্ট্রদ্রোহিতার মামলা করে। বঙ্গবন্ধু শেখ মুজিবুর রহমানকে প্রধান আসামি করে মোট ৩৫ জন সামরিক ও বেসামরিক ব্যক্তিকে মামলায় প্রধান আসামি করা হয়। এ মামলাটি ইতিহাসে \"আগরতলা মামলা\" নামে পরিচিত। প্রহসনমূলক এ মামলা পূর্ব পাকিস্তানের জনগণের মনে তীব্র প্রতিক্রিয়ার সৃষ্টি করে। মামলার আসামিদের মুক্তি ও মামলা প্রত্যাহারের দাবিতে রাজনৈতিক দল ও ছাত্র সংগঠনগুলোর পরিচালনায় যে আন্দোলন পরিচালিত হয় তা আইয়ুব বিরোধী গণআন্দোলনে পরিণত হয়। অবশেষে তীব্র আন্দোলনের মুখে সরকার ১৯৬৯ সালের ২২ ফেব্রুয়ারি আগরতলা মামলা প্রত্যাহার করতে বাধ্য হয়। তাই বলা যায়, উদ্দীপকের বর্ণনায় ঐতিহাসিক আগরতলা মামলাকেই ইঙ্গিত করা হয়েছে।"
        },
        {
          "label": "ঘ",
          "question": "উক্ত মামলা মিথ্যা প্রমাণিত হওয়ায় সরকার এক করুণ পরিস্থিতির সম্মুখীন হয়-উক্তিটির যথার্থতা নিরূপণ করো।",
          "explanation": "উক্ত মামলা তথা আগরতলা মামলা মিথ্যা প্রমাণিত হওয়ায় সরকার এক করুণ পরিস্থিতির সম্মুখীন হয়- উক্তিটি যথার্থ। বাংলাদেশের স্বাধীনতা সংগ্রামের ইতিহাসে ১৯৬৮ সালের আগরতলা মামলা অত্যন্ত গুরুত্বপূর্ণ। পূর্ব পাকিস্তানকে রাজনৈতিকভাবে দুর্বল ও নেতৃত্বশূন্য করে এ অঞ্চলে স্বৈরাচারী প্রেসিডেন্ট আইয়ুব খানের ক্ষমতা ও প্রভাব বৃদ্ধির সুনির্দিষ্ট পরিকল্পনা মাথায় রেখেই এ মামলাটি দায়ের করা হয়েছিল। তবে মামলাটি মিথ্যা প্রমাণিত হওয়ায় এবং গণদাবির মুখে শেষ পর্যন্ত সরকারের উদ্দেশ্য সফল হয় নি। পাকিস্তান সরকার যে লক্ষ্য নিয়ে ঐতিহাসিক আগরতলা মামলা দায়ের করেছিল তা সম্পূর্ণ ব্যর্থ হয়। পত্র-পত্রিকায় প্রতিদিন মামলার বিবরণ পাঠ করে জনগণের মধ্যে পাকিস্তান সরকারের বিপক্ষে ব্যাপক ক্ষোভ সৃষ্টি হয়। - এ মামলার ফলে পূর্ব পাকিস্তানের মানুষ পশ্চিম পাকিস্তানভিত্তিক শাসকশ্রেণি এবং তাদের এদেশীয় সমর্থকদের বিরুদ্ধে চূড়ান্তভাবে ঐক্যবদ্ধ হয়। জনগণ বিচ্ছিন্নতাবাদী ষড়যন্ত্রের কথা বিশ্বাস করার পরিবর্তে এ মামলাকে বাঙালির স্বাধিকার আদায়কারী আন্দোলন দমন করার জন্য পাঞ্জাবিদের ষড়যন্ত্র হিসেবে গণ্য করে। ফলে বঙ্গবন্ধু শেখ মুজিবুর রহমান অপ্রতিদ্বন্দ্বী নেতায় পরিণত হন। ছয় দফা ও এগার দফা কর্মসূচি এ সময় গণদাবিতে পরিণত হয়। উক্ত মামলার বিবাদীপক্ষের বক্তব্যের মধ্য দিয়ে স্বায়ত্তশাসনের দাবি ও এর যৌক্তিকতা প্রচার করার চমৎকার সুযোগ সৃষ্টি হয়। অবশ্য পরের বছর ১৯৬৯ সালের ২২ ফেব্রুয়ারি পাকিস্তান সরকার মামলাটি প্রত্যাহার করতে বাধ্য হয়। এর প্রেক্ষিতে আইয়ুব খান ১৯৬৯ সালের গণঅভ্যুত্থানের মুখে ২৫ মার্চ ক্ষমতা ত্যাগ করতে বাধ্য হন। উপরের আলোচনার প্রেক্ষিতে বলা যায়, ঐতিহাসিক আগরতলা মামলা মিথ্যা প্রমাণিত হওয়াতেই আইয়ুব খান সরকার গ্রহণযোগ্যতা হারায়।"
        }
      ]
    },
    {
      "number": "9",
      "uddipok": "দক্ষিণ-পূর্ব এশিয়ার দেশ মিয়ানমার ছিল একটি সামরিক শাসিত দেশ। দীর্ঘদিন সেখানে অং সান সূচির নেতৃত্বে সামরিক সরকার আন্দোলন দমনের জন্য নির্যাতন যত বাড়িয়েছে আন্দোলন ততই জোরদার হয়েছে। এক সময় সামরিক শাসক দেশটিতে নির্বাচন দিতে বাধ্য হয় এবং এতে সূচির দল বিপুলভাবে জয়লাভ করে।",
      "tag": "SSNIC 23",
      "sub_questions": [
        {
          "label": "ক",
          "question": "মৌলিক গণতন্ত্রের প্রবর্তক কে?",
          "explanation": "মৌলিক গণতন্ত্রের প্রবর্তক আইয়ুব খান।"
        },
        {
          "label": "খ",
          "question": "'ছয়দফাকে' বাঙালির মুক্তির সনদ বলা হয় কেন?",
          "explanation": "১৯৬৬ সালের 'ছয়দফা'কে বাঙালির মুক্তির সনদ বলা হয়, কারণ এটা ছিল বাঙালির প্রাণের দাবি সংবলিত গুরুত্বপূর্ণ ঐতিহাসিক ঘোষণা। ছয়দফা ছিল বাঙালির আত্মনিয়ন্ত্রণ অধিকারের দাবি। এই কর্মসূচি অন্ধকারে নিমজ্জিত বাঙালি জাতিকে সংগ্রামের শক্তি যুগিয়েছিল। স্বৈরাচারী ও গণবিরোধী শাসকের বিরুদ্ধে সোচ্চার হতে প্রেরণা যুগিয়েছিল। এরই ধারাবাহিকতায় আন্দোলন একসময় মুক্তিযুদ্ধে রূপ নেয় এবং জন্ম হয় স্বাধীন বাংলাদেশের। তাই বলা যায়, ছয়দফা বাঙালির মুক্তির সনদ।"
        },
        {
          "label": "গ",
          "question": "উদ্দীপকে বর্ণিত নির্বাচনের সাথে তোমার পাঠ্যবইয়ের কোন নির্বাচনের মিল রয়েছে ব্যাখ্যা করো।",
          "explanation": "উদ্দীপকের নির্বাচন আমার পাঠ্যপুস্তকের ১৯৭০ সালের সাধারণ নির্বাচনের মিল রয়েছে। ১৯৭০ সালের সাধারণ নির্বাচন ছিল পশ্চিম পাকিস্তানি শাসকগোষ্ঠীর শোষণের প্রতি পূর্ব পাকিস্তানের জনগণের তীব্র প্রতিবাদ এবং তাদের শাসন প্রত্যাখ্যানের প্রতিফলন। এই নির্বাচনে আওয়ামী লীগ জাতীয় পরিষদে ১৬৭টি এবং প্রাদেশিক পরিষদে ২৯৮টি আসন লাভ করে একক সংখ্যাগরিষ্ঠ রাজনৈতিক দলে পরিণত হয়। কিন্তু পশ্চিম পাকিস্তানি শাসকশ্রেণি ক্ষমতা হস্তান্তর না করে নিরীহ বাঙালির ওপর গণহত্যা শুরু করলে বঙ্গবন্ধু শেখ মুজিবুর রহমান ১৯৭১ সালের ২৬ মার্চ প্রথম প্রহরে স্বাধীনতার ঘোষণা দেন। উদ্দীপকে বলা হয়েছে, দক্ষিণ-পূর্ব এশিয়ার দেশ মায়ানমার একটি সামরিক শাসিত দেশ। দীর্ঘদিন সেখানে অং সান সূচির নেতৃত্বে সামরিক শাসনবিরোধী আন্দোলন গড়ে ওঠে। সামরিক সরকার আন্দোলন দমনের জন্য নির্যাতন যত বাড়িয়েছে আন্দোলন ততই জোরদার হয়েছে। এক সময় সামরিক শাসক দেশটিতে নির্বাচন দিতে বাধ্য হয় এবং সূচির দল বিপুলভাবে জয়লাভ করে, যা ১৯৭০ সালে অনুষ্ঠিত পাকিস্তানের প্রথম ও শেষ সাধারণ নির্বাচনের সাথে সাদৃশ্যপূর্ণ।"
        },
        {
          "label": "ঘ",
          "question": "\"একটি স্বাধীন সার্বভৌম রাষ্ট্র গড়ে ওঠার পেছনে উক্ত নির্বাচনের গুরুত্ব ও প্রভাব ছিল সুদূরপ্রসারী\"- তোমার পাঠ্যবইয়ের আলোকে বিষয়টি বিশ্লেষণ করো।",
          "explanation": "একটি স্বাধীন সার্বভৌম রাষ্ট্র গড়ে ওঠার পেছনে উক্ত নির্বাচন তথা ১৯৭০ সালের সাধারণ নির্বাচনের প্রভাব ছিল সুদূরপ্রসারী- মন্তব্যটি যুক্তিপূর্ণ। বাঙালি জাতীয়তাবাদ ও স্বাধীন সার্বভৌম বাংলাদেশের অভ্যুদয়ের পেছনে ১৯৭০ সালের নির্বাচনের গুরুত্ব অনেক। ১৯৫৪ সালের নির্বাচনের পর এটিই ছিল সবচেয়ে বেশি অবাধ ও নিরপেক্ষ নির্বাচন। ১৯৪৭ সালের পর থেকে বাঙালি জাতি ভাষা, সাহিত্য, সংস্কৃতি সর্বক্ষেত্রে যে স্বাতন্ত্র্য দাবি করে আসছিল, ১৯৭০ সালের নির্বাচনে বাঙালির সে স্বাতন্ত্র্যবাদের বিজয় ঘটে। এছাড়া পূর্বাঞ্চলের জনগণ স্বায়ত্তশাসনের যে দাবি করে আসছিল তা পশ্চিমাঞ্চলের সরকার অবৈধ বলে ঘোষণা করে। এ নির্বাচনের ফলাফলে ছয় দফাভিত্তিক স্বায়ত্তশাসনের দাবির বৈধতা প্রমাণিত হয়। কিন্তু ইয়াহিয়া খানের ঘোষণা অনুযায়ী নির্বাচিত সরকারের হাতে ক্ষমতা হস্তান্তরের সময় আসলে তিনি তা না করে নিরীহ বাঙালির ওপর সেনাবাহিনী লেলিয়ে দেন। শুরু হয় বাংলার মানুষের মুক্তির সশস্ত্র সংগ্রাম, যার পরিণতিতে ১৯৭১ সালের ১৬ ডিসেম্বর মুক্তিযুদ্ধে চূড়ান্ত বিজয় অর্জনের মাধ্যমে পৃথিবীর বুকে সার্বভৌম বাংলাদেশ রাষ্ট্রের জন্ম হয়। উপরের আলোচনা থেকে বলা যায়, স্বাধীন সার্বভৌম বাংলাদেশের অভ্যুদয়ে ১৯৭০-এর নির্বাচন খুবই গুরুত্বপূর্ণ ছিল।"
        }
      ]
    },
    {
      "number": "10",
      "uddipok": "২০২২ সালের ২৪ ফেব্রুয়ারি রাশিয়া ইউক্রেনে একটি বড় আক্রমণ শুরু করে। জাতিসংঘের শরণার্থী বিষয়ক সংস্থা বলেছে, রুশ অভিযান শুরুর পর ২৪ ঘণ্টাতেই ইউক্রেনের প্রায় পাঁচ লক্ষ মানুষ গৃহহীন হয়ে সীমান্ত অতিক্রম করে পোল্যান্ড, মলদোভা, রোমানিয়ার ভূ-খণ্ডে ঢুকে পড়েছে। পোল্যান্ড কর্তৃপক্ষ ঘোষণা দিয়েছে তারা দশ লক্ষ ইউক্রেনীয় শরণার্থীদের আশ্রয় দেবে।",
      "tag": "DB, RB, JB 22,SSNIC 23",
      "sub_questions": [
        {
          "label": "ক",
          "question": "",
          "explanation": "২৫ মার্চের সাংকেতিক নাম অপারেশন সার্চলাইট।"
        },
        {
          "label": "খ",
          "question": "",
          "explanation": "১৯৭১ সালের ২৫শে মার্চ রাতে পাকিস্তানি বাহিনীর নারকীয় হত্যাযজ্ঞের প্রেক্ষিতে বঙ্গবন্ধু শেখ মুজিবুর রহমান ২৬শে মার্চ প্রথম প্রহরে বাংলাদেশের স্বাধীনতা ঘোষণা করেন। ১৯৭১ সালের ২৫ মার্চের কালরাত্রিতে পাকিস্তানি হানাদার বাহিনীর পৈশাচিক হত্যাকাণ্ডের বিষয়টি জানতে পেরে বঙ্গবন্ধু স্বাধীনতার ঘোষণা দেওয়ার সিদ্ধান্ত নেন। পাকিস্তানি সৈন্যদের হাতে বন্দি হওয়ার আগে তিনি টিএন্ডটি ও ইপিআরের ওয়ারলেসের মাধ্যমে গুরুত্বপূর্ণ স্থানে স্বাধীনতার ঘোষণা পৌঁছে দেন। স্বাধীনতার এ ঘোষণাটি খুব দ্রুতই সর্বত্র ওয়ারলেস যোগে ছড়িয়ে পড়ে।।"
        },
        {
          "label": "গ",
          "question": "",
          "explanation": "উদ্দীপকের ঘটনা বাংলাদেশের মুক্তিযুদ্ধে বাঙালি শরণার্থীদের প্রতি ভারতের দেওয়া মানবিক সহায়তার সাথে সাদৃশ্যপূর্ণ। বাংলাদেশের মুক্তিযুদ্ধে বহির্বিশ্বের ভূমিকা বিশেষভাবে ভারতের ভূমিকা উল্লেখযোগ্য। ১৯৭১ সালের স্বাধীনতাযুদ্ধে ভারত সরকার বাংলাদেশের প্রায় এক কোটি শরণার্থীকে সে দেশে আশ্রয় দেয়। এ সময় ভারত নিজেই অর্থনৈতিক ও জনসংখ্যা সমস্যায় জর্জরিত থাকলেও দীর্ঘ নয় মাস ধরে শরণার্থীদের বোঝা কাঁধে নিয়ে মানবতার দৃষ্টান্ত স্থাপন করে। ভারত, সরকার কর্তৃক বাংলাদেশি শরণার্থীদের আশ্রয়দানের মানবিক চিত্রটি উদ্দীপকে লক্ষণীয়। উদ্দীপকে দেখা যায়, ২০২২ সালের ২৪ ফেব্রুয়ারি ইউক্রেনে রাশিয়ার আক্রমণ শুরুর পর ২৪ ঘণ্টাতেই ইউক্রেনের প্রায় পাঁচ লক্ষ মানুষ সীমান্ত অতিক্রম করে পোল্যান্ড, মলদোভা, রোমানিয়ার ভূখণ্ডে ঢুকে পড়েছে। এ পরিস্থিতিতে পোল্যান্ড কর্তৃপক্ষ দশ লক্ষ ইউক্রেনীয় শরণার্থীদের আশ্রয় দেয়ার ঘোষণা দেয়। এ বিষয়টি ১৯৭১ সালের মুক্তিযুদ্ধে ভারত সরকার কর্তৃক প্রদত্ত সহায়তার সাথে সাদৃশ্যপূর্ণ। ১৯৭১ সালের ২৫ মার্চ কালরাতে পাকিস্তানি সামরিক বাহিনীর অতর্কিত আক্রমণে হতবিহ্বল বাঙালিরা আত্মরক্ষার্থে ভারতীয় সীমান্তের দিকে ধাবিত হয়। এই মানবিক বিপর্যয়ের মুহূর্তে ভারত সরকার তৎক্ষনাৎ সীমান্ত উন্মুক্ত করে দেয়। পাকিস্তানি বর্বরতার হাত থেকে রেহাই পেতে হাজার হাজার মানুষ ভারতে আশ্রয় গ্রহণ করে। জুন থেকে পাকিস্তানি নৃশংসতা এত বৃদ্ধি পায় যে, প্রতিদিন গড়ে এক লক্ষ লোক সীমান্ত পাড়ি দিয়ে ভারতে আশ্রয় নেয়। ফলে পরবর্তী কয়েক মাসের মধ্যে ভারতে আশ্রয় গ্রহণকারীর সংখ্যা, প্রায় কোটিতে গিয়ে পৌঁছে। ভারত সরকারের নির্দেশে ত্রিপুরা, আসাম, মেঘালয়, পশ্চিম বাংলায় শরণার্থী শিবির খোলা হয়। তারা লঙ্গরখানা স্থাপন করে বুভুক্ষু মানুষের খাদ্যের ব্যবস্থা করে। তাই বলা যায়, উদ্দীপকের ঘটনার মধ্য দিয়ে ১৯৭১ সালের মুক্তিযুদ্ধে বাঙালি শরণার্থীদের আশ্রয়দানে ভারত সরকারের অবদান তুলে ধরা হয়েছে।"
        },
        {
          "label": "ঘ",
          "question": "",
          "explanation": "বাংলাদেশের স্বাধীনতা যুদ্ধে আশ্রয়দানকারী দেশটি তথা ভারত বিভিন্নভাবে সহযোগিতা করেছিল। বাংলাদেশের মুক্তিযুদ্ধে ভারতের অবদান অত্যন্ত গুরুত্বপূর্ণ ও প্রশংসনীয়। বাঙালি শরণার্থীদের আশ্রয়দান, যুদ্ধের প্রশিক্ষণসহ অস্ত্র ও রসদ সরবরাহ এবং বহির্বিশ্বে পাকিস্তানি বর্বরতার ভয়াবহতা প্রকাশে ভারত সরকারের অবদান অনস্বীকার্য। দেশটির প্রত্যক্ষ সহায়তা ১৯৭১ সালের ১৬ ডিসেম্বর বাংলাদেশের চূড়ান্ত বিজয় অর্জনকে ত্বরান্বিত করেছিল। \"মানুষ মানুষের জন্য, জীবন জীবনের জন্য\" এই চিরন্তন বাক্যটির প্রতিফলন আক্ষরিক অর্থেই বাংলাদেশের মুক্তিযুদ্ধে ভারতের অকুন্ঠ সমর্থন ও সীমাহীন ত্যাগের মধ্যে প্রতিভাত হয়ে উঠেছিল। এ সময় ভারত সরকার পাকিস্তান হানাদার বাহিনীর বাঙালি নিধনের তীব্র নিন্দা ও প্রতিবাদ জানিয়েই ক্ষান্ত হয় নি, বরং বাঙালি শরণার্থীদের আশ্রয় দানে এগিয়ে এসেছিল। ভারতের সংবাদপত্র ও প্রচার মাধ্যমগুলোও পাকিস্তানি হানাদার বাহিনী কর্তৃক বাঙালি নিধনের সংবাদ প্রচারে বলিষ্ঠ ভূমিকা পালন করে। ভারতীয় প্রচারমাধ্যমের সংবাদ দ্রুত বহির্বিশ্বে প্রচার হলে বিশ্ব জনমত সোচ্চার হয়ে উঠে। এমনকি ভারতের প্রধানমন্ত্রী ইন্দিরা গান্ধী বাংলাদেশের স্বাধীনতার পক্ষে সমর্থন আদায়ের জন্য ২৪ অক্টোবর থেকে বিশ্বের বিভিন্ন দেশ সফর করেন। বাঙালি শরণার্থীদের চাপে ভারত সরকার দিশেহারা হয়ে জাতিসংঘে পাকিস্তান হানাদার বাহিনীর নির্যাতনমূলক কর্মকাণ্ড বন্ধের দাবি উত্থাপন করে। কিন্তু পাকিস্তান মার্কিন যুক্তরাষ্ট্র এবং গণচীনের বন্ধুরাষ্ট্র হওয়ায় জাতিসংঘের নেতিবাচক ভূমিকায় ভারত সরকার মর্মাহত হয়। বাংলাদেশে পাকহানাদার বাহিনীর নির্যাতন বন্ধে জাতিসংঘের আশানুরূপ সাড়া না পেয়ে ভারত পাকহানাদার বাহিনীর নারকীয় হত্যাযজ্ঞ, ধর্ষণ, লুণ্ঠন ও অগ্নিসংযোগের বীভৎস ঘটনা প্রচার মাধ্যমে বিশ্ববাসীর নিকট তুলে ধরে। মুক্তিযুদ্ধের শেষ পর্যায়ে ১৯৭১ সালের ৩ ডিসেম্বর ভারতে পাকিস্তানের আক্রমণের পরিপ্রেক্ষিতে বাংলাদেশ এবং ভারত সরকার মুক্তিবাহিনী ও ভারতীয় সেনাবাহিনীর সমন্বয়ে যৌথ কমান্ড গঠন করে। এদিন ভারত সরকার পাকিস্তানের বিরুদ্ধে সরাসরি যুদ্ধে লিপ্ত হয়। পরবর্তী ৬ ডিসেম্বর ভারত বাংলাদেশকে স্বাধীন দেশ হিসেবে স্বীকৃতি দিলে বাংলাদেশের স্বাধীনতা অর্জনের মোড় ঘুরে যায়। পরিশেষে বলা যায়, মুক্তিযুদ্ধে বাংলাদেশকে সমর্থন দিয়ে এবং নানাভাবে সহযোগিতা করে বন্ধুরাষ্ট্র ভারত আমাদের কৃতজ্ঞতার বন্ধনে আবদ্ধ করেছে।"
        }
      ]
    },
    {
      "number": "11",
      "uddipok": "পৃথিবীর ইতিহাসে অনেক রাষ্ট্রের জয়, পরাজয়, পতনের পিছনে বিশ্বাসঘাতকতার ইতিহাস রয়েছে। ক্ষেত্রবিশেষে এই ইতিহাস সার্বভৌম রাষ্ট্রকে পরাধীনতার না পাসে নিমজ্জিত করেছে। ভারতবর্ষের ইতিহাস ও এর থেকে ব্যতিক্রম নয়।",
      "tag": "DIN.B, CB, CTG.B, JB, BB 23,SSNIC 23",
      "sub_questions": [
        {
          "label": "ক",
          "question": "পর্তুগিজ নাবিকের নাম কি?",
          "explanation": "পর্তুগিজ নাবিকের নাম ভাস্কো-দা-গামা।"
        },
        {
          "label": "খ",
          "question": "",
          "explanation": "একই শাসনাঞ্চল দুই পক্ষের শাসনব্যবস্থাকে দ্বৈত শাসন বলে।  পলাশীর যুদ্ধে নবাবের পরাজয়ের পর লর্ড ক্লাইভ এক অভিনব শাসনব্যবস্থার প্রবর্তন করেছিলেন - যেটি দ্বৈত শাসন। দ্বৈত শাসন ব্যবস্থায় দিওয়ানি ও দেশরক্ষার দায়িত্ব থাকে কোম্পানির সাথে এবং বিচার ও শাসনভার থাকে নবাবের হাতে। পলাশীর যুদ্ধে নবাবের পরাজয়ের পর এই দেশে আধিপত্য বিস্তারের জন্য ইংরেজদের যে প্রচেষ্টা, তা মূলত দ্বৈত শাসন লাভের মধ্য দিয়ে পূর্ণতা পায়।"
        },
        {
          "label": "গ",
          "question": "",
          "explanation": "উদ্দীপকে বর্ণিত প্রেক্ষাপট পাঠ্যপুস্তকের বিশ্বাসঘাতকতার ফলে নবাবের পরাজয়ের ঘটনাকে ইঙ্গিত করে। নিম্নে তা ব্যাখ্যা করা হলো : আলীর্বাদ খানের মৃত্যুর পর নবাব সিরাজউদ্দৌলা বাংলার শাসনভার গ্রহণ করলে সেটি তার খালা ঘসেটি বেগম সহ অনেক আপনজনদের পছন্দ হয়নি। যার ফলে তারা সিরাজউদ্দৌলাকে ক্ষমতাচ্যুত করার জন্য বিভিন্ন ষড়যন্ত্র করতে থাকেন। এরই পরিপ্রেক্ষিতে তারা ইংরেজদের ষড়যন্ত্রে যোগ দেয়। যার ফলে রবার্ট ক্লাইভ তাদের এই ষড়যন্ত্রকে সফল করার উদ্যোগ নেয়। আর যুদ্ধ করার জন্য রবাট ক্লাইভ নবাবের বিরুদ্ধে আলিনগর সন্ধী ভঙ্গের একটি মিথ্যা অভিযোগ আরোপ করে, যার ফলে যুদ্ধ ঘোষণা হয়। ১৭৫৭ সালের ২৩ জুন পলাশীর প্রান্তরে উভয়পক্ষ যুদ্ধে লিপ্ত হয়। কিন্তু যুদ্ধে নবাবের সেনাপতি মীরজাফর নবাবের সাথে বিশ্বাসঘাতকতা করে।   উদ্দীপকেও যেকোনো রাষ্ট্রের যুদ্ধে জয় পরাজয়ে বিশ্বাসঘাতকতার কথা তুলে ধরা হয়েছে। এই বিশ্বাসঘাতকার ইতিহাসের ফলে অনেক স্বাধীন রাষ্ট্রই পরাধীন হয়ে গিয়েছিল।  তাই বলা যায়, উদ্দীপকে বর্ণিত প্রেক্ষাপট পাঠ্যপুস্তকের বিশ্বাসঘাতকতার ফলে নবাবের পরাজয়ের ঘটনাকে ইঙ্গিত করে।"
        },
        {
          "label": "ঘ",
          "question": "",
          "explanation": "উক্ত ঘটনা তথা পলাশীর যুদ্ধের ফলাফল নিম্নে পাঠ্যবইয়ের আলোকে বিশ্লেষণ করা হলো : ভারতবর্ষে ইউরোপীয়দের বাণিজ্যের জন্য আসার কারনে বিভিন্ন সময় জনগণের স্বাধীনতা বিপন্ন হয়। এরই ধারাবাহিকতায় ১৭৫৭ সালে নবাব সিরাজউদ্দৌলার আপনজন এবং ইংরেজিদের কূটচাল এর কাছে যুদ্ধে নবাব সিরাজউদ্দৌলায় পরাজয় ঘটে। যার মাধ্যমে পরোক্ষভাবে ক্ষমতা ইংরেজদের কাছে চলে যায়। আর এরই মধ্যে দিয়ে ইংরেজরা বণিক মানদণ্ড থেকে স্থলাভিষিক্ত হয়ে শাসক রাজদণ্ডে অভিষিক্ত হয়। এছাড়াও তারা দ্বৈত শাসনের উদ্ভব ঘটায়, যেখানে মীরজাফর মসনদে বসা থাকলেও প্রকৃত ক্ষমতার অধিকারী ছিল ইংরেজরাই।  এছাড়াও তারা এই সময়ে ভারতবর্ষে একচেটিয়া ভাবে বাণিজ্যের অধিকার পায়। যার ফলে ফরাসিরা একটা সময় পর সমূলে উৎপাটিত হয়। এছাড়াও এই সুযোগে তারা ব্যাপক হারে সম্পদ তাদের দেশে পাচার করতে থাকে। পাশাপাশি বিভিন্ন কার্যক্রমে ব্রিটিশ সেনাবাহিনীকে বাধ্যতামূলক করে তারা বাংলার রাজনীতিতে স্থায়ী হস্তক্ষেপে সুযোগ তৈরি করে।  তাই বলা যায়, বাংলার ইতিহাসে পলাশীর যুদ্ধের ফলাফল অত্যন্ত সুদূরপ্রসারী।"
        }
      ]
    }
  ]
}