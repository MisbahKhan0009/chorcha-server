{
  "title": "বি এ এফ শাহীন কলেজ, কুর্মিটোলা ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "অষ্টাদশ শতকে 'X' একজন স্বৈরাচারী রাজা ছিলেন। তিনি রাষ্ট্রের সকল ক্ষেত্রেই কর্তৃত্ব প্রতিষ্ঠা করতেন। পাশাপাশি একই সামাজিক শ্রেণি ও বিশেষ সুযোগ-সুবিধা ভোগ করতো। অন্যদিকে সুবিধাবঞ্চিত শ্রেণিটির পক্ষে কিছু মহান লেখক অন্যায় নির্যাতনের চিত্র তুলে ধরেন। তাদের লেখনী রাজার ক্ষমতাকে জোরালোভাবে আঘাত করে।",
      "tag": "BAFSC 23",
      "sub_questions": [
        {
          "label": "ক",
          "question": "চতুর্দশ লুই কে ছিলেন?",
          "explanation": "চতুর্দশ লুই ছিলেন ফ্রান্সের রাজা।"
        },
        {
          "label": "খ",
          "question": "Third Estate বলতে কাদের বোঝানো হয়েছে?",
          "explanation": "Third Estate বলতে ফ্রান্সের অধিকারহারা শ্রেণিকে বোঝানো হয়েছে। 'ফরাসি বিপ্লবের আগে ফ্রান্সের যাজক ও অভিজাত সম্প্রদায় ছাড়া আর সবাই ছিল তৃতীয় শ্রেণির অন্তর্ভুক্ত। ধনী বুর্জোয়া থেকে চালচুলোহীন ভবঘুরে সবাই ছিল এ শ্রেণির অন্তর্ভুক্ত। এরা ছিল শিল্পোৎপাদক, ব্যবসায়ী, আইনজীবী, চিকিৎসক, শিক্ষক, শিল্পী, গ্রন্থকার, সাংবাদিক, কৃষক ইত্যাদি পেশার মানুষ।"
        },
        {
          "label": "গ",
          "question": "উদ্দীপকে উল্লিখিত ঘটনার সাথে তোমার পাঠ্যবইয়ের কোন বিপ্লবের মিল রয়েছে? ব্যাখ্যা করো।",
          "explanation": "উদ্দীপকে উল্লিখিত ঘটনার সাথে ফরাসি বিপ্লবের মিল রয়েছে। আঠারো শতকে (১৭৮৯ সালে) ঘটা ঐতিহাসিক ফরাসি বিপ্লবের আগে ফ্রান্সের বুরবোঁ বংশের রাজা ছিলেন ষোড়শ লুই। তিনি ছিলেন চরম স্বৈরাচারী শাসক। তিনি একাধারে শাসক, বিচারক ও আইন প্রণেতা ছিলেন। তার সমালোচনা করার অধিকার কারও ছিল না। তখনকার অন্য অনেক রাজার মতোই ষোড়শ লুই বিশ্বাস করতেন, স্বয়ং ঈশ্বর রাজাকে নিযুক্ত করেছেন। এজন্য তিনি তার কাজের জন্য ঈশ্বর ছাড়া আর কারও কাছে দায়ী নন। এ বিশ্বাস তার চরম স্বেচ্ছাচারী হয়ে ওঠার অন্যতম কারণ। এছাড়া ষোড়শ লুই এর শাসনামলে সংখ্যালঘু যাজক ও অভিজাতশ্রেণি বিশেষ সুযোগ-সুবিধা ভোগ করতো। সমাজের সংখ্যাগরিষ্ঠ সুবিধাবঞ্চিত বা অধিকারহারা শ্রেণি রাজার পৃষ্ঠপোষকতায় অভিজাতদের হাতে নিপীড়িত হতে থাকে। এ অবস্থায় ফ্রান্সের মহান লেখক ও দার্শনিকরা তাদের লেখনীতে অধিকার হারা শ্রেণির প্রতি এ অন্যায়-অবিচারের চিত্র তুলে ধরেন। এসব সাহিত্যকর্ম সাধারণ মানুষের মধ্যে জাগরণের সৃষ্টি করে। খ্যাতিমান লেখক ও দার্শনিকদের লেখনীতে উদ্বুদ্ধ হয়ে ফরাসি জনগণের মন বিপ্লবের জন্য প্রস্তুত হতে থাকে। একসময় তারা বিপ্লবকেই একমাত্র মুক্তির পথ হিসেবে বেছে নেয়। ১৭৮৯ সালের ১৪ জুলাই অত্যাচারী শাসনের প্রতীক বাস্তিল দুর্গের পতন ঘটে। এটিই ইতিহাসে ফরাসি বিপ্লব নামে খ্যাত। উপরের আলোচনার পরিপ্রেক্ষিতে বলা যায়, উদ্দীপকে, আঠারো শতকে 'X' নামক স্বৈরাচারী রাজার পতনের যে চিত্র প্রতিফলিত হয়েছে তার সাথে ফরাসি বিপ্লবের ঘটনার মিল রয়েছে।"
        },
        {
          "label": "ঘ",
          "question": "উল্লিখিত মহান লেখকগণ কীভাবে উক্ত বিপ্লবকে অবশ্যম্ভাবী করে তোলেন? যুক্তি দাও।",
          "explanation": "উল্লিখিত মহান লেখকেরা তাদের লেখনীর সাহায্যে উক্ত বিপ্লব তথা ফরাসি বিপ্লবকে অবশ্যম্ভাবী করে তোলেন। ফরাসি বিপ্লবে দেশটির দার্শনিকদের অবদান অপরিসীম। তারা বিপ্লবে সরাসরি অংশগ্রহণ করেননি বটে, কিন্তু এর মনস্তাত্ত্বিক ও তাত্ত্বিক পটভূমি তৈরিতে ব্যাপক ভূমিকা রাখেন। ফরাসি বিপ্লবের অনেক আগে থেকেই দার্শনিকদের জ্ঞানচর্চা মধ্যযুগীয় ভাবধারার সীমাবদ্ধতাকে অতিক্রম করে একটি আধুনিক সমাজব্যবস্থা গড়ে তোলার জন্য দেশবাসীকে উজ্জীবিত করতে থাকে। ফরাসি সমাজে তাদের চিন্তাধারা ব্যাপক প্রভাব ফেলে। এ দার্শনিকরাই মধ্যযুগীয় রাজতন্ত্র পরিত্যাগ করে আধুনিক সাম্য, মৈত্রী ও স্বাধীনতার চেতনাকে ধারণ করে গণতান্ত্রিক রাষ্ট্রব্যবস্থা গড়ে তোলার যুক্তি তুলে ধরেন। তাদের মধ্যে উল্লেখযোগ্য ছিলেন মহামতি ভলতেয়ার, মন্টেস্কু, রুশো প্রমুখ। মন্টেঙ্কু তার 'The Persian Letters' নামের ব্যঙ্গাত্মক লেখার মধ্য দিয়ে ফরাসি সমাজের শ্রেণিবৈষম্যের প্রতি কটাক্ষ করেন এবং 'The Spirit of the Laws' গ্রন্থে সরকারের তিনটি বিভাগের মধ্যে ক্ষমতা বিভাজনের আলোচনা করেন। এসব লেখা সমকালীন বিপ্লবীদের মনে গভীর প্রভাব বিস্তার করে। ফ্রান্সের অন্যতম শ্রেষ্ঠ দার্শনিক ভলতেয়ার প্রচলিত রাষ্ট্র, সমাজ ও ধর্মনীতির বিরুদ্ধে জনমত সৃষ্টি করে বিপ্লবের পথকে প্রশস্ত করেন। এছাড়া দার্শনিক রুশো তার বিখ্যাত 'The Social Contract' গ্রন্থে 'জনগণই সার্বভৌম ক্ষমতার অধিকারী'- এই মতবাদ প্রচার করলে বিপ্লব অবশ্যম্ভাবী হয়ে ওঠে। পরিশেষে বলা যায়, ফরাসি দার্শনিকরা জনগণের মননে আদর্শবাদ প্রতিষ্ঠা করতে পেরেছিলেন বলেই ফরাসি বিপ্লব সংঘটিত হয়।"
        }
      ]
    },
    {
      "number": "2",
      "uddipok": "ভারতীয় উপমহাদেশের প্রাচীন ইতিহাসে মৌর্য বংশীয় মহামতি সম্রাট অশোক ছিলেন একজন জনপ্রিয় শাসক। তিনি তার নিজ যোগ্যতাবলে পুরো ভারতবর্ষের বিভিন্ন অঞ্চল নিজ রাজভুক্ত করে এক দিগ্বিজয়ী বীর হিসেবে নিজেকে প্রমাণ করেছিলেন। অন্যদিকে রাজ্য পরিচালনার জন্য নানা উদ্ভাবনীমূলক সংস্কার কর্মসূচি ও জনকল্যাণমূলক কাজ করে প্রজাহিতৈষী শাসকে পরিণত হয়েছিলেন।",
      "tag": "BAFSC 23",
      "sub_questions": [
        {
          "label": "ক",
          "question": "বাস্তিল দুর্গের পতন হয় কত তারিখে?",
          "explanation": "বাস্তিল দূর্গের পতন হয় ১৭৮৯ সালের ১৪ই জুলাই।"
        },
        {
          "label": "খ",
          "question": "সন্ত্রাসের রাজত্ব কী?",
          "explanation": "ফরাসি বিপ্লবের পর বিপ্লববিরোধী মনোভাব এবং অভ্যন্তরীণ ও বৈদেশিক আক্রমণ প্রতিরোধ করার উদ্দেশ্যে জ্যাকোবিন দল যে সন্ত্রাস বা ভীতিকর অবস্থার সৃষ্টি করেছিল তাই ইতিহাসে 'সন্ত্রাসের রাজত্ব'ি বলে পরিচিত। জ্যাকোবিন দলের নেতা ছিলেন রোবসপিয়ার। দ্রুত বিচার করে শিরশ্ছেদ ও অন্যান্য সন্ত্রাসমূলক কার্যকলাপ চালিয়ে ভীতির সঞ্চার করাই ছিল জ্যাকোবিন দলের প্রধান লক্ষ্য। তারা প্রচার করত, ত্রাসই হচ্ছে দ্রুত বা বলিষ্ঠ ন্যায়বিচারের পথ। সুতরাং এটিই সঠিক পথ।"
        },
        {
          "label": "গ",
          "question": "উদ্দীপকে বর্ণিত শাসকের সাথে তোমার পাঠ্যবইয়ের কোন শাসকের মিল রয়েছে? তার সংস্কারসমূহ বিশ্লেষণ করো।",
          "explanation": "উদ্দীপকে বর্ণিত শাসকের সাথে আমার পাঠ্যবইয়ের শাসক সম্রাট নেপোলিয়ন বোনাপার্টের মিল আছে। আধুনিক ইউরোপের ইতিহাসে নেপোলিয়ন বোনাপার্ট অত্যন্ত চিত্তাকর্ষক একজন সমর নেতা ও রাষ্ট্রনায়ক ছিলেন। তাকে আধুনিক ফরাসি রাষ্ট্রের ভিত্তিপ্রস্তর স্থাপনকারীও বলা হয়। একজন সামান্য সৈনিক থেকে নিজ যোগ্যতাবলে ধাপে ধাপে ফ্রান্সের সম্রাটের আসনে উঠে আসা, ফ্রান্সকে অর্থনৈতিক, রাজনৈতিক, সামাজিক ও সামরিকভাবে শক্তিশালী রাষ্ট্রে পরিণত করার ক্ষেত্রে নেপোলিয়নের মেধা, প্রজ্ঞা ও রাষ্ট্রনায়কোচিত প্রতিভা বিস্ময়কর ছিল। নেপোলিয়ন পৃথিবীব্যাপী সাম্রাজ্য বিস্তারের লক্ষ্যে প্রুশিয়া, ডেনমার্ক, সুইডেন, পর্তুগাল, অস্ট্রিয়া ও স্পেনে অভিযান পরিচালনা করে এ দেশগুলোতে ফ্রান্সের আধিপত্য প্রতিষ্ঠা করেন। আফ্রিকা মহাদেশের অনেক অঞ্চল তিনি নিজ সাম্রাজ্যভুক্ত করতে সক্ষম হন। প্রায় প্রতিটি অভিযানে সফল হয়ে নিজেকে এক দিগ্বিজয়ী বীর হিসেবে প্রমাণ করার পাশাপাশি তিনি ফরাসি দেশকে আধুনিক চরিত্র দানের জন্য প্রশাসন, আইন, বিচার, ধর্ম, শিক্ষা সংস্কার সাধন করেন। উল্লিখিত এ জনকল্যাণমূলক সংস্কারসমূহ তাকে প্রজাহিতৈষী শাসকে পরিণত করে। উদ্দীপকে দেখা যায়, ভারতীয় উপমহাদেশের প্রাচীন মৌর্য বংশীয় সম্রাট মহামতি অশোক ছিলেন এক দিগ্বিজয়ী বীর ও জনপ্রিয় শাসক। রাজ্য পরিচালনার জন্য তিনি নানা উদ্ভাবনীমূলক সংস্কার কর্মসূচী ও জনকল্যাণমূলক কাজ করে প্রজাহিতৈষী শাসকে পরিণত হয়েছিলেন। উদ্দীপকের সম্রাট অশোকের কর্মকাণ্ডের সাথে পাঠ্যবইয়ের সম্রাট নেপোলিয়নের মিল রয়েছে।"
        },
        {
          "label": "ঘ",
          "question": "উক্ত শাসকের পতন কিরূপ ছিল? ব্যাখ্যা করো।",
          "explanation": "উক্ত শাসক অর্থাৎ নেপোলিয়ন বোনাপার্টের পতন অত্যন্ত করুণ ছিলো। উত্থান এবং পতনই জগতের নিয়ম। সম্রাট নেপোলিয়নের জীবনও তার ব্যতিক্রম ছিল না। ফ্রান্সের ক্ষমতা লাভ করে তিনি বহুবিধ সংস্কার করে খ্যাতি লাভ করলেও নিজের পতনকে তিনি ঠেকাতে পারেননি। অতিমাত্রার সাম্রাজ্যবাদী চিন্তাচেতনাই তার পতনকে ত্বরান্বিত করে। অসামান্য প্রতিভাসম্পন্ন সমরনায়ক নেপোলিয়ন বোনাপার্টের পতন ইতিহাসে এক উল্লেখযোগ্য ঘটনা। তার পতন বহুবিধ কারণে অনিবার্য হয়ে উঠেছিল। তিনি ফরাসি বিপ্লবের সন্তান বলে নিজেকে দাবি করলেও ফরাসি জনগণের আর্থ-সামাজিক ও রাজনৈতিক স্থিতিশীলতায় মনোনিবেশ না করে অতিমাত্রায় সাম্রাজ্য বিস্তার এবং যুদ্ধবিগ্রহে লিপ্ত হয়ে পড়েন। তিনি পুরো ইউরোপে নিজের আধিপত্য বিস্তার করতে চেয়েছিলেন। ফলে ইউরোপ যুদ্ধ বিগ্রহে ক্ষতবিক্ষত হতে থাকে এবং অর্থনৈতিক সংকটে পড়ে। ইংল্যান্ডের বিরুদ্ধে তার প্রবর্তিত মহাদেশীয় ব্যবস্থার ফলে ইউরোপের অন্য রাষ্ট্রগুলো ক্ষতিগ্রস্ত হয়। ফলে ইউরোপের সকল রাষ্ট্র ফ্রান্সের বিপক্ষে দাঁড়ায়। ততদিনে ফ্রান্স অনেকটা একঘরে হয়ে পড়ে। ফ্রান্সের অভ্যন্তরেও তার জনপ্রিয়তা হ্রাস পায়। তার ক্রমাগত যুদ্ধের ফলে এবং একনায়কতান্ত্রিক শাসনের প্রতি ফরাসি জনগণ বিক্ষুব্ধ হয়ে ওঠে। বিশেষ করে স্পেন এবং রাশিয়ার যুদ্ধে পরাজিত হলে জনগণের মধ্যে বিদ্বেষ ছড়িয়ে পড়ে। এতকিছুর বিপক্ষে নিজের অবস্থান টিকিয়ে রাখতে ব্যর্থ হয়ে তিনি নিজেও ক্ষমতাচ্যুত হন এবং ফ্রান্সকেও এর চরম মূল্য দিতে হয়। পরিশেষে বলা যায়, নেপোলিয়নের পতন একপ্রকার অনিবার্য যেহেতু তার সাম্রাজ্য স্ববিরোধী ও অসংগতিপূর্ণ ছিল। সমগ্র ইউরোপ ইংল্যান্ডের নেতৃত্বে সামরিক জোটে অন্তর্ভুক্ত হলে তিনি পতনের হাত থেকে রক্ষা পাননি। বহু যুদ্ধে বিজয়ী নেপোলিয়ন ১৮১৫ সালে ওয়াটার লু যুদ্ধে পরাজয়ের মধ্য দিয়ে ইতিহাসের রঙ্গমণ থেকে চিরদিনের মতো প্রস্থান করেন।"
        }
      ]
    },
    {
      "number": "3",
      "uddipok": "বিংশ শতকের প্রথম দিকে একটি গুরুত্বপূর্ণ সন্ধি স্বাক্ষরিত হয়; যা পরাজিত জোটকে অপমানিত করে। এই পক্ষপাতদুষ্ট সন্ধির খেসারত বিশ্বের মানুষকে পুনরায় দিতে হয়েছিল।",
      "tag": "BAFSC 23",
      "sub_questions": [
        {
          "label": "ক",
          "question": "যুক্তরাষ্ট্রের চৌদ্দ দফা কে প্রণয়ন করেছিলেন?",
          "explanation": "যুক্তরাষ্ট্রের ২৮তম প্রেসিডেন্ট উড্রো উইলসন যুক্তরাষ্ট্রের ১৪ দফা প্রণয়ন করেছিলেন।"
        },
        {
          "label": "খ",
          "question": "লিজিয়ন অব অনার কী?",
          "explanation": "লিজিয়ন অব অনার হলো নেপোলিয়ন বোনাপার্ট কর্তৃক প্রতিষ্ঠিত ফরাসি সরকারের একটি আদেশ বা সম্মাননা। ১৮০২ সালের ১৯ মে প্রথম ফরাসি প্রজাতন্ত্রে 'The Legion of Honour প্রতিষ্ঠিত হয়েছিল। এটি ফ্রান্সের সর্বোচ্চ সম্মাননা এবং পাঁচটি ডিগ্রিতে বিভক্ত। ডিগ্রিগুলো হলো- Chevalier (নাইট), Officer (অফিসার), Commandeur (কমান্ডার), Grand Officer (গ্র্যান্ড অফিসার) এবং Grand-Croix (গ্র্যান্ড ক্রস)।"
        },
        {
          "label": "গ",
          "question": "উদ্দীপকে উল্লিখিত সন্ধির সাথে তোমার পাঠ্যবইয়ের কোন সন্ধির মিল রয়েছে? ব্যাখ্যা করো।",
          "explanation": "উদ্দীপকে উল্লেখিত সন্ধির সাথে পাঠ্যবইয়ের ভার্সাই সন্ধির সাদৃশ্য বা মিল রয়েছে। প্রথম বিশ্বযুদ্ধে জার্মানি পরাজিত হলে বিজয়ী বিশ্বশক্তিজোট (ব্রিটেন, মার্কিন যুক্তরাষ্ট্র, ফ্রান্স, রাশিয়া ইত্যাদি দেশ) ফ্রান্সের ভার্সাই নগরীতে জার্মানির সাথে একটি চুক্তি স্বাক্ষর করে। ইউরোপের ইতিহাসে এটিই ভার্সাই সন্ধি (The Treaty of Versailles) নামে পরিচিত। এ সন্ধিতে প্রথম বিশ্বযুদ্ধের জন্য জার্মানিকে এককভাবে দায়ী করে যুদ্ধের সব দায়-দায়িত্ব তাদের ওপর চাপানো হয়, যা পরবর্তী সময়ে দ্বিতীয় বিশ্বযুদ্ধের ক্ষেত্র তৈরি করে। উদ্দীপকে বলা হয়েছে, বিংশ শতকের প্রথম দিকে একটি গুরুত্বপূর্ণ সন্ধি চুক্তি স্বাক্ষরিত হয়; যা পরাজিত জোটকে অপমানিত করে। এই পক্ষপাতদুষ্ট সন্ধির খেসারত বিশ্বের মানুষকে পুনরায় দিতে হয়েছিল। এটি ভার্সাই সন্ধির ইঙ্গিত দেয়। কারণ ১৯১৮ সালের ১৪ নভেম্বর জার্মানির যুদ্ধবিরতি ঘোষণার মধ্য দিয়ে প্রথম বিশ্বযুদ্ধের পরিসমাপ্তি ঘটে। এরপর শান্তি প্রতিষ্ঠার উদ্দেশ্যে ১৯১৯ সালের ১৮ জানুয়ারি ফ্রান্সের প্যারিসে ৩২টি দেশের অংশগ্রহণে শান্তি সম্মেলন অনুষ্ঠিত হয়। এ সম্মেলনের ৩টি নীতির ওপর ভিত্তি করে প্রথম বিশ্বযুদ্ধের বিজয়ী ও বিজিত দেশগুলো ফ্রান্সের ভার্সাই শহরে ৫টি সন্ধিতে স্বাক্ষর করে। এটি ভার্সাই সন্ধি নামে পরিচিত। এ সন্ধিকে অনেকেই বিতর্কিত ও ত্রুটিপূর্ণ বলে মনে করেন। কারণ এ চুক্তিতে যুদ্ধের জন্য এককভাবে জার্মানিকে দায়ী করে যুদ্ধের ক্ষয়ক্ষতির মূল্য হিসেবে তাদের কাছ থেকে ক্ষতিপূরণ আদায়ের ব্যবস্থা করা হয়। জার্মানির সামরিক শক্তিও খর্ব করা হয়। জার্মান জনগণের মধ্যে বিষয়টি ক্ষোভের জন্ম দেয়, যা তাদেরকে জাতীয়তাবাদী চেতনায় উদ্বুদ্ধ করে তোলে। এ ক্ষোভ থেকেই জার্মানরা আত্মনিয়ন্ত্রণ অধিকার প্রতিষ্ঠার প্রস্তুতি নেয়, যা বিশ্ববাসীকে আরও একটি ভয়াবহ যুদ্ধের সম্মুখীন করে। সুতরাং উদ্দীপকের সন্ধি প্রথম বিশ্বযুদ্ধ পরবর্তী জার্মানির সাথে মিত্রশক্তির স্বাক্ষরিত ভার্সাই সন্ধির কথাই মনে করিয়ে দেয়।"
        },
        {
          "label": "ঘ",
          "question": "তুমি কী মনে করো উক্ত সন্ধির ব্যর্থতাই পরবর্তী সময়ে বিশ্বকে বিপর্যয়ের দিকে ঠেলে দিয়েছিল? তোমার মতামত দাও।",
          "explanation": "হ্যাঁ, আমি মনে করি, উক্ত সন্ধি তথা ভার্সাই সন্ধির ব্যর্থতাই পরবর্তীকালে বিশ্বকে বিপর্যয়ের দিকে ঠেলে দিয়েছিল। ভার্সাই সন্ধি ছিল একটি ত্রুটিপূর্ণ সন্ধি। ঐতিহাসিকদের মতে, এ সন্ধির মধ্যে দ্বিতীয় বিশ্বযুদ্ধের মূল কারণ 'নিহিত ছিল। ভার্সাই সন্ধি ছিল জার্মানির জন্য অপমানজনক। এর শর্তগুলো দেশটির জাতীয় ও রাষ্ট্রীয় মর্যাদার ওপর চরম আঘাত হানে। ভার্সাই সন্ধির মাধ্যমে মিত্রপক্ষ জার্মানির উপনিবেশগুলো কেড়ে নেওয়া হয় এবং দেশটির ওপর বিশাল ক্ষতিপূরণের বোঝা চাপিয়ে দেওয়া হয়। বিজয়ী মিত্রশক্তির দেশগুলো দেশটির কাছ থেকে স্বর্ণসহ বিভিন্ন মাধ্যমে ৫শ কোটি ডলার ক্ষতিপূরণ আদায় করে। পাশাপাশি জার্মানির কিছু খনিসমৃদ্ধ অঞ্চল ও গুরুত্বপূর্ণ বন্দর ভাগ করে নেয়। এতে একসময়ের সামরিক ও অর্থনৈতিক পরাশক্তি জার্মানি আর্থিক দৈন্যের মধ্যে পড়ে। এ চুক্তির মাধ্যমে কার্যত সব দিক দিয়েই জার্মানিকে পঙ্গু করে দেওয়া হয়। প্রথম বিশ্বযুদ্ধে পরাজয়ের গ্লানি গর্বিত জার্মান জাতির মনে এক অভূতপূর্ব আত্মচেতনা ও জাতীয়তাবোধের জন্ম দেয়। তারা ভার্সাই চুক্তির শর্ত মন থেকে মেনে নিতে পারেনি এবং এজন্য অবস্থার পরিবর্তনের জন্য সুযোগের প্রতীক্ষায় ছিল। এমন অবস্থার প্রেক্ষাপটেই জার্মানিতে নাৎসি দলের নেতৃত্বে উগ্র জাতীয়তাবাদ ও সমরবাদের সৃষ্টি হয়। নাৎসি আন্দোলন জার্মান জাতির মনে নতুন আশার সঞ্চার করে এবং এক নতুন পর্বের সন্ধান দেয়। এক পর্যায়ে উগ্রবাদী নাৎসি দলের নেতা হিটলার ক্ষমতায় অধিষ্ঠিত হয়ে জার্মানির আত্মনিয়ন্ত্রণের দাবি প্রতিষ্ঠার ঘোষণা দিলে দেশটর জনমনে যুদ্ধংদেহী মনোভাব প্রবল হয়ে ওঠে। এই পরিস্থিতি দ্বিতীয় বিশ্বযুদ্ধের মতো ভয়াবহ যুদ্ধ অবশ্যম্ভাবী করে তোলে। পরিশেষে বলা যায়, ভার্সাই সন্ধির ব্যর্থতা বা ত্রুটই পরবর্তী সময়ে বিশ্বকে দ্বিতীয় বিশ্বযুদ্ধের মতো মহাবিপর্যয়ের দিকে ঠেলে দিয়েছিল।"
        }
      ]
    },
    {
      "number": "4",
      "uddipok": "করিম সাহেব সস্ত্রীক 'ক' দেশে বেড়াতে গেলে তাঁকে হত্যা করা হয়। এ হত্যাকে কেন্দ্র করে অনেক দেশ মারাত্মক যুদ্ধে জড়িয়ে পড়ে; যা পরবর্তীতে ভয়াবহ রূপ ধারণ করে।",
      "tag": "BAFSC 23",
      "sub_questions": [
        {
          "label": "ক",
          "question": "কোন দেশে সর্বপ্রথম শিল্পবিপ্লব শুরু হয়?",
          "explanation": "ইংল্যান্ডে সর্বপ্রথম শিল্পবিপ্লব শুরু হয়।"
        },
        {
          "label": "খ",
          "question": "মহাদেশীয় ব্যবস্থা কী?",
          "explanation": "ইংল্যান্ডের বিরুদ্ধে ফ্রান্সের শাসক নেপোলিয়ন বোনাপার্টের অর্থনৈতিক অবরোধই হচ্ছে মহাদেশীয় ব্যবস্থা। নেপোলিয়ন বোনাপার্ট প্রতিদ্বন্দ্বী ইংল্যান্ডের বিরুদ্ধে ইউরোপব্যাপী অর্থনৈতিক অবরোধ আরোপ করে সেদেশের অর্থনৈতিক ভিত্তিকে ধ্বংস করতে চেয়েছিলেন। এই অর্থনৈতিক অবরোধকে ইউরোপের ইতিহাসে মহাদেশীয় ব্যবস্থা বলা হয়।।"
        },
        {
          "label": "গ",
          "question": "উদ্দীপকে বর্ণিত যুদ্ধের সাথে তোমার পাঠ্যবইয়ের কোন যুদ্ধের মিল রয়েছে? ব্যাখ্যা করো।",
          "explanation": "উদ্দীপকে বর্ণিত যুদ্ধের সাথে বিশ শতকের শুরুর দিকে সংঘটিত প্রথম বিশ্বযুদ্ধের মিল রয়েছে। ১৯১৪ থেকে ১৯১৮ সাল পর্যন্ত প্রায় চার বছর স্থায়ী প্রথম বিশ্বযুদ্ধে তিনটি মহাদেশের ৩৪টি দেশ প্রত্যক্ষ ও পরোক্ষভাবে জড়িয়ে পড়ে। উপনিবেশবাদ, পুঁজিবাদের বিকাশ, সামরিক যুদ্ধ শিবিরে বিভক্ত বিশ্ব পরিস্থিতি প্রভৃতি - বিষয় এ যুদ্ধে অনুঘটক হিসেবে কাজ করেছিল। তবে যুদ্ধের প্রত্যক্ষ কারণ ছিল একটি হত্যাকান্ড, যেমনটি উদ্দীপকেও দেখা যায়। উদ্দীপকের করিম সাহেব সস্ত্রীক 'ক' দেশে বেড়াতে গেলে তাঁকে হত্যা করা হয়। এ হত্যাকে কেন্দ্র করে অনেক দেশ মারাত্মক যুদ্ধে জড়িয়ে পড়ে; যা পরবর্তীতে ভয়াবহ রূপ ধারণ করে। একইভাবে ১৯১৪ সালের ২৮ জুন অস্ট্রিয়ান সাম্রাজ্যের যুবরাজ ফ্রান্সিস ফার্ডিনান্ড বসনিয়ার সারায়েভোতে স্ত্রী সোফিয়াসহ ভ্রমণের সময় সার্ব আততায়ীর হাতে নিহত হন। এ হত্যাকান্ডের জন্য অস্ট্রিয়া সার্বিয়াকে সম্পূর্ণ দায়ী করে ২৮ জুলাই তার বিরুদ্ধে যুদ্ধ ঘোষণা করে। ক্রমে জার্মানি, রাশিয়া, ফ্রান্সসহ ইউরোপের অন্য রাষ্ট্রগুলো এ যুদ্ধে জড়িয়ে পড়লে তা বিশ্বযুদ্ধে রূপ নেয়। সুতরাং বলা যায়, উদ্দীপকে বর্ণিত ঘটনা বিশ শতকে সংঘটিত প্রথম বিশ্বযুদ্ধের সাথে সাদৃশ্যপূর্ণ।"
        },
        {
          "label": "ঘ",
          "question": "উক্ত যুদ্ধের ভয়াবহতা বিশ্বকে কোন পরিণতির দিকে নিয়ে গিয়েছিল? বিশ্লেষণ করো।",
          "explanation": "উক্ত ঘটনা অর্থাৎ প্রথম বিশ্বযুদ্ধ সমগ্র বিশ্বে এক মহাসংকটের সৃষ্টি করেছিল। ১৯১৪ সালের ২৮ জুলাই শুরু হওয়া প্রথম বিশ্বযুদ্ধ কমবেশি বিশ্বের সব অঞ্চলে বিস্তৃত হয়েছিল। দুই সামরিক শিবিরে বিভক্ত ইউরোপের প্রায় সব রাষ্ট্র এ যুদ্ধের জন্য প্রস্তুতি, নিয়েছিল। ব্রিটেন, রাশিয়া, ফ্রান্স, বেলজিয়াম ও সার্বিয়াকে নিয়ে গঠিত হয় 'ত্রিশক্তি আঁতাত'। অন্যদিকে জার্মানি ও অস্ট্রো-হাঙ্গেরীয় সাম্রাজ্য নিয়ে গড়ে ওঠে 'ত্রিশক্তি জোট'। ইতালি ও রুমানিয়া নিরপেক্ষ থাকার চেষ্টা করলেও শেষ পর্যন্ত তা পারেনি। তিনটি মহাদেশের ৩৪টি দেশ প্রত্যক্ষ ও পরোক্ষভাবে এ যুদ্ধে জড়িয়ে পড়ে। আটলান্টিকের অপর তীরে অবস্থিত মার্কিন যুক্তরাষ্ট্র যুদ্ধ থেকে দূরে থাকার সিদ্ধান্ত নিলেও ১৯১৭ সালে নিরপেক্ষতা ত্যাগ করে ইঙ্গ-ফরাসি মিত্রশক্তির পক্ষে যোগ দিতে বাধ্য হয়। যুদ্ধে অংশগ্রহণকারী প্রায় সাড়ে ছয় কোটি সৈন্যের মধ্যে এক কোটিরও বেশি যুদ্ধক্ষেত্রে প্রাণ হারায়। প্রায় ৭০ লাখ সৈনিক পঙ্গু হয়। এ যুদ্ধের ফলে মিত্র ও অক্ষশক্তির দেশগুলো মারাত্মক অর্থনৈতিক বিপর্যয়ের সম্মুখীন হয়। অন্যদিকে পরাশক্তি হিসেবে রাশিয়া ও মার্কিন যুক্তরাষ্ট্রের উত্থান ঘটে। যুদ্ধের কারণে কর্মক্ষম মানুষ ও উৎপাদন হ্রাস, বেকারত্ব বৃদ্ধি, অর্থ ও সম্পদের ক্ষয়ক্ষতিতে বিশ্বে দারিদ্র্য ও নানা ধরনের অবক্ষয় দেখা দেয়। উপরের আলোচনার শেষে বলা যায়, একটি হত্যাকান্ডকে কেন্দ্র করে শুরু হওয়া প্রথম বিশ্বযুদ্ধের ভয়াবহতা সমগ্র বিশ্বকে এক মহাসংকটের দিকে ঠেলে দিয়েছিল।"
        }
      ]
    },
    {
      "number": "5",
      "uddipok": "আমেরিকার একটি অঞ্চলে ধনী-গরিবের বৈষম্য চরম আকার ধারণ করে। তখন শ্রমিক শ্রেণির নেতৃত্বে এক আন্দোলনের সূত্রপাত হয়। উক্ত আন্দোলনে জয়লাভ করে আন্দোলনকারীরা একজন নেতার প্রচেষ্টায় সেখানে বৈষম্যহীন সমাজব্যবস্থা গড়ে তুলতে সক্ষম হয়। পরবর্তীকালে বিশ্বের অনেক দেশে উক্ত নেতার আদর্শ ছড়িয়ে পড়ে।",
      "tag": "BAFSC 23",
      "sub_questions": [
        {
          "label": "ক",
          "question": "ডুমা শব্দের অর্থ কী?",
          "explanation": "ডুমা শব্দের অর্থ সংবিধান সভা।"
        },
        {
          "label": "খ",
          "question": "এপ্রিল থিসিস কী?",
          "explanation": "এপ্রিল থিসিস হলো রাশিয়ার বলশেভিক দলের নেতা লেনিন প্রদত্ত দিকনির্দেশক প্রতিপাদ্য। বলশেভিক বিপ্লবের নেতা লেনিন ১৯১৭ সালের ৩ এপ্রিল তার বিখ্যাত 'এপ্রিল থিসিস' ঘোষণা করেন। এপ্রিল থিসিসে বলা হয়- ১. ফেব্রুয়ারি বিপ্লবে বুর্জোয়া শ্রেণির জয় হয়েছে, এতে শ্রমিকদের সন্তুষ্ট হওয়ার কিছু নেই; ২. বুর্জোয়া বিপ্লব ও শ্রমিক বিপ্লব একসাথে চলতে থাকবে এবং শেষ পর্যন্ত শ্রমিকেরা ক্ষমতা দখল করবে। লেনিন বলেন, বুর্জোয়াদের বেশিদিন ক্ষমতায় থাকতে দিলে তারা পুঁজিবাদকে দৃঢ় করে ফেলবে। সুতরাং, বুর্জোয়ারা বেশি গভীরে শেকড় ছড়ানোর আগেই তাদের উপড়ে ফেলতে হবে।"
        },
        {
          "label": "গ",
          "question": "উদ্দীপকে বর্ণিত ঘটনার সাথে তোমার পাঠ্যবইয়ের কোন ঘটনার মিল পাওয়া যায়? ব্যাখ্যা করো।",
          "explanation": "উদ্দীপকে উল্লিখিত ঘটনার সাথে আমার পাঠ্যপুস্তকের বলশেভিক বিপ্লবের সাদৃশ্য রয়েছে। রাশিয়ায় ১৯১৭ সালের বলশেভিক বিপ্লব বিশ্বের ইতিহাসে এক যুগান্তকারী ঘটনা। এ বিপ্লব রাশিয়ার মানুষের আর্থ-সামাজিক ও রাজনৈতিক জীবনে এক বৈপ্লবিক পরিবর্তনের মধ্য দিয়ে নতুন যুগের সূচনা করে। রুশ বিপ্লবের আগে রাশিয়ার কৃষক-শ্রমিক শ্রেণি ছিল নির্যাতিত ও শোষিত। তাদের অর্থনৈতিক ও সামাজিক অবস্থা ছিল শোচনীয়। কৃষক-শ্রমিকরা জমিদার ও ধনীদের অত্যাচার এবং শোষণের শিকার হতো। বলশেভিক দল শ্রমিকদের মধ্যে গোপনে প্রচার চালিয়ে তাদের সংঘবদ্ধ করে বিপ্লবমুখী করে তোলে। এর ধারাবাহিকতায় সংঘটিত হয় ঐতিহাসিক অক্টোবর বিপ্লব। এ বিপ্লবের ফলে রাশিয়ার জারতন্ত্রের অবসান হয়, ধনী ও গরিবের মধ্যে বৈষম্য দূর হয়। শ্রমিকরা শিক্ষালাভসহ বিভিন্ন অধিকার ভোগ করার সুযোগ পায়। এতে পুঁজিপতিশ্রেণির অবসান ঘটে। উদ্দীপকে বলা হয়েছে, আমেরিকার একটি অঞ্চলে ধনী-গরিব বৈষম্য চরম আকার ধারণ করলে সেখানকার জনগণ শ্রমিক শ্রেণির নেতৃত্বের মাধ্যমে আন্দোলন গড়ে তোলে। সেই আন্দোলনে জয়লাভ করে তারা একজন নেতার প্রচেষ্টায় সেখানে বৈষম্যহীন সমাজব্যবস্থা গড়ে তুলতে সক্ষম হয়। উদ্দীপকের এই বক্তব্যের সাথে উপরে আলোচিত বিপ্লবের তুলনা করে বলা যায়, এটি বলশেভিক বিপ্লবের সাথেই সামঞ্জস্যপূর্ণ।"
        },
        {
          "label": "ঘ",
          "question": "উল্লিখিত সমাজব্যবস্থার পরিবর্তনে উক্ত নেতার ভূমিকা বিশ্লেষণ করো।",
          "explanation": "উল্লিখিত সমাজব্যবস্থার পরিবর্তনে উক্ত নেতা অর্থাৎ ভ্লাদিমির ইলিচ লেনিনের অবদান অপরিসীম। লেনিন ১৯১৭ সালে বলশেভিক বিপ্লবের মাধ্যমে রাশিয়ায় অত্যাচারী জারতন্ত্রের অবসান ঘটিয়ে বিশ্ব ইতিহাসে একটি নতুন অধ্যায়ের সংযোজন করেন। বিশ্বের প্রথম সমাজতান্ত্রিক রাষ্ট্রের জন্ম দেন তিনি। স্বনামধন্য জার্মান দার্শনিক কার্ল মার্কস ছিলেন সমাজতান্ত্রিক মতবাদের তাত্ত্বিক প্রবক্তা। অন্যদিকে মার্কসীয় তত্ত্বকে বাস্তবে রূপদানের মূল পরিকল্পনাকারী, সংগঠক এবং বিপ্লব-পরবর্তী রাশিয়ার সমাজতান্ত্রিক সমাজ গঠনের মূল নেতৃত্বদানকারী ছিলেন লেনিন। লেনিন তার বিভিন্ন রচনা ও কর্মকাণ্ডের মাধ্যমে রুশ শ্রমিকদের মধ্যে মার্কসীয় তত্ত্ব প্রচারের মাধ্যমে তাদের মধ্যে শ্রেণি চেতনা জাগিয়ে তোলার জোর প্রচেষ্টা চালান। লেনিন তার বিখ্যাত 'এপ্রিল থিসিসের' মাধ্যমে রাশিয়ান সোস্যাল ডেমোক্রেটিক পার্টিকে বিপ্লবের উপযুক্ত সময় ও কর্মকৌশল সম্পর্কে সুস্পষ্ট দিকনির্দেশনা দেন। ফলে বুর্জোয়া বিপ্লবোত্তর পরিস্থিতি দ্রুত সমাজতান্ত্রিক বিপ্লবের দিকে ধাবিত হয়। লেনিনের নেতৃত্বে ১৯১৭ সালের ২৫ অক্টোবর (পুরোনো ক্যালেন্ডার অনুযায়ী ৭ নভেম্বর) রাশিয়ার ক্ষমতা শ্রমিকদের হাতে চলে আসে। শুরু হয় শ্রেণিবৈষম্যহীন এক সমাজের পথে যাত্রা। রুশ বিপ্লব শুধু রাশিয়ার আর্থ-সামাজিক পরিবর্তনের অঙ্গীকার করেনি এটি বিশ্বব্যাপী পুঁজিবাদের অবসান ঘটিয়ে শোষণহীন সাম্যবাদী সমাজ প্রতিষ্ঠার প্রত্যয় ব্যক্ত করেছিল। পরে পর্যায়ক্রমে বিশ্বের বহু দেশে এ আদর্শ ছড়িয়ে পড়ে। উপরের আলোচনার পরিপ্রেক্ষিতে বলা যায়, গণমানুষের অধিকার প্রতিষ্ঠার সংগ্রামে এবং বৈষম্যপূর্ণ সমাজব্যবস্থার পরিবর্তনে লেনিনের অবদান অপরিসীম।"
        }
      ]
    },
    {
      "number": "6",
      "uddipok": "বরেন্দ্র অঞ্চলে শোষণহীন সমাজ প্রতিষ্ঠার জন্য কৈবর্ত জাতির নেতৃত্বে এক বিপ্লব সংঘটিত হয়। এর মাধ্যমে জনগণ এক নতুন সমাজব্যবস্থার পরিচয় লাভ করে যেখানে ধনী-গরিবের বৈষম্য আর থাকে না।",
      "tag": "BAFSC 23",
      "sub_questions": [
        {
          "label": "ক",
          "question": "কমিউনিস্ট ইশতেহার কী?",
          "explanation": "কমিউনিস্ট ইশতেহার হলো বৈজ্ঞানিক সমাজতন্ত্রের প্রবস্তা কার্ল মার্কস ও তার সহযোগী ফ্রেডারিক এঙ্গেলস রচিত পুস্তক।"
        },
        {
          "label": "খ",
          "question": "লেনিনের New Economic Policy কী?",
          "explanation": "লেনিনের New Economic Policy হলো বলশেভিক সরকারের (১৯১৮-২৯) খ্রিষ্টাব্দে গৃহীত অর্থনৈতিক নীতি। লেনিনের New Economic Policy কে জরুরী সমাজতন্ত্র বলা হয়। এ সময় রাশিয়ার কৃষি উৎপাদন ও অর্থনৈতিক উন্নয়নের গতি ধীর হওয়ায় দেশের উন্নতিকল্পে লেনিন তার 'অর্থনৈতিক নীতি' গ্রহণ করেন। এ নীতি অনুযায়ী রাশিয়ার শিল্পকারখানা, বাণিজ্যিক প্রতিষ্ঠান ও কৃষি খামারগুলো রাষ্ট্র কর্তৃক অধিকৃত হয়। তার Policy বিরোধীদের দ্বারা সমালোচিত হলেও রাশিয়ার সমৃদ্ধিকরণে সফল হয়েছিলো।"
        },
        {
          "label": "গ",
          "question": "উদ্দীপকে উল্লিখিত বিপ্লবটি তোমার পাঠ্যবইয়ের কোন বিপ্লবের প্রতিচ্ছবি? ব্যাখ্যা করো।",
          "explanation": "উদ্দীপকে উল্লিখিত বিপ্লবটি আমার পাঠ্যবইয়ের বলশেভিক বিপ্লবের প্রতিচ্ছবি। ১৯১৭ সালে রাশিয়ায় সংঘটিত বলশেভিক বিপ্লব বিশ্বের ইতিহাসে একটি যুগান্তকারী ঘটনা। বিপ্লবের প্রাক্কালে অর্থনৈতিক সংকট ও শ্রমিক-কৃষকের অসন্তোষের প্রেক্ষাপটে জারের স্বৈরশাসনের বিরুদ্ধে শক্ত অবস্থান নেয়। সোশ্যাল ডেমোক্রেটিক পার্টি। এক পর্যায়ে দলটি দুই অংশে ভাগ হয়ে যায়। বড় অংশটি বলশেভিক এবং ছোট অংশটি মেনশেভিক নামে পরিচিত হয়। বলশেভিক দল ক্রমশ শক্তিশালী হয়ে ওঠে এবং শ্রেণিহীন সমাজ প্রতিষ্ঠার লক্ষ্যে ১৯১৭ সালে বিপ্লব সংঘটিত করে। অক্টোবর মাসে হওয়া এই বিপ্লবকে অক্টোবর বিপ্লব বা রুশ বিপ্লবও বলা হয়। এর মাধ্যমে জারতন্ত্র উচ্ছেদ হয় এবং রাশিয়ায় নতুন সাম্যবাদী সরকার প্রতিষ্ঠিত হয়। উদ্দীপকেও দেখা যায়, বাংলাদেশের বরেন্দ্র অঞ্চলে শোষণহীন সমাজ প্রতিষ্ঠার জন্য কৈবর্ত জাতির নেতৃত্বে এক বিপ্লব সংঘটিত হয়। এ বিপ্লবের মাধ্যমে জনগণ এক নতুন বৈষম্যহীন সমাজ ব্যবস্থার পরিচয় লাভ করে। তাই বলা যায় যে, উদ্দীপকে বর্ণিত বিপ্লবে আমার পাঠ্যবইয়ের বলশেভিক বিপ্লব বা রুশ বিপ্লবের প্রতিচ্ছবি লক্ষণীয়।"
        },
        {
          "label": "ঘ",
          "question": "উল্লিখিত ঘটনা কি বিশ্বকে দুটি বলয়ে বিভক্ত করেছিল? মতামত দাও।",
          "explanation": "হ্যাঁ, উল্লিখিত ঘটনা অর্থাৎ বলশেভিক বিপ্লব বিশ্বকে সমাজতন্ত্র ও পুঁজিবাদী বিশ্ব এ দুটি বলয়ে বিভক্ত করেছিল। বলশেভিক বিপ্লব শুধু রাশিয়ার আর্থ-সামাজিক অবস্থার পরিবর্তনের অঙ্গীকার নিয়ে সংঘটিত হয়নি বরং পর্যায়ক্রমে বিশ্বব্যাপী পুঁজিবাদের অবসান ঘটিয়ে শোষণহীন সমাজব্যবস্থা প্রতিষ্ঠা ছিল এর লক্ষ্য। এ বিপ্লবের ফলে রাশিয়ার দীর্ঘদিনের স্বৈরাচারী জারতন্ত্রের পতন ঘটে এবং বিশ্বের বুকে সর্বপ্রথম সমাজতান্ত্রিক রাষ্ট্র প্রতিষ্ঠিত হয়। প্রচলিত শ্রেণিভিত্তিক সমাজের পরিবর্তে শ্রেণিহীন সমাজব্যবস্থা প্রতিষ্ঠিত হয়। বলশেভিক বিপ্লবের মাধ্যমে বিশাল দেশ রাশিয়ায় সমাজতন্ত্র প্রতিষ্ঠার ফলে বিশ্ব দুইটি বলয়ে বিভক্ত হয়ে পড়ে। রাশিয়ার নেতৃত্বে সমাজতন্ত্রে বিশ্বাসী দেশগুলো একটি বলয়ে এবং মার্কিন যুক্তরাষ্ট্রের নেতৃত্বে পুঁজিবাদী বিশ্ব অন্য আরেকটি বলয়ে ভাগ হয়। কয়েক দশক ধরে যুক্তরাষ্ট্র ও সোভিয়েত ইউনিয়নের (বিপ্লবের পরে রাশিয়ার নতুন নাম) মধ্যে প্রচ্ছন্ন বৈরিতা ও প্রতিদ্বন্দ্বিতা চলে যা 'শীতল যুদ্ধ' বা 'স্নায়ুযুদ্ধ' নামে পরিচিত। ক্ষমতাধর দেশদুটি বিশ্বের দেশগুলোকে নিজেদের প্রভাব বলয়ের মধ্যে টেনে নেওয়ার প্রতিযোগিতায় লিপ্ত হয়।। উপরের আলোচনা শেষে তাই বলা যায়, বলশেভিক বিপ্লব প্রকৃতই বিশ্বকে সমাজতন্ত্রী ও পুঁজিবাদী এই দুই বলয়ে বিভক্ত করেছিল।"
        }
      ]
    },
    {
      "number": "7",
      "uddipok": "ফাহিমের বাহিনী তার নিজ দেশে একচেটিয়া কর্তৃত্ব প্রতিষ্ঠা করে। সংবাদপত্র ও অন্যান্য মিডিয়ার অধিকার কেড়ে নেয়। দেশটিতে প্রতিদিন সন্ত্রাসী কার্যকলাপ ঘটতে থাকে। রাষ্ট্রের আইন-শৃঙ্খলা বাহিনী সন্ত্রাসী কার্যকলাপে উৎসাহ দিতে থাকে।",
      "tag": "BAFSC 23",
      "sub_questions": [
        {
          "label": "ক",
          "question": "মুসোলিনী কোন দেশের শাসক ছিলেন?",
          "explanation": "বেনিতো মুসোলিনী ইতালির শাসক ছিলেন।"
        },
        {
          "label": "খ",
          "question": "ফ্যাসিবাদের মূলনীতি কয়টি ও কী কী?",
          "explanation": "ফ্যাসিবাদের মূলনীতি ছিল চারটি। যথা- ১. রাষ্ট্রের মর্যাদা রক্ষা করা। ২. ব্যক্তিগত ধন-সম্পত্তি রক্ষা করা। ৩. দেশ থেকে সমাজতন্ত্র নির্মূল করা। ৪. ইতালিকে বিশ্বরাষ্ট্রে উন্নীত করার উপযোগী পররাষ্ট্র নীতি গ্রহণ করা।"
        },
        {
          "label": "গ",
          "question": "ফাহিমের বাহিনীর সাথে তোমার পাঠ্যবইয়ের কোন দেশের কোন শাসকের মিল পাওয়া যায়? উক্ত শাসকের প্রকৃতি নিরূপণ করো।",
          "explanation": "উদ্দীপকের ফাহিমের বাহিনীর সাথে জার্মানির শাসক হিটলারের নাৎসি বাহিনীর মিল পাওয়া যায়। এডলফ হিটলারের নেতৃত্বে জার্মানির ১৯৩৪ সালের নির্বাচনে নাৎসি বাহিনী ক্ষমতায় আসার পর নানা ধরনের স্বৈরতান্ত্রিক কর্মসূচি গ্রহণ করে। এ বাহিনী জার্মানির সর্বত্র একক কর্তৃত্ব প্রতিষ্ঠা করে। ১৯৩৪ সালের ২৪ জুলাই নাৎসি দল ছাড়া সব রাজনৈতিক দলকে নিষিদ্ধ করা হয়। ফ্যাসিস্ট লুই-এর নেতৃত্বে একটি ট্রেড ইউনিয়ন ছাড়া আর সবকটি ট্রেড ইউনিয়ন নিষিদ্ধ করা হয়। ওয়েমার সংবিধান কার্যত রহিত করা হয়। উগ্র জাতীয়তাবাদী নাৎসিরা দেশের সংবাদপত্র, বেতার, শিক্ষাসহ সকল প্রতিষ্ঠানের অধিকার কেড়ে নেয়। যেকোনো সময় যেকোনো নাগরিককে গ্রেফতার করা ও বিনা বিচারে আটক করে রাখা সাধারণ ব্যাপার হয়ে দাঁড়ায়। হিটলারের নেতৃত্বে নাখুসি বাহিনী জার্মানিতে এরকম একনায়কতান্ত্রিক শাসনব্যবস্থার সূচনা করে। উদ্দীপকের ফাহিমের বাহিনী দেশটির সর্বত্র একচ্ছত্র কর্তৃত্ব প্রতিষ্ঠা করে। তারা প্রচার মাধ্যমের অধিকার কেড়ে নেয়। সন্ত্রাস নিত্যদিনের ঘটনা হয়ে দাঁড়ায়। এমনকী আইন-শৃঙ্খলা বাহিনী সন্ত্রাসী কার্যকলাপে উৎসাহ দিতে থাকে। সুতরাং বলা যায়, ফাহিমের বাহিনীর কর্মকান্ডের সাথে হিটলারের নাৎসি বাহিনীর কর্মকান্ডের সাদৃশ্য পাওয়া যায়।"
        },
        {
          "label": "ঘ",
          "question": "উক্ত শাসকের আমলে তার দেশ মৃত্যুপুরী ও বন্দিশিবিরে পরিণত হয়েছিল- বিষয়টি বিশ্লেষণ করো।",
          "explanation": "উক্ত শাসক অর্থাৎ এডলফ হিটলারের আমলে সমগ্র জার্মানি মৃত্যুপুরী ও বন্দি শিবিরে পরিণত হয় বলে আমি মনে করি। হিটলার ১৯৩৩ সালের ৩০ জানুয়ারি জার্মানির শাসনক্ষমতা দখল করার পর চরম কর্তৃত্বপরায়ণ হয়ে ওঠেন। তিনি ১৯৩৪ সালে প্রেসিডেন্ট ও চ্যান্সেলর দুটি পদই দখল করেন। তিনি ক্রমশ বিরোধী দলগুলোর কবর রচনা করেন। তার সরকার বিরোধী দলের হাজার হাজার নেতাকর্মীকে আটক করে। হেইনরিখ হিমলার, হার্মান গোয়েরিং, পল যোসেফ গোয়েবলস প্রমুখ জার্মানিতে চরম একনায়কতন্ত্র ও নাৎসিবাদ প্রতিষ্ঠা করতে হিটলারের ঘনিষ্ঠ সহযোগী হিসেবে কাজ করেন। তারা বিরোধী দলের নেতাকর্মীদের ওপর নানা ধরনের দমন পীড়নমূলক কর্মকাণ্ড পরিচালনা করেন। দেশের রাজনৈতিক প্রতিপক্ষকে দমন করার জন্য বন্দিশিবির খোলা হয়। ১৯৩৪ সালের ৩০ জুন রাতে হাজারের বেশি মানুষকে হিটলারের বিরুদ্ধে অভ্যুত্থান ঘটানোর ষড়যন্ত্রের অভিযোগ এনে হত্যা করা হয়। এটিকে 'লম্বা ছুরির রজনী' বলে ভয়ার্তচিত্তে স্মরণ করা হয়ে থাকে। হিটলারের নামে প্রতিষ্ঠিত শিশু ও যুব সংগঠনে ১০ থেকে ১৮ বছরের কিশোর ও তরুণ-তরুণীদের অন্তর্ভুক্ত করা হয়। হিটলারের বিরোধী কোনো শিক্ষিত মানুষের পক্ষে দেশে বসবাস করা কঠিন হয়ে পড়ে। উপরোক্ত বর্ণনা থেকে এটা স্পষ্ট যে, হিটলারের শাসনামলে সমগ্র জার্মানি সত্যিই মৃত্যুপুরী ও বন্দিশিবিরে পরিণত হয়।"
        }
      ]
    },
    {
      "number": "8",
      "uddipok": "ইতিহাসের শ্রেণিকক্ষে শিক্ষক বলেন যে, বিংশ শতাব্দীর মধ্যভাগে বিতর্কিত ভার্সাই সন্ধির কারণে পৃথিবীর শক্তিশালী রাষ্ট্রগুলো অক্ষশক্তি ও মিত্রশক্তি দুটো শিবিরে বিভক্ত হয়ে পড়েছিল। এই যুদ্ধ ক্রমেই ফ্যাসিবাদ নাৎসিবাদ বিরোধী, সমর শক্তির পরীক্ষা, জাতীয় মুক্তি সংগ্রাম, গণতন্ত্র, সমাজতন্ত্র ও স্বাধীনতার সংগ্রামে পরিণত হয়। পৃথিবীর সকল মহাদেশ ও মহাসাগরে ছড়িয়ে পড়া এ যুদ্ধ পৃথিবীকে ভয়ানক বিপর্যয়ের মধ্যে ফেলে দেয়।",
      "tag": "BAFSC 23",
      "sub_questions": [
        {
          "label": "ক",
          "question": "FACIO শব্দের অর্থ কী?",
          "explanation": "FACIO শব্দের অর্থ বল বা শক্তি।"
        },
        {
          "label": "খ",
          "question": "দ্বিতীয় বিশ্বযুদ্ধে অক্ষশক্তি ও মিত্রশক্তি কী?",
          "explanation": "দ্বিতীয় বিশ্বযুদ্ধে জার্মানি ও তার সহযোগী দেশগুলোর ঐক্য জোট অক্ষশক্তি এবং ইংল্যান্ড ও তার সহযোগী দেশগুলোর ঐক্যজোট মিত্রশক্তি নামে পরিচিত। দ্বিতীয় বিশ্বযুদ্ধে হিটলার ও মুসোলিনির ফ্যাসিবাদ ও নাৎসিবাদী আদর্শগত মিল এবং জার্মানি, ইতালি ও জাপানের সাম্রাজ্যবাদী ও কমিউনিজম বিরোধীতা থেকে দেশগুলোর মধ্যে সামরিক সাহায্য জোট গড়ে ওঠে। একে অক্ষশক্তি বলে। অক্ষশক্তির বিরুদ্ধে ব্রিটেন, মার্কিন যুক্তরাষ্ট্র, ফ্রান্স ও অন্যান্য গণতান্ত্রিক রাষ্ট্রগুলোর মধ্যে গড়ে ওঠা ঐক্যজোট 'মিত্রশক্তি জোট' নামে পরিচিত।"
        },
        {
          "label": "গ",
          "question": "উদ্দীপকের আলোকে দ্বিতীয় বিশ্বযুদ্ধের কারণগুলো আলোচনা করো।",
          "explanation": "ভার্সাই সন্ধির ত্রুটি এবং দুটি ভিন্ন শিবিরে বিভক্ত পৃথিবীর দেশগুলোর মধ্যে আদর্শগত বিরোধীতা দ্বিতীয় বিশ্বযুদ্ধের কারণ ছিলো। উদ্দীপকের ইতিহাস শিক্ষক বিংশ শতাব্দীর মধ্যভাগে সংঘঠিত এ ভয়াবহ যুদ্ধের কথা বলেন, যার কারণ ছিলো বিতর্কিত ভাসাই সন্ধির কারণে পৃথিবীর শক্তিশালী রাষ্ট্রগুলোর অক্ষশক্তি ও মিত্রশক্তি দুটি শিবিরে বিভক্ত হয়ে পড়া। এ যুদ্ধ ক্রমেই ফ্যাসিবাদ, নাৎসিবাদবিরোধী, সমর শক্তি পরীক্ষা, জাতীয় মুক্তি সংগ্রাম, গণতন্ত্র, সমাজতন্ত্র ও স্বাধীনতার সংগ্রামে পরিণত হয়। অর্থাৎ শিক্ষক দ্বিতীয় বিশ্বযুদ্ধের কথা বলছেন যার পেছনে উল্লিখিত কারণগুলো ছাড়াও আরও বহুবিধ কারণ ছিলো।' ১৯১৯ সালের ভার্সাই সন্ধির মধ্যেই দ্বিতীয় বিশ্বযুদ্ধের বীজ নিহিত ছিল। এ সন্ধিতে পরাজিতদের প্রতি সামান্যতম শ্রদ্ধা প্রদর্শিত হয় নি। এর ফলে জার্মান জাতীয়তাবাদী দলগুলো জাতিকে এ কথা বোঝাতে সক্ষম হয় যে, ভার্সাই সন্ধি ভঙ্গ না করলে জার্মান জাতির কলঙ্ক মোচন হবে না। ফলে জার্মান জাতীয়তাবাদ তীব্রভাবে প্রকাশিত হয় যা দ্বিতীয় বিশ্বযুদ্ধকে ত্বরান্বিত করে। তাছাড়া জার্মানির শান্তিপ্রিয় ওয়েমার প্রজাতন্ত্রের পতন ও নাৎসি দলের উত্থান বিশ্বকে আরেকটি যুদ্ধের দিকে ধাবিত করে। আর জার্মানিতে হিটলারের ক্ষমতারোহণ এ যুদ্ধ প্রক্রিয়াকে ত্বরান্বিত করে। তাছাড়া ১৯২৩-৩০ সালে বিশ্বব্যাপী পুঁজিবাদী দেশগুলো অর্থনৈতিক মহামন্দায় নিপতিত হলে ফ্যাসিবাদ ও নাৎসিবাদ মাথাচাড়া দিয়ে ওঠে। এসব উগ্র জাতীয়তাবাদী মতবাদ ইতালি ও জার্মানির জনগণকে যুদ্ধোন্মাদ করে তোলে। আর হিটলারের সফল কূটনীতি এবং ইংল্যান্ডের জার্মান তোষণ নীতি দ্বিতীয় বিশ্বযুদ্ধকে গতিময় করে। ইংল্যান্ডের এ নাৎসিবাদ তোষণনীতি কমিউনিজম ভীতি থেকে উদ্বুদ হয়েছিল। ফলে হিটলার শক্তি অর্জনের প্রয়াস পায়। সর্বোপরি রোম-বার্লিন-টোকিও অক্ষশক্তি জোট গঠন, জার্মানির সোভিয়েতের প্রতি অবিশ্বাস প্রভৃতি কারণে দ্বিতীয় বিশ্বযুদ্ধ সংঘটিত হয়েছিল।"
        },
        {
          "label": "ঘ",
          "question": "উক্ত মহাযুদ্ধ পৃথিবীকে ভয়ানক বিপর্যয়ের মধ্যে ফেলে দেয়- যুক্তি দেখাও।",
          "explanation": "উক্ত মহাযুদ্ধ তথা দ্বিতীয় বিশ্বযুদ্ধ পৃথিবীকে ভয়ানক বিপর্যয়ের মধ্যে ফেলে দেয়। পৃথিবীর ইতিহাসে দ্বিতীয় বিশ্বযুদ্ধ ছিল ক্ষয়ক্ষতি, ভয়াবহতা কিংবা প্রাণহানির বিচারে যেকোনো যুদ্ধের চেয়ে মারাত্মক। ১৯৩৯ থেকে ১৯৪৫ সাল পর্যন্ত টানা ছয় বছর চলা এ যুদ্ধে প্রায় পাঁচ কোটি মানুষের মৃত্যু হয়েছিল। এই বিশ্বযুদ্ধে একদিকে ছিল জার্মানি, জাপান, ইতালি এবং তাদের মিত্রদের নিয়ে গড়া অক্ষশক্তি অন্যদিকে ছিল আমেরিকা, ফ্রান্স, ইংল্যান্ড, রাশিয়া ও তাদের মিত্রদের নিয়ে গড়া মিত্রশক্তি জোট। রণাঙ্গনে প্রথম বিশ্বযুদ্ধের চেয়ে অনেক উন্নত অস্ত্রের ব্যবহার দ্বিতীয় বিশ্বযুদ্ধে প্রাণহানির পরিমাণ বাড়িয়ে দেয় বহুলাংশে। এই বিশ্বযুদ্ধ দেশ থেকে দেশ ছাড়িয়ে ছড়িয়ে পড়েছিল মহাদেশ থেকে মহাদেশে। অন্যদিকে বিশ্বের গুরুত্বপূর্ণ সাগরতল, মহাসাগর এমনকি অন্তরীক্ষেও চলেছিল প্রাণঘাতি সংঘাত। ৬১টি দেশের প্রত্যক্ষ-পরোক্ষ অংশগ্রহণে প্রায় ছয় বছর ব্যাপী চলা এ যুদ্ধ পৃথিবীকে ধ্বংস্তূপে পরিণত করেছিল। স্ট্যালিনগ্রাডে লক্ষ-লক্ষ সৈন্যের প্রাণহানি এবং হিরোশিমা-নাগাসাকিতে যথাক্রমে লিটল বয়, ফ্যাটম্যান আনবিক বোমা নিক্ষেপের মাধ্যমে বিশ্ব প্রত্যক্ষ করেছে মৃত্যুর তাণ্ডবলীলা। আনবিক বোমা নিক্ষেপের পাশবিকতা ও এর ধ্বংসযজ্ঞ বিশ্বমানবতাকে থমকে দিয়েছিল। আজও জাপানিরা সেই রাসায়নিক ক্ষত বয়ে বেড়াচ্ছে। পরিশেষে বলা যায়, হিটলারের আগ্রাসী নীতির ফলে শুরু হওয়া দ্বিতীয় বিশ্বযুদ্ধ ছিল বিশ্বমানবতার জন্য মহাবিপর্যয়। এ যুদ্ধে জ্ঞান-বিজ্ঞানে অগ্রসরমান জাতিগুলো বিশ্বে চরম পাশবিকতার নজির উপস্থাপন করেছিল।"
        }
      ]
    },
    {
      "number": "9",
      "uddipok": "আন্তর্জাতিক শান্তিরক্ষা মিশনে বাংলাদেশের অবস্থান গুরুত্বপূর্ণ। একটি আন্তর্জাতিক সংগঠনের মাধ্যমে এই মিশনের কার্যক্রম পরিচালিত হয়।",
      "tag": "BAFSC 23",
      "sub_questions": [
        {
          "label": "ক",
          "question": "জাতিসংঘের প্রথম মহাসচিব কে?",
          "explanation": "জাতিসংঘের প্রথম মহাসচিব ছিলেন ট্রিগভেলি।"
        },
        {
          "label": "খ",
          "question": "দ্বিতীয় বিশ্বযুদ্ধে মার্কিন যুক্তরাষ্ট্রের যোগদানের কারণ কী?",
          "explanation": "জাপান কর্তৃক পার্ল হারবার আক্রমণের পরিপ্রেক্ষিতেই মূলত মার্কিন যুক্তরাষ্ট্র দ্বিতীয় বিশ্বযুদ্ধে যোগদান করে। দ্বিতীয় বিশ্বযুদ্ধের শুরুতে মার্কিন যুক্তরাষ্ট্র নিরপেক্ষ থাকার চেষ্টা করে। কিন্তু জনমত ক্রমেই মিত্রশক্তিকে সমর্থন করলে ১৯৪১ সালের মার্চে যুক্তরাষ্ট্রের কংগ্রেস 'Lend-Lease Act' পাস করে যুদ্ধরত মিত্রশক্তিকে অস্ত্র ও রসদ সরবরাহের সিদ্ধান্ত গ্রহণ করে। ইতোমধ্যে জার্মান ডুবোজাহাজগুলো মার্কিন যুক্তরাষ্ট্রের বাণিজ্যিক জাহাজগুলোকে ডুবিয়ে দিতে শুরু করলে মার্কিন নৌবাহিনীকে উপযুক্ত ব্যবস্থা নিতে বলা হয়। এর কয়েক মাস পর অক্ষশক্তির' সদস্য জাপান পার্ল হারবার আক্রমণ করলে মার্কিন যুক্তরাষ্ট্র মিত্রশক্তির পক্ষে যুদ্ধে যোগদান করে।"
        },
        {
          "label": "গ",
          "question": "উদ্দীপকে উল্লিখিত সংগঠনের সাথে তোমার পাঠ্যপুস্তকের কোন আন্তর্জাতিক সংগঠনের মিল রয়েছে? ব্যাখ্যা করো।",
          "explanation": "উদ্দীপকে উল্লিখিত সংগঠনের সাথে আমার পাঠ্যপুস্তকের আন্তর্জাতিক সংগঠন জাতিসংঘের মিল রয়েছে। বিশ্বশান্তি প্রতিষ্ঠায় জাতিসংঘ গঠনের উদ্যোগ দ্বিতীয় বিশ্বযুদ্ধ শুরুর অব্যবহিত পরেই শুরু হয়েছিল। বলা হয়, প্রথম বিশ্বযুদ্ধের পর গঠিত বিশ্বসংস্থা 'লীগ অব নেশনস' বা সম্মিলিত জাতিপুঞ্জের ধ্বংসস্তূপের ওপর গড়ে ওঠে জাতিসংঘ। যুদ্ধ ঠেকাতে সম্মিলিত জাতিপুঞ্জের ব্যর্থতা থেকে শিক্ষা নিয়ে দ্বিতীয় বিশ্বযুদ্ধের পর ১৯৪৫ সালের ২৪শে অক্টোবর জাতিসংঘ প্রতিষ্ঠা লাভ করে। জাতিসংঘের অন্যতম প্রধান উদ্দেশ্য হলো বিরোধ মীমাংসা করে সব রাষ্ট্রের মধ্যে বন্ধুত্বপূর্ণ সম্পর্ক সৃষ্টি করা। দুটি দেশের মধ্যে সংঘাত বেঁধে গেলে জাতিসংঘ তা বন্ধ করার উদ্যোগ গ্রহণ করে। বিশ্বসংস্থা ওই সমস্যার শান্তিপূর্ণ সমাধানের পথ বাতলে দেয়। প্রয়োজনে মধ্যস্থতা করে এবং যুদ্ধ বা সংঘাত কবলিত দেশে শান্তিরক্ষী বাহিনী পাঠায়। জাতিসংঘের সদস্যভুক্ত মেকোনো দেশ নিজ দেশে শান্তি-শৃঙ্খলা প্রতিষ্ঠা ও অন্যান্য দেশের সাথে বিরোধ মীমাংসায় এর কাছে সাহায্য চাইতে বা হস্তক্ষেপ কামনা করতে পারে। উদ্দীপকে একটি আন্তর্জাতিক সংগঠনের কথা বলা হয়েছে যার মাধ্যমে আন্তর্জাতিক শান্তিরক্ষা মিশনের কার্যক্রম পরিচালিত হয়। উদ্দীপকে উল্লেখিত উক্ত সংগঠন মূলত জাতিসংঘ। কেননা জাতিসংঘের অধীনেই আন্তর্জাতিক শান্তিরক্ষা মিশনের কার্যক্রম পরিচালিত হয়।"
        },
        {
          "label": "ঘ",
          "question": "বিশ্বশান্তি ও নিরাপত্তা রক্ষায় উক্ত সংগঠনটি গুরুত্বপূর্ণ ভূমিকা পালন করে চলেছে- তুমি কি একমত? তোমার মতামত দাও।",
          "explanation": "বিশ্বশান্তি ও নিরাপত্তা রক্ষায় উক্ত বৃহৎ সংস্থা অর্থাৎ জাতিসংঘ গুরুত্বপূর্ণ ভূমিকা পালন করে চলেছে। যেসব মহান আদর্শ ও লক্ষ্যকে সামনে রেখে জাতিসংঘের যাত্রা শুরু হয়েছিল তার সব বাস্তবায়িত না হলেও সার্বিকভাবে জাতিসংঘ শান্তি প্রতিষ্ঠায় ইতিবাচক ভূমিকা পালন করেছে বলা যায়। অনেক সীমাবদ্ধতা সত্ত্বেও বিশ্বশান্তি ও নিরাপত্তা রক্ষায় জাতিসংঘের অবদান উল্লেখযোগ্য। দ্বিতীয় বিশ্বযুদ্ধের ধ্বংসস্তূপের ওপর গড়ে ওঠা এ সংগঠনটি দীর্ঘ সাত দশক ধরে নানা ঘাত-প্রতিঘাত ও প্রতিকূলতা পাড়ি দিয়ে এখনও যে সার্থকভাবে টিকে আছে তা এর সাফল্যেরই পরিচয় বহন করে। দ্বিতীয় বিশ্বযুদ্ধের পর দীর্ঘ সময়ে বিশ্ববাসী বহু বড় ধরনের আন্তর্জাতিক সমস্যার মুখোমুখি হলেও মূলত জাতিসংঘের সার্থক হস্তক্ষেপের ফলে বিশ্ব এখনো তৃতীয় বিশ্বযুদ্ধের শিকার হয়নি। নিজেদের নিরাপত্তার জন্য তৃতীয় বিশ্বযুদ্ধের দেশগুলো মূলত জাতিসংঘের দিকেই তাকিয়ে থাকে। এ বিষয়গুলোই এ সংস্থার সবচেয়ে বড় সফলতা। শান্তিরক্ষা মিশনের মাধ্যমে জাতিসংঘ বিশ্বে শান্তি ও নিরাপত্তা রক্ষায় প্রশংসনীয় ভূমিকা পালন করে আসছে। এর মধ্যে ১৯৪৮ সালের আরব-ইসরাইল বিরোধ মোকাবিলা, ১৯৫০ সালের কোরীয় সংকট দূরীকরণ, ১৯৬৭ সালের আরব-ইসরাইল যুদ্ধ বিরতি, ভিয়েতনাম যুদ্ধের অবসান, আফ্রিকার দেশে দেশে সংঘাতের নিয়ন্ত্রণ বা অবসান ইত্যাদি ক্ষেত্রে জাতিসংঘের গুরুত্বপূর্ণ অবদান লক্ষণীয়। এছাড়া জাতিসংঘ মানবাধিকার ও আন্তর্জাতিক আইন প্রতিষ্ঠা, শরণার্থী সমস্যার সমাধান, পরিবেশ সংরক্ষণ, নারীর অধিকার রক্ষা, শ্রমিক অধিকার সংরক্ষণ, মাদকদ্রব্যের অপব্যবহার ও চোরাচালান রোধ, পরমাণু অস্ত্রবিস্তার -রোধ ইত্যাদি বিষয়ে অনেক কর্মসূচির মাধ্যমে বিশ্বশান্তি রক্ষায় গুরুত্বপূর্ণ অবদান রাখছে। উপরের আলোচনার পরিপ্রেক্ষিতে বলা যায়, বিশ্বশান্তি ও নিরাপত্তা প্রতিষ্ঠায় জাতিসংঘ প্রতিষ্ঠার পর থেকেই গুরুত্বপূর্ণ ভূমিকা পালন করছে।"
        }
      ]
    },
    {
      "number": "10",
      "uddipok": "পরস্পর বিরোধী দুই আদর্শের প্রভাব বৃদ্ধির কারণে পৃথিবীর বেশিরভাগ দেশ দুই ভাগে বিভক্ত হয়ে পড়ে। বিশ্বে নতুন নতুন সংগঠনের জন্ম হয়। বিশ্বের মানুষের মাঝে চরম আতঙ্ক বিরাজ করে। ঐতিহাসিকগণ এরূপ অবস্থাকে তৃতীয় বিশ্বযুদ্ধের সাথে তুলনা করেছেন।",
      "tag": "BAFSC 23",
      "sub_questions": [
        {
          "label": "ক",
          "question": "SEATO কত খ্রিষ্টাব্দে গঠিত হয়?",
          "explanation": "SEATO গঠিত হয় ১৯৫৪ খ্রিষ্টাব্দে।"
        },
        {
          "label": "খ",
          "question": "দাঁতাত বলতে কী বোঝায়?",
          "explanation": "দাঁতাত (Detente) একটি ফরাসি শব্দ। এর অর্থ হলো উত্তেজনা প্রশমন। ১৯৭০-এর দশকে বিভিন্ন আন্তর্জাতিক ঘটনাকে কেন্দ্র করে ঠান্ডা লড়াই ক্রমশ স্তিমিত হয়ে পড়ে। আন্তর্জাতিক ইতিহাসে এই পর্বটি দাঁতাত নামে পরিচিত। স্নায়ুযুদ্ধোত্তর যুগে পরিবর্তিত পরিস্থিতির প্রেক্ষিতে যুক্তরাষ্ট্র ও সোভিয়েত রাশিয়া পরস্পর বিরোধী প্রতিযোগিতা ও শত্রুতামূলক মনোভাব পরিহার করে শান্তিপূর্ণ সহাবস্থান নীতি গ্রহণ করে। এ শান্তিপূর্ণ সহাবস্থানকে মার্কিন যুক্তরাষ্ট্র দাঁতাত বলে অভিহিত করে। স্নায়ুযুদ্ধের অবসান প্রক্রিয়ায় দাঁতাত সর্বাপেক্ষা গুরুত্বপূর্ণ ভূমিকা পালন করেছিল।"
        },
        {
          "label": "গ",
          "question": "উদ্দীপকের ঘটনার সাথে তোমার পাঠ্যবইয়ের কোন ঘটনার মিল রয়েছে? ব্যাখ্যা করো।",
          "explanation": "উদ্দীপকের ঘটনার সাথে আমার পাঠ্যবইয়ে আলোচিত স্নায়ুযুদ্ধের মিল রয়েছে। দ্বিতীয় বিশ্বযুদ্ধের পূর্বেই মার্কিন যুক্তরাষ্ট্র এবং সোভিয়েত ইউনিয়ন আদর্শগত কারণে পরস্পর প্রতিপক্ষে পরিণত হয়। মার্কিন যুক্তরাষ্ট্র একটি পুঁজিবাদী রাষ্ট্র। অপরদিকে, পুঁজিবাদকে উৎখাত করে রুশ বিপ্লবের মাধ্যমেই সোভিয়েত ইউনিয়নের উত্থান ঘটেছিল। দ্বিতীয় বিশ্বযুদ্ধোত্তরকালে সোভিয়েত কমিউনিস্ট, পার্টির সাধারণ সম্পাদক যোসেফ স্ট্যালিন কর্তৃক পূর্ব ইউরোপের প্রতি গৃহীত রুশনীতি এবং এর প্রতিক্রিয়ায় মার্কিন প্রেসিডেন্ট হ্যারি এস. ট্রুম্যান কর্তৃক 'ট্রিম্যান ডকট্রিন' ঘোষণা করা হলে স্নায়ুযুদ্ধ তীব্র আকার ধারণ করে। পরবর্তীতে ইউরোপে সমাজতন্ত্রের বিস্তার রোধে মার্কিন পররাষ্ট্র সচিব জর্জ মার্শাল তার 'মার্শাল পরিকল্পনা' প্রকাশ করেন। মার্শাল পরিকল্পনার বিরুদ্ধে সর্বাপেক্ষা মারাত্মক পদক্ষেপ হিসেবে সোভিয়েত ইউনিয়ন বার্লিন অবরোধ করলে মার্কিন যুক্তরাষ্ট্র ও এর মিত্ররা চিন্তিত হয়ে পড়ে। সোভিয়েত আগ্রাসন থেকে ইউরোপীয় দেশগুলোকে রক্ষা করার জন্য মার্কিন যুক্তরাষ্ট্র তার ইউরোপীয় মিত্রদের নিয়ে NATO জোট গঠন করে। এর প্রতিক্রিয়ায় কমিউনিস্ট দেশগুলো সোভিয়েত রাশিয়ার নেতৃত্বে Warsaw নামক সামরিক জোট গঠন করে। এভাবে স্নায়ুযুদ্ধ চরম পর্যায়ে উপনীত হয় এবং বিশ্বব্যাপী আতঙ্ক ও উত্তেজনাপূর্ণ অবস্থার সৃষ্টি হয়। উদ্দীপকে দেখা যায়, পরস্পর বিরোধী দুই আদর্শের প্রভাব বৃদ্ধির কারণে পৃথিবীর বেশিরভাগ দেশ দুই ভাগে বিভক্ত হয়ে পড়ে। এতে বিশ্বে নতুন নতুন সংগঠনের জন্ম হয় এবং বিশ্বের মানুষের মাঝে চরম আতঙ্ক বিরাজ করে। উদ্দীপকে বণিত এ পরস্পর বিরোধী আদর্শ দ্বারা পুঁজিবাদ ও সমাজতন্ত্র এবং নতুন নতুন সংগঠন দ্বারা NATO ও Warsaw প্রভৃতি সংগঠনের প্রতি ইঙ্গিত করা হয়েছে। তাই বলা যায়, উদ্দীপকের ঘটনার সাথে উপরে আলোচিত স্নায়ুযুদ্ধের ঘটনার মিল রয়েছে।"
        },
        {
          "label": "ঘ",
          "question": "উক্ত আদর্শগত দ্বন্দ্ব পরবর্তীকালে বিশ্ব রাজনীতিকে ব্যাপকভাবে 'প্রভাবিত করে। পাঠ্যবইয়ের আলোকে তোমার মতামত দাও।",
          "explanation": "উক্ত আদর্শগত দ্বন্দ্ব তথা স্নায়ুযুদ্ধ পরবর্তীকালে বিশ্ব রাজনীতিকে ব্যাপকভাবে প্রভাবিত করে-মন্তব্যটি যথার্থ। মার্কিন যুক্তরাষ্ট্র ও সোভিয়েত ইউনিয়নের মধ্যকার আদর্শিক দ্বন্দ্বকে কেন্দ্র করে প্রায় গোটা বিশ্ব পরস্পরবিরোধী দু'টি শিবিরে বিভক্ত হয়ে যায়। এতে ইউরোপের অন্যান্য রাষ্ট্রগুলোও যোগ দেয়। বিভিন্ন আন্তর্জাতিক ইস্যুতে দেশ দু'টি পরস্পবিরোধী অবস্থান নিতে থাকে। দীর্ঘদিন ব্যাপী চলমান স্নায়ুযুদ্ধের সময়ে কিউবা, ভিয়েতনাম, কোরিয়া ও ইউরোপে প্রভাব বিস্তারের প্রতিযোগিতায় লিপ্ত হয় যুক্তরাষ্ট্র ও সোভিয়েত ইউনিয়ন। ১৯৪৯ সালে চীনে কমিউনিস্ট পার্টি ক্ষমতাসীন হলে ইউরোপের স্নায়ুযুদ্ধ এশিয়ায় স্থানান্তরিত হয়। চীনের নতুন সরকারকে সোভিয়েত ইউনিয়ন স্বীকৃতি প্রদান করে। অপরদিকে, মার্কিন যুক্তরাষ্ট্র চীনকে আন্তর্জাতিক সমাজ থেকে বিচ্ছিন্ন করার জন্য জাতিসংঘে প্রবেশে বাঁধা দেয়। সোভিয়েত-যুক্তরাষ্ট্র দ্বন্দ্বে উভয় দেশের মধ্যে অস্ত্র প্রতিযোগিতা বৃদ্ধি পায়। ফলে গোটা বিশ্ব এক চরম অনিশ্চয়তার মাঝে নিপতিত হয়। তারা ন্যাটো ও ওয়ারস এর বিস্তারে মনোযোগী হয়। এর উল্লেখযোগ্য প্রভাব ছিল কিউবার ক্ষেপণাস্ত্র সংকট। স্নায়ুযুদ্ধের সময়কালের অপর উল্লেখযোগ্য ঘটনা ছিল সুয়েজ খাল সংকট। মিশরের রাষ্ট্রপতি জামাল আব্দুল নাসের সুয়েজ খালের ওপর বাঁধ নির্মাণে মার্কিন সাহায্য প্রার্থনা করেন। মার্কিন যুক্তরাষ্ট্র প্রথমে সহায়তা দিতে সম্মত হলেও পরে তা অস্বীকার করে। ক্ষিপ্ত হয়ে নাসের সুয়েজ খাল জাতীয়করণের ঘোষণা দিলে ফ্রান্স ও ব্রিটেন মিশর আক্রমণ করে। অপরদিকে, সোভিয়েত ইউনিয়ন নাসেরের পক্ষাবলম্বন করে। নাসেরকে সোভিয়েতের এ সমর্থন রুশ মার্কিন স্নায়ুযুদ্ধকে উত্তপ্ত করে তোলে। আলোচনা শেষে বলা যায়, যুক্তরাষ্ট্র সোভিয়েত ইউনিয়নের মধ্যকার সামরিক 'উত্তেজনা বিশ্বশান্তিকে এক নাজুক পরিস্থিতির দিকে নিয়ে গিয়েছিল। বিশ্ব রাজনীতিতে এর প্রভাব ছিল ব্যাপক।"
        }
      ]
    },
    {
      "number": "11",
      "uddipok": "ইসরায়েল ও ফিলিস্তিন দুটি বিবাদমান রাষ্ট্র। এ দুটি রাষ্ট্রের বিবাদে দেশি বিদেশি অনেক রাষ্ট্র জড়িয়ে পড়েছে। ইসরায়েল মনে করে ফিলিস্তিন সংগঠন 'হামাস' একটি সন্ত্রাসী সংগঠন। অপরপক্ষে ফিলিস্তিন মনে করে ইসরায়েল পৃথিবীর বৃহত্তম সন্ত্রাসী রাষ্ট্র। এ দুটি রাষ্ট্রের দ্বন্দ্ব ভবিষ্যতে বড় কোন সংঘাত সৃষ্টি করতে পারে।",
      "tag": "BAFSC 23",
      "sub_questions": [
        {
          "label": "ক",
          "question": "Cold War শব্দটি সর্বপ্রথম কে ব্যবহার করেন?",
          "explanation": "Cold War শব্দটি সর্বপ্রথম ব্যবহার করেন যুক্তরাষ্ট্রের ব্যবসায়ী বার্নাড বারুচ।"
        },
        {
          "label": "খ",
          "question": "গ্লাসনস্ত ও পেরেস্ত্রোইকা কী?",
          "explanation": "গ্লাসনস্ত অর্থ খোলামেলা আলোচনা এবং পেরেস্ত্রোইকা অর্থ সংস্কারমূলক কাজ। মিখাইল গর্বাচেভ সোভিয়েত ইউনিয়নের পরিবর্তনের জন্য গ্লাসনস্ত এবং পেরেস্ত্রোইকা নীতি গ্রহণ করেন। গ্লাসনস্ত নীতির ফলে সেখানকার জনগণ খোলামেলা আলোচনা ও মত প্রকাশের সুযোগ পায়। আর সোভিয়েত ইউনিয়নে সংস্কার পরিচালনার জন্য পেরেস্ত্রোইকা নামে অপর এক কর্মসূচিও গর্বাচেভ শুরু করেন।"
        },
        {
          "label": "গ",
          "question": "উদ্দীপকে যে বৃহৎ সংঘাতের আশঙ্কার কথা বলা হয়েছে তোমার পাঠ্যবইয়ের আলোকে তার কারণ ব্যাখ্যা করো।",
          "explanation": "বিভিন্ন কারণে মধ্যপ্রাচ্য আন্তর্জাতিক রাজনীতিতে এক উল্লেখযোগ্য স্থান অধিকার করে আছে। স্পর্শকাতর এ অঞ্চলটির অস্থিতিশীলতা সারা বিশ্বকেই বিভিন্নভাবে প্রভাবিত করে আসছে। কাজেই এ কথা সত্যি যে, আরব-ইসরায়েল বিরোধকে কেন্দ্র করে শক্তিধর দেশগুলোর মধ্যে বৃহৎ সংঘাতের আশঙ্কা রয়েছে। বিশ্বের বৃহৎ শক্তিগুলো ভূরাজনৈতিক ও অর্থনৈতিক কারণ এবং নিজ নিজ অভ্যন্তরীণ রাজনৈতিক স্বার্থের বিবেচনায় মধ্যপ্রাচ্য নীতি ঠিক করে থাকে। যুক্তরাষ্ট্র ও তার ঘনিষ্ঠ পশ্চিমা মিত্ররা ঐতিহ্যগতভাবে ইসরায়েলকে সমর্থন দিয়ে এসেছে। তবে ইসরায়েল-ফিলিস্তিন বিরোধ নিয়ে সাম্প্রতিক সময়ে যুক্তরাষ্ট্রের সঙ্গে তার মিত্রদের কারো কারো দূরত্ব তৈরি হয়েছে। অন্যদিকে যুক্তরাষ্ট্রের প্রতিদ্বন্দ্বী রাশিয়ারও মধ্যপ্রাচ্যে রয়েছে নিজস্ব স্বার্থ ও পরিকল্পনা। গত শতাব্দীর নব্বইয়ের দশকে সোভিয়েত ইউনিয়ন ভেঙে যাওয়ায় কয়েকদশকের রুশ-মার্কিন স্নায়ুযুদ্ধের অবসান ঘটে। যুক্তরাষ্ট্র হয়ে পড়ে একক পরাশক্তি। তবে সাম্প্রতিক সময়ে সোভিয়েত ইউনিয়নের উত্তরসূরি রাশিয়া বিশ্ব রাজনীতির মঞ্চে নতুন করে প্রভাব বিস্তারে সচেষ্ট হয়ে ওঠায় বর্তমানে চলছে নতুন ধরনের স্নায়ুযুদ্ধ। বিশেষ করে মধ্যপ্রাচ্যে রুশ-মার্কিন স্বার্থের সংঘাতের কারণে সেখানে উত্তেজনাবৃদ্ধির ঘটনা দেখা যাচ্ছে। যুক্তরাষ্ট্রের প্রেসিডেন্ট ডোনাল্ড ট্রাম্পের সরকার দেশটির দীর্ঘদিনের নীতির পরিবর্তন ঘটিয়ে জেরুজালেমে তার দূতাবাস সরিয়ে নেওয়ার নীতিগত সিদ্ধান্ত নিয়েছে। এটি বিরোধপূর্ণ জেরুজালেমকে ইসরায়েলের রাজধানী হিসেবে স্বীকৃতি দেওয়ার নামান্তর। অন্যদিকে ফিলিস্তিনিরা আরব অধ্যুষিত পূর্ব জেরুজালেমকে তাদের ভবিষ্যৎ রাষ্ট্রের রাজধানী করতে চায়। জেরুজালেম বিষয়ে যুক্তরাষ্ট্রের সাম্প্রতিক এই উদ্যোগ অন্যান্য বিশ্বশক্তির সঙ্গে দেশটির মতান্তরের সৃষ্টি করেছে। মুসলিম বিশ্বে বিষয়টি ব্যাপক ক্ষোভের সঞ্চার করেছে। এমন প্রেক্ষাপটেই আরব-ইসরায়েল সংকটকে ঘিরে বিশ্বে বড় সংঘাতের আশঙ্কা করা হচ্ছে বলে উদ্দীপকে উল্লেখ করা হয়েছে।"
        },
        {
          "label": "ঘ",
          "question": "উক্ত দ্বন্দ্ব শুধু আদর্শগত নয়, সামরিকও বটে- মতামত দাও।",
          "explanation": "উক্ত দ্বন্দ্ব অর্থাৎ স্নায়ুযুদ্ধ শুধু আদর্শগত নয়, সামরিকও বটে- কথাটি যুক্তিযুক্ত। মার্কিন যুক্তরাষ্ট্র ও সোভিয়েত ইউনিয়নের মধ্যে সংঘটিত স্নায়ুযুদ্ধ কোনো সাধারণ যুদ্ধ ছিল না। এ যুদ্ধ এমন এক ধরনের উত্তেজনা যার উপস্থিতিতে রাষ্ট্রসমূহকে প্রতিটি পক্ষ নিজের শক্তি বৃদ্ধি করার জন্য এবং অপর পক্ষের শক্তি খর্ব করার জন্য কৌশল অবলম্বন করতে থাকে। মূলত স্নায়ুযুদ্ধের মূল কারণ হিসেবে মার্কিন যুক্তরাষ্ট্র ও সোভিয়েত ইউনিয়নের পরস্পরবিরোধী আদর্শিক দ্বন্দ্বকে চিহ্নিত করা হলেও সামরিক শক্তি প্রদর্শন ও আধিপত্য বিস্তারের প্রচেষ্টাও এর কারণ। বিভিন্ন দেশে সংঘটিত সমস্যায় বা যুদ্ধে উভয় শক্তির হস্তক্ষেপ ও নীতিতে বিষয়টি স্পষ্ট হয়ে ওঠে। প্রথমত, দ্বিতীয় বিশ্বযুদ্ধের সময় মিত্রবাহিনী ইরান দখল করেছিল। যুদ্ধের পর ইরান থেকে সৈন্য প্রত্যাহার বিষয়ে সোভিয়েত ইউনিয়নের সাথে ইঙ্গ-মার্কিন জোটের দ্বন্দ্ব দেখা দেয়। দ্বিতীয়ত, ইয়াল্টা চুক্তি অনুযায়ী রাশিয়ার জাপানে যুদ্ধ করার কথা ছিল! কিন্তু মার্কিন যুক্তরাষ্ট্র রাশিয়াকে সে সুযোগ না দিয়ে আণবিক বোমা ফেলে জাপান দখল করে নিলে রাশিয়া এর তীব্র প্রতিবাদ জানায়। তৃতীয়ত, দ্বিতীয় বিশ্বযুদ্ধের শেষ দিকে গ্রিসে আধিপত্য বজায় রাখাকে কেন্দ্র করে সোভিয়েত ইউনিয়ন ও মার্কিন যুক্তরাষ্ট্রের মধ্যে দ্বন্দ্ব দেখা দেয়। উল্লেখ্য যে, ট্রুম্যান ডকট্রিন এ দ্বন্দ্বের নেপথ্যে কাজ করেছিল। চতুর্থত, ১৯৪৫-৪৭ সময়কালে তুরস্কের ঘটনাবলিকে কেন্দ্র করে মার্কিন যুক্তরাষ্ট্রের সাথে সোভিয়েত ইউনিয়নের তিক্ততা সৃষ্টি হয়। পঞ্চমত, ব্রিটিশ প্রধানমন্ত্রী চার্চিল তার ফুলটন বক্তৃতায় সোভিয়েত প্রভাব বলয় হতে মধ্য ও পূর্ব ইউরোপের রাষ্ট্রগুলোকে বের করে নিয়ে আসার জন্য মার্কিন যুক্তরাষ্ট্রকে পদক্ষেপ নেয়ার আহ্বান জানান, ফলশ্রুতিতে স্নায়ুযুদ্ধের উদ্ভব হয়।"
        }
      ]
    }
  ]
}