{
  "title": "রেসিডেনসিয়াল কলেজ ২০২৪",
  "subtitle": "ইতিহাস (11)",
  "questions": [
    {
      "number": "1",
      "uddipok": "ভারত উপমহাদেশে সম্রাট আকবর রাজ্য জয় করে যেমন। খ্যাতি অর্জন করেছিলেন ঠিক তেমনি বিভিন্ন নীতি প্রণয়ন ও জনকল্যাণমূলক সংস্কার করে প্রসিদ্ধ হয়েছিলেন।",
      "tag": "DRMC 24,DB, MB, DIN.B, CTG.B, SB, BB 22",
      "sub_questions": [
        {
          "label": "ক",
          "question": "বিপ্লব-পূর্ব ফরাসি সমাজ কয়টি সম্প্রদায়ে বিভক্ত ছিল?",
          "explanation": "বিপ্লব-পূর্ব ফরাসি সমাজ তিনটি সম্প্রদায়ে বিভক্ত ছিল।"
        },
        {
          "label": "খ",
          "question": "সাঁকুলেৎ শ্রেণি বলতে কী বোঝায়? সংক্ষেপে ব্যাখ্যা করো।",
          "explanation": "সাঁকুলেৎ শ্রেণি বলতে বিপ্লব-পূর্ব ফ্রান্সের থার্ড এস্টেট তথা তৃতীয় - শ্রেণির ভবঘুরে বা ভাসমান শ্রমিক শ্রেণিকে বোঝাত। জনসংখ্যা বৃদ্ধির ফলে সাঁকুলেৎ শ্রেণি ছিন্নমূল হিসেবে গ্রাম থেকে শহরে জড়ো হত। এদের মধ্যে ছিল গরিব কারিগর ও ছোট দোকানদার। এরা ছিল মোট জনসংখ্যার এক-পঞ্চমাংশ। এরা মাঝে মাঝে বয়কট ও দাঙ্গা করত। এজন্য অভিজাত ও ধনী বুর্জোয়ারা সাঁকুলেৎদের ভয়ে ভীত সন্ত্রস্ত থাকত।"
        },
        {
          "label": "গ",
          "question": "উদ্দীপকের আলোকে তোমার পাঠ্যবইয়ের নেপোলিয়ন-এর কোন ধরনের সংস্কারের মিল পাওয়া যায়? ব্যাখ্যা করো।",
          "explanation": "উদ্দীপকের আলোকে আমার পাঠ্যবইয়ের নেপোলিয়নের আইনবিধি রচনা ও বিভিন্ন জনকল্যাণমূলক সংস্কারের মিল পাওয়া যায়। ফ্রান্সের ক্ষমতা গ্রহণের পর নেপোলিয়ন বোনাপার্ট প্রথমেই বিভিন্ন সংস্কারমূলক কাজে হাত দেন। এক্ষেত্রে তিনি দলীয় পরিচয়ের পরিবর্তে যোগ্যতাকে প্রাধান্য দেন। তার সংস্কারের মূল লক্ষ্য ছিল, সামাজিক সাম্য প্রতিষ্ঠা করা। শক্তিশালী কেন্দ্রীয় শাসনে বিশ্বাসী নেপোলিয়ন দক্ষ লোকদের নিয়োগ দিয়ে একটি শক্তিশালী কেন্দ্রীয় কাউন্সিল গঠন করেন। এরপর প্রদেশগুলোর ওপর কেন্দ্রের নিয়ন্ত্রণ সুদৃঢ় করার পদক্ষেপ গ্রহণ করেন। ষোড়শ লুইয়ের সময় থেকে চলে আসা ফ্রান্সের ভঙ্গুর অর্থব্যবস্থাকে নতুনভাবে গড়ে তোলার জন্য নেপোলিয়ন অর্থ দপ্তরকে দুইভাগে ভাগ করেন। এরপর ১৮০০ সালে প্রতিষ্ঠা করেন ব্যাংক অব ফ্রান্স। তার গৃহীত আর্থিক সংস্কার ফ্রান্সের অর্থনীতিকে একটি শৃঙ্খলার মধ্যে নিয়ে আসে। এছাড়া রাষ্ট্রের প্রতি আনুগত্যশীল নাগরিক তৈরি করার উদ্দেশ্যে তিনি শিক্ষানীতিতেও ব্যাপক সংস্কার- সাধন করেন। নেপোলিয়ন সমাজে ব্যক্তির অবস্থান নির্ণয়ের ক্ষেত্রে জন্ম ও বংশ মর্যাদার পরিবর্তে ব্যক্তিগত যোগ্যতাকে মানদণ্ড হিসেবে স্থির করেন। এভাবে নানাবিধ জনকল্যাণমূলক সংস্কার সাধন করে নেপোলিয়ন ফ্রান্সের ত্রাণকর্তার ভূমিকায় অবতীর্ণ হন। নেপোলিয়নের সংস্কারসমূহের মধ্যে চিরস্মরণীয় হয়ে আছে তার আইনবিধি বা 'Code' of Napoleon'। এ সংকলনে মোট ২২৮৭টি ধারা ছিল। উদ্দীপকের আলোচনায় দেখা যায়, সম্রাট আকবর বিভিন্ন নীতি প্রণয়ন ও জনকল্যাণমূলক সংস্কার করে প্রসিদ্ধ হয়েছিলেন, যা মূলত উপরে আলোচিত নেপোলিয়নের সংস্কার ও আইন প্রণয়নের সাথে সাদৃশ্যপূর্ণ। তাই বলা যায়, উদ্দীপকের সাথে নেপোলিয়নের আইন প্রণয়ন ও জনকল্যাণমূলক সংস্কারের মিল রয়েছে।"
        },
        {
          "label": "ঘ",
          "question": "উত্ত সংস্কার কাজের সফলতা তুমি কীভাবে ব্যাখ্যা করবে?",
          "explanation": "উক্ত নৃপতি তথা নেপোলিয়ন বোনাপার্ট সংস্কার কাজে সফল হয়েছিলেন বলে আমি মনে করি। নেপোলিয়ন ১৮০৪ সালে ফ্রান্সে সর্বময় ক্ষমতার অধিকারী হয়ে ফ্রান্সের প্রাচীন ঘুণেধরা সমাজকে নতুন রূপদান করার জন্য সংস্কার কাজে হাত দেন। ফলে অল্প সময়ের মধ্যে ফ্রান্সের দৈনন্দিন জীবনে শান্তি-শৃঙ্খলা ও নিরাপত্তা ফিরে আসে। নেপোলিয়ন বোনাপার্ট প্রশাসন, অর্থনীতি, আইন, বিচার, শিক্ষা, ধর্ম প্রভৃতি সংস্কার করে ফ্রান্সের আধুনিকীকরণে গুরুত্বপূর্ণ ভূমিকা রাখেন। সংস্কার কাজের মধ্য দিয়ে তিনি সমাজকে সংগঠিত করেছিলেন। তিনি তার অর্থনৈতিক সংস্কারের মাধ্যমে কৃষকদের যেমন অর্থনৈতিক অধিকারের নিশ্চয়তা দিয়েছিলেন, তেমনি বুর্জোয়া শ্রেণিকে কাঙ্ক্ষিত সামাজিক সমতা দিয়েছিলেন। এ কারণে তার সংস্কার ফ্রান্সে স্থায়িত্ব পেয়েছিল। সংস্কারক হিসেবে নেপোলিয়ন ফ্রান্সের ইতিহাসকে সমৃদ্ধ করেছিলেন। শাসন সংস্কারের মধ্য দিয়ে তিনি ফ্রান্সকে দৃঢ় ভিত্তির ওপর প্রতিষ্ঠিত করেছিলেন। নেপোলিয়ন বোনাপার্টকে তার আইনবিধির জন্য দ্বিতীয় জাস্টিনিয়ান বলা হয়। এছাড়া তিনি তার বিখ্যাত আইন সংস্কারের মাধ্যমে ফ্রান্সে সাম্য প্রতিষ্ঠা করেছিলেন। যোগ্যতা অনুযায়ী তিনি সরকারি কর্মচারী নিয়োগের ব্যবস্থা করেছিলেন। নিয়োগের ক্ষেত্রে তিনি জাতি-ধর্ম বিবেচনা করেননি। তিনি ব্যবসা-বাণিজ্য, শিল্পকলা ও শিক্ষা সংস্কার এবং বিভিন্ন জনহিতকর কাজের মাধ্যমে ফ্রান্সকে তৎকালীন বিশ্বে একটি সমৃদ্ধ রাষ্ট্র হিসেবে প্রতিষ্ঠা করতে সক্ষম হয়েছিলেন। আলোচনা শেষে তাই বলা যায়, অভ্যন্তরীণ ক্ষেত্রে নেপোলিয়ন বোনাপার্ট যে সংস্কার ও উন্নতি সাধন করেছিলেন, তার জন্যই বিশ্বের ইতিহাসে তিনি স্মরণীয় হয়ে থাকবেন।"
        }
      ]
    },
    {
      "number": "2",
      "uddipok": "অষ্টাদশ শতাব্দীর শেষার্ধে ইউরোপের একটি দেশে এমন একটি বিপ্লব সংঘটিত হয় যেখানে সমাজের একটি বিশেষ সম্প্রদায় লেখনীর মাধ্যমে সে দেশের জনগণকে বৈষম্যমূলক শাসনের বিরুদ্ধে সোচ্চার করে তোলে। ফলে অধিকারবঞ্চিত জনগণ দীর্ঘদিনের শাসন ও শোষণের বিরুদ্ধে সচেতন হয়ে বিপ্লবী ভাবধারায় উজ্জীবিত হয়।",
      "tag": "DRMC 24,All.B 19",
      "sub_questions": [
        {
          "label": "ক",
          "question": "ইয়াং ইতালি কে প্রতিষ্ঠা করেছিলেন?",
          "explanation": "ইয়াং ইতালি প্রতিষ্ঠা করেছিলেন যোসেফ ম্যাৎসিনি।"
        },
        {
          "label": "খ",
          "question": "সন্ত্রাসের রাজত্ব সম্পর্কে কী জান?",
          "explanation": "ফরাসি বিপ্লবের পর বিপ্লববিরোধী মনোভাব এবং অভ্যন্তরীণ ও বৈদেশিক আক্রমণ প্রতিরোধ করার উদ্দেশ্যে জ্যাকোবিন দল যে সন্ত্রাস বা ভীতিকর অবস্থার সৃষ্টি করেছিল তাই ইতিহাসে 'সন্ত্রাসের রাজত্ব' বলে পরিচিত। জ্যাকোবিন দলের নেতা ছিলেন রোবসপিয়ার। দ্রুত বিচার করে শিরশ্ছেদ ও অন্যান্য সন্ত্রাসমূলক কার্যকলাপ চালিয়ে ভীতির সঞ্চার করাই ছিল জ্যাকোবিন দলের প্রধান লক্ষ্য। তারা প্রচার করত, ত্রাসই হচ্ছে দ্রুত বা বলিষ্ঠ ন্যায়বিচারের পথ। সুতরাং এটিই সঠিক পথ।"
        },
        {
          "label": "গ",
          "question": "উদ্দীপকের সাথে তোমার পাঠ্যপুস্তকের কোন বিপ্লবের সাদৃশ্য। রয়েছে? ব্যাখ্যা করো।",
          "explanation": "উদ্দীপকের সাথে আমার পাঠ্যপুস্তকের ফরাসি বিপ্লবের সাদৃশ্য রয়েছে। ফরাসি বিপ্লবে দার্শনিকরা প্রত্যক্ষভাবে অংশগ্রহণ না করলেও তাদের চিন্তাধারা ও লেখনী এর মনস্তাত্ত্বিক ও তাত্ত্বিক পটভূমি তৈরিতে ভূমিকা রেখেছিল। বিপ্লবের আগে থেকেই দার্শনিকদের জ্ঞানচর্চা মধ্যযুগীয় ভাবধারাকে পেছনে ফেলে একটি আধুনিক সমাজব্যবস্থা গড়ে তুলতে ফরাসি জনগণকে অনুপ্রাণিত করে আসছিল। ঐ মনীষীরা মধ্যযুগীয় রাজতন্ত্র পরিত্যাগ করে সাম্য, মৈত্রী ও স্বাধীনতার চেতনাকে ধারণ করে গণতান্ত্রিক রাষ্ট্রব্যবস্থা গড়ে তোলার পক্ষে যুক্তি তুলে ধরেন। তাদের লেখার মাধ্যমে সাধারণ মানুষ নিজেদের দুঃখ-কষ্টের কারণ বুঝতে পারে ও এ থেকে মুক্তির জন্য পুরাতন রাষ্ট্রব্যবস্থাকে ভেঙে ফেলার প্রেরণা লাভ করে। এ প্রসঙ্গে ইতিহাসবিদ লেফেভার বলেন, ফরাসি দার্শনিকরা অভিজাতদের বিশেষ অধিকার, সামন্তপ্রথা, স্বৈরাচারী শাসন ইত্যাদির তীব্র সমালোচনার মাধ্যমে পুরাতনতন্ত্রের ভিত নাড়িয়ে দেন। বিশেষ করে বুশোর বৈপ্লবিক উক্তি, 'মানুষ স্বাধীনভাবে জন্মগ্রহণ করলেও সর্বত্রই সে শৃঙ্খলিত'- ফরাসি সমাজের, তৃতীয় স্তরের দুর্দশাগ্রস্ত মানুষগুলোর চোখ খুলে দেয়। ফলে বুর্জোয়া শ্রেণির শুরু করা বৈপ্লবিক কর্মকাণ্ডে সমাজের সর্বনিম্ন স্তরের হতদরিদ্র শ্রেণিও অংশগ্রহণ করে। উদ্দীপকে বলা হয়েছে, অষ্টাদশ শতাব্দী শেষে ইউরোপে একটি বিপ্লব সংঘটিত হয়, যেখানে সমাজের একটি বিশেষ সম্প্রদায় লেখনীর মাধ্যমে দেশের জনগণকে বৈষম্যের বিরুদ্ধে সোচ্চার করে তোলে। উদ্দীপকের এ বক্তব্য উপরে আলোচিত ফরাসি বিপ্লবের কথাই স্মরণ করিয়ে দেয়। তাই বলা যায়, উদ্দীপকের বিপ্লবের সাথে ফরাসি বিপ্লবের মিল রয়েছে।"
        },
        {
          "label": "ঘ",
          "question": "উক্ত ব্যক্তিদের ভূমিকাই বিপ্লবকে অনিবার্য করে তুলেছিল- উক্তিটি বিশ্লেষণ করো।",
          "explanation": "উক্ত ব্যক্তিদের অর্থাৎ দার্শনিকদের ভূমিকাই ফরাসি বিপ্লবকে অনিবার্য করে তুলেছিল- উক্তিটি যথার্থ। ফরাসি বিপ্লবে দার্শনিকদের অবদান অপরিসীম। এ বিপ্লবের অনেক আগে থেকেই দার্শনিকদের জ্ঞানচর্চা তথা লেখনী ফরাসি জনগণকে মধ্যযুগীয় ভাবধারা পেছনে ফেলে একটি আধুনিক সমাজব্যবস্থা গড়ে তোলার জন্য উজ্জীবিত করতে থাকে। তারা মধ্যযুগীয় গণবিরোধী রাজতন্ত্রের সমালোচনা করে সাম্য, মৈত্রী ও স্বাধীনতার চেতনাকে ধারণ করে ফ্রান্সে আধুনিক গণতান্ত্রিক রাষ্ট্রব্যবস্থা গড়ে তোলার যুক্তি উত্থাপন করেন। ফরাসি রাজনৈতিক দার্শনিক মন্তেক্ষু তার যুক্তিবাদী চিন্তার মাধ্যমে প্রচলিত সমাজ ও রাষ্ট্রের অন্যায় ও অসঙ্গতিগুলো নিপুণভাবে বিশ্লেষণ করেন। দার্শনিক ভলতেয়ার ধর্মগুরুদের অনিয়ম-দুর্নীতিগুলো ব্যঙ্গাত্মকভাবে তুলে ধরেন। এছাড়া দার্শনিক রুশো তার বিখ্যাত 'The Social Contract' গ্রন্থের মাধ্যমে 'জনগণই সার্বভৌম ক্ষমতার অধিকারী' এই মতবাদ প্রচার করেন। এভাবে ক্রমশ ফরাসি বিপ্লব অবশ্যম্ভাবী হয়ে ওঠে। ফরাসি ঐ দার্শনিকরা অভিজাতদের বিশেষ অধিকার, সামন্ত প্রথা এবং স্বৈরাচারী শাসনের তীব্র সমালোচনা করে পুরাতনতন্ত্রের ভিত নাড়িয়ে দেন। সুতরাং বলা যায়, দার্শনিকরা ফরাসি বিপ্লবের প্রাথমিক ক্ষেত্র প্রস্তুত করে দিয়েছিলেন। তাদের ভূমিকাই ফরাসি বিপ্লবকে অনিবার্য করে তুলেছিল- উক্তিটি যথার্থ।"
        }
      ]
    },
    {
      "number": "3",
      "uddipok": "উনিশ শতকের গোড়ার দিকে উপনিবেশ ও সাম্রাজ্যবাদ ভয়ংকর আকার ধারণ করে। এমনি একসময়ে একটি দেশে এক দম্পতির অস্বাভাবিক মৃত্যু হয়। এ ঘটনাকে কেন্দ্র করে বিশ্বে এক ভয়ংকর যুদ্ধ সংঘটিত হয়।'",
      "tag": "VNSC 24,DRMC 24,RGWC 24",
      "sub_questions": [
        {
          "label": "ক",
          "question": "বসনিয়ার রাজধানীর নাম কী?",
          "explanation": "বসনিয়ার রাজধানীর নাম সারায়েভো।"
        },
        {
          "label": "খ",
          "question": "ত্রিশক্তি আঁতাত বলতে কী বোঝায়? ব্যাখ্যা করো।",
          "explanation": "ত্রিশক্তি আঁতাত ছিল ত্রিশক্তি জোট-এর হুমকি মোকাবিলায় গড়ে ওঠা ইউরোপীয় সামরিক জোট। ১৮৮২ সালে জার্মানি, ইতালি, অস্ট্রিয়া পারস্পরিক প্রতিরক্ষা সহায়তার জন্য সামরিক সাহায্য দানে চুক্তিবদ্ধ হয়। এর পরিপ্রেক্ষিতে ১৯০৫ সালে ইঙ্গ-ফরাসি চুক্তি এবং ১৯০৭ সালে ইংল্যান্ড ও রাশিয়ার মধ্যে মিত্রতা চুক্তি স্থাপিত হলে ইংল্যান্ড, ফ্রান্স ও রাশিয়া পরস্পর মৈত্রী বন্ধনে আবদ্ধ হয়, যা 'ত্রিশক্তি আঁতাত' নামে পরিচিত। ত্রিশক্তি আঁতাত ছিল মূলত ত্রিশক্তি জোটের প্রতিক্রিয়ায় গড়ে ওঠা একটি জোট।"
        },
        {
          "label": "গ",
          "question": "উদ্দীপকে তোমার পাঠ্যবইয়ের কোন দ্বন্দ্বের কথা বলা হয়েছে? ব্যাখ্যা করো।",
          "explanation": "উদ্দীপকে আমার পাঠ্যবইয়ের প্রথম বিশ্বযুদ্ধের কথা বলা হয়েছে। ১৯১৪ থেকে ১৯১৮ সাল পর্যন্ত চলা প্রথম বিশ্বযুদ্ধের ব্যাপ্তি, ধ্বংসযজ্ঞ ও হতাহতের সংখ্যা অতীতের সব যুদ্ধকে হার মানিয়েছিল। এ যুদ্ধের কারণগুলোর মধ্যে ছিল বিকাশমান পুঁজিবাদের দ্বন্দ্ব, উপনিবেশবাদ ও সাম্রাজ্যবাদের সংঘাত, সামরিক যুদ্ধ শিবিরে বিভক্ত বিশ্ব পরিস্থিতি ইত্যাদি। তবে অস্ট্রিয়ার যুবরাজ ফার্ডিনান্ড ও তার স্ত্রী সোফিয়ার হত্যাকাণ্ডের ফলে এ যুদ্ধের সূচনা হয়। ১৯১৪ সালের ২৮ জুন অস্ট্রিয়ার যুবরাজ ফার্ডিনান্ড সস্ত্রীক অস্ট্রো-হাঙ্গেরি শাসিত বসনিয়ার রাজধানী সারায়েভো ভ্রমণকালে সার্ব আততায়ীর হাতে নিহত হন। এ হত্যাকাণ্ডের জন্য অস্ট্রিয়া সার্বিয়াকে সম্পূর্ণ দায়ী করে ২৮ জুলাই তার বিরুদ্ধে যুদ্ধ ঘোষণা করে। পূর্বে সম্পাদিত মৈত্রী চুক্তি 'ত্রিশক্তি জোট' অনুযায়ী জার্মানি অস্ট্রিয়াকে সমর্থন জানায়। অন্যদিকে ফ্রান্স ও রাশিয়া সার্বিয়াকে রক্ষার জন্য এগিয়ে যায়। পরে ইউরোপের অন্যান্য রাষ্ট্রও এ যুদ্ধে জড়িয়ে পড়ে। শুরু হয় ভয়াবহ প্রথম বিশ্বযুদ্ধ। উদ্দীপকে উল্লিখিত ভয়ঙ্কর যুদ্ধ সংঘটনের পেছনে উপনিবেশবাদ ও সাম্রাজ্যবাদ এবং এক দম্পত্তির অস্বাভাবিক মৃত্যুর ঘটনাকে কারণ হিসেবে বর্ণনা করা হয়েছে, যা উপরে আলোচিত প্রথম বিশ্বযুদ্ধ সংঘটনের প্রত্যক্ষ ও পরোক্ষ কারণের সাথে সাদৃশ্যপূর্ণ। তাই বলা যায়, উদ্দীপকে আমার পাঠ্যবইয়ের প্রথম বিশ্বযুদ্ধের কথা বলা হয়েছে।"
        },
        {
          "label": "ঘ",
          "question": "“সাম্রাজ্যবাদই ছিল উক্ত দ্বন্দ্বের মূল কারণ\"- বিশ্লেষণ করো।",
          "explanation": "'সাম্রাজ্যবাদই ছিল উক্ত দ্বন্দ্ব তথা প্রথম বিশ্বযুদ্ধের মূল কারণ'- প্রশ্নোক্ত মন্তব্যটি যথার্থ। প্রথম বিশ্বযুদ্ধের বহুবিধ কারণ ছিল। মূলত সারায়েভো হত্যাকান্ডকে কেন্দ্র করে শুরু হওয়া এ মহাযুদ্ধের ক্ষেত্র প্রস্তুত হয়েছে পূর্ববর্তী একশত বছর ধরে। আঠারো শতকে ইউরোপে শুরু হওয়া শিল্পবিল্পব উনিশ শতকে চরম উৎকর্ষ লাভ করে। এর ফলে শিল্পসমৃদ্ধ ইউরোপীয় রাষ্ট্রগুলো তাদের বাণিজ্য সম্পসারণের জন্য সাম্রাজ্যবাদী জাতিতে পরিণত হয়। ফলে বিভিন্ন দেশের মধ্যে শত্রুতা ও বিদ্বেষ বৃদ্ধি পায়। ইউরোপীয় শিল্পসমৃদ্ধ রাষ্ট্রগুলোর মধ্যে ইংল্যান্ড ও ফ্রান্স তুলনামূলকভাবে আগে শিল্পসমৃদ্ধ হওয়ায় তারা বিশ্বের বিভিন্ন উপনিবেশ দখল করে বসে। অপরদিকে জার্মানি, রাশিয়া ইত্যাদি দেশের শিল্পায়ন দেরিতে হওয়ায় উপনিবেশ বিস্তারে এরা পিছিয়ে পড়ে। কিন্তু এসব দেশের বুর্জোয়া ও পুঁজিপতি শ্রেণি তাদের ব্যবসায়-বাণিজ্য সম্প্রসারণের জন্য স্ব-স্ব দেশের সরকারকে চাপ প্রয়োগ করলে উপনিবেশ লাভের জন্য একসময় তারাও মরিয়া হয়ে ওঠে। ফলে সাম্রাজ্যবাদী শক্তিগুলোর মধ্যে সংঘর্ষ অনিবার্য হয়ে ওঠে। এরূপ উত্তপ্ত পরিস্থিতিতে ইউরোপীয় শক্তিধর রাষ্ট্রগুলো পরস্পর বিরোধী শিবিরে বিভক্ত হয়ে পড়ে এবং ক্রমেই বিশ্বযুদ্ধের দিকে ধাবিত হয়। উপরের আলোচনার পরিপ্রেক্ষিতে তাই বলা যায়, সারায়েভো হত্যাকাণ্ডকে কেন্দ্র করে সূত্রপাত হলেও প্রথম বিশ্বযুদ্ধের পেছনে মূল কারণ ছিল সাম্রাজ্যবাদ।"
        }
      ]
    },
    {
      "number": "4",
      "uddipok": "বিংশ শতকের প্রথমদিকে একটি গুরুত্বপূর্ণ সন্ধি চুক্তি স্বাক্ষরিত হয়; যা পরাজিত জোটকে অপমানিত করে। এই পক্ষপাতদুষ্ট সন্ধির খেসারত বিশ্বের মানুষকে পুনরায় দিতে হয়েছিল।",
      "tag": "DRMC 24,DB, MB, RB, DIN.B, CB, CTG.B, JB 21",
      "sub_questions": [
        {
          "label": "ক",
          "question": "প্যারিস সম্মেলনে কয়টি সন্ধি চুক্তি স্বাক্ষরিত হয়?",
          "explanation": "১৯১৯ সালের ১৮ জানুয়ারি ফ্রান্সের রাজধানী প্যারিসে অনুষ্ঠিত শান্তি সম্মেলনে পাঁচটি সন্ধি চুক্তি স্বাক্ষরিত হয়।"
        },
        {
          "label": "খ",
          "question": "“ Tithe\" কী ধরনের কর?",
          "explanation": "'Tithe' বা টাইথ হলো ধর্মকর। ফরাসি বিপ্লবের প্রাক্কালে ফ্রান্সে প্রচলিত বিভিন্ন করের অন্যতম ছিল 'Tithe'। এ কর গির্জাকে দিতে হতো। সে সময়ে ফ্রান্সের জনসংখ্যার দশ ভাগের এক ভাগ ছিলো যাজক ও পাঁচ ভাগের একভাগ ছিল অভিজাত, সম্প্রদায়। এরা ফ্রান্সের জাতীয় সম্পদের ৪০%-এর মালিক ছিল। কিন্তু এরা 'Tithe' (টাইথ) দিত না। অন্যায়ভাবে চাপিয়ে দেওয়া এ ধর্মকর শুধু ভূমিদাসদের ওপরই প্রযোজ্য ছিল।"
        },
        {
          "label": "গ",
          "question": "উদ্দীপকে উল্লিখিত সন্ধির সাথে তোমার পাঠ্যবইয়ের কোন সন্ধির মিল রয়েছে? ব্যাখ্যা করো।",
          "explanation": "উদ্দীপকে উল্লেখিত সন্ধির সাথে পাঠ্যবইয়ের ভার্সাই সন্ধির সাদৃশ্য বা মিল রয়েছে। প্রথম বিশ্বযুদ্ধে জার্মানি পরাজিত হলে বিজয়ী বিশ্বশক্তিজোট (ব্রিটেন, মার্কিন যুক্তরাষ্ট্র, ফ্রান্স, রাশিয়া ইত্যাদি দেশ) ফ্রান্সের ভার্সাই নগরীতে জার্মানির সাথে একটি চুক্তি স্বাক্ষর করে। ইউরোপের ইতিহাসে এটিই ভার্সাই সন্ধি (The Treaty of Versailles) নামে পরিচিত। এ সন্ধিতে প্রথম বিশ্বযুদ্ধের জন্য জার্মানিকে এককভাবে দায়ী করে যুদ্ধের সব দায়-দায়িত্ব তাদের ওপর চাপানো হয়, যা পরবর্তী সময়ে দ্বিতীয় বিশ্বযুদ্ধের ক্ষেত্র তৈরি করে। উদ্দীপকে বলা হয়েছে, বিংশ শতকের প্রথম দিকে একটি গুরুত্বপূর্ণ সন্ধি চুক্তি স্বাক্ষরিত হয়; যা পরাজিত জোটকে অপমানিত করে। এই পক্ষপাতদুষ্ট সন্ধির খেসারত বিশ্বের মানুষকে পুনরায় দিতে হয়েছিল। এটি ভার্সাই সন্ধির ইঙ্গিত দেয়। কারণ ১৯১৮ সালের ১৪ নভেম্বর জার্মানির যুদ্ধবিরতি ঘোষণার মধ্য দিয়ে প্রথম বিশ্বযুদ্ধের পরিসমাপ্তি ঘটে। এরপর শান্তি প্রতিষ্ঠার উদ্দেশ্যে ১৯১৯ সালের ১৮ জানুয়ারি ফ্রান্সের প্যারিসে ৩২টি দেশের অংশগ্রহণে শান্তি সম্মেলন অনুষ্ঠিত হয়। এ সম্মেলনের ৩টি নীতির ওপর ভিত্তি করে প্রথম বিশ্বযুদ্ধের বিজয়ী ও বিজিত দেশগুলো ফ্রান্সের ভার্সাই শহরে ৫টি সন্ধিতে স্বাক্ষর করে। এটি ভার্সাই সন্ধি নামে পরিচিত। এ সন্ধিকে অনেকেই বিতর্কিত ও ত্রুটিপূর্ণ বলে মনে করেন। কারণ এ চুক্তিতে যুদ্ধের জন্য এককভাবে জার্মানিকে দায়ী করে. যুদ্ধের ক্ষয়ক্ষতির মূল্য হিসেবে তাদের কাছ থেকে ক্ষতিপূরণ আদায়ের ব্যবস্থা করা হয়। জার্মানির সামরিক শক্তিও খর্ব করা হয়। জার্মান জনগণের মধ্যে বিষয়টি ক্ষোভের জন্ম দেয়, যা তাদেরকে জাতীয়তাবাদী চেতনায় উদ্বুদ্ধ করে তোলে। এ ক্ষোভ থেকেই জার্মানরা আত্মনিয়ন্ত্রণ অধিকার প্রতিষ্ঠার প্রস্তুতি নেয়, যা বিশ্ববাসীকে আরও একটি ভয়াবহ যুদ্ধের সম্মুখীন করে। সুতরাং উদ্দীপকের সন্ধি প্রথম বিশ্বযুদ্ধ পরবর্তী জার্মানির সাথে মিত্রশক্তির স্বাক্ষরিত ভার্সাই সন্ধির কথাই মনে করিয়ে দেয়।"
        },
        {
          "label": "ঘ",
          "question": "তুমি কি মনে করো, উক্ত সন্ধির ব্যর্থতাই পরবর্তী সময়ে বিশ্বকে বিপর্যয়ের দিকে ঠেলে দিয়েছিল? তোমার মতের স্বপক্ষে যুক্তি উপস্থাপন করো।",
          "explanation": "হ্যাঁ, আমি মনে করি, উক্ত সন্ধি তথা ভার্সাই সন্ধির ব্যর্থতাই পরবর্তীকালে বিশ্বকে বিপর্যয়ের দিকে ঠেলে দিয়েছিল। ভার্সাই সন্ধি ছিল 'একটি ত্রুটিপূর্ণ সন্ধি। ঐতিহাসিকদের মতে, এ সন্ধির মধ্যে দ্বিতীয় বিশ্বযুদ্ধের মূল কারণ নিহিত ছিল। ভার্সাই সন্ধি ছিল জার্মানির জন্য অপমানজনক। এর শর্তগুলো দেশটির জাতীয় ও রাষ্ট্রীয় মর্যাদার ওপর চরম আঘাত হানে। ভার্সাই সন্ধির মাধ্যমে মিত্রপক্ষ জার্মানির উপনিবেশগুলো কেড়ে নেওয়া হয় এবং দেশটির ওপর বিশাল ক্ষতিপূরণের বোঝা চাপিয়ে দেওয়া হয়। বিজয়ী মিত্রশক্তির দেশগুলো দেশটির কাছ থেকে স্বর্ণসহ বিভিন্ন মাধ্যমে ৫শ কোটি ডলার ক্ষতিপূরণ আদায় করে। পাশাপাশি জার্মানির কিছু খনিসমৃদ্ধ অঞ্চল ও গুরুত্বপূর্ণ বন্দর ভাগ করে নেয়। এতে একসময়ের সামরিক ও অর্থনৈতিক পরাশক্তি জার্মানি আর্থিক দৈন্যের মধ্যে পড়ে। এ চুক্তির মাধ্যমে কার্যত সব দিক দিয়েই জার্মানিকে পঙ্গু করে দেওয়া হয়। প্রথম বিশ্বযুদ্ধে পরাজয়ের গ্লানি গর্বিত জার্মান জাতির মনে এক অভূতপূর্ব আত্মচেতনা ও জাতীয়তাবোধের জন্ম দেয়। তারা ভার্সাই চুক্তির শর্ত মন থেকে মেনে নিতে পারেনি এবং এজন্য অবস্থার পরিবর্তনের জন্য সুযোগের প্রতীক্ষায় ছিল। এমন অবস্থার প্রেক্ষাপটেই জার্মানিতে নাৎসি দলের নেতৃত্বে উগ্র জাতীয়তাবাদ ও সমরবাদের সৃষ্টি হয়। নাৎসি আন্দোলন জার্মান জাতির মনে নতুন আশার সঞ্চার করে এবং এক নতুন পথের সন্ধান দেয়। এক পর্যায়ে উগ্রবাদী নাৎসি দলের নেতা হিটলার ক্ষমতায় অধিষ্ঠিত হয়ে জার্মানির আত্মনিয়ন্ত্রণের দাবি প্রতিষ্ঠার ঘোষণা দিলে দেশটির জনমনে যুদ্ধংদেহী মনোভাব প্রবল হয়ে ওঠে। এই পরিস্থিতি দ্বিতীয় বিশ্বযুদ্ধের মতো ভয়াবহ 'যুদ্ধ অবশ্যম্ভাবী করে তোলে। পরিশেষে বলা যায়, ভার্সাই সন্ধির ব্যর্থতা বা ত্রুটিই পরবর্তী সময়ে বিশ্বকে দ্বিতীয় বিশ্বযুদ্ধের মতো মহাবিপর্যয়ের দিকে ঠেলে দিয়েছিল।"
        }
      ]
    },
    {
      "number": "5",
      "uddipok": "উনিশ শতকে সত্তরের দশকে বাংলার শ্রমিক-কৃষকসহ সকল স্তরের জনগণের সম্মিলিত অংশগ্রহণ একটি সর্বাত্মক জনযুদ্ধ হয়। এই যুদ্ধ ছিল শোষকের বিরুদ্ধে এবং বৈষম্যহীন সমাজ প্রতিষ্ঠার জন্য। বঙ্গবন্ধু শেখ মুজিবুর রহমান এই যুদ্ধে মুখ্য ভূমিকা পালন করেন।",
      "tag": "DRMC 24,DB, MB, DIN.B, CTG.B, SB, BB 22",
      "sub_questions": [
        {
          "label": "ক",
          "question": "ভার্সাই নগরী কোথায়?",
          "explanation": "ভার্সাই নগরী ইউরোপের ফ্রান্সে অবস্থিত।"
        },
        {
          "label": "খ",
          "question": "‘নাৎসিবাদ' কী? ব্যাখ্যা করো।",
          "explanation": "নাৎসিবাদ হলো জার্মানির একনায়ক এডলফ হিটলারের সর্বাত্মকবাদী মতবাদ। জার্মানিতে হিটলারের নাৎসি পার্টি 'ক্ষমতা দখল করে একচ্ছত্র ক্ষমতার অধিকারী হয়। দলটি দেশে এক সর্বাত্মকবাদী আদর্শ প্রচার করতে থাকে যা নাৎসিবাদ নামে পরিচিতি পায়। নাৎসিবাদের মূল লক্ষ্য ছিল উগ্র-জার্মান জাতীয়তাবাদ প্রতিষ্ঠা করা। নাৎসিবাদে বলা হয়, জার্মানরা উন্নত আর্য জাতির বংশধর। তারাই বিশ্বের শ্রেষ্ঠ জাতি। নাৎসিবাদ কথিত আর্য ছাড়া অন্যদের প্রতি বিদ্বেষ ছড়ায় বলে তা বিশ্বে এক ঘৃণ্য মতবাদ হিসেবে চিহ্নিত হয়েছে।"
        },
        {
          "label": "গ",
          "question": "উদ্দীপকের ঘটনাটির সাথে ইউরোপের কোন ঘটনার মিল রয়েছে? ব্যাখ্যা করো",
          "explanation": "উদ্দীপকের ঘটনাটির সাথে ইউরোপের বলশেভিক বিপ্লবের মিল রয়েছে। বিশ্বের ইতিহাসে বিশ শতকের অন্যতম গুরুত্বপূর্ণ ঘটনা হলো ১৯১৭ সালের বলশেভিক বিপ্লব। এ বিপ্লবের আগে রাশিয়ার সাধারণ মানুষ যুগ যুগ ধরে সম্রাট ও অভিজাতদের হাতে শোষণের শিকার হয়ে আসছিল। বিশেষ করে শ্রমিক এবং কৃষক শ্রেণির মানুষের ন্যূনতম সামাজিক, রাজনৈতিক ও অর্থনৈতিক অধিকার ছিল না। এ অসহনীয় অবস্থা থেকে তাদেরকে মুক্ত করার জন্য ভ্লাদিমির ইলিচ লেনিন প্রথমে ১৮৯৮ সালে বিপ্লবী দল 'সোশ্যাল ডেমোক্রেটিক লেবার পার্টি' গঠন করেন। প্রথম বিশ্বযুদ্ধকালীন রাজনৈতিক সংকটকে কাজে লাগিয়ে লেনিন বিপ্লবের জন্য দলকে দ্রুত প্রস্তুত করেন। প্রথম বিশ্বযুদ্ধের কারণে সৃষ্ট আর্থিক ও সামরিক দুর্ভোগ রাশিয়ার সেনাবাহিনী ও কর্মজীবীসহ সাধারণ মানুষের মধ্যে ব্যাপক অসন্তোষ জাগিয়ে তুলেছিল। এমন প্রেক্ষাপটে শ্রমিক, কৃষক ও সেনাবাহিনীর একটা বড় অংশের প্রত্যক্ষ অংশগ্রহণে ১৯১৭ সালের ২৫ অক্টোবর রুশ বিপ্লব সংঘটিত হয়। এ বিপ্লবের মাধ্যমে বুর্জোয়া সরকারকে উচ্ছেদ করে ক্ষমতা দখল করে প্রথম সমাজতান্ত্রিক সরকার। ফলে রাশিয়ায় সাম্যবাদী শাসন প্রতিষ্ঠিত হয়। উদ্দীপকে দেখা যায়, উনিশ শতকের সত্তরের দশকে বাংলার শ্রমিক- কৃষকসহ সবার অংশগ্রহণে একটি জনযুদ্ধ হয়। এ যুদ্ধের লক্ষ্য ছিল শোষণের অবসান ঘটিয়ে বৈষম্যহীন সমাজ প্রতিষ্ঠা করা। বাংলার 'ওই জনযুদ্ধের সাথে রাশিয়ার বলশেভিক বিপ্লবের পটভূমির সাদৃশ্য রয়েছে। এ কারণে বলা যায়, উদ্দীপকের ঘটনায় বলশেভিক বিপ্লবের প্রতিফলন ঘটেছে"
        },
        {
          "label": "ঘ",
          "question": "উদ্দীপকের নেতৃত্বের ন্যায় উক্ত নেতৃত্ব কি সফলতা লাভ করেছিল? উত্তরের পক্ষে যুক্তি দাও।",
          "explanation": "হ্যাঁ, উদ্দীপকে উল্লেখিত নেতৃত্বের তথা বঙ্গবন্ধু শেখ মুজিবুর রহমানের ন্যায় বলশেভিক বিপ্লবের নায়ক লেনিনের নেতৃত্ব ও সফলতা লাভ করেছিল বলে আমি মনে করি। পূর্ব পাকিস্তানের মানুষের অধিকার রক্ষায় ও বৈষম্যহীন সমাজ প্রতিষ্ঠার জন্য মুক্তিযুদ্ধে বঙ্গবন্ধু শেখ মুজিবুর রহমান যে মুখ্য ভূমিকা পালন করেছিলেন, তার সাথে বলশেভিক বিপ্লবের নায়ক লেনিনের ভূমিকার মিল রয়েছে। রুশ বিপ্লবের ইতিহাসে ভ্লাদিমির ইলিচ লেনিনের নাম সবচেয়ে বেশি আলোচিত। তিনি বলশেভিক বিপ্লবের মাধ্যমে রাশিয়া তথা বিশ্বের ইতিহাসেই এক যুগান্তকারী অধ্যায় সংযোজন করেন। লেনিন ছাত্র অবস্থাতেই জার্মান তাত্ত্বিক কার্ল মার্কসের প্রচারিত সমাজতান্ত্রিক আদর্শে উদ্বুদ্ধ হয়ে শোষিত ও নিপীড়িত মানুষের কথা চিন্তা করতেন। তিনি নিজ দেশ রাশিয়ার শ্রমিকদের মধ্যে মার্কসের তত্ত্ব প্রচারের মাধ্যমে তাদের মধ্যে শ্রেণি চেতনা জাগিয়ে তোলার চেষ্টা করেন। এক পর্যায়ে বিপ্লবের মুখে ১৯১৭ সালে স্বৈরতান্ত্রিক জারের পতন ঘটে। মার্চ বিপ্লবের পর সোশ্যাল ডেমোক্রেটরা যখন দ্বিধাদ্বন্দ্বে ভুগছিল, তখন লেনিন বিদেশ থেকে রাশিয়ায় ফিরে 'এপ্রিল থিসিসের' মাধ্যমে বিপ্লবের উপযুক্ত সময় ও কর্মকৌশল সম্পর্কে সুস্পষ্ট দিকনির্দেশনা দেন। ফলে বুর্জোয়া বিপ্লবোত্তর পরিস্থিতি দ্রুত সমাজতান্ত্রিক বিপ্লবের দিকে অগ্রসর হয়। এ সময় লেনিন বলেন, জারতন্ত্রের পতন বুর্জোয়ারা ঘটায়নি বরং কমিউনিস্ট শ্রমিক সংগঠনের অব্যাহত ধর্মঘটের ফলে জার সরকারের পতন ঘটে। সুতরাং ন্যায্যভাবে বলশেভিকদেরই ক্ষমতা পাওয়া উচিত। এরপর রুটি, জমি ও শান্তি এই তিন ধ্বনি নিয়ে লেনিনের নেতৃত্বে বলশেভিকরা বিপ্লবে ঝাঁপিয়ে পড়লে তখনকার শিকড়হীন প্রজাতন্ত্রের পতন ঘটে এবং বিপ্লব জয়যুক্ত হয়। আলোচনা শেষে তাই বলা যায়, বঙ্গবন্ধু শেখ মুজিবুর রহমানের নেতৃত্বে যেমন বাংলাদেশে সামাজিক সাম্যভিত্তিক স্বাধীন রাষ্ট্র প্রতিষ্ঠায় সফল হয়েছিল, ঠিক তেমনি সামাজিক সাম্যভিত্তিক সমাজ প্রতিষ্ঠার জন্য লেনিনের বলশেভিক বিপ্লবও সফল হয়েছিল।"
        }
      ]
    },
    {
      "number": "6",
      "uddipok": "মহান নেতা মি. X বিশ্বে প্রথম সমাজতান্ত্রিক রাষ্ট্র কায়েম করেন। তিনি প্রবাস জীবনে থেকেও জনগণকে সংগঠিত করতে থাকেন অত্যাচারী সরকারের বিরুদ্ধে। দেশে ফিরে তিনি মেহনতি মানুষের অধিকার আদায়ের জন্য বিপ্লবের নেতৃত্ব দেন। তার নেতৃত্বে দেশের অত্যাচারী শাসনের অবসান হয় এবং সাধারণ মানুষ তাদের অধিকার লাভ করে।",
      "tag": "DRMC 24",
      "sub_questions": [
        {
          "label": "ক",
          "question": "'Das Capital' গ্রন্থটির লেখক কে?",
          "explanation": "'Das Kapital' গ্রন্থের লেখক জার্মান দার্শনিক কার্ল মার্কস।"
        },
        {
          "label": "খ",
          "question": "বলশেভিক বলতে কী বোঝায়?",
          "explanation": "বলশেভিক অর্থ 'Majority', বা সংখ্যাগরিষ্ঠতা। রাশিয়ান সোশ্যাল ডেমোক্রেটিক লেবার পার্টির একটি উপদল ছিল বলশেভিক দল। ১৯০৩ সালে মতপার্থক্যগত কারণে বলশেভিক দলটি মেনশেভিক থেকে আলাদা হয়ে যায়। ভ্লাদিমির ইলিচ লেনিনের পরিচালিত দলটি সংখ্যাগরিষ্ঠ হওয়ায় এটি বলশেভিক দল নামে পরিচিত হয়। বলশেভিক দল বিশ্বাস করত, শ্রমিক শ্রেণি বা সর্বহারা শ্রেণির মাধ্যমেই সমাজতান্ত্রিক বিপ্লব সংঘটিত হবে।"
        },
        {
          "label": "গ",
          "question": "উদ্দীপকে বর্ণিত মি. X-এর সাথে পাঠ্যপুস্তকের কোন নেতার সাদৃশ্য পাওয়া যায়? ব্যাখ্যা করো।",
          "explanation": "জাউদ্দীপকে বর্ণিত মি. 'X' এর সাথে পাঠ্যপুস্তকের আলোচিত সমাজতন্ত্রী নেতা ভ্লাদিমির ইলিচ লেনিন এর সাদৃশ্য পাওয়া যায়। বিশ শতকের প্রথম দিকে রাশিয়ার দীর্ঘদিনের অত্যাচারী জারতন্ত্রের পতন ঘটিয়ে সাম্যবাদী সরকার প্রতিষ্ঠা করেন লেনিন। ছাত্রাবস্থায় তিনি খ্যাতিমান জার্মান দার্শনিক কার্ল মার্কসের সমাজতান্ত্রিক মতবাদে অনুপ্রাণিত হয়েছিলেন। লেনিন তার সমাজতন্ত্রী বন্ধুদের নিয়ে শ্রমজীবী মানুষের ভাগ্যোন্নয়নের লক্ষ্যে 'The Union of Struggle for the Emancipation of the Working class' নামে একটি সংগঠন গড়ে তোলেন। বিভিন্ন বিপ্লবী কর্মকাণ্ডের ফলে এক সময় লেনিনকে গ্রেফতার করে ৩ বছরের জন্য নির্বাসনে পাঠানো হয়। নির্বাসনকালেও তিনি স্বৈরাচারী জারতন্ত্রের বিরোধিতা করে বিভিন্ন সমাজতন্ত্রী পত্রপত্রিকায় লিখতে থাকেন। ১৯০২ সালে প্রকাশিত তার বই 'What Is To Be Done' এ লেনিন জারতন্ত্রকে উচ্ছেদের পক্ষে নানা মত প্রকাশ করেন। পরে রাশিয়ায় ফিরে এসে তিনি বলশেভিক বিপ্লবে নেতৃত্ব দেন এবং বিশ্বের প্রথম সমাজতান্ত্রিক রাষ্ট্র প্রতিষ্ঠা করেন। উদ্দীপকের নেতা 'X' এর ক্ষেত্রে তেমনটিই দেখা যায়। উদ্দীপকে বলা হয়েছে, মি. 'X' বিশ্বের প্রথম সমাজতান্ত্রিক রাষ্ট্র প্রতিষ্ঠা করেন। তিনি প্রবাস জীবনে থেকেও জনগণকে অত্যাচারী সরকারের বিরুদ্ধে সংগঠিত করতে থাকেন। পরবর্তী সময়ে দেশে ফিরে এসে তিনি মেহনতি মানুষের অধিকার আদায়ের জন্য বিপ্লবের নেতৃত্ব দেন। মি. 'X’ এর নেতৃত্বেই দেশের অত্যাচারী শাসনের অবসান হয় এবং সাধারণ মানুষ তাদের অধিকার লাভ করে। রাশিয়াতেও লেনিনের নেতৃত্বে বিপ্লবের মাধ্যমে স্বৈরাচারী রাজতন্ত্রের অবসান ঘটে এবং শ্রমজীবী শ্রেণির শাসন প্রতিষ্ঠিত হয়। সুতরাং বলা যায়, উদ্দীপকের নেতার 'কর্মকাণ্ড রাশিয়ার বলশেভিক বিপ্লবের নেতা লেনিনের সাথে সাদৃশ্যপূর্ণ।"
        },
        {
          "label": "ঘ",
          "question": "ইতিহাসে উক্ত নেতার অবদান পাঠ্যপুস্তকের আলোকে মূল্যায়ন করো।",
          "explanation": "ইতিহাসে উক্ত নেতা অর্থাৎ ভ্লাদিমির ইলিচ লেনিনের অবদান অপরিসীম। লেনিন ১৯১৭ সালে বলশেভিক বিপ্লবের মাধ্যমে রাশিয়ায় অত্যাচারী জারতন্ত্রের অবসান ঘটিয়ে বিশ্ব ইতিহাসে একটি নতুন অধ্যায়ের সংযোজন করেন। বিশ্বের প্রথম সমাজতান্ত্রিক রাষ্ট্রের জন্ম দেন তিনি। স্বনামধন্য জার্মান দার্শনিক কার্ল মার্কস ছিলেন সমাজতান্ত্রিক মতবাদের তাত্ত্বিক প্রবক্তা। অন্যদিকে মার্কসীয় তত্ত্বকে বাস্তবে রূপদানের মূল পরিকল্পনাকারী, সংগঠক এবং বিপ্লব-পরবর্তী রাশিয়ার সমাজতান্ত্রিক সমাজ গঠনের মূল নেতৃত্বদানকারী ছিলেন লেনিন। লেনিন তার বিভিন্ন রচনা ও কর্মকাণ্ডের মাধ্যমে রুশ শ্রমিকদের মধ্যে মার্কসীয় তত্ত্ব প্রচারের মাধ্যমে তাদের মধ্যে শ্রেণি চেতনা জাগিয়ে তোলার জোর প্রচেষ্টা চালান। লেনিন তার বিখ্যাত 'এপ্রিল থিসিসের' মাধ্যমে রাশিয়ান সোস্যাল ডেমোক্রেটিক পার্টিকে বিপ্লবের উপযুক্ত সময় ও কর্মকৌশল সম্পর্কে সুস্পষ্ট দিকনির্দেশনা দেন। ফলে বুর্জোয়া বিপ্লবোত্তর পরিস্থিতি দ্রুত সমাজতান্ত্রিক বিপ্লবের দিকে ধাবিত হয়। লেনিনের নেতৃত্বে ১৯১৭ সালের ২৫ অক্টোবর (পুরোনো ক্যালেন্ডার অনুযায়ী ৭ নভেম্বর) রাশিয়ার ক্ষমতা শ্রমিকদের হাতে চলে আসে। শুরু হয় শ্রেণিবৈষম্যহীন এক সমাজের পথে যাত্রা। রুশ বিপ্লব শুধু রাশিয়ার আর্থ-সামাজিক পরিবর্তনের অঙ্গীকার করেনি এটি বিশ্বব্যাপী পুঁজিবাদের অবসান ঘটিয়ে শোষণহীন সাম্যবাদী সমাজ প্রতিষ্ঠার প্রত্যয় ব্যক্ত করেছিল। পরে পর্যায়ক্রমে বিশ্বের বহু দেশে এ আদর্শ ছড়িয়ে পড়ে। উপরের আলোচনার পরিপ্রেক্ষিতে বলা যায়, গণমানুষের অধিকার প্রতিষ্ঠার সংগ্রাম তথা বিশ্বের ইতিহাসে লেনিনের অবদান অপরিসীম।"
        }
      ]
    },
    {
      "number": "7",
      "uddipok": "``জোর যার মুল্লুক তার।\"",
      "tag": "DRMC 24,DB, MB, DIN.B, CTG.B, SB, BB 22",
      "sub_questions": [
        {
          "label": "ক",
          "question": "হিটলারের গোপন পুলিশ বাহিনীর নাম কী?",
          "explanation": "হিটলারের গোপন পুলিশ বাহিনীর নাম গেস্টাপো।"
        },
        {
          "label": "খ",
          "question": "‘ভাইমার' প্রজাতন্ত্র সম্পর্কে সংক্ষেপে লেখ।",
          "explanation": "রাজতন্ত্রের অবসানের পর জার্মানিতে যে প্রজাতন্ত্রের উদ্ভব ঘটে ইতিহাসে তা ভাইমার প্রজাতন্ত্র নামে পরিচিত। জার্মানিতে ১৯১৯ সালে যে সাধারণ নির্বাচন অনুষ্ঠিত হয় তাতে ফ্রেডারিক ইবাটের নেতৃত্বাধীন 'স্যোশাল ডেমোক্রেটিক দল' ১৬৫টি আসন লাভ করে। ভাইমার নামক স্থানে জাতীয় সংবিধান সভার অধিবেশনে জার্মানির জন্য তারা একটি প্রজাতান্ত্রিক সংবিধান গ্রহণ করে। স্থানের নামানুসারে তাই নতুন এ শাসনব্যবস্থার নামকরণ হয় 'ভাইমার প্রজাতন্ত্র'। এ শাসনতন্ত্র অনুসারে রাষ্ট্রের সর্বোচ্চ ক্ষমতাধর ব্যক্তি হন রাষ্ট্রপতি। এছাড়া দ্বি-কক্ষ বিশিষ্ট আইনসভা প্রবর্তন করা হয়। উচ্চকক্ষের নাম দেওয়া হয় 'রাইখস্ট্যাডেট', যা বিভিন্ন রাজ্যের প্রতিনিধি নিয়ে গঠিত এবং নিম্নকক্ষের নাম দেওয়া হয় 'রাইখস্ট্যাগ', যার সদস্যরা প্রাপ্ত বয়স্কদের ভোটে নির্বাচিত।"
        },
        {
          "label": "গ",
          "question": "উদ্দীপকের এই প্রবাদের সাথে ইউরোপের কোন দুইজন রাষ্ট্রনায়কের মিল রয়েছে- ব্যাখ্যা দাও।",
          "explanation": "উদ্দীপকের এই প্রবাদ তথা \"জোর যার মুল্লুক তার\" এর সাথে ইউরোপের দুইজন স্বৈরাচারী রাষ্ট্রনায়ক বেনিতো মুসোলিনি ও এডলফ হিটলারের মিল রয়েছে। ফ্যাসিবাদ ও নাৎসিবাদ দুই বিশ্বযুদ্ধের মধ্যকার ইতিহাসের বহুল আলেচিত ও বহুল বিতর্কিত দুটি মতবাদ। ইতালিতে বেনিতো মুসোলিনি ফ্যাসিবাদ এবং জার্মানিতে এডলফ হিটলার নাৎসিবাদ প্রবর্তন করেছিলেন। নামে ভিন্ন হলেও উভয় মতবাদের লক্ষ্য ছিল একই। আর তা হলো বল প্রয়োগের মাধ্যমেই শাসন পরিচালনা। দুটি মতবাদই প্রথম বিশ্বযুদ্ধ পরবর্তী অর্থনৈতিক সংকট ও রাজনৈতিক হতাশা থেকে উদ্ভূত ক্ষোভকে পুঁজি করে বিকশিত হয়েছিল। এছাড়া উভয় মতবাদের পেছনেই উগ্র জাতীয়তাবাদ প্রধান অনুঘটক হিসেবে কাজ করেছিল। ফ্যাসিবাদের প্রবক্তা মুসোলিনি ছিলেন প্রচণ্ড ক্ষমতালিজু। রাষ্ট্রক্ষমতা দখলের জন্য যাকে যেভাবে সন্তুষ্ট করা দরকার ফ্যাসিস্টরা সেভাবেই প্রচারণা চালিয়েছিল। তবে ফ্যাসিস্টরা সর্বাত্মকবাদে বিশ্বাসী ছিল। তারা বিশ্বাস করত যে, রাষ্ট্র শক্তি প্রয়োগের মাধ্যমে সৃষ্টি হয়েছে। সুতরাং, শক্তি প্রয়োগ করেই রাষ্ট্রকে টিকিয়ে রাখতে হবে। অপরদিকে, নাৎসিবাদের প্রবক্তা হিটলার জার্মানির ক্ষমতায় অধিষ্ঠিত হয়ে জার্মানির সর্বত্র একচ্ছত্র কর্তৃত্ব প্রতিষ্ঠা করেন। হিটলারের নাৎসিবাহিনী শুধু শক্তি প্রয়োগের মাধ্যমে ক্ষমতায় ছিল তা নয়, বরং তারা নাৎসিবাদকে জার্মানিতে এক সর্বগ্রাসী সামাজিক বিশ্বাসে পরিণত করে। মুসোলিনি এবং হিটলারের এরূপ আগ্রাসী ও একনায়কতান্ত্রিক মনোভাবের বিষয়টিই উদ্দীপকে উল্লেখিত প্রবাদে প্রতিফলিত হয়েছে। তাই বলা যায়, উদ্দীপকের প্রবাদের সাথে ইউরোপের দুইজন রাষ্ট্রনায়ক মুসোলিনি ও হিটলারের মিল রয়েছে।"
        },
        {
          "label": "ঘ",
          "question": "উক্ত কর্মকাণ্ড কীভাবে দ্বিতীয় বিশ্বযুদ্ধের গতিকে ত্বরান্বিত করেছিল? বিশ্লেষণ করো।",
          "explanation": "উক্ত কর্মকান্ড তথা হিটলার ও মুসোলিনির আগ্রাসী ও উগ্র জাতীয়তাবাদী কর্মকাণ্ড দ্বিতীয় বিশ্বযুদ্ধের গতিকে ত্বরান্বিত করেছিল। সাম্রাজ্য বিস্তারের জন্য যুদ্ধ-বিগ্রহ করাকে মুসোলিনি ইতালির আধ্যাত্মিক অধিকার বলে দাবি করেন। তিনি যুদ্ধ বিগ্রহের মাধ্যমে ভার্সাই সন্ধির প্রতারণার প্রতিশোধ নিতে মনস্থ করেন। মুসোলিনি বুঝেছিলেন যে, ইতালির সাম্রাজ্য বিস্তারের আকাঙ্ক্ষাকে সফল করে তুলতে হলে ফ্রান্স,ব্রিটেন, রাশিয়া, ও জার্মানি ইত্যাদি শক্তিকে পরস্পরের বিরুদ্ধে নিয়োজিত করতে হবে। এজন্য তিনি ব্রিটেন ও ফ্রান্সকে জার্মানির বিরুদ্ধে নিয়োজিত করে এবং ব্রিটেন, ফ্রান্স ও জার্মানিকে সম্মিলিতভাবে রাশিয়ার বিরুদ্ধে নিয়োজিত করে ইতালির প্রভাব-প্রতিপত্তি বৃদ্ধি করার কৌশল অবলম্বন করেন। অপরদিকে, হিটলারের মূল লক্ষ্য ছিল ভার্সাই সন্ধির অভিশাপ থেকে জার্মান জাতিকে মুক্ত করে আন্তর্জাতিক ক্ষেত্রে জার্মানির শ্রেষ্ঠত্ব প্রতিষ্ঠা করা। তাই নাৎসিরা উগ্র জার্মান-জাতীয়তাবাদী চেতনা জাগ্রত করে প্রথম বিশ্বযুদ্ধে তার পরাজয়ের প্রতিশোধ নিতে চেয়েছিল। ১৯৩৬ সালে হিটলার রাইনল্যান্ড দখল করে নেন। একই বছর হিটলার 'রোম-বার্লিন' চুক্তি করে আবিসিনিয়ায় ইতালীয় যুদ্ধকে সমর্থন জানান। ১৯৩৬ সালের নভেম্বরে হিটলার জাপানের সাথে কমিউনিস্টবিরোধী (Anti-Comintern Treaty) চুক্তির মাধ্যমে ইতালি-জার্মানি-জাপান ত্রিশক্তি জোট গড়ে তোলেন যা ইতিহাসে 'অক্ষশক্তি' নামে পরিচিত। হিটলারের নির্দেশে নাৎসিরা জার্মানি-চেক সীমান্তে বিশৃঙ্খলা সৃষ্টি করলে এ অজুহাতে জার্মানি সুদেতেন অঞ্চল দখল করে নয়। এভাবে হিটলারের নেতৃত্বে জার্মান বাহিনী একে একে ভার্সাই সন্ধি লঙ্ঘন করে প্রথম বিশ্বযুদ্ধ পূর্ববর্তী জার্মান সীমানার প্রায় সমস্ত অঞ্চল পুনরাধিকার করতে সক্ষম হয়। এরপর জার্মানি পোল্যান্ডের দিকে নজর দেয়। পোল্যান্ড আক্রমণের পূর্বে হিটলার একের পর এক কৌশলী নীতি প্রয়োগ করে রাশিয়াকে পশ্চিমা মিত্রদের কাছ থেকে বিচ্ছিন্ন করে ফেলেন। এরপর ১৯৩৯ সালের ১ সেপ্টেম্বর হিটলার জার্মান বাহিনীকে পোল্যান্ড আক্রমণের নির্দেশ দিলে ওই বছরই ৩ সেপ্টেম্বর ইঙ্গ-ফরাসি বাহিনী জার্মানির বিরুদ্ধে যুদ্ধ ঘোষণা করে। এভাবে শুরু হয় দ্বিতীয় বিশ্বযুদ্ধ। আলোচনা শেষে তাই বলা যায়, উগ্র জাতীয়তাবাদী মুসোলিনি ও হিটলারের আগ্রাসী কর্মকাণ্ডই দ্বিতীয় বিশ্বযুদ্ধের গতিকে তরান্বিত করে।"
        }
      ]
    },
    {
      "number": "8",
      "uddipok": "মনিপুর ইউনিয়নের কয়েকটি গ্রামে ক্ষমতা দখলকে কেন্দ্র করে ব্যাপক সংঘর্ষ ও রক্তপাত দাউদ মল্লিককে ব্যথিত করে। রক্তপাত, হানাহানি থেকে গ্রামগুলোকে রক্ষা করার জন্য তিনি একটি শান্তিসংঘ প্রতিষ্ঠার উদ্যোগ নেন। ফলে গ্রামগুলো দ্বন্দ্ব-সংঘাতের ভয়াবহতা থেকে রক্ষা পায় এবং গ্রামগুলোতে শান্তি প্রতিষ্ঠিত হয়।",
      "tag": "DRMC 24,DB, MB, RB, DIN.B, CB, CTG.B, JB 21",
      "sub_questions": [
        {
          "label": "ক",
          "question": "কার নেতৃত্বে জার্মানির একত্রীকরণ সম্পন্ন হয়েছিল?",
          "explanation": "পশ্চিম জার্মানির চ্যান্সেলর হেলমুট কোহল (Helmut Kohl) এর নেতৃত্বে জার্মানির একত্রীকরণ সম্পন্ন হয়েছিল।"
        },
        {
          "label": "খ",
          "question": "স্নায়ুযুদ্ধ কী?",
          "explanation": "স্নায়ুযুদ্ধ এমন এক প্রকার যুদ্ধাবস্থাকে নির্দেশ করে যা যুদ্ধও নয় আবার যুদ্ধের অনুপস্থিতি বা শান্তিও নয়। দ্বিতীয় বিশ্বযুষ্ণু পরবর্তী সময়ে দুটি পরাশক্তি দেশ মার্কিন যুক্তরাষ্ট্র ও সোভিয়েত ইউনিয়ন পারস্পরিক দ্বন্দ্বে লিপ্ত হয়। এ দুটি দেশের আদর্শিক জন্মকে কেন্দ্র করে ইউরোপের রাষ্ট্রগুলোও দুটি শিবিরে যোগ দেয়। বিভিন্ন ইস্যুতে এ দুই পরাশক্তি বিরোধিতা অব্যাহত রাখলে যুদ্ধের উত্তাপ ছড়ালেও তারা সযত্নে যুদ্ধ এড়িয়ে চলে। এরূপ যুদ্ধ যুদ্ধ অবস্থাই স্নায়ুযুদ্ধ বলে পরিচিত।"
        },
        {
          "label": "গ",
          "question": "উদ্দীপকে উল্লিখিত মনিপুর ইউনিয়নের সংঘাত তোমার পাঠ্যবইয়ের কোন ঘটনার সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকে উল্লেখিত মনিপুর ইউনিয়নের সংঘাত আমার পাঠ্যবইয়ের দ্বিতীয় বিশ্বযুদ্ধের ঘটনার সাথে সাদৃশ্যপূর্ণ। দ্বিতীয় বিশ্বযুদ্ধ ছিল বিশ্বের ইতিহাসে একটি ভয়াবহ যুদ্ধ। এ যুদ্ধের পেছনে নানাবিধ কারণ থাকলেও মূলত ইউরোপে আধিপ্তত্য বিস্তারই ছিল অন্যতম প্রধান কারণ। এ যুদ্ধে বহু নগর, শহর ও জনপদ ধ্বংস হয়, অনেক মানুষ পঙ্গুত্ব বরণ করে। এছাড়া যুদ্ধে প্রায় পাঁচ কোটিরও বেশি মানুষ নিহত হয়। এ যুদ্ধের ভয়াবহতা এত বেশি ছিল যে তা বিশ্ববিবেককে আন্দোলিত করে। এ যুদ্ধের ভয়াবহতায় ব্যথিত হয়ে মার্কিন প্রেসিডেন্ট ফ্রাঙ্কলিন ডি. রুজভেল্টের উদ্যোগে জাতিসংঘ প্রতিষ্ঠিত হয়। উদ্দীপকে বলা হয়েছে, মনিপুর ইউনিয়নের কয়েকটি গ্রামে ক্ষমতা দখলকে কেন্দ্র করে ব্যাপক সংঘর্ষ ও রক্তপাত হয়। এ ঘটনা দাউদ মল্লিককে ব্যথিত করে। তাই রক্তপাত, হানাহানি থেকে গ্রামগুলোকে রক্ষা করতে তিনি একটি শান্তিসংঘ প্রতিষ্ঠার উদ্যোগ নেন। উদ্দীপকের এই সংঘর্ষ ও শান্তিসংঘ প্রতিষ্ঠার উদ্যোগ উপরে আলোচিত দ্বিতীয় বিশ্বযুদ্ধ ও জাতিসংঘ প্রতিষ্ঠার কথা মনে করিয়ে দেয়। তাই বলা যায়, উদ্দীপকের সংঘাতের ঘটনা আমার পাঠ্যবইয়ের দ্বিতীয় বিশ্বযুদ্ধের ঘটনার সাথে সাদৃশ্যপূর্ণ।"
        },
        {
          "label": "ঘ",
          "question": "উক্ত সংঘ বিশ্বশান্তি প্রতিষ্ঠায় কী ভূমিকা পালন করেছিল? পাঠ্যবইয়ের আলোকে বিশ্লেষণ করো।",
          "explanation": "বিশ্বশান্তি প্রতিষ্ঠায় উক্ত সংস্থা তথা জাতিসংঘ গুরুত্বপূর্ণ ভূমিকা পালন করেছিল। যেসব মহান আদর্শ ও লক্ষ্যকে সামনে রেখে জাতিসংঘের যাত্রা শুরু হয়েছিল তার সব বাস্তবায়িত না হলেও সার্বিকভাবে জাতিসংঘ শান্তি প্রতিষ্ঠায় ইতিবাচক ভূমিকা পালন করেছে বলা যায়। অনেক সীমাবদ্ধতা সত্ত্বেও বিশ্বশান্তি ও নিরাপত্তা রক্ষায় জাতিসংঘের অবদান উল্লেখযোগ্য। দ্বিতীয় বিশ্বযুদ্ধের ধ্বংসস্তূপের ওপর গড়ে ওঠা এ সংগঠনটি দীর্ঘ সাত দশক ধরে নানা ঘাত-প্রতিঘাত ও প্রতিকূলতা পাড়ি দিয়ে এখনও যে সার্থকভাবে টিকে আছে তা এর সাফল্যেরই পরিচয় বহন করে। দ্বিতীয় বিশ্বযুদ্ধের পর দীর্ঘ সময়ে বিশ্ববাসী বহু বড় ধরনের আন্তর্জাতিক সমস্যার মুখোমুখি হলেও মূলত জাতিসংঘের সার্থক হস্তক্ষেপের ফলে বিশ্ব এখনো তৃতীয় বিশ্বযুদ্ধের শিকার হয়নি। নিজেদের নিরাপত্তার জন্য তৃতীয় বিশ্বযুদ্ধের দেশগুলো মূলত জাতিসংঘের দিকেই তাকিয়ে থাকে। এ বিষয়গুলোই এ সংস্থার সবচেয়ে বড় সফলতা। শান্তিরক্ষা মিশনের মাধ্যমে জাতিসংঘ বিশ্বে শান্তি ও নিরাপত্তা রক্ষায় প্রশংসনীয় ভূমিকা পালন করে আসছে। এর মধ্যে ১৯৪৮ সালের আরব-ইসরাইল বিরোধ মোকাবিলা, ১৯৫০ সালের কোরীয় সংকট দূরীকরণ, ১৯৬৭ সালের আরব-ইসরাইল যুদ্ধ বিরতি, ভিয়েতনাম যুদ্ধের অবসান, আফ্রিকার দেশে। দেশে সংঘাতের নিয়ন্ত্রণ বা অবসান ইত্যাদি ক্ষেত্রে জাতিসংঘের গুরুত্বপূর্ণ অবদান লক্ষণীয়। এছাড়া জাতিসংঘ মানবাধিকার ও আন্তর্জাতিক আইন প্রতিষ্ঠা, শরণার্থী সমস্যার সমাধান, পরিবেশ সংরক্ষণ, নারীর অধিকার রক্ষা, শ্রমিক অধিকার সংরক্ষণ, মাদকদ্রব্যের অপব্যবহার ও চোরাচালান রোধ, পরমাণু অস্ত্রবিস্তার রোধ ইত্যাদি বিষয়ে অনেক কর্মসূচির মাধ্যমে বিশ্বশান্তি রক্ষায় গুরুত্বপূর্ণ অবদান রাখছে। উপরের আলোচনার পরিপ্রেক্ষিতে বলা যায়, বিশ্বশান্তি ও নিরাপত্তা প্রতিষ্ঠায় জাতিসংঘ প্রতিষ্ঠার পর থেকেই গুরুত্বপূর্ণ ভূমিকা পালন করছে। চলমান সংস্কার কর্মসূচির মাধ্যমে বিশ্বসংস্থাটির ভূমিকা আরও জোরদার হবে বলে আশা করা যায়।"
        }
      ]
    },
    {
      "number": "9",
      "uddipok": "সমগ্র বিশ্বে শান্তি রক্ষা করে চলছে 'U' নামক একটি সংস্থা। বাংলাদেশ- এর শান্তিরক্ষা মিশনে সক্রিয়ভাবে অংশগ্রহণ করে সুনাম অর্জন করে চলেছে।",
      "tag": "DRMC 24",
      "sub_questions": [
        {
          "label": "ক",
          "question": "আন্তর্জাতিক আদালত কোথায় অবস্থিত?",
          "explanation": "আন্তর্জাতিক আদালত অবস্থিত নেদারল্যান্ডের দ্য হেগ শহরে।"
        },
        {
          "label": "খ",
          "question": "ভেটো ক্ষমতা বলতে কী বোঝ?",
          "explanation": "জাতিসংঘের নিরাপত্তা পরিষদের ৫টি স্থায়ী সদস্যরাষ্ট্রের বিশেষ ক্ষমতা হলো ভেটো। জাতিসংঘের নিরাপত্তা পরিষদে ৫টি স্থায়ী সদস্য ও ১০টি অস্থায়ী সদস্য রয়েছে। এ পরিষদের প্রত্যেক সদস্যের একটি করে ভোটদানের অধিকার আছে। তবে কোনো সিদ্ধান্তে উপনীত হওয়ার জন্য ৫টি স্থায়ী সদস্যের প্রত্যেকের সম্মতিসূচক ভোটের প্রয়োজন। কোনো স্থায়ী সদস্য প্রস্তাবের বিরুদ্ধে ভোট দিলে তা বাতিল বলে গণ্য হয়। নিরাপত্তা পরিষদের স্থায়ী সদস্যদের এ বিশেষ ক্ষমতাই ভেটো ক্ষমতা নামে পরিচিত।"
        },
        {
          "label": "গ",
          "question": "উদ্দীপকে উল্লিখিত সংগঠনের সাথে তোমার পাঠ্যপুস্তকের কোন আন্তর্জাতিক সংগঠনের মিল রয়েছে? ব্যাখ্যা করো।",
          "explanation": "উদ্দীপকে উল্লিখিত সংগঠনের সাথে আমার পঠিত আন্তর্জাতিক সংগঠন জাতিসংঘের মিল রয়েছে। বিশ্বকে যুদ্ধের ভয়াবহতা থেকে রক্ষার্থে দ্বিতীয় বিশ্বযুত্তোরকালে গঠিত হয় জাতিসংঘ। বিশ্বশান্তি রক্ষায় এ সংগঠনটির কার্যক্রমের মধ্যে অন্যতম হলো শান্তিরক্ষা মিশন। বাংলাদেশ জাতিসংঘের আমন্ত্রণে শান্তিরক্ষী বাহিনীতে বিভিন্ন দেশের ন্যায় সৈন্য প্রেরণ করে থাকে। এসব সৈনিকেরা নিজেদের জীবন দিয়ে হলেও শান্তি প্রতিষ্ঠার চেষ্টা করে। অনেক সদস্যই বিভিন্ন রকম দুর্ঘটনা ও যুদ্ধে প্রাণ হারায়। জাতিসংঘের শান্তিরক্ষা মিশনগুলোতে বাংলাদেশের অবদান ঈর্ষণীয়। বর্তমানে প্রায় এগারো হাজারেরও বেশি বাংলাদেশি সৈন্য বিশ্বের ১১টি দেশে জাতিসংঘের অধীনে শান্তি প্রতিষ্ঠার কাজ করে যাচ্ছে। আফ্রিকার দেশগুলোতে বাংলাদেশি সৈন্যদের অভূতপূর্ব সাফল্য সারা বিশ্বে বাংলাদেশের গ্রহণযোগ্যতাকে অনেক বৃদ্ধি করেছে।। বিশ্বব্যাপী শান্তি প্রতিষ্ঠার মডেল এবং শান্তিপ্রিয় জাতি হিসেবে বাংলাদেশ পরিচিতি পেয়েছে। উদ্দীপকে দেখা যায়, সমগ্র বিশ্বে শান্তিরক্ষাকারী U-নামক সংস্থার শান্তিরক্ষা মিশনে সক্রিয়ভাবে অংশগ্রহণ করে বাংলাদেশ সুনাম অর্জন করে চলেছে। এখানে । নামক সংস্থার সাথে মূলত জাতিসংঘেরই মিল রয়েছে। কেননা বিশ্বব্যাপী শান্তিরক্ষা মিশন মূলত জাতিসংঘই পরিচালনা করে থাকে।"
        },
        {
          "label": "ঘ",
          "question": "বিশ্বশান্তি ও নিরাপত্তা রক্ষায় সংগঠনটি গুরুত্বপূর্ণ ভূমিকা পালন করে চলেছে'- তুমি কী মনে করো? মতামত দাও।",
          "explanation": "নিম্নের অনুরুপ: বিশ্বশান্তি রক্ষায় উক্ত সংগঠন তথা নিরাপত্তা পরিষদ বা বৃহদর্থে জাতিসংঘ গুরুত্বপূর্ণ ভূমিকা পালন করে চলেছে। তবে বিভিন্ন ক্ষেত্রে সংগঠনটি কিছুটা ব্যর্থতার পরিচয় দিচ্ছে বলেও আমি মনে করি। প্রতিষ্ঠার পর থেকেই জাতিসংঘ বিশ্বের বৃহত্তম আন্তর্জাতিক সংস্থা হিসেবে বিশ্বশান্তি রক্ষায় কাজ করে আসছে। বিশ্বের কোথাও যুদ্ধ, সামরিক সংঘাত বা উত্তেজনার সৃষ্টি হলে জাতিসংঘ তা বন্ধ করার উদ্যোগ নেয়। কখনও কখনও যুদ্ধ বন্ধের লক্ষ্যে বা যুদ্ধের পর ক্ষতিগ্রস্তদের সহায়তার জন্য জাতিসংঘ তার শান্তিরক্ষী বাহিনীকেও সংঘাতপূর্ণ এলাকায় পাঠায়। এছাড়াও বিশ্ব থেকে ক্ষুধা, দারিদ্র্য ও নিরক্ষরতা দূর করা, মানবাধিকার প্রতিষ্ঠা, পরিবেশ দূষণজনিত সমস্যা মোকাবিলা, জনসংখ্যা বিস্ফোরণ রোধ, নারী ও শিশু অধিকার প্রতিষ্ঠা ইত্যাদি বিষয়ে কার্যক্রম পরিচালনার মধ্য দিয়ে জাতিসংঘ আর্থ-সামাজিক অগ্রগতি অর্জনের মাধ্যমে পরোক্ষভাবেও বিশ্বশান্তি প্রতিষ্ঠায় অবদান রাখছে। উপরে আলোচিত সফলতাগুলোর পাশাপাশি বিশ্বশান্তি প্রতিষ্ঠায় জাতিসংঘ কিছু ক্ষেত্রে ব্যর্থতারও পরিচয় দিয়েছে। নানা হস্তক্ষেপ ও সীমাবদ্ধতায় অনেক সংকট নিরসনে জাতিসংঘ তেমন ভূমিকা রাখতে পারছে না। মানবাধিকার রক্ষায় ব্যর্থতা, বর্ণবাদ ও জাতিগত দাঙ্গা নিরসনে ব্যর্থতা, মধ্যপ্রাচ্যে মার্কিন আগ্রাসন, নিরস্ত্রীকরণ ও পারমাণবিক অস্ত্ররোধে ব্যর্থতা, সম্প্রতি রুশ-ইউক্রেন যুদ্ধ বন্ধে ব্যর্থতা ইত্যাদি জাতিসংঘের ব্যর্থতাগুলোর পরিচায়ক হয়ে দাঁড়িয়েছে। পরিশেষে বলা যায়, বিশ্বে শান্তি প্রতিষ্ঠায় জাতিসংঘের ভূমিকা প্রশংসনীয়। তবে বৃহৎ শক্তিগুলোর প্রাধান্যসহ বিভিন্ন কারণে সাম্প্রতিক বছরগুলোতে জাতিসংঘের কার্যকারিতা নিয়ে প্রশ্ন উঠেছে।"
        }
      ]
    },
    {
      "number": "10",
      "uddipok": "রহিম বাংলাদেশ সশস্ত্র বাহিনীতে কর্মরত ছিল। সে আফ্রিকার একটি যুদ্ধবিধ্বস্ত দেশে আন্তর্জাতিক একটি সংস্থার আমন্ত্রণে যায় এবং সেখানকার বিদ্রোহ গোষ্ঠীর গুলিতে নিহত হয়। বাংলাদেশ সেনাবাহিনীর প্রধান তার বিবৃতিতে বলেন, \"যারা বিদেশে শান্তি প্রতিষ্ঠা করতে গিয়ে প্রাণ হারিয়েছে তারা বিশ্ববাসীর কাছে অমর হয়ে থাকবে চিরকাল।\"",
      "tag": "DRMC 24",
      "sub_questions": [
        {
          "label": "ক",
          "question": "বর্তমানে জাতিসংঘের সদস্য সংখ্যা কত?",
          "explanation": "বর্তমানে জাতিসংঘের সদস্য সংখ্যা ১৯৩।"
        },
        {
          "label": "খ",
          "question": "বাংলাদেশের মুক্তিযুদ্ধে জাতিসংঘের ভূমিকা লেখ।",
          "explanation": "বাংলাদেশের মুক্তিযুদ্ধের জাতিসংঘের ভূমিকা খুব প্রশংসিত ছিলোনা, কারণ জাতিসংঘ পাকিস্তানের আগ্রাসনে নীরব ভূমিকা পালন করে। ১৯৭১ সালে বাংলাদেশের মুক্তিযুদ্ধকালে নিরাপত্তা পরিষদের সদস্য মার্কিন যুক্তরাষ্ট্র, চীন এবং বেশ কিছু দেশ পাকিস্তানের পক্ষ অবলম্বন করে। মুক্তিযুদ্ধের শেষপ্রান্তে বিজয় যখন সুনিশ্চিত তখন মার্কিন যুক্তরাষ্ট্রের সহযোগিতায় পাকিস্তান নিরাপত্তা পরিষদের পরিবর্তে সাধারণ পরিষদে ৭ ডিসেম্বর যুদ্ধ বিরতির প্রস্তাব উত্থাপন করলে সোভিয়েত ইউনিয়ন ভেটো প্রয়োগ করে। দেশটি এর আগে আরও দুবার জাতিসংঘে বাংলাদেশের পক্ষে ভেটো প্রদান করে। তাতে ব্যর্থ হয়ে মার্কিন যুক্তরাষ্ট্র ভারত মহাসাগরে ৭ম নৌবহর প্রেরণ করে। এর বিপরীতে সোভিয়েত ইউনিয়ন ২০তম নৌবহর প্রেরণ করলে মার্কিন যুক্তরাষ্ট্র পিছু হটতে বাধ্য হয়।"
        },
        {
          "label": "গ",
          "question": "উদ্দীপকে বর্ণিত আন্তর্জাতিক প্রতিষ্ঠানে বাংলাদেশ শান্তিরক্ষী বাহিনীর ভূমিকা বর্ণনা করো।",
          "explanation": "উদ্দীপকে বর্ণিত আন্তর্জাতিক প্রতিষ্ঠান অর্থাৎ জাতিসংঘে বাংলাদেশ শান্তিরক্ষী বাহিনীর ভূমিকা অত্যন্ত প্রশংসনীয়। বাংলাদেশ জাতিসংঘের আমন্ত্রণে শান্তিরক্ষী বাহিনীতে বিভিন্ন দেশের ন্যায় সৈন্য প্রেরণ করে থাকে। এসব সৈনিকেরা নিজেদের জীবন দিয়ে হলেও শান্তি প্রতিষ্ঠার চেষ্টা করে। অনেক সদস্যই বিভিন্ন রকম দুর্ঘটনা ও যুদ্ধে প্রাণ হারায়। জাতিসংঘের শান্তি রক্ষা মিশনগুলোতে বাংলাদেশের অবদান রাণীয়। বর্তমানে প্রায় এগারো হাজারেরও বেশি বাংলাদেশি সৈন্য বিশ্বের ১১টি দেশে জাতিসংঘের অধীনে শান্তি প্রতিষ্ঠার কাজ করে যাচ্ছে। আফ্রিকার দেশগুলোতে বাংলাদেশি সৈন্যদের অভূতপূর্ব সাফল্য সারা বিশ্বে বাংলাদেশের গ্রহণযোগ্যতাকে অনেক বৃদ্ধি করেছে। বিশ্বব্যাপী শান্তি প্রতিষ্ঠার মডেল এবং শান্তিপ্রিয় জাতি হিসেবে বাংলাদেশ পরিচিতি পেয়েছে। উদ্দীপকে দেখা যায়, বাংলাদেশ সশস্ত্রবাহিনীতে কর্মরত রহিম আফ্রিকার একটি যুদ্ধবিদ্ধস্ত দেশে আন্তর্জাতিক সংস্থার আমন্ত্রণে যায় এবং সেখানকার বিদ্রোহী গোষ্ঠীর গুলিতে নিহত হয়, রহিম যে আন্তর্জাতিক সংস্থার আমন্ত্রণে আফ্রিকায় যায় তা জাতিসংঘ এবং জাতিসংঘের শান্তিরক্ষা বাহিনীতে বাংলাদেশের ভূমিকা প্রশংসনীয়।"
        },
        {
          "label": "ঘ",
          "question": "\"শুধু শান্তি রক্ষা নয়, রহিমের মতো মানুষেরা বিদেশে স্থানীয় মানুষের শ্রদ্ধা ও ভালোবাসায় সিক্ত হয়ে যায় চিরকাল\" মতামত দাও।",
          "explanation": "শান্তি মিশনে শুধু বাংলাদেশ সেনাবাহিনী নয়, পাশাপাশি পুলিশ বাহিনী, মহিলা পুলিশও নিয়োজিত আছেন। তাদের অক্লান্ত পরিশ্রমের ফলে জাতিসংঘে তথা বিশ্বে বাংলাদেশ পেয়েছে ব্যাপক পরিচিতি ও ধান্ধা। বাংলাদেশের শান্তিরক্ষী বাহিনী নিজেদের জীবনের মায়া ত্যাগ করে যুদ্যরত অনঞ্চলে শান্তি স্থাপনে কাজ করে যাচ্ছে। শুধু শান্তিরক্ষার কারণে রহিমের মতো এসব বীর বিশ্ববাসীর কাছে অমর হয়ে আছে। শান্তিরক্ষী বাহিনীর বাংলাদেশি সদস্যরা তাদের আন্তরিক প্রচেষ্টায় বিভিন্ন কার্যক্রম সফল করার জন্য বিদেশে স্থানীয় মানুষের ভালোবাসা ও প্রস্থা অর্জনে সমর্থ হয়েছে। আফ্রিকা এবং এশিয়ার বিভিন্ন দেশে রাজনৈতিক পক্ষপাতিত্বের কারণে অন্যান্য দেশের সৈন্যরা যেখানে গ্রহণযোগ্যতা পাচ্ছিল না সেখানে বাংলাদেশি সৈন্যরা শুধু গ্রহণযোগ্যতা নয়, পেয়েছে স্থানীয় মানুষের। ভালোবাসা ও সম্মান। ভালোবাসার স্বীকৃতি স্বরূপ সিয়েরালিওনে বাংলা ভাষা পেয়েছে সেই দেশের দ্বিতীয় রাষ্ট্রভাষার মর্যাদা। আইভরিকোস্টের অন্যতম ব্যস্ত সড়কের নাম হয়েছে 'বাংলাদেশ সড়ক'। উপরের আলোচনার পরিপ্রেক্ষিতে বলা যায়, রহিমের মতো মানুষেরা তাদের ত্যাগের মহিমায় ভিনদেশি তথা অন্য দেশের মানুষের ভালোবাসা ও শ্রদ্ধায় সিক্ত হয়ে রয় চিরকাল।"
        }
      ]
    },
    {
      "number": "11",
      "uddipok": "ভারত ও পাকিস্তান পাশাপাশি দুটি রাষ্ট্র। দুটিই শক্তিশালী এবং পারমাণবিক শক্তির অধিকারী। সীমান্তে দুই পক্ষের গুলি বর্ষণের কারণে উভয়ের মধ্যে বিরোধ লেগেই থাকে। কিন্তু তারা সচরাচর যুদ্ধের পর্যায়ে পৌঁছায় না। ফলে দুই পক্ষের মধ্যে বৈরীতা বিরাজ করে।",
      "tag": "DRMC 24,All.B 16",
      "sub_questions": [
        {
          "label": "ক",
          "question": "কোরিয়া যুদ্ধ কত সালে সংঘটিত হয়?",
          "explanation": "কোরীয় যুদ্ধ ১৯৫০ সালে সংঘটিত হয়।"
        },
        {
          "label": "খ",
          "question": "শান্তিপূর্ণ সহাবস্থান বলতে কী বোঝায়? ব্যাখ্যা করো।",
          "explanation": "শান্তিপূর্ণ সহাবস্থান' হলো স্নায়ুযুদ্ধের সময় সমাজতান্ত্রিক সোভিয়েত ইউনিয়নের তৈরি ও প্রয়োগ করা এক তত্ত্ব। প্রতিদ্বন্দ্বী পুঁজিবাদী বিশ্বের সঙ্গে সম্পর্ক বজায় রাখা তথা উত্তেজনা নিরসনে সোভিয়েত ইউনিয়ন এ তত্ত্ব বিভিন্ন সময়ে কাজে লাগিয়েছিল। যাটের দশকের শুরুর দিকে যুক্তরাষ্ট্র ও সোভিয়েত ইউনিয়নে নেতৃত্বে পরিবর্তন ঘটে। তুলনামূলক উদার মানসিকতার দুই নেতা লিন্ডন বি. জনসন যুক্তরাষ্ট্রের ও আলেক্সি কোসিগিন সোভিয়েত ইউনিয়নের ক্ষমতায় আসেন। তারা 'শান্তিপূর্ণ সহাবস্থান' ধারণার আওতায় দুই বৃহৎ শক্তির মধ্যে নতুন সম্পর্কের সূচনা করেন।"
        },
        {
          "label": "গ",
          "question": "উদ্দীপকের রাষ্ট্র দুটির সাথে তোমার পাঠ্যবইয়ের কোন রাষ্ট্র দুটির তুলনা করা যায়? ব্যাখ্যা করো।",
          "explanation": "উদ্দীপকের রাষ্ট্র দুটির সাথে আমার পাঠ্যবইয়ে আলোচিত একসময়ের বৈরী প্রতিদ্বন্দ্বী সোভিয়েত ইউনিয়ন (বর্তমান রাশিয়ার পূর্বসূরি) ও যুক্তরাষ্ট্রের তুলনা করা যায়। দ্বিতীয় বিশ্বযুদ্ধের পর বিশ্বশক্তিগুলোর উত্থান-পতন ঘটে ও ভারসাম্যে পরিবর্তন আসে। সোভিয়েত ইউনিয়ন ও যুক্তরাষ্ট্র উভয়েই বিশ্বযুদ্ধের মিত্রপক্ষে থাকলেও যুদ্ধশেষে মতাদর্শগত পার্থক্যসহ বিভিন্ন কারণে তাদের মধ্যে দূরত্ব বেড়ে যায়। সোভিয়েত ইউনিয়ন সমাজতান্ত্রিক মতবাদ এবং যুক্তরাষ্ট্র পুঁজিবাদী মতবাদে বিশ্বাসী ছিল। ধীরে ধীরে প্রায় গোটা বিশ্ব এই দুই পরাশক্তির অধীনে দুই শিবিরে বিভক্ত হয়ে পড়ে। সোভিয়েত ইউনিয়ন ও যুক্তরাষ্ট্রের মধ্যে বিভিন্ন আন্তর্জাতিক ইস্যুতে বিরোধ লেগেই থাকতো। মোটের ওপর দুই পরাশক্তির নেতৃত্বাধীন দুই জোটের মধ্যে যুদ্ধ যুদ্ধ ভাব চলতে থাকে। উদ্দীপকে দেখা যায়, ভারত ও পাকিস্তান পাশাপাশি দুটি রাষ্ট্র। এ দুটি রাষ্ট্রই শক্তিশালী এবং পারমাণবিক শক্তির অধিকারী। সীমান্তে দুইপক্ষের গুলিবর্ষণের কারণে উভয়ের মধ্যে বিরোধ লেগে থাকে। তারা সচরাচর যুদ্ধের পর্যায়ে পৌছায় না। কিন্তু দুই পক্ষের মধ্যে একধরনের স্থায়ী বৈরিতা বিরাজ করে। উপরের আলোচনার পরিপ্রেক্ষিতে বলা যায়, উদ্দীপকের রাষ্ট্র দুটির বৈরিতার সাথে আমার পাঠ্যবইয়ে আলোচিত সোভিয়েত ইউনিয়ন ও মার্কিন যুক্তরাষ্ট্রের বৈরিতার তুলনা করা যায়।"
        },
        {
          "label": "ঘ",
          "question": "তুমি কি মনে করো, উল্লিখিত রাষ্ট্রদ্বয়ের বৈরীতা এক নাজুক পরিস্থিতির দিকে নিয়ে যায়? মতামত দাও।'",
          "explanation": "হ্যাঁ, আমি মনে করি উল্লিখিত রাষ্ট্রদ্বয়ের বৈরিতা অর্থাৎ সোভিয়েত ইউনিয়ন ও যুক্তরাষ্ট্রের মধ্যকার স্নায়ুযুদ্ধ বিশ্বশান্তিকে এক নাজুক পরিস্থিতির দিকে নিয়ে গিয়েছিল। প্রথমত, সোভিয়েত ইউনিয়ন প্রতিদ্বন্দ্বী যুক্তরাষ্ট্রের মার্শাল পরিকল্পনার বিরুদ্ধে যে পদক্ষেপ নেয় তা হলো বার্লিন অবরোধ। দ্বিতীয় বিশ্বযুদ্ধে জার্মানির পরাজয়ের পর রাজধানী বার্লিন তথা পুরো জার্মানি মিত্রপক্ষ ভাগ করে নেয়। সমাজতান্ত্রিক সোভিয়েত ইউনিয়ন পায় পূর্ব জার্মানি। আর পুঁজিবাদী মার্কিন যুক্তরাষ্ট্র এবং তার মিত্ররা লাভ করে পশ্চিম জার্মানি। দ্বিতীয়ত, দ্বিতীয় বিশ্বযুদ্ধোত্তর ইউরোপের রাজনৈতিক ময়দানে যুক্তরাষ্ট্রের উত্থান সোভিয়েত ইউনিয়ন কখনো সহজভাবে মেনে নেয়নি। যুক্তরাষ্ট্রও সোভিয়েত ইউনিয়নের ওপর আধিপত্য বিস্তারের উদ্যোগ নেয়। ঠান্ডা লড়াইয়ে প্রাধান্য অর্জনের জন্য দুই দেশই ভয়াবহ পারমাণবিক অস্ত্রসহ সমরসম্ভার সমৃদ্ধ করে। তৃতীয়ত, বিশ্বের বিভিন্ন অঞ্চলে যুক্তরাষ্ট্র ও সোভিয়েত ইউনিয়ন নিজেদের প্রভাব বিস্তারে সচেষ্ট হয়। তারা বিভিন্ন সময়ে কোরীয় উপদ্বীপ, ভিয়েতনাম, লাতিন আমেরিকার বিভিন্ন দেশ, আফগানিস্তান ও মধ্যপ্রাচ্যে ছায়া যুদ্ধে (Proxy War) জড়িয়ে পড়ে। বছরের পর বছর ধরে চলা এসব যুদ্ধে অকল্পনীয় মাত্রায় জানমালের ক্ষয়ক্ষতি হয়। চতুর্থত, স্নায়ুযুদ্ধের অন্যতম উল্লেখযোগ্য ঘটনা ছিল কিউবার ক্ষেপণাস্ত্র সংকট। ১৯৬২ সালের ১১ অক্টোবর সোভিয়েত সরকার ঘোষণা করে যে, কিউবার বিরুদ্ধে মার্কিন যুক্তরাষ্ট্রের সম্ভাব্য আগ্রাসন প্রতিহত করতে তারা সে দেশে পারমাণবিক ক্ষেপণাস্ত্র মোতায়েন করবে। যুক্তরাষ্ট্রের দক্ষিণ-পূর্ব সীমান্ত ঘেঁষা কিউবায় রুশ ক্ষেপণাস্ত্র মোতায়েনের সম্ভাবনা থেকে বিশ্ব পারমাণবিক যুদ্ধের ঝুঁকিতে পড়েছিল বলে বিশ্লেষকরা মনে করেন। উপরের আলোচনা থেকে প্রতীয়মান হয়, সোভিয়েত ইউনিয়ন ও যুক্তরাষ্ট্রের মধ্যকার বৈরিতা বিশ্বশান্তিকে বিভিন্ন সময়ে নাজুক পরিস্থিতিতে ফেলেছে।"
        }
      ]
    }
  ]
}