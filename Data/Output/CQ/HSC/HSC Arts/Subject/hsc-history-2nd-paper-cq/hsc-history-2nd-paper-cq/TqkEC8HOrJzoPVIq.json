{
  "title": "আইডিয়াল কলেজ, ধানমন্ডি ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "আঠারো শতকে ইউরোপের একটি দেশে স্বৈরাচারী রাজার শাসন বলবৎ ছিল। উচ্চাভিলাষী রাজ পরিবারের সদস্যদের সীমাহীন অপব্যয় ও অনিয়মের ফলে উক্ত দেশে সুবিধাবঞ্চিত মানুষ অতিষ্ঠ হয়ে ওঠে। অবশেষে তারা স্বৈরাচারী রাজার বিরুদ্ধে সংগ্রাম করে রাজতন্ত্রের পতন ঘটায়।",
      "tag": "ISCD 23",
      "sub_questions": [
        {
          "label": "ক",
          "question": "ফরাসি বিপ্লবের মূলমন্ত্র কী ছিল?",
          "explanation": "ফরাসি বিপ্লবের মূলমন্ত্র ছিলো সাম্য, মৈত্রী ও স্বাধীনতা।"
        },
        {
          "label": "খ",
          "question": "‘টেনিস কোর্টের শপথ' বলতে কী বোঝ?",
          "explanation": "ফ্রান্সে সমাজের তৃতীয় শ্রেণির সদস্যরা এস্টেট জেনারেলের অধিবেশনে অংশগ্রহণ থেকে বঞ্চিত হয়ে পার্শ্ববর্তী একটি টেনিস কোর্টে মিলিত হয়ে শপথগ্রহণ করেন। ১৭৮৯ সালের ২০ জুন গৃহীত এ শপথ Tennis Court Oath নামে সুপরিচিত। 'টেনিস কোট শপথ'-এ বলা হয়, ফ্রান্সের জন্য একটি নতুন সংবিধান প্রণীত না হওয়া পর্যন্ত তৃতীয় শ্রেণির ঘোষিত জাতীয় সভা বলবৎ থাকবে। যেখানে এ সভা বসবে সেখানেই তা বৈধ বলে গণ্য হবে।"
        },
        {
          "label": "গ",
          "question": "উদ্দীপকে উল্লিখিত শাসনব্যবস্থার সাথে তোমার পাঠ্যবইয়ের কোন শাসনব্যবস্থার মিল রয়েছে? ব্যাখ্যা করো।",
          "explanation": "উদ্দীপকে উল্লিখিত শাসনব্যবস্থার সাথে আমার পাঠ্যবইয়ের বিপ্লবপূর্ব ফ্রান্সের শাসনব্যবস্থার মিল রয়েছে। ফরাসি বিপ্লব কোনো একটি কারণে ঘটেনি। এর পেছনে রাজনৈতিক, অর্থনৈতিক ও সামাজিক অনেক কারণ নিহিত ছিল। মূলত, পুরাতন ফরাসি সমাজব্যবস্থার মধ্যেই এর প্রেক্ষাপট তৈরি হয়েছিল। পুরাতন ফরাসি সমাজ তিনটি প্রধান শ্রেণিতে বিভক্ত ছিল। যাজক ও অভিজাতরা ছিল যথাক্রমে প্রথম এবং দ্বিতীয় শ্রেণির অন্তর্ভুক্ত। কৃষক, বুর্জোয়া, বণিক, শিক্ষক, শ্রমিকসহ সমাজের অন্য সব গোষ্ঠী ছিল তৃতীয় শ্রেণিতে। যাজক ও অভিজাত শ্রেণি সমাজের সব সুযোগ-সুবিধা ভোগ করত। আর তৃতীয় শ্রেণি সবদিক দিয়ে শোষিত হতো। অভিজাতদের একটি অংশ সরকারকে কিছু কর দিলেও যাজক সম্প্রদায় এ কর দেওয়া থেকে সম্পূর্ণ মুক্ত থাকে। এছাড়া পুরনো ব্যবস্থায় ফ্রান্সের রাজতন্ত্র স্বৈরতান্ত্রিক রূপ ধারণ করে। রাজতন্ত্র ধর্মযাজক ও অভিজাত সম্প্রদায়কে হাতে রেখে দেশের সাধারণ জনগণকে নির্মমভাবে শোষণ করত। রাষ্ট্রে রাজার একচ্ছত্র ক্ষমতা প্রতিষ্ঠিত হয়। বিশেষত চতুর্দশ লুই রাজতন্ত্রকে ফ্রান্সে সুসংগঠিত করতে সক্ষম হন। এতে দেশের প্রশাসন, আইন প্রণয়ন ও বিচারকাজে রাজার নিরঙ্কুশ ক্ষমতা প্রতিষ্ঠিত হয়। এছাড়া প্রাকৃতিক দুর্যোগের ফলে ফ্রান্সের সাধারণ মানুষ গভীর অর্থনৈতিক সংকটে পড়ে। শহরগুলোতে কাজের সন্ধানে বেকারদের ভিড় বাড়তে থাকে। এসব কারণে ফ্রান্স একটি বড় ধরনের পরিবর্তনের জন্য উন্মুখ হয়ে উঠেছিল। এমন প্রেক্ষাপটে দার্শনিকদের লেখনী বিপ্লবের মঞ্চ প্রস্তুত করার কাজ অনেকখানি এগিয়ে নেয়।"
        },
        {
          "label": "ঘ",
          "question": "উক্ত শাসনব্যবস্থা সমাজ ও অর্থনৈতিক জীবনে কীরূপ প্রভাব বিস্তার করেছিল? বিবরণ দাও।",
          "explanation": "উক্ত সমাজব্যবস্থা অর্থাৎ বিপ্লবপূর্ব ফ্রান্সের শাসন ব্যবস্থা সমাজ ও অর্থনৈতিক জীবনে বিরূপ প্রভাব বিস্তার করেছিল। প্রাক-বিপ্লব ফ্রান্সে যাজকদের প্রথম সম্প্রদায় অভিজাতদের দ্বিতীয় সম্প্রদায় এবং কৃষক, বুর্জোয়া, বণিক, শিক্ষক, শ্রমিকসহ সমাজের অপর গোষ্ঠীসমূহকে তৃতীয় সম্প্রদায় বলা হতো। ফ্রান্সের জনসংখ্যার ৯৬ শতাংশই ছিল তৃতীয় সম্প্রদায়ের অন্তর্ভুক্ত। বাকি মাত্র ৪ শতাংশ ছিল যাজক ও অভিজাত সম্প্রদায়ভুক্ত। এদের মধ্যে অধিকারপ্রাপ্ত হলো অভিজাতশ্রেণি এবং তৃতীয় সম্প্রদায়কে অধিকারবঞ্চিত বলে অভিহিত করা হতো। বৈষম্যমূলক সমাজব্যবস্থা ও শ্রমজীবীদের শোচনীয় অবস্থা এ বিপ্লবকে ত্বরান্বিত করেছিল। ফ্রান্সের তখনকার অর্থনৈতিক দুরবস্থা উল্লেখযোগ্য ফ্রান্স এমনিতেই তার করব্যবস্থার কারণে অর্থনৈতিকভাবে শোচনীয় পরিস্থিতিতে ছিলো, আমেরিকার স্বাধীনতাব্যবস্থায় ফ্রান্সের সাহায্য করায় ফ্রান্সের অর্থনৈতিক পরিস্থিতি আরও খারাপ হয়। ফরাসি বিপ্লবের আগের বুরবোঁ রাজারা ছিলেন চরম স্বেচ্ছাচারী। তারা নিজেদের ঈশ্বরের প্রতিভূ মনে করতেন। রাজারা তাদের কর্মকাণ্ডের জন্য একমাত্র ঈশ্বরের কাছে দায়ী বলে ভাবতেন। এ মতবাদের বলেই তারা রাষ্ট্রের সব ক্ষমতা কুক্ষিগত করেছিলেন। ফ্রান্সের রাজারা তখন ছিলেন একাধারে শাসক, বিচারক ও আইনপ্রণেতা। এ কারণে তারা কার্যত যা ইচ্ছা তাই করতে পারতেন। রাজার কার্যকলাপের সমালোচনা করার অধিকার কারও ছিল না। ফ্রান্সের রাজাদের এ স্বৈরাচারী শাসন চতুর্দশ লুই-এর সময়ে চরমে পৌঁছায়। তিনি বলতেন, আমিই রাষ্ট্র। পঞ্চদশ লুই বলতেন, রাজা তার কার্যকলাপের জন্য কেবল ঈশ্বরের কাছে দায়ী। ষোড়শ লুই বলতেন, আমি যা ইচ্ছা করি তাই আইন। এ রকম স্বেচ্ছাচারী শাসনের ফলে ফ্রান্সে ব্যক্তিস্বাধীনতা বলতে কিছুই ছিল না। এককথায় তৎকালীন ফ্রান্স স্বেচ্ছাচারী এক দেশে পরিণত হয়েছিল। আলোচনা শেষে বলা যায়, বিপ্লবপূর্ব ফরাসি শাসনব্যবস্থা ফ্রান্সের সমাজ ও অর্থনৈতিক জীবনে বিরূপ প্রভাব বিস্তার করেছিল।"
        }
      ]
    },
    {
      "number": "2",
      "uddipok": "‘Intelligentsia' তথা বুদ্ধিজীবী শব্দটি প্রথম ব্যবহৃত হয় উনিশ শতকের ষাটের দশকে রাশিয়ায়। এই বুদ্ধিজীবী শ্রেণিটি রাষ্ট্রের ক্রান্তিকালে পথপ্রদর্শকের ভূমিকা পালন করে। ফ্রান্সে ফরাসি বিপ্লবের সময় এরূপ একটি বুদ্ধিজীবী শ্রেণি বিশেষ অবদান রাখে।",
      "tag": "ISCD 23",
      "sub_questions": [
        {
          "label": "ক",
          "question": "কতসালে বাস্তিল দুর্গের পতন ঘটে?",
          "explanation": "১৭৮৯ সালের ১৪ই জুলাই বাস্তিল দূর্গের পতন ঘটে।"
        },
        {
          "label": "খ",
          "question": "'সন্ত্রাসের রাজত্ব' বলতে কী বোঝ?",
          "explanation": "ফরাসি বিপ্লবের পর বিপ্লববিরোধী মনোভাব এবং অভ্যন্তরীণ ও বৈদেশিক আক্রমণ প্রতিরোধ করার উদ্দেশ্যে জ্যাকোবিন দল যে সন্ত্রাস বা ভীতিকর অবস্থার সৃষ্টি করেছিল তাই ইতিহাসে 'সন্ত্রাসের রাজত্ব' বলে পরিচিত। জ্যাকোবিন দলের নেতা ছিলেন রোবসপিয়ার। দ্রুত বিচার করে শিরশ্ছেদ ও অন্যান্য সন্ত্রাসমূলক কার্যকলাপ চালিয়ে ভীতির সঞ্চার করাই ছিল জ্যাকোবিন দলের প্রধান লক্ষ্য। তারা প্রচার করত, ত্রাসই হচ্ছে দ্রুত বা বলিষ্ঠ ন্যায়বিচারের পথ। সুতরাং এটিই সঠিক পথ।"
        },
        {
          "label": "গ",
          "question": "উদ্দীপকে উল্লিখিত বুদ্ধিজীবী শ্রেণির সাথে ফরাসি বিপ্লবের বুদ্ধিজীবীদের কোন মিল রয়েছে কি? ব্যাখ্যা করো।",
          "explanation": "উদ্দীপকে উল্লিখিত বুদ্ধিজীবী শ্রেণির সাথে ফরাসি বিপ্লবের বুদ্ধিজীবীদের কর্মকান্ডে মিল আছে। ফরাসি বিপ্লবে দার্শনিকরা প্রত্যক্ষভাবে অংশগ্রহণ না করলেও তাদের চিন্তাধারা ও লেখনী এর মনস্তাত্ত্বিক ও তাত্ত্বিক পটভূমি তৈরিতে ভূমিকা রেখেছিল। বিপ্লবের আগে থেকেই দার্শনিকদের জ্ঞানচর্চা মধ্যযুগীয় ভাবধারাকে পেছনে ফেলে একটি আধুনিক সমাজব্যবস্থা গড়ে তুলতে ফরাসি জনগণকে অনুপ্রাণিত করে আসছিল। ঐ মনীষীরা মধ্যযুগীয় রাজতন্ত্র পরিত্যাগ করে সাম্য, মৈত্রী ও স্বাধীনতার চেতনাকে ধারণ করে গণতান্ত্রিক রাষ্ট্রব্যবস্থা গড়ে তোলার পক্ষে যুক্তি তুলে ধরেন। তাদের লেখার মাধ্যমে সাধারণ মানুষ নিজেদের দুঃখ-কষ্টের কারণ বুঝতে পারে ও এ থেকে মুক্তির জন্য পুরাতন রাষ্ট্রব্যবস্থাকে ভেঙে ফেলার প্রেরণা লাভ করে। এ প্রসঙ্গে ইতিহাসবিদ লেফেভার বলেন, ফরাসি দার্শনিকরা অভিজাতদের বিশেষ অধিকার, সামন্তপ্রথা, স্বৈরাচারী শাসন ইত্যাদির তীব্র সমালোচনার মাধ্যমে পুরাতনতন্ত্রের ভিত নাড়িয়ে দেন। বিশেষ করে বুশোর বৈপ্লবিক উক্তি, 'মানুষ স্বাধীনভাবে জন্মগ্রহণ করলেও সর্বত্রই সে শৃঙ্খলিত'- ফরাসি সমাজের তৃতীয় স্তরের দুর্দশাগ্রস্ত মানুষগুলোর চোখ খুলে দেয়। ফলে বুর্জোয়া শ্রেণির শুরু করা বৈপ্লবিক কর্মকাণ্ডে সমাজের সর্বনিম্ন স্তরের হতদরিদ্র শ্রেণিও অংশগ্রহণ করে। উদ্দীপকে দেখা যায়, ষাটের দশকে রাশিয়ার 'Intelligensia' বুদ্ধিজীবী শ্রেণিটি রাষ্ট্রের ক্রান্তিকালে পথপ্রদর্শকের ভূমিকা পালন করে। ফরাসি বিপ্লবের সময় ফ্রান্সের দার্শনিক শ্রেণি এরূপ অবদান রাখে। তাই, জাতির ক্রান্তিকালে নিজেদের লেখনী ও বুদ্ধির মাধ্যমে জাতিকে অনুপ্রাণিত করার ক্ষেত্রে উদ্দীপকের বুদ্ধিজীবী শ্রেণি ও ফরাসি বিপ্লবের বুদ্ধিজীবীদের মিল আছে।"
        },
        {
          "label": "ঘ",
          "question": "ফরাসি বিপ্লব সংগঠনে উক্ত বুদ্ধিজীবী শ্রেণির অবদান ছিল অতুলনীয়- ব্যাখ্যা করো।",
          "explanation": "ফরাসি বিপ্লব সংগঠনে উক্ত বুদ্ধিজীবী শ্রেণি অর্থাৎ দার্শনিকদের অবদান ছিলো অতুলনীয়। দার্শনিকগণ বিপ্লবে সরাসরি অংশগ্রহণ করেননি বটে, কিন্তু এর মনস্তাত্ত্বিক ও তাত্ত্বিক পটভূমি তৈরিতে তারা ব্যাপক ভূমিকা রাখেন। ফরাসি বিপ্লবের অনেক আগে থেকেই দার্শনিকদের জ্ঞানচর্চা মধ্যযুগীয় ভাবধারায় সীমাবদ্ধতাকে অতিক্রম করে একটি আধুনিক সমাজব্যবস্থা গড়ে তোলার জন্য দেশবাসীকে উজ্জীবিত করতে থাকে। ফরাসি সমাজে তাদের চিন্তাধারা ব্যাপক প্রভাব ফেলে। এসব দার্শনিকরাই মধ্যযুগীয় রাজতন্ত্র পরিত্যাগ করে আধুনিক সাম্য, মৈত্রী ও স্বাধীনতার চেতনাকে ধারণ করে গণতান্ত্রিক রাষ্ট্রব্যবস্থা গড়ে তোলার যুক্তি তুলে ধরেন। স্বৈরাচারী ও ঘুণেধরা ফরাসি সমাজে বিক্ষুব্ধ জনতা এমন কিছুই প্রত্যাশা করছিলেন, দার্শনিকদের লেখনী তাদের প্রেরণা যোগায়। দার্শনিকগণের মধ্যে উল্লেখযোগ্য ছিলেন মহামতি ভলতেয়ার, মন্টেস্কু, জাঁ জ্যাক রুশো প্রমুখ। মন্টেঙ্কু তার 'The Persian Letters' নামের ব্যঙ্গাত্মক লেখার মধ্য দিয়ে ফরাসি সমাজের শ্রেণিবৈষম্যের প্রতি কটাক্ষ করেন এবং 'The Spirit of the Laws' গ্রন্থে সরকারের তিনটি বিভাগের মধ্যে ক্ষমতা বিভাজনের সমালোচনা করেন। এসব লেখা সমকালীন বিপ্লবীদের মনে গভীর প্রভাব বিস্তার করে। ফ্রান্সের অন্যতম শ্রেষ্ঠ দার্শনিক ভলতেয়ার প্রচলিত রাষ্ট্র, সমাজ ও ধর্মনীতির বিরুদ্ধে জনমত সৃষ্টি করে বিপ্লবের পথকে প্রশস্ত করেন। এছাড়া দার্শনিক জাঁ জ্যাক রুশো তার বিখ্যাত 'The Social Contract' গ্রন্থে 'জনগণই সার্বভৌম ক্ষমতার অধিকারী'- এই মতবাদ প্রচার করলে বিপ্লব অবশ্যম্ভাবী হয়ে ওঠে। তাই, ফরাসি বিপ্লব সংগঠনে উক্ত বুদ্ধিজীবী শ্রেণি তথা দার্শনিকদের অবদান ছিলো অতুলনীয়।"
        }
      ]
    },
    {
      "number": "3",
      "uddipok": "ইউরোপের একটি রাষ্ট্রে স্বৈরাচারী শাসনের অবসানের পর 'ক' নামক সামরিক কর্মকর্তাকে রাষ্ট্রপ্রধানের দায়িত্ব প্রদান করা হয়। ক্ষমতা গ্রহণের পর 'ক' উক্ত রাষ্ট্রের একনায়ক হিসেবে নিজেকে অধিষ্ঠিত করেন। রাষ্ট্রকে সুসংহত করার লক্ষ্যে তিনি আইন, প্রশাসন, শিক্ষা, অর্থনীতিসহ গুরুত্বপূর্ণ খাতগুলোকে ব্যাপক সংস্কার করেন। তার এই সংস্কারের ফলে রাষ্ট্র শক্তিশালী হলেও পরবর্তীতে তিনি যুদ্ধে পরাজিত হন এবং নির্বাসিত অবস্থায় শেষ জীবন অতিবাহিত করেন।",
      "tag": "ISCD 23",
      "sub_questions": [
        {
          "label": "ক",
          "question": "গিলোটিন কী",
          "explanation": "গিলোটিন একপ্রকার যন্ত্রের নাম যা দিয়ে শিরশ্ছেদ করা হয়।"
        },
        {
          "label": "খ",
          "question": "মহাদেশীয় ব্যবস্থা বলতে কী বোঝ?",
          "explanation": "ইংল্যান্ডের বিরুদ্ধে ফ্রান্সের নৃপতি নেপোলিয়ন বোনাপার্টের অর্থনৈতিক অবরোধ হচ্ছে 'মহাদেশীয় ব্যবস্থা'। নেপোলিয়ন বোনাপার্ট প্রতিদ্বন্দ্বী ইংল্যান্ডের বিরুদ্ধে ইউরোপব্যাপী অর্থনৈতিক অবরোধ আরোপ করে সেদেশের অর্থনৈতিক ভিত্তিকে ধ্বংস করতে চেয়েছিলেন। এই অর্থনৈতিক অবরোধকে ইউরোপের ইতিহাসে মহাদেশীয় ব্যবস্থা বলা হয়।"
        },
        {
          "label": "গ",
          "question": "উদ্দীপকে উল্লিখিত জনাব 'ক' এর সাথে ফরাসি বিপ্লব পরবর্তী ফ্রান্সের কোন শাসকের মিল রয়েছে? ব্যাখ্যা করো।",
          "explanation": "উদ্দীপকে উল্লিখিত জনাব 'ক' এর সাথে ফরাসি বিপ্লব পরবর্তী ফ্রান্সের শাসক নেপোলিয়ন বোনাপার্টের মিল আছে। নেপোলিয়ন বোনাপার্ট ছিলেন ফ্রান্সের অদ্বিতীয় সমরনায়ক ও সম্রাট। ক্ষমতাগ্রহণের পর তিনি দেশের উন্নয়নে বিভিন্ন বড় ধরনের সংস্কার করেন। তিনি ফ্রান্সকে বিশ্বের সর্বোচ্চ আসনে অধিষ্ঠিত করার জন্য বিভিন্ন পদক্ষেপ নেন। দেশের ভঙ্গুর অর্থব্যবস্থা পুনর্গঠনের জন্য তিনি অর্থদপ্তরকে দু'ভাগে বিভক্ত করেন- (ক) রাজস্ব দপ্তর (খ) অডিট দপ্তর। সরকারি ব্যয়ের খাত নির্দিষ্ট করে দিয়ে তিনি ব্যয় সংকোচন নীতি গ্রহণ করেন। তার গৃহীত অর্থনৈতিক সংস্কার ফ্রান্সের অর্থনীতিকে একটি শৃঙ্খলার মধ্যে নিয়ে আসে। অর্থনৈতিক, সামাজিক, ধর্মীয় ও শিক্ষা খাতে নেপোলিয়নের সংস্কারমূলক কার্যক্রম ফ্রান্সের জন্য অত্যন্ত যুগান্তকারী পদক্ষেপ ছিল। তবে বিশ্লেষকদের মতে, তার প্রবর্তিত কন্টিনেন্টাল সিস্টেম বা মহাদেশীয় ব্যবস্থা ছিল একটি হঠকারী সিদ্ধান্ত। তার ব্যর্থতার মূল কারণ ছিল এ মহাদেশীয় ব্যবস্থা। এ ব্যবস্থার ফলশ্রুতিতে তিনি ইংল্যান্ডের সাথে ওয়াটার 'লুর যুদ্ধে পরাজিত হন এবং সেন্ট হেলেনা দ্বীপে নির্বাসিত জীবনযাপন করেন, সেখানেই তার মৃত্যু হয়। উদ্দীপকে দেখা যায়, ইউরোপের একটি রাষ্ট্র স্বেরাচারী শাসনের অবসানের পর 'ক' নামক সামরিক কর্মকর্তা রাষ্ট্রদায়িত্ব পালন করেন এবং একনায়ক হিসেবে অধিষ্ঠিত হন। বিভিন্ন সংস্কারের-মাধ্যমে তিনি রাষ্ট্রের আধুনিকায়ন করেন। তার সংস্কারের ফলে রাষ্ট্র শক্তিশালী হলেও যুদ্ধে পরাজিত হয়ে শেষ জীবনে তিনি নির্বাসিত জীবনযাপন করেন। সুতরাং বলা যায়, উদ্দীপকের শাসকের সাথে ফরাসি সম্রাট দ্বিগ্বিজয়ী বীর নেপোলিয়নের সাদৃশ্য রয়েছে।"
        },
        {
          "label": "ঘ",
          "question": "রাষ্ট্রকে সুসংহত করার লক্ষ্যে উক্ত শাসকের গৃহীত সংস্কার কার্যাবলির বিবরণ দাও।",
          "explanation": "রাষ্ট্রকে সুসংহত করার লক্ষ্যে উক্ত শাসক অর্থাৎ নেপোলিয়ন বোনাপার্ট বিভিন্ন সংস্কার কার্যাবলি গ্রহণ করেন। ১৭৯৯ সালে ক্ষমতাগ্রহণের পর নেপোলিয়ন বোনাপার্ট ফ্রান্সে অর্থনৈতিক, প্রশাসনিক, ধর্মীয়, শিক্ষামূলক, সামাজিক নানামুখী সংস্কার সাধন করেন। সরকারের নিয়ন্ত্রণ বাড়াতে তিনি শক্তিশালী কেন্দ্রীয় শাসনের প্রবর্তন করেন। ডিক্রি জারি করে তিনি জাতীয় সেনাবাহিনী গঠন করেন। এছাড়া ফ্রান্সের অর্থব্যবস্থাকে নতুনভাবে গড়ে তোলেন। ১৮০০ সালে তিনি ব্যাংক অব ফ্রান্স প্রতিষ্ঠা করেন। অডিট বিভাগকে যথাযথভাবে সরকারি ব্যয় তদারকির নির্দেশ দেন। এছাড়া স্টক এক্সচেঞ্জ স্থাপন করে ফটকা ব্যবসা নিয়ন্ত্রণ করেন। নেপোলিয়নের সবচেয়ে উল্লেখযোগ্য সংস্কার ছিল আইনবিধি প্রণয়ন। এর মাধ্যমে তিনি ফরাসি আইনগুলোকে সংকলন করেন। তিনি ফ্রান্সের গৃহীত জাতীয় গির্জানীতির সাথে পোপের দাবির সামঞ্জস্য বিধান করে ধর্মীয় সংস্কার করেন। এছাড়া ফ্রান্সের সর্বোচ্চ রাষ্ট্রীয় সম্মাননা 'লিজিয়ন অব অনার' নামক পুরস্কারের প্রবর্তক তিনি। এটি বেসামরিক নাগরিকদের দেয়া হয়। তাছাড়া প্যারিসে প্রথম 'ফায়ার বিগ্রেড' স্থাপন ও ৩টি বিশাল সমুদ্র বন্দর নির্মাণের কৃতিত্বও তার। উপরের আলোচনার ভিত্তিতে বলা যায়, ফ্রান্সের আধুনিকায়নে নেপোলিয়ন বোনাপার্ট নানা যুগান্তকারী, সংস্কারমূলক পদক্ষেপ নিয়েছিলেন, যা তাকে দেশ তথা বিশ্বের ইতিহাসে চিরস্মরণীয় করে রেখেছে।"
        }
      ]
    },
    {
      "number": "4",
      "uddipok": "যুদ্ধের ভয়াবহতা থেকে পৃথিবীকে রক্ষা করার উদ্দেশ্যে অনেক সংগঠন প্রতিষ্ঠিত হয়। ১ম বিশ্বযুদ্ধের পর যুদ্ধের ভয়াবহতা এড়ানোর জন্য জাতিপুঞ্জ নামক সংগঠনটি প্রতিষ্ঠিত হলেও সেটি পরবর্তীতে ব্যর্থতায় পর্যবসিত হয়। ২য় বিশ্বযুদ্ধের ফলশ্রুতিতে প্রধানত মার্কিন যুক্তরাষ্ট্র ও ইংল্যান্ডের উদ্যোগে নতুন একটি সংগঠন আত্মপ্রকাশ করে। উক্ত সংগঠনটি বর্তমান সময় পর্যন্ত বিশ্বশান্তি প্রতিষ্ঠায় নিরলসভাবে কাজ করে যাচ্ছে।",
      "tag": "ISCD 23",
      "sub_questions": [
        {
          "label": "ক",
          "question": "কোন সম্মেলনের মাধ্যমে জাতিসংঘের যাত্রা শুরু হয়?",
          "explanation": "সানফ্রান্সিসকো সম্মেলনের মাধ্যমে জাতিসংঘের যাত্রা শুরু হয়।"
        },
        {
          "label": "খ",
          "question": "‘ভেটো’ (Veto) কী?",
          "explanation": "জাতিসংঘের নিরাপত্তা পরিষদের ৫টি স্থায়ী সদস্যরাষ্ট্রের বিশেষ ক্ষমতা হলো ভেটো। জাতিসংঘের নিরাপত্তা পরিষদে ৫টি স্থায়ী সদস্য ও ১০টি অস্থায়ী সদস্য রয়েছে। এ পরিষদের প্রত্যেক সদস্যের একটি করে ভোটদানের অধিকার আছে। তবে কোনো সিদ্ধান্তে উপনীত হওয়ার জন্য ৫টি স্থায়ী সদস্যের প্রত্যেকের সম্মতিসূচক ভোটের প্রয়োজন। কোনো স্থায়ী সদস্য প্রস্তাবের বিরুদ্ধে ভোট দিলে তা বাতিল বলে গণ্য হয়। নিরাপত্তা পরিষদের স্থায়ী সদস্যদের এ বিশেষ ক্ষমতাই ভেটো ক্ষমতা নামে পরিচিত।"
        },
        {
          "label": "গ",
          "question": "উদ্দীপকে যে আন্তর্জাতিক সংগঠনের কথা বলা হয়েছে সেটি গঠনের প্রেক্ষাপট আলোচনা করো।",
          "explanation": "উদ্দীপকে যে আন্তর্জাতিক সংগঠনের কথা বলা হয়েছে তা হলো জাতিসংঘ। উদ্দীপকে বলা হয়েছে, ২য় বিশ্বযুদ্ধের ফলশ্রুতিতে প্রধানত মার্কিন যুক্তরাষ্ট্র ও ইংল্যান্ডের উদ্যোগে যে নতুন আন্তর্জাতিক সংগঠনটি আত্মপ্রকাশ করে তা বর্তমান সময় পর্যন্ত বিশ্ব শান্তি প্রতিষ্ঠায় কাজ করে যাচ্ছে। বস্তুত বিশ্বে স্থায়ী শান্তি প্রতিষ্ঠার লক্ষ্যে ১৯৪৫ সালে জাতিসংঘ প্রতিষ্ঠিত হয়। পৃথিবীতে স্থায়ী শান্তি স্থাপনের প্রচেষ্টা হিসেবে সামরিক, রাজনৈতিক ও কূটনৈতিক উদ্যোগের ফসল হলো জাতিসংঘ। যুদ্ধকালীন মিত্রশক্তির রাষ্ট্রনেতারা তাদের আলোচনা বৈঠকে ও ঘোষণাগুলোতে, কতগুলো নীতি গ্রহণ করেছিলেন। এ সম্মেলনগুলোতে শুধু সমরনীতি বিষয়ক সিদ্ধান্ত হয়নি। এতে কতকগুলো রাজনৈতিক ও কূটনৈতিক সিদ্ধান্ত গৃহীত হয়েছিল। এ বিশ্ব নেতাদের মধ্যে অগ্রণী ভূমিকা পালন করেছিলেন ব্রিটেনের প্রধানমন্ত্রী উইনস্টন চার্চিল, আমেরিকার প্রেসিডেন্ট ফ্রাঙ্কলিন ডি. রুজভেল্ট এবং রাশিয়ার প্রেসিডেন্ট জোসেফ স্ট্যালিন। এ সকল নেতা ছাড়াও অন্য বিশ্বনেতারা জাতিসংঘ গঠনের জন্য আহ্বান করেছেন লন্ডন ঘোষণা, আটলান্টিক সনদ প্রভৃতি। তারা মিলিত হয়েছেন কাসাব্লাংকা সম্মেলন ও ডাম্বারটন ওক্স সম্মেলনে। যার ফলে ১৯৪৫ সালের ২৪ অক্টোবর ৫১টি রাষ্ট্রের প্রতিনিধিদের এক মহাসম্মেলনের মধ্য দিয়ে বিশ্ব ইতিহাসের সর্বশ্রেষ্ঠ সংগঠন জাতিসংঘ প্রতিষ্ঠা লাভ করে। বস্তুত বিশ্ব নেতৃবৃন্দের চার বছরের নিরলস প্রচেষ্টার ফসল হলো জাতিসংঘ।"
        },
        {
          "label": "ঘ",
          "question": "উক্ত সংগঠনের গঠন ও কার্যাবলি সংক্ষেপে আলোচনা করো।",
          "explanation": "উক্ত সংগঠনের গঠন ও কার্যাবলী বিশ্বে শান্তি ও নিরাপত্তা নিশ্চিত করে। আন্তর্জাতিক সংস্থা জাতিসংঘ ৬টি অঙ্গ সংগঠনের সমন্বয়ে গঠিত। এ অঙ্গ সংগঠনগুলো হলো: ১. সাধারণ পরিষদ ২. নিরাপত্তা পরিষদ ৩. অর্থনৈতিক ও সামাজিক পরিষদ ৪. অছি পরিষদ ৫. আন্তর্জাতিক আদালত এবং ৬. সচিবালয়। জাতিসংঘের সব সদস্যরাষ্ট্র অর্থাৎ ১৯৩টি রাষ্ট্র সাধারণ পরিষদের সদস্য। প্রতিটি সদস্য দেশের ৫ জন করে প্রতিনিধির সমন্বয়ে সাধারণ পরিষদ গঠিত। জাতিসংঘের সবচেয়ে প্রভাবশালী ও গুরুত্বপূর্ণ সংগঠন হলো নিরাপত্তা পরিষদ। এ পরিষদ ১০টি অস্থায়ী ও ৫টি স্থায়ী সদস্য রাষ্ট্র নিয়ে গঠিত। স্থায়ী ৫টি সদস্য রাষ্ট্র হলো যুক্তরাষ্ট্র, যুক্তরাজ্য, ফ্রান্স, রাশিয়া ও চীন। ১০টি অস্থায়ী সদস্য রাষ্ট্র দুই বছরের জন্য সাধারণ পরিষদ কর্তৃক নির্বাচিত হয়। বিশ্বের সর্বত্র মানবজাতির জীবনযাত্রার মান উন্নয়ন, কর্মসংস্থান সৃষ্টি, শিক্ষার প্রসার, স্বাস্থ্য সেবাদান এবং মানবাধিকার বাস্তবায়ন করার লক্ষ্যে জাতিসংঘের অর্থনৈতিক ও সামাজিক পরিষদ গঠিত হয়েছে। জাতিসংঘের তত্ত্বাবধানে বিবদমান রাষ্ট্র বা অঞ্চলসমূহের প্রশাসনিক বিন্যাস, শান্তি-শৃঙ্খলা রক্ষা অছি পরিষদের দায়িত্ব। জাতিসংঘের প্রধান বিচারালয় হচ্ছে আন্তর্জাতিক বিচারালয়। মোট ১৫ জন বিচারপতি নিয়ে আন্তর্জাতিক বিচারালয় গঠিত। আর জাতিসংঘের সার্বিক কার্যক্রম পরিচালনার জন্য একটি সচিবালয় বা সদর দপ্তর আছে। এটি যুক্তরাষ্ট্রের নিউইয়র্ক শহরে অবস্থিত।"
        }
      ]
    },
    {
      "number": "5",
      "uddipok": "একটি অঞ্চলকে কেন্দ্র করে দুটি রাষ্ট্রের মধ্যে দীর্ঘদিন ধরে বিবাদ চলছে। উভয় রাষ্ট্রই আগ্রাসী কর্মকাণ্ড চালায়। দুটি রাষ্ট্রই একটি বৃহৎ প্রতিষ্ঠানের কাছে প্রতিকার চায়। শান্তি প্রতিষ্ঠায় উক্ত প্রতিষ্ঠানটির ভূমিকা প্রশংসনীয়।",
      "tag": "ISCD 23",
      "sub_questions": [
        {
          "label": "ক",
          "question": "উড্রো উইলসন কে ছিলেন?",
          "explanation": "উড্রো উইলসন ছিলেন যুক্তরাষ্ট্রের ২৮তম প্রেসিডেন্ট।"
        },
        {
          "label": "খ",
          "question": "ভিয়েতনাম ট্রাজেডি বলতে কী বোঝ?",
          "explanation": "১৯৬৫ সালে মার্কিন যুক্তরাষ্ট্র ভিয়েতনামে আগ্রাসন চালালে প্রায় দশ বছর সেখানে লড়াই চলে। তৎকালীন সোভিয়েত ইউনিয়ন সেখানকার যুক্তরাষ্ট্রবিরোধী বামপন্থিদের সহায়তা দেয়। এ রক্তক্ষয়ী যুদ্ধে ২০ লাখেরও বেশি ভিয়েতনামি মারা যায়। এটি ইতিহাসে ভিয়েতনাম ট্রাজেডি হিসেবে খ্যাত। এ লড়াইয়ে যুক্তরাষ্ট্রেরও ৫৮ হাজার সৈনিক মারা যায়।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠান কোনটি? পরিচয় দাও।",
          "explanation": "উদ্দীপকে বর্ণিত প্রতিষ্ঠানটি হলো জাতিসংঘ। বিশ্বশান্তি প্রতিষ্ঠায় জাতিসংঘ গঠনের উদ্যোগ দ্বিতীয় বিশ্বযুদ্ধ শুরুর অব্যবহিত পরেই শুরু হয়েছিল। বলা হয়, প্রথম বিশ্বযুদ্ধের পর গঠিত বিশ্বসংস্থা 'লীগ অব নেশনস' বা সম্মিলিত জাতিপুঞ্জের ধ্বংসস্তূপের ওপর গড়ে ওঠে জাতিসংঘ। যুদ্ধ ঠেকাতে সম্মিলিত জাতিপুঞ্জের ব্যর্থতা থেকে শিক্ষা নিয়ে দ্বিতীয় বিশ্বযুদ্ধের পর ১৯৪৫ সালের ২৪ শে অক্টোবর জাতিসংঘ প্রতিষ্ঠা লাভ করে। জাতিসংঘের অন্যতম প্রধান উদ্দেশ্য হলো বিরোধ মীমাংসা করে সব রাষ্ট্রের মধ্যে বন্ধুত্বপূর্ণ সম্পর্ক সৃষ্টি করা। দুটি দেশের মধ্যে সংঘাত বেঁধে গেলে জাতিসংঘ তা বন্ধ করার উদ্যোগ গ্রহণ করে। বিশ্বসংস্থা ওই সমস্যার শান্তিপূর্ণ সমাধানের পথ বাতলে দেয়। প্রয়োজনে মধ্যস্থতা করে এবং যুদ্ধ বা সংঘাত কবলিত দেশে শান্তিরক্ষী বাহিনী পাঠায়। জাতিসংঘের সদস্যভুক্ত যেকোনো, দেশ নিজ দেশে শান্তি- শৃঙ্খলা প্রতিষ্ঠা ও অন্যান্য দেশের সাথে বিরোধ মীমাংসায় এর কাছে সাহায্য চাইতে বা হস্তক্ষেপ কামনা করতে পারে। উদ্দীপকে দেখা যায়, একটি অঞ্চলকে কেন্দ্র করে দুটি রাষ্ট্রের মধ্যে দীর্ঘদিন ধরে বিবাদ চলছে। উভয় রাষ্ট্রই আগ্রাসী কর্মকাণ্ড চালায়। দুটো রাষ্ট্রই একটি বৃহৎ প্রতিষ্ঠানের কাছে প্রতিকার চায়। শান্তি প্রতিষ্ঠায় এ প্রতিষ্ঠানের ভূমিকা প্রশংসনীয়। এ সব তথ্যের ভিত্তিতে নিশ্চিতভাবেই বলা যায়, উদ্দীপকে ইঙ্গিত করা প্রতিষ্ঠানটি হলো জাতিসংঘ।"
        },
        {
          "label": "ঘ",
          "question": "উক্ত প্রতিষ্ঠানের সাফল্য ও ব্যর্থতা মূল্যায়ন করো।",
          "explanation": "উক্ত প্রতিষ্ঠান তথা জাতিসংঘের কর্মকাণ্ড কমবেশি সফল হয়েছে অর্থাৎ মোটের ওপর একে সফল বলা যেতে পারে। যেসব মহান আদর্শকে সামনে রেখে জাতিসংঘের যাত্রা শুরু হয়েছিল, তার সব বাস্তবায়িত না হলেও অনেক ক্ষেত্রেই এর ভূমিকা ইতিবাচক বলে প্রমাণিত হয়েছে। বিশ্ব শান্তি রক্ষায় তথা বিশ্ব মানবতার উন্নয়ন ও কল্যাণে উল্লেখযোগ্য অবদান রেখেছে জাতিসংঘ। শান্তিরক্ষা মিশনের মাধ্যমে জাতিসংঘ বিশ্বে শান্তি ও শৃঙ্খলা স্থাপনে সক্রিয় ও প্রশংসনীয় ভূমিকা পালন করে আসছে। এর মধ্যে আরব-ইসরাইল যুদ্ধ, কোরীয় সংকট, ভিয়েতনাম যুদ্ধ, লেবানন সংকট, বলকান যুদ্ধ এসব বড় সংঘাত নিরসনে জাতিসংঘের গুরুত্বপূর্ণ অবদান লক্ষণীয়। সাম্প্রতিক সময়ে আফ্রিকার বিভিন্ন দেশে গোষ্ঠীগত দ্বন্দ্বজনিত সহিংসতা বন্ধে বিশ্বসংস্থা যথাসাধ্য চেষ্টা করেছে। এছাড়া জাতিসংঘ মানবাধিকার ও আন্তর্জাতিক আইন প্রতিষ্ঠা, শরণার্থী সমস্যার সমাধান কার্যক্রম, পরিবেশ সংরক্ষণ কার্যক্রম, নারীর অধিকার রক্ষা, শ্রমিক অধিকার সংরক্ষণ, মাদকদ্রব্যের অপব্যবহার ও চোরাচালান রোধ, পরমাণু অস্ত্র বিস্তার রোধসহ অনেক ক্ষেত্রে গুরুত্বপূর্ণ অবদান রেখে চলছে। ১৯৪৫ সালে প্রতিষ্ঠার পর থেকে দুই পরাশক্তি যুক্তরাষ্ট্র ও রাশিয়ার দ্বন্দ্ব, নিরাপত্তা পরিষদের ভেটো ক্ষমতা, আর্থিক বিষয়ে পরাশক্তিদের ওপর বেশি নির্ভরশীলতা ও আমলাতন্ত্রসহ বিভিন্ন কারণে জাতিসংঘ অনেক ক্ষেত্রে কার্যকর ভূমিকা রাখতে ব্যর্থ হয়েছে। তবুও সার্বিকভাবে দেখলে বলা যেতে পারে, জাতিসংঘের কর্মকাণ্ড কমবেশি সফল হয়েছে।"
        }
      ]
    },
    {
      "number": "6",
      "uddipok": "জনাব 'ক' একজন প্রতিভাসম্পন্ন ব্যক্তি। শৈশবে তার স্বপ্ন ছিল চিত্রশিল্পী হওয়ার। পারিপার্শ্বিক কারণে তিনি স্বপ্ন পূরণে ব্যর্থ হন। কিন্তু তার বাগ্মিতা ও রাজনৈতিক দক্ষতা ছিল অসামান্য। স্বীয় দক্ষতা বলে তিনি নিজ দেশের একজন প্রভাবশালী শাসকে পরিণত হন। কিন্তু জনাব 'ক' নিজ দেশকে বিশ্বরাষ্ট্রে উন্নিত করতে যেয়ে বিশ্বযুদ্ধে জড়িয়ে পড়েন।",
      "tag": "ISCD 23",
      "sub_questions": [
        {
          "label": "ক",
          "question": "হিটলারের গোপন পুলিশ বাহিনীর নাম কী?",
          "explanation": "হিটলারের গোপন পুলিশ বাহিনীর নাম গেস্টাপো।"
        },
        {
          "label": "খ",
          "question": "অক্ষশক্তি চুক্তি কী? ব্যাখ্যা করো।",
          "explanation": "দ্বিতীয় বিশ্বযুদ্ধের প্রাক্কালে জার্মানি ও ইতালির মধ্যে পারস্পরিক সহযোগিতার যে চুক্তি সম্পাদিত হয়েছিল, তাই অক্ষশক্তিচুক্তি নামে পরিচিত। ইতালি-জার্মান জোট তখনকার এশীয় সামরিক পরাশক্তি জাপানকে নিয়ে একটি কমিউনিস্টবিরোধী চুক্তি (Anti-Comintern Treaty) সম্পাদন করলে রোম-বার্লিন-টোকিও ঐক্য জোট গড়ে ওঠে। ইতিহাসে এ জোটই অক্ষশক্তি হিসেবে পরিচিত।"
        },
        {
          "label": "গ",
          "question": "উদ্দীপকে উল্লিখিত শাসকের সাথে তোমার পাঠ্যবইয়ের কোন শাসকের মিল রয়েছে? ব্যাখ্যা করো।",
          "explanation": "উদ্দীপকে উল্লিখিত শাসকের সাথে আমার পাঠ্যবইয়ের শাসক এডলফ হিটলারের মিল আছে। এডলফ হিটলার ১৮৯৯ সালে অস্ট্রিয়ার ব্রাউনাউ গ্রামে জন্মগ্রহণ করেন। তার পিতা ছিলেন শুল্ক বিভাগের সামান্য চাকুরে। শৈশবে হিটলার চিত্রশিল্পী হতে চেয়েছিলেন। কিন্তু সে চেষ্টায় ব্যর্থ হয়ে তিনি সেনাবাহিনীতে যোগ দিয়ে প্রথম বিশ্বযুদ্ধে অংশগ্রহণ করেন। ১৯১৯ সালে তিনি জার্মান শ্রমিক দলে যোগ দিয়ে বাগ্মিতার জন্য অল্প সময়ে সবার নজর কাড়তে সক্ষম হন। এ সময় জার্মান শ্রমিক দলের কোনো সুনির্দিষ্ট রাজনৈতিক কর্মসূচি ছিল না। হিটলার একটি কর্মসূচি তৈরি করে সাংগঠনিক কার্যক্রম শুরু করেন। তিনি দলের নাম পরিবর্তন করে রাখেন 'জাতীয় সমাজতান্ত্রিক জার্মান শ্রমিক দল'। ইংরেজিতে দলটি 'নাৎসি পার্টি' নামেই বহুল পরিচিত। ১৯৩৩ সালের নির্বাচনের পর নাৎসি দল সরকার গঠনে সক্ষম হয়। হিটলার জার্মানিতে একনায়কতন্ত্র প্রতিষ্ঠা করেন। উগ্র জাতীয়তাবাদী ও বর্ণবাদী এ নেতা জার্মান জাতিকে বিশ্বের শ্রেষ্ঠ জাতি হিসেবে প্রতিষ্ঠিত করার জন্য নেতিবাচক পথ বেছে নেন। তার হঠকারিতার পরিণতিতেই দ্বিতীয় বিশ্বযুদ্ধের সূচনা হয়। উদ্দীপকের জনাব 'ক' শৈশবে চিত্রশিল্পী হওয়ার স্বপ্ন দেখতেন। কিন্তু পারিপার্শ্বিক কারণে তিনি ব্যর্থ হওয়ার পর তার দক্ষতা দ্বারা তিনি স্বীয় রাষ্ট্রের প্রবাবশালী শাসকে পরিণত হন। কিন্তু নিজ দেশকে বিশ্বরাষ্ট্রে উন্নিত করতে যেয়ে বিশ্বযুদ্ধে জড়িয়ে পড়েন জনাব 'ক'। জনাব 'ক' এর এসব কর্মকান্ডের সাথে আমার পঠিত জার্মানির একনায়ক হিটলারের মিল রয়েছে।"
        },
        {
          "label": "ঘ",
          "question": "উক্ত শাসকের শাসনামলের বিভিন্ন দিক সম্পর্কে আলোচনা করো।",
          "explanation": "উক্ত শাসক অর্থাৎ হিটলারের শাসনামলের বিভিন্ন দিকের মধ্যে খারাপই ছিলো বেশি। নাৎসি দল' ক্ষমতায় অধিষ্ঠিত হওয়ায় হিটলার জার্মানির সর্বত্র একচ্ছত্র কর্তৃত্ব প্রতিষ্ঠা করেন। ১৯৩৪ সালের ২৪ জুলাই জার্মানে নাৎসি দল ছাড়া সকল রাজনৈতিক দল নিষিদ্ধ ঘোষণা করা হয়। ভাইমার প্রজাতন্ত্রের সংবিধান কার্যত রহিত করা হয়। আইনসভার অনুমোদন ছাড়াই আইন প্রণয়ন ও শাসনকার্য পরিচালনা করা শুরু হয়। প্রাদেশিক পরিষদ বিলুপ্ত করে এককেন্দ্রিক শাসন কাঠামো গড়ে তোলা হয়। দেশের সংবাদপত্র, বেতার, শিক্ষাসহ সকল প্রতিষ্ঠানের অধিকার কেড়ে নেওয়া হয়। যেকোনো সময় দেশের যেকোনো নাগরিককে গ্রেফতার ও বিনাবিচারে আটক সাধারণ ব্যাপারে পরিণত হয়। রাজনৈতিক প্রতিপক্ষকে ঘায়েল করার জন্য বন্দি শিবির খোলা হয়। ১৯৩৪ খ্রিস্টাব্দের ৩০ জুন রাতে বার্লিন, ব্রেসলাউ, মিউনিখসহ বিভিন্ন শহরে হিটলারের বিরুদ্ধে অভ্যুত্থান ঘটানোর অভিযোগ এনে এক হাজারেরও বেশি লোককে হত্যা করা হয়। এটিকে লম্বা ছুরির রজনী বলে ভয়ার্তচিত্তে স্মরণ করা হয়ে থাকে। দলীয় স্বার্থ রক্ষা ও নেতৃবৃন্দের নিরাপত্তার জন্য হিটলার এক ঝটিকা বাহিনী গঠন করেন যার নাম ছিল S.A বাহিনী। এছাড়া তিনি তার ব্যক্তিগত রক্ষী বাহিনী S.S গঠন করেন। হিটলার বিরোধী কোনো শিক্ষিত মানুষের পক্ষে জার্মানিতে বসবাস করা কঠিন হয়ে পড়ে। হিটলার তার বিভিন্ন উগ্র জাতীয়তাবাদী কর্মকাণ্ড দ্বারা তার দেশ এবং বিশ্বকে ২য় বিশ্বযুদ্ধে জড়িয়ে ফেলেন, যাতে জার্মানি ও পুরো বিশ্বের অপূরণীয় ক্ষতি হয়, তার শাসনামলে অভ্যন্তরীণ বিদ্রোহী মোকাবিলায় তার কর্মকাণ্ড এবং বিশ্বযুদ্ধের পরবর্তীতে জার্মানির ক্ষতি জার্মানিকে একটি ভঙ্গুর ও পশ্চাদপদ দেশে পরিণত করে।"
        }
      ]
    },
    {
      "number": "7",
      "uddipok": "১৯৪৭ সালের ১৪ এবং ১৫ আগস্ট ভারত ও পাকিস্তান নামক দুটি রাষ্ট্রের জন্ম হয়। পাকিস্তানি শাসকগোষ্ঠীর প্রথম থেকেই পূর্ববাংলার প্রতি বৈষম্যমূলক আচরণ করতে থাকে। এই বৈষম্যের বিরুদ্ধে পূর্ববাংলার জনগণ সোচ্চার হয়ে ওঠে। বাঙালির প্রধান লক্ষ্য ছিল বৈষম্যহীন একটি সমাজ প্রতিষ্ঠা। অসাম্যের বিরুদ্ধে সাম্য প্রতিষ্ঠার লড়াইয়ে পূর্ববাংলার সকল শ্রেণি-পেশার মানুষ ঐক্যবদ্ধভাবে অংশগ্রহণ করে।",
      "tag": "ISCD 23",
      "sub_questions": [
        {
          "label": "ক",
          "question": "‘Utopia' এর জনক কে?",
          "explanation": "‘Utopia' এর জনক টমাস ম্যুর।"
        },
        {
          "label": "খ",
          "question": "শ্বেতসন্ত্রাস বলতে কী বোঝ?",
          "explanation": "সমাজতান্ত্রিক বিপ্লবের পর রাশিয়ায় সমাজতন্ত্র বিরোধীদের কার্যক্রমকে 'শ্বেত সন্ত্রাস' বলে। লেনিনের নেতৃত্বে বলশেভিকরা রাশিয়ার ক্ষমতা গ্রহণ করলেও প্রতিবিপ্লবী শক্তিগুলো তা সহজে মেনে নেয়নি। জার শাসনামলের কতিপয় সেনাপতির নেতৃত্বে ও পশ্চিমা পুঁজিবাদী রাষ্ট্রের ইন্ধনে প্রতিবিপ্লবীরা লেনিনের সরকারকে উৎখাত করে রাষ্ট্রীয় ক্ষমতা দখলের চেষ্টা চালায়। তাদের রাষ্ট্রবিরোধী কার্যক্রমই 'শ্বেত সন্ত্রাস'। লেনিন ট্রটস্কি ও স্ট্যালিনের সহযোগিতায় 'লাল সন্ত্রাসের' মাধ্যমে প্রতিবিপ্লবীদের চক্রান্ত থেকে দেশকে। নিরাপদ করতে সক্ষম হন।"
        },
        {
          "label": "গ",
          "question": "উদ্দীপকে উল্লিখিত আন্দোলনের সাথে বলশেভিক বিপ্লবের কোনো মিল রয়েছে কি? ব্যাখ্যা করো।",
          "explanation": "অসাম্যের বিরুদ্ধে লড়াইয়ের ক্ষেত্রে উদ্দীপকে উল্লিখিত আন্দোলনের সাথে বলশেভিক বিপ্লবের মিল রয়েছে। বিশ শতকের বিশ্বের ইতিহাসে অন্যতম গুরুত্বপূর্ণ ঘটনা হলো ১৯১৭ সালের বলশেভিক বিপ্লব। এ বিপ্লবের আগে রাশিয়ার সাধারণ মানুষেরা যুগ যুগ ধরে সম্রাট ও অভিজাতদের হাতে শোষণের শিকার হয়ে আসছিল। বিশেষ করে শ্রমিক এবং কৃষক শ্রেণির মানুষের ন্যূনতম সামাজিক, রাজনৈতিক ও অর্থনৈতিক অধিকার ছিল না। এ অসহনীয় অবস্থা থেকে তাদেরকে মুক্ত করার জন্য ভ্লাদিমির ইলিচ লেনিন প্রথমে ১৮৯৮ সালে বিপ্লবী দল 'সোশ্যাল ডেমোক্রেটিক' লেবার পার্টি' গঠন করেন। প্রথম বিশ্বযুদ্ধকালীন রাজনৈতিক সংকটকে কাজে লাগিয়ে লেনিন বিপ্লবের জন্য দলকে দ্রুত প্রস্তুত করেন। প্রথম বিশ্বযুদ্ধের কারণে সৃষ্ট আর্থিক ও সামরিক দুর্ভোগ রাশিয়ার সেনাবাহিনী ও কর্মজীবীসহ সাধারণ মানুষের মধ্যে ব্যাপক অসন্তোষ জাগিয়ে তুলেছিল। এমন প্রেক্ষাপটে শ্রমিক, কৃষক ও সেনাবাহিনীর একটা বড় অংশের প্রত্যক্ষ অংশগ্রহণে ১৯১৭ সালের ২৫ অক্টোবর বুশ বিপ্লব সংঘটিত হয়। এ বিপ্লবের মাধ্যমে বুর্জোয়া সরকারকে উচ্ছেদ করে ক্ষমতা দখল করে প্রথম সমাজতান্ত্রিক সরকার। ফলে রাশিয়ায় সাম্যবাদী শাসন প্রতিষ্ঠিত হয়। উদ্দীপকে দেখা যায়, পাকিস্তানী শাসকগোষ্ঠীর বৈষম্যমূলক আচরণের বিরুদ্ধে পূর্ববাংলার জনগণ সোচ্চার হয়ে ওঠে। বাঙালির লক্ষ্য ছিল বৈষম্যহীন একটি সমাজ প্রতিষ্ঠা। যেমনটা বলশেভিক বিপ্লবের উদ্দেশ্য ছিলো। অসাম্যের বিরুদ্ধে সাম্য প্রতিষ্ঠার লড়াইয়ে পূর্ববাংলার সকল শ্রেণি-পেশার মানুষ ঐক্যবদ্ধভাবে অংশগ্রহণ করে। রাশিয়ার বলশেভিক বিপ্লবও অনুরূপভাবে ঘটেছিলো। তাই, উদ্দীপকের উল্লিখিত আন্দোলনের সাথে বলশেভিক বিপ্লবের মিল রয়েছে।"
        },
        {
          "label": "ঘ",
          "question": "উক্ত বিপ্লবে দার্শনিকদের অবদান মূল্যায়ন করো।",
          "explanation": "উক্ত বিপ্লব অর্থাৎ বলশেভিক বিপ্লবে দার্শনিকদের অবদান অপরিসীম। উনিশ শতকে জার্মানিতে জাতীয়তাবাদের স্ফূরণ এবং জার্মানির পরাশক্তি হিসেবে আত্মপ্রকাশের পেছনে যেমন জার্মান বুদ্ধিজীবী শ্রেণির অবদান ছিল অপরিসীম তেমনি রাশিয়ায় বলশেভিক বিপ্লবের বেলায়ও এ বিষয়টি লক্ষ করা যায়। বিপ্লবের পূর্বে সমাজতান্ত্রিক ধ্যান-ধারণার বিকাশে কালজয়ী ভূমিকা পালন করেছিল জার্মান সমাজতন্ত্রী কার্ল মার্কস-এর লেখনী। ব্রিটিশ সমাজতন্ত্রী চার্লস ওয়েন, ফরাসি সমাজতন্ত্রী সেইন্ট সাইমন, চার্লস ফুরিয়ার, লুইস ব্লাংক, প্রুধো, রাশিয়ার সমাজতন্ত্রী মিখাইল বাকুনিন, ক্রপোৎকিন প্রমুখ দার্শনিকের লেখনীর মধ্য দিয়ে উনিশ শতকে 'সমাজতন্ত্র' একটি রাজনৈতিক আদর্শে পরিণত হয়। সমাজতান্ত্রিক বিপ্লবের ক্ষেত্রে কার্ল মার্কস খুবই গুরুত্বপূর্ণ নাম। তার রচিত 'কমিউনিস্ট ম্যানিফেস্টো'কে সমাজতন্ত্রের বাইবেল বলা হয়। কার্ল মার্কস ও ফ্রেডারিক অ্যাঙ্গেলস এ আদর্শকে বৈজ্ঞানিক পন্থায় সুসংহতভাবে উপস্থাপন করেন। রুশ সাহিত্যিক পুসকিন, লিও টলস্টয়, দস্তয়েভস্কি, ইভান তুর্গনেভ প্রমুখের লেখায় জার শাসনের স্বেচ্ছাচারিতা, শোষণ, নির্যাতন আর অত্যাচারের ছবি সাধারণ মানুষের সামনে ভেসে উঠলে রাশিয়ার জনতার মাঝে জারবিরোধী মনোভাব সৃষ্টি হয়। অতপর মহামতি লেনিন তার এপ্রিল থিসিস-এর মাধ্যমে শ্রমিক কৃষককে বিপ্লবের উপযুক্ত সময় ও কর্মকৌশল সম্পর্কে সুস্পষ্ট দিকনির্দেশনা দিলে রুশ বিপ্লব সংঘটিত হয়। উপরের আলোচনা শেষে বলা যায়, বলশেভিক বা সমাজতান্ত্রিক বিপ্লবে 'দার্শনিকদের অবদান অপরিসীম।"
        }
      ]
    },
    {
      "number": "8",
      "uddipok": "জনাব বরিস পৃথিবীতে প্রথম সমাজতান্ত্রিক রাষ্ট্র প্রতিষ্ঠা করেন। নিজ দেশে অবস্থান না করেও তিনি তার দেশের শাসকের অন্যায় ও দুর্নীতির বিরুদ্ধে জনগণকে সচেতন করতে সক্ষম হন। তার সুযোগ্য নেতৃত্বের কারণে এক সময় অত্যাচারী শাসকের পতন ঘটে। তিনি নিজে রাষ্ট্রক্ষমতা গ্রহণ করে নিজ দেশে সুষ্ঠু শাসননীতি প্রণয়ন করেন।",
      "tag": "ISCD 23",
      "sub_questions": [
        {
          "label": "ক",
          "question": "এপ্রিল থিসিস ঘোষণা করেন কে?",
          "explanation": "এপ্রিল থিসিস ঘোষণা করেন ভ্লাদিমির ইলিচ লেনিন।"
        },
        {
          "label": "খ",
          "question": "কমিউনিস্ট ইশতেহার বলতে কী বোঝ?",
          "explanation": "কমিউনিস্ট ইশতেহার হলো জার্মান সমাজতন্ত্রের জনক কার্ল মার্কস ও জার্মান দার্শনিক ফ্রেডারিক অ্যাঙ্গেলস রচিত পুস্তক। বইটিতে তারা ইতিহাসের বস্তুবাদী ব্যাখ্যা, অতীতের শ্রেণি ও সমাজের বিবর্তন ও বিকাশের ধারাবাহিকতা তুলে ধরে শোষক ও শোষিতের দ্বন্দ্বের মূল কারণ হিসেবে উৎপাদনের মালিকানাকে চিহ্নিত করেছেন। কমিউনিস্ট ইশতেহারে মার্কস এবং অ্যাঙ্গেলস বলেন, মানবসভ্যতার ইতিহাসই শ্রেণি সংগ্রামের ইতিহাস। এতে তারা যুক্তি দিয়ে দেখান, বুর্জোয়া শ্রেণি এবং সর্বহারাদের সংগ্রামে বুর্জোয়াদের পরাজয় ও ধ্বংসের মধ্যদিয়ে শ্রেণিহীন সমাজ প্রতিষ্ঠা হবে।"
        },
        {
          "label": "গ",
          "question": "উদ্দীপকে উল্লিখিত জনাব বরিস-এর সাথে তোমার পঠিত কোন নেতার সাদৃশ্য রয়েছে? ব্যাখ্যা করো।",
          "explanation": "উদ্দীপকে উল্লিখিত জনাব বরিসের সাথে আমার পঠিত সমাজতন্ত্রী নেতা ভ্লাদিমির ইলিচ লেনিনের সাদৃশ্য রয়েছে। বিশ শতকের প্রথম দিকে রাশিয়ার দীর্ঘদিনের অত্যাচারী জারতন্ত্রের পতন ঘটিয়ে সাম্যবাদী সরকার প্রতিষ্ঠা করেন লেনিন। ছাত্রাবস্থায় তিনি খ্যাতিমান জার্মান দার্শনিক কার্ল মার্কসের সমাজতান্ত্রিক মতবাদে অনুপ্রাণিত হয়েছিলেন। লেনিন তার সমাজতন্ত্রী বন্ধুদের নিয়ে শ্রমজীবী মানুষের ভাগ্যোন্নয়নের লক্ষ্যে 'The Union of Struggle for the Emancipation of the Working class' নামে একটি সংগঠন গড়ে তোলেন। বিভিন্ন বিপ্লবী কর্মকাণ্ডের ফলে এক সময় লেনিনকে গ্রেফতার করে ৩ বছরের জন্য নির্বাসনে পাঠানো হয়। নির্বাসনকালেও তিনি স্বৈরাচারী জারতন্ত্রের বিরোধিতা করে বিভিন্ন সমাজতন্ত্রী, পত্রপত্রিকায় লিখতে থাকেন। ১৯০২ সালে প্রকাশিত তার বই 'What Is To Be Done' এ লেনিন জারতন্ত্রকে উচ্ছেদের পক্ষে নানা মত প্রকাশ করেন। পরে রাশিয়ায় ফিরে এসে তিনি বলশেভিক বিপ্লবে নেতৃত্ব দেন এবং বিশ্বের প্রথম সমাজতান্ত্রিক রাষ্ট্র প্রতিষ্ঠা করেন। উদ্দীপকের নেতা জনাব বরিসের ক্ষেত্রেও তেমনটিই দেখা যায়। উদ্দীপকে বলা হয়েছে, জনাব বরিস বিশ্বে প্রথম সমাজতান্ত্রিক রাষ্ট্র প্রতিষ্ঠা করেন। নিজ দেশে অবস্থান না করেও তিনি দেশের শাসকের অন্যায় ও দূর্নীতির বিরুদ্ধে জনগণকে সচেতন করতে সক্ষম হন। তার সুযোগ্য নেতৃত্বের কারণে অত্যাচারী শাসকের পতন ঘটে এবং তিনি দেশের রাষ্ট্রক্ষমতা গ্রহণ করে নিজ দেশে সুষ্ঠু শাসননীতি প্রয়োগ করেন। রাশিয়াতেও লেনিনের নেতৃত্বের মাধ্যমে স্বৈরাচারী রাজতন্ত্রের অবসান ঘটে এবং শ্রমজীবী শ্রেণির শাসন প্রতিষ্ঠিত হয়। সুতরাং বলা যায়, উদ্দীপকের জনাব বরিসের সাথে বলশেভিক বিপ্লবের নেতা লেনিনের সাদৃশ্য রয়েছে।"
        },
        {
          "label": "ঘ",
          "question": "বৈষম্যহীন রাষ্ট্র গঠনে উক্ত নেতার অবদান মূল্যায়ন করো।",
          "explanation": "বৈষম্যহীন রাষ্ট্র গঠনে উক্ত নেতা অর্থাৎ ভ্লাদিমির ইলিচ লেনিনের অবদান অপরিসীম। লেনিন ১৯১৭ সালে বলশেভিক বিপ্লবের মাধ্যমে রাশিয়ায় অত্যাচারী জারতন্ত্রের অবসান ঘটিয়ে বিশ্ব ইতিহাসে একটি নতুন অধ্যায়ের সংযোজন করেন। বিশ্বের প্রথম সমাজতান্ত্রিক রাষ্ট্রের জন্ম দেন তিনি। স্বনামধন্য জার্মান দার্শনিক কার্ল মার্কস ছিলেন সমাজতান্ত্রিক মতবাদের তাত্ত্বিক প্রবক্তা। অন্যদিকে মার্কসীয় তত্ত্বকে বাস্তবে রূপদানের মূল পরিকল্পনাকারী, সংগঠক এবং বিপ্লব-পরবর্তী রাশিয়ার সমাজতান্ত্রিক সমাজ' গঠনের মূল নেতৃত্বদানকারী ছিলেন লেনিন। লেনিন তার বিভিন্ন রচনা ও কর্মকাণ্ডের মাধ্যমে রুশ শ্রমিকদের মধ্যে মার্কসীয় তত্ত্ব প্রচারের মাধ্যমে তাদের মধ্যে শ্রেণি চেতনা জাগিয়ে তোলার জোর প্রচেষ্টা চালান'। লেনিন তার বিখ্যাত 'এপ্রিল থিসিসের' মাধ্যমে রাশিয়ান সোস্যাল ডেমোক্রেটিক পার্টিকে বিপ্লবের উপযুক্ত সময় ও কর্মকৌশল সম্পর্কে সুস্পষ্ট দিকনির্দেশনা দেন। ফলে বুর্জোয়া বিপ্লবোত্তর পরিস্থিতি দ্রুত সমাজতান্ত্রিক বিপ্লবের দিকে ধাবিত হয়। লেনিনের নেতৃত্বে ১৯১৭ সালের ২৫ অক্টোবর (পুরোনো ক্যালেন্ডার অনুযায়ী ৭ নভেম্বর) রাশিয়ার ক্ষমতা শ্রমিকদের হাতে চলে আসে। শুরু হয় শ্রেণিবৈষম্যহীন এক সমাজের পথে যাত্রা। রুশ বিপ্লব শুধু রাশিয়ার আর্থ-সামাজিক পরিবর্তনের অঙ্গীকার করেনি এটি বিশ্বব্যাপী পুঁজিবাদের অবসান ঘটিয়ে শোষণহীন সাম্যবাদী সমাজ প্রতিষ্ঠার প্রত্যয় ব্যক্ত করেছিল। পরে পর্যায়ক্রমে বিশ্বের বহু দেশে এ আদর্শ ছড়িয়ে পড়ে। উপরের আলোচনার পরিপ্রেক্ষিতে বলা যায়, গণমানুষের অধিকার প্রতিষ্ঠার সংগ্রামে এবং বৈষম্যপূর্ণ সমাজব্যবস্থার পরিবর্তনে লেনিনের অবদান অপরিসীম।"
        }
      ]
    },
    {
      "number": "9",
      "uddipok": "",
      "tag": "ISCD 23",
      "sub_questions": [
        {
          "label": "ক",
          "question": "Cold War শব্দটি প্রথম কে ব্যবহার করেন?",
          "explanation": "স্নায়ুযুদ্ধ বা Cold War শব্দটি প্রথম ব্যবহার করেন মার্কিন সাংবাদিক ওয়াল্টার লিপম্যান।"
        },
        {
          "label": "খ",
          "question": "জারতন্ত্র বলতে কী বোঝ?",
          "explanation": "বলশেভিক বিপ্লবের আগে রাশিয়ায় বিদ্যমান স্বৈরাচারী রাজতান্ত্রিক শাসনব্যবস্থাকে জারতন্ত্র বলা হয়। আঠারো শতকে রাশিয়ায় স্বৈরাচারী রাজতন্ত্রের শাসন ছিল। তখন রাষ্ট্রের শাসককে জার বলা হতো। এসব শাসকেরা স্বেচ্ছাচারী ছিল। তারা অভিজাতদের অনুকূলে নীতি নির্ধারণ এবং আইন প্রণয়ন করতেন। রাশিয়ায় প্রচলিত এ স্বৈরাচারমূলক শাসনব্যবস্থাই জারতন্ত্র নামে পরিচিত।"
        },
        {
          "label": "গ",
          "question": "উল্লিখিত ছক দ্বারা তোমার পাঠ্যবইয়ের কোন ঘটনাকে নির্দেশ করে? ব্যাখ্যা করো।",
          "explanation": "উল্লিখিত ছক দ্বারা আমার পাঠ্যবইয়ের স্নায়ুযুদ্ধ বা Cold War কে নির্দেশ করে। দ্বিতীয় বিশ্বযুদ্ধের পর বিশ্বশক্তিগুলোর উত্থান-পতন ঘটে ও ভারসাম্যে পরিবর্তন আসে। সোভিয়েত ইউনিয়ন ও যুক্তরাষ্ট্র উভয়েই বিশ্বযুদ্ধের মিত্রপক্ষে থাকলেও যুদ্ধশেষে মতাদর্শগত পার্থক্যসহ বিভিন্ন কারণে তাদের মধ্যে দূরত্ব বেড়ে যায়। সোভিয়েত ইউনিয়ন সমাজতান্ত্রিক মতবাদ এবং যুক্তরাষ্ট্র পুঁজিবাদী মতবাদে বিশ্বাসী ছিল। ধীরে ধীরে প্রায় গোটা বিশ্ব এই দুই পরাশক্তির অধীনে দুই শিবিরে বিভক্ত হয়ে পড়ে। সোভিয়েত ইউনিয়ন ও যুক্তরাষ্ট্রের মধ্যে বিভিন্ন আন্তর্জাতিক ইস্যুতে বিরোধ লেগেই থাকতো। মোটের ওপর দুই পরাশক্তির নেতৃত্বাধীন দুই জোটের মধ্যে যুদ্ধ যুদ্ধ ভাব চলতে থাকে। উদ্দীপকের ছকে দেখা যায়, দ্বিতীয় বিশ্বযুদ্ধ পরবর্তীতে মার্কিন যুক্তরাষ্ট্র ও সোভিয়েত ইউনিয়নের দুটি ভিন্ন মতাদর্শ পুঁজিবাদ ও সমাজতন্ত্রের পার্থক্যের কারণে যুদ্ধের পরিবেশের সৃষ্টি হয়, যা আমার পঠিত দ্বিতীয় বিশ্বযুদ্ধ পরবর্তী স্নায়ুযুদ্ধের ঘটনার সাথে সাদৃশ্যপূর্ণ। তাই, উল্লিখিত ছক স্নায়ুযুদ্ধকে নির্দেশ করে।"
        },
        {
          "label": "ঘ",
          "question": "দুটি বৃহৎ রাষ্ট্রের মতাদর্শগত পার্থক্য উক্ত সংঘাতের মূল কারণ- তোমার নিজের মতামত দাও।",
          "explanation": "দুটি বৃহৎ রাষ্ট্রের মতাদর্শগত পার্থক্য উক্ত সংঘাত বা স্নায়ুযুদ্ধের মূল কারণ-এ বিষয়ে আমি একমত। দ্বিতীয় বিশ্বযুদ্ধের পর মার্কিন যুক্তরাষ্ট্র ও সোভিয়েত ইউনিয়নের মধ্যে পরস্পরবিরোধী মনোভাব লক্ষণীয়। ১৯১৭ খ্রিস্টাব্দে রুশ সমাজতান্ত্রিক বিপ্লবের পথ ধরে সোভিয়েত ইউনিয়ন একটি সমৃদ্ধ দেশে পরিণত হয়। মার্কিন যুক্তরাষ্ট্র পরাশক্তি হিসেবে আগেই তার অবস্থান সুদৃঢ় করেছিল। দ্বিতীয় বিশ্বযুদ্ধে এ রাষ্ট্র দুটি মিত্রপক্ষে যোগ দিয়ে অক্ষশক্তির বিরুদ্ধে একসাথে লড়াই করে। যুদ্ধ শেষ হওয়ার পরপরই পারস্পরিক দ্বন্দ্বে জড়িত হয়ে একে অপরের শত্রুতে পরিণত হয়। দুটি বিপরীত আদর্শের কারণেই রাষ্ট্র দুটির মধ্যে এ দ্বন্দ্ব। এ দুটি দেশের আদর্শিক দ্বন্দ্বকে কেন্দ্র করে ইউরোপের রাষ্ট্রগুলোও বিভক্ত হয়ে দুই শিবিরে যোগ দেয়। বিভিন্ন আন্তর্জাতিক ইস্যুকে কেন্দ্র করে দুই পরাশক্তির মধ্যে চরম বিরোধ দেখা যায়। বিভিন্ন সময়ে রাষ্ট্র দুটির মধ্যে যুদ্ধভাব দেখা দিলেও উভয়েই যুদ্ধ থেকে নিজেকে সযত্নে সরিয়ে রাখে। ১৯৪৫ খ্রিষ্টাব্দে স্ট্যালিন কর্তৃক পূর্ব ইউরোপের প্রতি গৃহীত 'রুশনীতি' এবং মার্কিন প্রেসিডেন্ট ট্রুম্যানের তীব্র বিরোধিতার মধ্য দিয়ে এ স্নায়ুযুদ্ধের সূত্রপাত ঘটে। উদ্দীপকের ছকে যুদ্ধ পরিস্থিতির শুরুতে যে দুটি দেশের নাম দেখা যায় তারা হলো সোভিয়েত ইউনিয়ন ও মার্কিন যুক্তরাষ্ট্র, এদের পরস্পরবিরোধী মতাদর্শ হলো সমাজতন্ত্র ও পুঁজিবাদ। তাই আলোচনা শেষে বলা যায়, দুটি বৃহৎ রাষ্ট্র সোভিয়েত ইউনিয়ন ও মার্কিন যুক্তরাষ্ট্রের মতাদর্শগত পার্থক্য উক্ত সংঘাত তথা স্নায়ুযুদ্ধের মূল কারণ।"
        }
      ]
    },
    {
      "number": "10",
      "uddipok": "",
      "tag": "ISCD 23",
      "sub_questions": [
        {
          "label": "ক",
          "question": "ফ্রান্সিস ফার্ডিন্যান্ড কে ছিলেন?",
          "explanation": "ফ্রান্সিস ফার্ডিন্যান্ড ছিলেন অস্ট্রিয়ার যুবরাজ।"
        },
        {
          "label": "খ",
          "question": "উড্রো উইলসনের চৌদ্দ দফা ব্যাখ্যা করো।",
          "explanation": "মার্কিন যুক্তরাষ্ট্রের প্রেসিডেন্ট উড্রো উইলসন ১৯১৮ সালের ৮ জানুয়ারি তার বিখ্যাত চৌদ্দ দফা মার্কিন কংগ্রেসে উত্থাপন করেন। প্রথম বিশ্বযুদ্ধের অবসানে উইলসনের চৌদ্দ দফা গুরুত্বপূর্ণ ভূমিকা পালন করেছিল। কারণ এর ওপর ভিত্তি করেই জার্মানি যুদ্ধবিরতির আবেদন করে এবং প্রথম বিশ্বযুদ্ধের পরিসমাপ্তি ঘটে। এ কারণে এ চৌদ্দ দফাকে শান্তির একমাত্র উপায় হিসেবে আখ্যায়িত করা হয়। চৌদ্দ দফার সবচেয়ে উল্লেখযোগ্য দিক ছিল বিশ্বশান্তি প্রতিষ্ঠায় জাতিপুঞ্জ গঠন।"
        },
        {
          "label": "গ",
          "question": "ছকের উল্লিখিত প্রশ্নবোধক (?) স্থানে যে গুরুত্বপূর্ণ বিষয়টির প্রতি ইঙ্গিত করা হয়েছে তা ব্যাখ্যা করো।",
          "explanation": "উদ্দীপকের প্রশ্নবোধক চিহ্নটি দিয়ে প্রথম বিশ্বযুদ্ধকে ইঙ্গিত করা হয়েছে। প্রথম বিশ্বযুদ্ধের প্রাক্কালে জার্মানি, অস্ট্রিয়া ও ইতালির মধ্যে 'ত্রিশক্তি চুক্তি' হয়। এর প্রত্যুত্তরে ফ্রান্স, রাশিয়া ও ইংল্যান্ডের মধ্যে ত্রিশক্তি আঁতাত গড়ে ওঠে। আর প্রথম বিশ্বযুদ্ধের পরিসমাপ্তিতে যে সন্ধি করা হয়, তা হলো ভার্সাই সন্ধি। এ থেকে বোঝা যায় যে, উদ্দীপকের '?' স্থানের মাধ্যমে প্রথম বিশ্বযুদ্ধকেই বোঝানো হয়েছে। নানাবিধ কারণে প্রথম বিশ্বযুদ্ধের সূত্রপাত হলেও এর একটি পরোক্ষ কারণ ছিল উগ্র জাতীয়তাবাদ। উনিশ শতকের শেষে এবং বিশ শতকের শুরুর দিকে জার্মানদের মধ্যে উগ্র জাতীয়তাবাদী চেতনার প্রসার ঘটে। ক্রমে তখনকার অন্য কয়েকটি প্রধান বিশ্বশক্তি ফ্রান্স, ইংল্যান্ড, রাশিয়া প্রভৃতি দেশের ওপরও এর প্রভাব পড়ে। উগ্র জাতীয়তাবাদী চেতনায় উদ্বুদ্ধ হয়ে ইতালি, জাপান, জার্মানি এসব দেশ নিজেদের জাতিগত শ্রেষ্ঠত্ব প্রমাণের জন্য উন্মুখ হয়ে ওঠে। ইউরোপীয় শক্তিগুলোর মধ্যে জাতিগত বিদ্বেষ বৃদ্ধি পায়, যা তাদেরকে যুদ্ধের দিকে ধাবিত করে। উগ্র জাতীয়তাবাদের পাশাপাশি ইউরোপীয় শক্তিবর্গের মধ্যে অর্থনৈতিক প্রতিদ্বন্দ্বিতাও ছিল প্রথম বিশ্বযুদ্ধের অন্যতম গুরুত্বপূর্ণ কারণ। সুতরাং বলা যায়, উগ্র জাতীয়তাবাদ, বাণিজ্য ও উপনিবেশ বিস্তারের প্রতিযোগিতা তথা অর্থনৈতিক সাম্রাজ্যবাদ, সমরবাদ, পুঁজিবাদের বিকাশ এসব কারণে প্রথম বিশ্বযুদ্ধ সংঘটিত হয়।"
        },
        {
          "label": "ঘ",
          "question": "এক রাজদম্পতির হত্যাকাণ্ডই ঐ বিষটির উদ্ভবের মূল কারণ- সংক্ষেপে যুক্তি দাও।",
          "explanation": "এক রাজদম্পতির হত্যাকাণ্ডই ঐ বিষয়টি তথা প্রথম বিশ্বযুদ্ধের মূল কারণ- উক্তিটি যথার্থ ও সঠিক। উদ্দীপকে আলোচিত যুদ্ধ অর্থাৎ প্রথম বিশ্বযুদ্ধের সূচনা হয় অস্ট্রিয়ার যুবরাজ ফার্ডিনান্ড ও তার স্ত্রী সোফিয়ার হত্যাকাণ্ডকে কেন্দ্র করে। ১৯১৪ সালের ২৮ জুন অস্ট্রিয়ার যুবরাজ ফার্ডিনান্ড বসনিয়ার 'সারায়েভোতে স্ত্রী সোফিয়াসহ ভ্রমণ করার সময় সার্ব আততায়ীর হাতে নিহত হন। এ হত্যাকাণ্ডে অস্ট্রিয়ায় তীব্র প্রতিক্রিয়া সৃষ্টি হয়। অস্ট্রিয়া, সার্বিয়া সরকারকে এ জন্য দায়ী করে এবং এর প্রতিবাদে কয়েকটি দাবি সংবলিত একটি, চরমপত্র দেওয়ার সিদ্ধান্ত নেয়। অস্ট্রিয়া ১৯১৪ সালের ২৩ জুলাই সার্বিয়া সরকারের কাছে চরমপত্রটি পাঠিয়ে ৪৮ ঘণ্টার মধ্যে এর দাবিগুলো বাস্তবায়নের জন্য চাপ দেয়। সার্বিয়া কয়েকটি দাবি পূরণ করে এবং বাকি কয়েকটি দাবির সাথে তার সার্বভৌমত্ব যুক্ত আছে দাবি করে এর জন্য একটি আন্তর্জাতিক সম্মেলনের প্রস্তাব দেয়। এর মধ্যে শক্তশালী জার্মানি অস্ট্রিয়াকে সমর্থন দেয়। সেই সাহসে অস্ট্রিয়া সার্বিয়ার প্রস্থাব প্রত্যাখ্যান করে এবং ২৮ জুলাই সার্বিয়ার রাজধানী বেলগ্রেড আক্রমণ করে দখল করে নেয়। এদিকে ফ্রান্স ও রাশিয়া সার্বিয়াকে রক্ষার জন্য এগিয়ে আসে। ক্রমে ইউরোপের অন্য রাষ্ট্রগুলো এ যুদ্ধে জড়িয়ে পড়লে তা বিশ্বযুদ্ধের রূপ নেয়। উপরের আলোচনার পরিপ্রেক্ষিতে বলা যায়, প্রথম বিশ্বযুদ্ধের পেছনে অন্যান্য কারণ থাকলেও এর প্রত্যক্ষ বা মূল কারণ ছিল যুবরাজ ফার্ডিনান্ড ও তার স্ত্রী সোফিয়ার হত্যাকাণ্ড।"
        }
      ]
    },
    {
      "number": "11",
      "uddipok": "মণিপুর নামক উপজেলায় দুটি গ্রামের মধ্যে ব্যাপক সংঘর্ষ হয়। এতে দুটি গ্রামেরই ব্যাপক ক্ষয়ক্ষতি হয়। সালিশে ইউনিয়ন পরিষদের চেয়ারম্যান একটি গ্রামকে দোষী সাব্যস্ত করে ক্ষতিপূরণ আদায় করে। কিন্তু কেবল একটি গ্রামকে সংঘর্ষের জন্য দায়ী করায় পরবর্তীতে উক্ত গ্রামের নেতা ও সাধারণ মানুষের মধ্যে প্রতিশোধ স্পৃহা জেগে ওঠে।",
      "tag": "ISCD 23",
      "sub_questions": [
        {
          "label": "ক",
          "question": "কোন কোন রাষ্ট্র নিয়ে ত্রিশক্তি আঁতাত গড়ে উঠেছিল?",
          "explanation": "ইংল্যান্ড, ফ্রান্স ও রাশিয়া নিয়ে ত্রিশক্তি আঁতাত গড়ে ওঠে।।"
        },
        {
          "label": "খ",
          "question": "'ফ্যাসিবাদ' কী? ব্যাখ্যা করো।",
          "explanation": "ফ্যাসিজম (Fascism) হলো এমন একটি মতবাদ যার মূলকথা হচ্ছে, রাষ্ট্রই সকল শক্তির আধার। ইতালীয় শব্দ Fascio থেকে Fascism শব্দটির উদ্ভব হয়েছে। এর একটি অর্থ হলো 'বল' বা শক্তি, অপরটি গুচ্ছ বা আঁটি। উৎপত্তিগত অর্থে ফ্যাসিবাদ হলো- এমন বল বা শক্তি যা সহজে ভাঙা সম্ভব নয়। এই অর্থটি গ্রহণ করে বেনিতো মুসোলিনী ইতালিতে যে মতবাদের জন্ম দিয়েছেন, তাই ফ্যাসিবাদ বা ফ্যাসিজম।।"
        },
        {
          "label": "গ",
          "question": "উদ্দীপকের চেয়ারম্যানের শালিশের সঙ্গে তোমার পাঠ্যবইয়ের কোন ঘটনার সাদৃশ্য লক্ষ্য করা যায়? ব্যাখ্যা করো।",
          "explanation": "উদ্দীপকে চেয়ারম্যানের সালিশের সাথে পাঠ্যবইয়ে আমার পঠিত 'ভার্সাই সন্ধির' সাদৃশ্য পাওয়া যায়। প্রথম বিশ্বযুদ্ধে জার্মানি পরাজিত হলে বিজয়ী বিশ্বশক্তিজোট (ব্রিটেন, মার্কিন যুক্তরাষ্ট্র, ফ্রান্স, রাশিয়া ইত্যাদি দেশ) ফ্রান্সের ভার্সাই নগরীতে জার্মানির সাথে একটি চুক্তি স্বাক্ষর করে। ইউরোপের ইতিহাসে এটিই ভার্সাই সন্ধি নামে পরিচিত। এ সন্ধিতে প্রথম বিশ্বযুদ্ধের জন্য জার্মানিকে এককভাবে দায়ী করে যুদ্ধের সব দায়-দায়িত্ব তাদের ওপর চাপানো হয়। যুদ্ধের ক্ষয়ক্ষতির মূল্য হিসেবে জার্মানির কাছ থেকে ক্ষতিপূরণ আদায়ের ব্যবস্থা করা হয় এ চুক্তিতে। বিজয়ী মিত্রশক্তির দেশগুলো দেশটির কাছ থেকে স্বর্ণসহ বিভিন্ন মাধ্যমে ৫শ কোটি ডলার ক্ষতিপূরণ আদায় করে। পাশাপাশি জার্মানির কিছু, খনিসমৃদ্ধ অঞ্চল ও গুরুত্বপূর্ণ বন্দর ভাগ করে নেয়। জার্মানির সামরিক শক্তিও খর্ব করা হয়। জার্মান জনগণের মধ্যে বিষয়টি ক্ষোভের জন্ম দেয় যাকে উগ্র জাতীয়তাবাদী হিটলার পরে সাফল্যের সাথে নিজের স্বার্থে কাজে লাগান। উদ্দীপকেও লক্ষণীয় যে, মনিপুর ইউনিয়নের দুটি গ্রামের মধ্যে সংঘর্ষ হয়। এতে দুটি গ্রামেরই ব্যাপক ক্ষয়ক্ষতি হয়। কিন্তু সালিশে ইউনিয়ন পরিষদের চেয়ারম্যান একটি গ্রামকে দোষী সাব্যস্ত করে তাদের কাছ থেকে ক্ষতিপূরণ আদায় করেন। একটিমাত্র গ্রামকে সংঘর্ষের জন্য দায়ী করার ফলে ঐ গ্রামের জনগণের মনে প্রতিশোধ স্পৃহা জাগ্রত হয়। এ বিষয়টি প্রথম বিশ্বযুদ্ধ পরবর্তীকালে জার্মানির সাথে মিত্রশক্তির স্বাক্ষরিত ভার্সাই সন্ধির সাথে সাদৃশ্যপূর্ণ।"
        },
        {
          "label": "ঘ",
          "question": "উক্ত ব্যবস্থা বিশ্বে শান্তি নয়; বরং আরেকটি সংঘাতের জন্ম দিয়েছিল- উক্তিটির যথার্থ নিরূপণ করো।",
          "explanation": "উক্ত ব্যবস্থা অর্থাৎ প্রথম বিশ্বযুদ্ধ পরবর্তীকালে স্বাক্ষরিত 'ভার্সাই সন্ধি' বিশ্বে শান্তি নয়, বরং আরেকটি যুদ্ধের ক্ষেত্র তৈরি করেছিল- উক্তিটি যথার্থ বলেই প্রতীয়মান হয়। ভাসাই সন্ধিকে বলা হয়, পরাজিতের প্রতি বিজিতের প্রতিশোধমূলক ব্যবস্থার এক দলিল। অনেক ঐতিহাসিকের মতে, ত্রুটিপূর্ণ এ সন্ধিটির মধ্যেই দ্বিতীয় বিশ্বযুদ্ধের 'বীজ নিহিত ছিল। ভার্সাই সন্ধির মাধ্যমে বিজয়ী শক্তিজোট ক্ষতিপূরণ আদায় এবং খনিসমৃদ্ধ অঞ্চল, বন্দর, উপনিবেশগুলো কেড়ে নিয়ে জার্মানির অর্থনীতিকে পঙ্গু করে দেয়। এর লক্ষ্য ছিল, যাতে জার্মানি ভবিষ্যতে আর সামরিক প্রাধান্য অর্জন করতে না পারে। এছাড়া দেশটির সামরিক শক্তিও খর্ব করা হয়। এসব কারণে জার্মান জাতীয়তাবাদীরা এ সন্ধিকে জবরদস্তিমূলক সন্ধি (Dictated Peace) বলে আখ্যায়িত করেছিল। ভার্সাই সন্ধির মাধ্যমে পরাজিতের প্রতি যে অবিচার করা হয়েছিল তা থেকে সৃষ্ট অসন্তোষ জার্মানিতে উগ্র জাতীয়তাবাদের উত্থান ঘটায়। পরবর্তীকালে এডলফ হিটলারের নেতৃত্বে নাৎসি আন্দোলন জার্মান জাতির মনে প্রতিশোধ স্পৃহা জাগ্রত করে। জার্মানি আবার বলদপী হয়ে দ্বিতীয় বিশ্বযুদ্ধের মত ভয়াবহ যুদ্ধ অবশ্যম্ভাবী করে তোলে। উপরের আলোচনার পরিপ্রেক্ষিতে বলা যায়, ভার্সাই সন্ধি প্রকৃতই বিশ্বে শান্তির বদলে বরং আরেকটি যুদ্ধের ক্ষেত্র তৈরি করেছিল।"
        }
      ]
    }
  ]
}