{
  "title": "নটরডেম কলেজ, ঢাকা ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "অষ্টাদশ শতকে 'X' একজন স্বৈরাচারী রাজা ছিলেন। তিনি রাষ্ট্রের, সকল ক্ষেত্রেই কর্তৃত্ব প্রতিষ্ঠা করতেন। পাশাপাশি একটি সামাজিক শ্রেণিও বিশেষ সুযোগ-সুবিধা ভোগ করতো। অন্যদিকে সুবিধাবঞ্চিত শ্রেণিটির পক্ষে কিছুসংখ্যক মহান লেখক অন্যায়-নির্যাতনের চিত্র তুলে ধরেন। তাদের লেখনী রাজার ক্ষমতাকে জোরালোভাবে আঘাত করে।",
      "tag": "NDCD 23",
      "sub_questions": [
        {
          "label": "ক",
          "question": "চর্তুদশ লুই কে ছিলেন?",
          "explanation": "চতুর্দশ লুই ছিলেন ফ্রান্সের রাজা।"
        },
        {
          "label": "খ",
          "question": "Third Estate বলতে কাদের বোঝানো হয়েছে? ব্যাখ্যা করো।",
          "explanation": "Third Estate বলতে ফ্রান্সের অধিকারহারা শ্রেণিকে বোঝানো হয়েছে। ফরাসি বিপ্লবের আগে ফ্রান্সের যাজক ও অভিজাত সম্প্রদায় ছাড়া আর সবাই ছিল তৃতীয় শ্রেণির অন্তর্ভুক্ত। ধনী বুর্জোয়া থেকে চালচুলোহীন ভবঘুরে সবাই ছিল এ শ্রেণির অন্তর্ভুক্ত। এরা ছিল শিল্পোৎপাদক, ব্যবসায়ী, আইনজীবী, চিকিৎসক, শিক্ষক, শিল্পী, গ্রন্থকার, সাংবাদিক, কৃষক ইত্যাদি পেশার মানুষ।"
        },
        {
          "label": "গ",
          "question": "উদ্দীপকে উল্লিখিত ঘটনার সাথে তোমার পাঠ্যবইয়ের কোন বিপ্লবের মিল রয়েছে? ব্যাখ্যা করো।",
          "explanation": "উদ্দীপকে উল্লিখিত ঘটনার সাথে ফরাসি বিপ্লবের মিল রয়েছে। আঠারো শতকে (১৭৮৯ সালে) ঘটা ঐতিহাসিক ফরাসি বিপ্লবের আগে ফ্রান্সের বুরবো বংশের রাজা ছিলেন ষোড়শ লুই। তিনি ছিলেন চরম স্বৈরাচারী শাসক। তিনি একাধারে শাসক, বিচারক ও আইন প্রণেতা ছিলেন। তার সমালোচনা করার অধিকার কারও ছিল না। তখনকার অন্য অনেক রাজার মতোই ষোড়শ লুই বিশ্বাস করতেন, স্বয়ং ঈশ্বর রাজাকে নিযুক্ত করেছেন। এজন্য তিনি তার কাজের জন্য ঈশ্বর ছাড়া আর কারও কাছে দায়ী নন। এ বিশ্বাস তার চরম স্বেচ্ছাচারী হয়ে ওঠার অন্যতম কারণ। এছাড়া ষোড়শ লুই এর শাসনামলে সংখ্যালঘু যাজক ও অভিজাতশ্রেণি বিশেষ সুযোগ-সুবিধা ভোগ করতো। সমাজের সংখ্যাগরিষ্ঠ সুবিধাবঞ্চিত বা অধিকারহারা শ্রেণি রাজার পৃষ্ঠপোষকতায় অভিজাতদের হাতে নিপীড়িত হতে থাকে। এ অবস্থায় ফ্রান্সের মহান লেখক ও দার্শনিকরা, তাদের লেখনীতে অধিকারহারা শ্রেণির প্রতি এ অন্যায়-অবিচারের চিত্র তুলে ধরেন। এসব সাহিত্যকর্ম সাধারণ মানুষের মধ্যে জাগরণের সৃষ্টি করে। খ্যাতিমান লেখক ও দার্শনিকদের লেখনীতে উদ্বুদ্ধ হয়ে ফরাসি জনগণের মন বিপ্লবের জন্য প্রস্তুত হতে থাকে। একসময় তারা বিপ্লবকেই একমাত্র মুক্তির পথ হিসেবে বেছে নেয়। ১৭৮৯ সালের ১৪ জুলাই অত্যাচারী শাসনের প্রতীক বাস্তিল দুর্গের পতন ঘটে। এটিই ইতিহাসে, ফরাসি বিপ্লব নামে খ্যাত। উপরের আলোচনার পরিপ্রেক্ষিতে বলা যায়, উদ্দীপকে আঠারো শতকে 'X' নামক স্বৈরাচারী রাজার পতনের যে চিত্র প্রতিফলিত হয়েছে তার সাথে ফরাসি বিপ্লবের ঘটনার মিল রয়েছে।"
        },
        {
          "label": "ঘ",
          "question": "উল্লিখিত মহান লেখকেরা কীভাবে উক্ত বিপ্লবকে অবশ্যম্ভাবী করে তোলেন? যুক্তি দাও।",
          "explanation": "উল্লিখিত মহান লেখকেরা তাদের লেখনীর সাহায্যে উক্ত বিপ্লব তথা ফরাসি বিপ্লবকে অবশ্যম্ভাবী করে তোলেন। ফরাসি বিপ্লবে দেশটির দার্শনিকদের অবদান অপরিসীম। তারা বিপ্লবে সরাসরি অংশগ্রহণ করেননি বটে, কিন্তু এর মনস্তাত্ত্বিক ও তাত্ত্বিক পটভূমি তৈরিতে ব্যাপক ভূমিকা রাখেন। ফরাসি বিপ্লবের অনেক আগে থেকেই দার্শনিকদের জ্ঞানচর্চা মধ্যযুগীয় ভাবধারায় সীমাবদ্ধতাকে অতিক্রম করে একটি আধুনিক সমাজব্যবস্থা গড়ে তোলার জন্য দেশবাসীকে উজ্জীবিত করতে থাকে। ফরাসি সমাজে তাদের চিন্তাধারা ব্যাপক প্রভাব ফেলে। এ দার্শনিকরাই মধ্যযুগীয় রাজতন্ত্র পরিত্যাগ করে আধুনিক সাম্য, মৈত্রী ও স্বাধীনতার চেতনাকে ধারণ করে গণতান্ত্রিক রাষ্ট্রব্যবস্থা গড়ে তোলার যুক্তি তুলে ধরেন। তাদের মধ্যে উল্লেখযোগ্য ছিলেন মহামতি ভলতেয়ার, মন্টেস্কু, রুশো প্রমুখ। মন্টেঙ্কু তার 'The Persian Letters' নামের ব্যঙ্গাত্মক লেখার মধ্য দিয়ে। ফরাসি সমাজের শ্রেণিবৈষম্যের প্রতি কটাক্ষ করেন এবং 'The Spirit of Laws'' গ্রন্থে সরকারের তিনটি বিভাগের মধ্যে ক্ষমতা বিভাজনের সমালোচনা করেন। এসব লেখা সমকালীন বিপ্লবীদের মনে গভীর প্রভাব বিস্তার করে। ফ্রান্সের অন্যতম শ্রেষ্ঠ দার্শনিক ভলতেয়ার প্রচলিত রাষ্ট্র, সমাজ ও ধর্মনীতির বিরুদ্ধে জনমত সৃষ্টি করে বিপ্লবের পথকে প্রশস্ত করেন। এছাড়া দার্শনিক রুশো তার বিখ্যাত 'The Social Contract গ্রন্থে 'জনগণই সার্বভৌম ক্ষমতার অধিকারী'- এই মতবাদ প্রচার করলে বিপ্লব অবশ্যম্ভাবী হয়ে ওঠে। পরিশেষে বলা যায়, ফরাসি দার্শনিকরা জনগণের মননে আদর্শবাদ প্রতিষ্ঠা করতে পেরেছিলেন বলেই ফরাসি বিপ্লব সংঘটিত হয়।"
        }
      ]
    },
    {
      "number": "2",
      "uddipok": "ইতিহাস ক্লাসে ফরাসি বিপ্লব-পূর্ব সামাজিক স্তরসমূহ সম্পর্কে মোস্তফা স্যার শিক্ষার্থীদের একটি চার্ট তৈরি করতে বললে আকরাম নিচের চার্টটি উপস্থাপন করে:",
      "tag": "NDCD 23",
      "sub_questions": [
        {
          "label": "ক",
          "question": "টাইথ কী?",
          "explanation": "টাইথ ছিল ফরাসি বিপ্লবের প্রাক্কালে গির্জাকে প্রদেয় ধর্মকর।"
        },
        {
          "label": "খ",
          "question": "মহাদেশীয় ব্যবস্থা বলতে কী বোঝ?",
          "explanation": "ইংল্যান্ডের বিরুদ্ধে ফ্রান্সের নৃপতি নেপোলিয়ন বোনাপার্টের অর্থনৈতিক অবরোধ হচ্ছে 'মহাদেশীয় ব্যবস্থা'। নেপোলিয়ন বোনাপার্ট প্রতিদ্বন্দ্বী ইংল্যান্ডের বিরুদ্ধে ইউরোপব্যাপী অর্থনৈতিক অবরোধ আরোপ করে সেদেশের অর্থনৈতিক ভিত্তিকে ধ্বংস করতে চেয়েছিলেন। এই' অর্থনৈতিক অবরোধকে ইউরোগের ইতিহাসে মহাদেশীয় ব্যবস্থা বলা হয়।"
        },
        {
          "label": "গ",
          "question": "উদ্দীপকে আকরামের চার্টে উল্লিখিত প্রথম স্তর সম্পর্কে ব্যাখ্যা করো।",
          "explanation": "উদ্দীপকের আকরামের চার্টে উল্লিখিত ফাস্ট এস্টেট ছিলেন যাজক সম্প্রদায় ফ্রান্সে গির্জা ও যাজক সম্প্রদায় রাজ্যের মধ্যে অপর রাজ্য গড়ে তুলেছিল। ১৫৬১ সালের Contract of Poissy অনুযায়ী যাজকরা তাদের ভূসম্পত্তির জন্য সরকারকে নিয়মিত কর দিতে বাধ্য ছিল না। তারা স্বেচ্ছাকর দিত এবং এ করের হার তারাই নির্ধারণ করত। গির্জার অধীনস্থ কর্মচারী ও সম্পদের ব্যাপারে রাজা কোনো হস্তক্ষেপ করতেন না। তারা ছিল স্বয়ংশাসিত এবং বিপ্লবের প্রাক্কালে ফরাসি গির্জার মালিকানায় ছিল রাষ্ট্রের সম্পত্তির শতকরা ২০ ভাগ। ১৭৮৯ সালে বিশপের সংখ্যা ছিল ১৩৯ জন এবং পুরো ফ্রান্সে যাজকের সংখ্যা ছিল ১ লাখ ২০ বা ৩০ হাজার যাজকদের মধ্যে ছিল দুটো শ্রেণি- শহুরে অভিজাত যাজক এবং গ্রামীণ পাদরি। দেশের সর্বোচ্চ যাজক ছিল বিশপ এরা ছিল সাদা পোশাকধারী এবং অভিজাত সম্প্রদায় হতে আগত। ফলে উর্ধ্বতন যাজকরা অভিজাতদের মতোই সব ধরনের সুযোগ-সুবিধা ভোগ করত। উদ্দীপকে ফরাসি বিপ্লব-পূর্ব সামাজিক স্তরসমূহ সম্পর্কে আকরাম একটি চাট তৈরি করেছে। সেখানে তিনটি শ্রেণি যথা ফার্স্ট এস্টেট, সেকেন্ড এস্টেট ও থার্ড এস্টেট রয়েছে। উপরের আলোচনায় স্পষ্ট যে, আকরামের চাটে উল্লেখিত ফাস্ট এস্টেট হলো যাজক সম্প্রদায়।"
        },
        {
          "label": "ঘ",
          "question": "উদ্দীপকে আকরামের চার্টে উল্লিখিত তৃতীয় স্তরের বৃহৎ অংশ ছিল কৃষক সম্প্রদায়- বিশ্লেষণ করো।",
          "explanation": "উদ্দীপকের আকরামের চার্টে উল্লিখিত থার্ড এস্টেট বা অধিকারহারা শ্রেণির বৃহৎ অংশ ছিল কৃষক সম্প্রদায়- বক্তব্যটি যথার্থ। ফ্রান্সে যাজক ও অভিজাত সম্প্রদায় ছাড়া সবাই ছিল তৃতীয় শ্রেণির অন্তর্ভুক্ত। তবে তৃতীয় শ্রেণির বৃহৎ অংশ ছিল কৃষক সম্প্রদায়। কৃষকদের মাঝে ছিল দুটো শ্রেণি যথা: প্রথম শ্রেণি হলো স্বাধীন কৃষক ফ্রান্সে প্রতি ৪ জনের একজন ছিল স্বাধীন কৃষক এবং এরা নিজস্ব জমিতে চাষ করত ফ্রান্সের মোট কৃষিজমির এক তৃতীয়াংশের মালিক ছিল এরা। কিন্তু পরিবার প্রতি জমির পরিমাণ এত কম ছিল যে রাজাকে দেয় ভূমিকর (Taille), লবণ কর (Gabelle), তামাক ও মদের ওপর আবগারি কর (Excise), মাথাপিছু উৎপাদন কর (Capitation), সম্পত্তি কর (Vingtietne), গির্জাকে দেয় টাইদ (Tithe) প্রভৃতি কর পরিশোধের পর তাদের পরিবারের ভরণপোষণের জন্য কিছুই থাকত না। তৃতীয় শ্রেণির অন্তর্ভুক্ত অপর কৃষকরা ছিল বর্গাচাষি, প্রান্তিক চাষি, ক্ষেতমজুর ও ভূমিদাস। প্রতি ২০ জন চাষির ১ জন ছিল ভূমিদাস এবং এ সব চাষি বিভিন্ন করভারে জর্জরিত ছিল। উপরের আলোচনার পরিপ্রেক্ষিতে বলা যায়, থার্ড এস্টেট বা অধিকারহারা শ্রেণির বৃহৎ অংশ ছিল কৃষক সম্প্রদায়।"
        }
      ]
    },
    {
      "number": "3",
      "uddipok": "'ক' দেশ কৃষিনির্ভর দেশ ছিল। উনিশ শতকের শেষ দিক থেকে বিশ শতকের প্রথম দিকের মধ্যে এটি শিল্পায়িত দেশে পরিণত হয়। এ দেশের শিল্প বিকাশে অসাধারণ সাফল্যের মূলে ছিল জাতীয়তাবাদ ও ইউরোপের সেরা জাতি হিসেবে আত্মপ্রকাশের বাসনা। দেশটি পার্শ্ববর্তী কোনো দেশকে তাদের সমকক্ষ মনে করে না এবং অন্যান্য শক্তিশালী দেশের সাথে প্রতিযোগিতায় লিপ্ত হয়। উপনিবেশের খোঁজে সে দেশ মরিয়া হয়ে ওঠে। এর পরিণামে 'ক' দেশের সাথে অনেক দেশের যুদ্ধ বাঁধে এবং যুদ্ধে এ দেশ পরাজিত হয়।",
      "tag": "NDCD 23",
      "sub_questions": [
        {
          "label": "ক",
          "question": "প্রথম বিশ্বযুদ্ধ শুরু হয় কখন?",
          "explanation": "প্রথম বিশ্বযুদ্ধ শুরু হয় ১৯১৪ সালের ২৮ জুলাই।"
        },
        {
          "label": "খ",
          "question": "জার্মানরা ভার্সাই চুক্তিকে চাপিয়ে দেওয়া চুক্তি বলে অভিহিত করেছিল কেন? ব্যাখ্যা করো।",
          "explanation": "প্রথম বিশ্বযুদ্ধের জন্য একচেটিয়াভাবে পরাজিত জার্মানিকে দায়ী করে তাদের ভার্সাই চুক্তি করতে বাধ্য করা হয়েছিল বলে জার্মানরা এই চুক্তিকে চাপিয়ে দেয়া চুক্তি বলে অভিহিত করেছিল। প্রথম বিশ্বযুদ্ধের পর বিজয়ী মিত্রশক্তি পরাজিত জার্মানি ও তার মিত্র দেশগুলোর সাথে শান্তিচুক্তি সম্পাদনের জন্য ফ্রান্সের ভার্সাইয়ে এ চুক্তি করেছিল। সম্মেলনে জার্মানিকে যুদ্ধাপরাধী বলা হয়। এ চুক্তির শর্ত সম্পর্কে জার্মানিকে কোনো আলোচনার সুযোগ দেওয়া হয়নি। বরং এক তরফাভাবেই জার্মানির ওপর শর্তগুলো চাপানো হয়। জার্মান প্রতিনিধিকে এ সম্মেলনে সম্মান দেয়া হয়নি। বরং তাদেরকে যুদ্ধবন্দী হিসেবে গণ্য করা হয়।"
        },
        {
          "label": "গ",
          "question": "উদ্দীপকের দেশের সাথে তোমার পাঠ্যবইয়ের বর্ণিত কোন দেশের মিল রয়েছে? ব্যাখ্যা করো।",
          "explanation": "উদ্দীপকের দেশের সাথে আমার পাঠ্যবইয়ের বর্ণিত প্রথম বিশ্বযুদ্ধ পূর্ববর্তী জার্মানির মিল রয়েছে। আঠারো শতকে ইউরোপে শুরু হওয়া শিল্পবিপ্লব উনিশ শতকে চরম উৎকর্ষ লাভ করে। এর ফলে শিল্পসমৃদ্ধ ইউরোপীয় রাষ্ট্রগুলো তাদের বাণিজ্য সম্প্রসারণের লক্ষ্যে উপনিবেশ বিস্তারের প্রতিযোগিতায় লিপ্ত হয়। এতে বিভিন্ন দেশের মধ্যে শত্রুতা ও বিদ্বেষ বৃদ্ধি পায়। ইংল্যান্ড ও ফ্রান্স তুলনামূলকভাবে আগে শিল্পসমৃদ্ধ হওয়ায় তারা বিশ্বের বিভিন্ন উপনিবেশ দখল করে বসে। জার্মানি, রাশিয়া ইত্যাদি দেশ দেরিতে শিল্পায়িত হওয়ায় উপনিবেশ বিস্তারে পিছিয়ে পড়ে। এভাবে সাম্রাজ্যবাদ নিয়ে প্রতিযোগিতা যখন তীব্র থেকে তীব্রতর হতে থাকে তখনই ইউরোপে বিশেষত জার্মানিতে উগ্র জাতীয়তাবাদের উন্মেষ ঘটে। এ উগ্র জাতীয়তাবাদকে কেন্দ্র করে সমগ্র ইউরোপ জুড়ে ক্রমশ সংকট তীব্রতর হতে থাকে। এক পর্যায়ে সারায়েভো হত্যাকান্ডকে কেন্দ্র করে এ সংকট বিশ্বযুদ্ধের রূপ পরিগ্রহ করে। উদ্দীপকে দেখা যায়, কৃষিনির্ভর 'ক' দেশ জাতীয়তাবাদ ও ইউরোপের সেরা জাতি হিসেবে আত্মপ্রকাশের বাসনা থেকে শিল্পায়িত দেশে পরিণত হয়। দেশটি পর্শ্ববর্তী কোনো দেশকে তাদের সমকক্ষ মনে করে না এবং অন্যান্য শক্তিশালী দেশের সাথে প্রতিযোগিতায় লিপ্ত হয়। দেশটি তাদের শিল্পের বাজার তৈরির জন্য উপনিবেশের খোঁজে মরিয়া হয়ে উঠলে পরিণামে তাদের সাথে অনেক দেশের যুদ্ধ বাঁধে এবং এ যুদ্ধে দেশটি পরাজিত হয়। এ ঘটনার সাথে উপরে আলোচিত প্রথম বিশ্বযুদ্ধ সংঘটনে জার্মানির ভূমিকা সাদৃশ্যপূর্ণ। তাই বলা যায়, উদ্দীপকের দেশের সাথে প্রথম বিশ্বযুদ্ধ পূর্ববর্তী জার্মানির মিল রয়েছে।"
        },
        {
          "label": "ঘ",
          "question": "উদ্দীপকে ইঙ্গিতকৃত যুদ্ধের প্রেক্ষাপট বিশ্লেষণ করো।",
          "explanation": "উক্ত ঘটনা তথা প্রথম বিশ্বযুদ্ধের পেক্ষাপট ছিল ব্যাপক ও বিস্তৃত। উনিশ শতকের মাঝামাঝি সময়ে পুরো ইউরোপজুড়ে প্রধান পরাশক্তিগুলো শক্তির ভারসাম্য রক্ষার্থে ক্রমাগত পারস্পরিক যোগাযোগ বৃদ্ধি করতে থাকে। ফলে ১৯ শতকে ইউরোপে বেশকিছু রাজনৈতিক ও সামরিক জোট সৃষ্টি হয়। ১৮৭৩ সালে জার্মানির সাথে অস্ট্রো-হাঙ্গেরি ও রাশিয়ার সম্রাট মিলে ত্রিশক্তি মৈত্রী গঠন ছিল এগুলোর অন্যতম। এর আগে ১৮৭০ সালে ফ্রাঙ্কো-জার্মান যুদ্ধের পর, ইউরোপের অন্যতম পরাশক্তি হিসেবে জার্মানির উত্থান ঘটে। বিসমার্কের নেতৃত্বে জার্মানির জাতীয়তাবাদী চেতনা বিকশিত হলে তিনি জার্মানিকে নিরাপদ রাখতে বেশকিছু পদক্ষেপ গ্রহণ করেন। বলকান অঞ্চলে রাশিয়ার প্রভাব প্রতিরোধ করার জন্য তিনি ১৮৭৯ সালে অস্ট্রো- হাঙ্গেরির সাথে দ্বৈতজোট গঠন করেন। ১৮৮২ সালে এ জোটে ইতালি যোগ দিলে জার্মানি, অস্ট্রো-হাঙ্গেরি ও ইতালি মিলে Tripple Alliance গঠিত হয়। এ ত্রিশক্তি চুক্তি ছিল প্রথম বিশ্বযুদ্ধের আগে ইউরোপে সংঘটিত সর্বাপেক্ষা দিকনির্দেশনামূলক ঘটনা। এ চুক্তির প্রতিক্রিয়া হিসেবে ইঙ্গ- ফ্রাঙ্ক-রুশ ত্রিপক্ষীয় আঁতাত (Triple Entente) গড়ে ওঠে এবং এর ফলে ইউরোপ সশস্ত্র শক্তির যুগে প্রবেশ করে। এভাবে ইউরোপে পরস্পরবিরোধী জোট গঠিত হলে অস্ত্র প্রতিযোগিতা বৃদ্ধি পায়, যা শক্তির ভারসাম্য নষ্ট করে দেয়। জার্মানি নৌশক্তিতে ব্রিটেনকে ছাড়িয়ে যেতে পারে- এ আশঙ্কা থেকে ব্রিটেন তার নৌশক্তি বাড়িয়ে চলে। ১৯০৩ সাল থেকে ব্রিটেন দ্রুত উত্তর সাগরীয় নৌ-বহর নামে একটি নৌ-বহর নির্মাণ শুরু করে। রাশিয়া সাড়ে তিন বছরের জন্য বাধ্যতামূলক সামরিক শিক্ষা চালু করে। প্রত্যেক জোট 'যতবেশি সম্ভব মারণাস্ত্র তৈরি শুরু করে। ফলে যুদ্ধ অবশ্যম্ভাবী হয়ে দাঁড়ায়। এরূপ উত্তেজনাপূর্ণ পরিস্থিতে ১৯১৪ সালের ২৮ জুন অস্ট্রিয়ার যুবরাজ ফার্ডিনান্ড বসনিয়ার রাজধানী সারায়েভোতে সন্ত্রীক আততায়ীর গুলিতে নিহত হলে যুদ্ধের দামামা বেজে ওঠে। একই বছর ২৮ জুলাই সার্বিয়ার রাজধানী বেলগ্রেড আক্রমণের মাধ্যমে শুরু হয় প্রথম বিশ্বযুদ্ধ। উপরের আলোচনা শেষে তাই বলা যায়, ইউরোপজুড়ে শক্তির ভারসাম্যনীতি ও উগ্র জাতীয়তাবাদের প্রেক্ষাপটে প্রথম বিশ্বযুদ্ধ শুরু হয়েছিল।"
        }
      ]
    },
    {
      "number": "4",
      "uddipok": "ছাত্রীদের আন্তর্জাতিক একটি সংগঠন সম্পর্কে ধারণা দিচ্ছিলেন শাহানা বেগম। এ সংগঠনটির দুটি শক্তিশালী অঙ্গ ছিল। একটি অঙ্গে কোনো মীমাংসার সূত্র বের করার অন্য সকল সদস্যের একমত হওয়া ছিল বাধ্যতামূলক। একমাত্র প্রথাগত কোনো বিষয় ছাড়া সকল বিষয়ে পরিষদকে একমত হয়ে সিদ্ধান্ত গ্রহণ করতে হতো।",
      "tag": "NDCD 23",
      "sub_questions": [
        {
          "label": "ক",
          "question": "ফ্রান্সিস ফার্ডিনান্ড কে ছিলেন?",
          "explanation": "ফ্রান্সিস ফার্ডিনান্ড ছিলেন অস্ট্রিয়ার যুবরাজ।"
        },
        {
          "label": "খ",
          "question": "‘কোড নেপোলিয়ন' বলতে কী বোঝায়?",
          "explanation": "কোড নেপোলিয়ন বলতে নেপোলিয়নের উদ্যোগে গঠিত আইনজ্ঞ কমিটির রচিত আইনবিধিকে বোঝায়। নেপোলিয়ন বোনাপার্টের শাসনামলের আগে ফ্রান্সে তেমন কোনো বিধিবদ্ধ আইন ছিল না। তিনি অত্যন্ত দুরূহ ও বড় মাপের এই কাজটি সম্পন্ন করেন। বিপ্লবের অন্যতম আদর্শ সামাজিক সাম্যের প্রতি দৃষ্টি রেখে আধুনিক ফরাসি সমাজ গঠনের লক্ষ্যে আইন প্রণয়ন করা-অপরিহার্য হয়ে পড়ে। এ অবস্থায় নেপোলিয়ন দেশের বিশিষ্ট আইনজ্ঞদের নিয়ে একটি কমিটি গঠন করেন। এই কমিটি রোমান আইনসহ ফরাসি সমাজের বাস্তবতা বিশ্লেষণ করে যে আইনের দলিল রচনা করেন তাই পরবর্তী সময়ে 'কোড অব নেপোলিয়ন' বা আইনবিধি নামে পরিচিত হয়।"
        },
        {
          "label": "গ",
          "question": "উদ্দীপকের শাহানা বেগমের বর্ণনায় কোন আন্তর্জাতিক সংগঠনের গঠন সম্পর্কিত ইঙ্গিত রয়েছে? ব্যাখ্যা করো।",
          "explanation": "উদ্দীপকের শাহানা বেগমের বর্ণনায় প্রথম বিশ্বযুদ্ধ পরবর্তী আন্তর্জাতিক সংগঠন লীগ অব নেশনসের গঠন সম্পর্কিত ইঙ্গিত রয়েছে। প্রথম বিশ্বযুদ্ধের বীভৎসতা, বিভীষিকা, মানব বিপর্যয় ও সম্পদহানি বিশ্বের চিন্তাশীল মানুষকে সন্তম্ভিত করে তোলে। ভবিষ্যতে যেন এরূপ যুদ্ধে কেউ জড়িয়ে না পড়ে সেজন্য বিশ্বনেতৃত্ব ১৯১৯ সালে League of Nations বা জাতিপুঞ্জ গঠন করে। লীগ অব নেশনস-এর দুটি শক্তিশালী অঙ্গ ছিল। একটি কাউন্সিল এবং অপরটি সাধারণ পরিষদ বা 'General Assembily. বিশ্বের শক্তিধর ৫টি রাষ্ট্র যেমন- ব্রিটেন, যুক্তরাষ্ট্র, ফ্রান্স, ইতালি ও জাপান এই কাউন্সিলের স্থায়ী সদস্য মনোনীত হয়। এছাড়া পরিষদে ৪টি অস্থায়ী সদস্যপদ সৃষ্টি করা হয়। কংগ্রেস অনুমোদন না করায় শেষ পর্যন্ত যুক্তরাষ্ট্র এ কাউন্সিলে যোগদান করতে পারেনি। ফলে ৪টি স্থায়ী সদস্য নিয়ে লীগ অব নেশনস-এর কাউন্সিল গঠিত হয়। এ কাউন্সিলে কোনো মীমাংসার সূত্র বের করার জন্য সব সদস্যের একমত হওয়া ছিল বাধ্যতামূলক। একমাত্র প্রথাগত কোনো বিষয় ছাড়া অপর সব বিষয়ে পরিষদকে সর্বসম্মত হয়ে সিদ্ধান্ত গ্রহণ করতে হতো। লীগের অপর অঙ্গ ছিল সাধারণ পরিষদ বা লীগ অ্যাসেম্বলি। এ অ্যাসেম্বলিতে সব সদস্য রাষ্ট্র অংশগ্রহণ করতে পারতো। বছরে অন্তত একবার এ অ্যাসেম্বলি অধিবেশনে মিলিত হতে পারতো। তবে জরুরি অবস্থায় সাধারণ সভা জরুরি বৈঠকে মিলিত হতে পারতো। উদ্দীপকে শাহানা বেগমের বর্ণনাকৃত সংগঠনের দুটি শক্তিশালী অঙ্গের একটিতে কোনো মীমাংসার সূত্র বের করার জন্য সকল সদস্যের একমত হওয়া বাধ্যতামূলক ছিল। এছাড়া একমাত্র প্রথাগত বিষয় ছাড়া সকল বিষয়ে এ পরিষদকে একমত হয়ে সিদ্ধান্ত গ্রহণ করতে হয় যা উপরে আলোচিত লীগ অব নেশনসের কাউন্সিল এর সাথে সাদৃশ্যপূর্ণ। তাই বলা যায়, শাহানা বেগমের বর্ণনায় আন্তর্জাতিক সংগঠন লীগ অব নেশনস-এর গঠন সম্পর্কিত ইঙ্গিত রয়েছে।"
        },
        {
          "label": "ঘ",
          "question": "বিশ্ব রাজনীতির প্রেক্ষাপটে উক্ত সংগঠনটির গুরুত্ব বিশ্লেষণ করো।",
          "explanation": "বিশ্ব রাজনীতির প্রেক্ষাপটে উক্ত সংগঠন তথা লীগ অব নেশনসের গুরুত্ব অপরিসীম। লীগ অব নেশনস বা জাতিপুঞ্জ গঠনের মূল উদ্দেশ্য ছিল যুদ্ধের পরিবর্তে শান্তিপূর্ণ সহাবস্থান। জাতিপুঞ্জ গঠিত হওয়ার পরে প্রথম দশকে সংগঠনটি শান্তিপূর্ণ উপায়ে অনেক বিরোধের নিষ্পত্তি করে এক নবযুগের সূচনা করেছিল। জাতিপুঞ্জের সাফল্যের মধ্যে কয়েকটি হলো- আলেন্ড দ্বীপপুঞ্জের মালিকানা নিয়ে সুইডেন-ফিনল্যান্ড বিরোধ নিষ্পত্তি; সাইলেশিয়া নিয়ে পোল্যান্ড-জার্মানির বিরোধ নিষ্পত্তি; করপুর নিয়ে গ্রিস-ইতালির বিরোধ নিষ্পত্তি; গ্রিস-বুলগেরিয়া সীমান্ত বিরোধ নিষ্পত্তি প্রভৃতি। এছাড়া জাতিপুঞ্জ গঠনের পর নিরস্ত্রীকরণের উদ্যোগ নিয়ে দীর্ঘ এক দশক সংস্থাটি পৃথিবীকে যুদ্ধের ধ্বংসলীলা থেকে রক্ষা করেছিল, যা ছিল একটি গুরুত্বপূর্ণ সাফল্য। পৃথিবীর জনসমাজকে আন্তর্জাতিক সমবায়, সৌহার্দ্য ও সাহায্য- সহযোগিতার প্রয়োজন সম্পর্কে সচেতন করে তুলেছিল। আন্তর্জাতিকতার প্রয়োজনে জাতীয়তাবাদী মনোবৃত্তি কতটুকু দমন করা উচিত, সে শিক্ষা দিয়েছিল। যুদ্ধবিধ্বস্ত বিভিন্ন দেশে প্রচুর ঋণদান করে অর্থনৈতিক কাঠামোকে পুনর্গঠন করা ছিল জাতিপুঞ্জের একটি প্রশংসনীয় পদক্ষেপ। এভাবে ১৯৩০ সাল পর্যন্ত লীগ অব নেশনস অসংখ্য ক্ষুদ্র ক্ষুদ্র আন্তঃরাষ্ট্রীয় বিরোধ সাফল্যের সাথে মোকাবিলা করে আন্তর্জাতিক শান্তি রক্ষায় সমর্থ হয়। আলোচনা শেষে তাই বলা যায়, তৎকালীন বিশ্বরাজনীতির প্রেক্ষাপটে লীগ অব নেশনস গুরুত্বপূর্ণ অবদান রেখেছিল।"
        }
      ]
    },
    {
      "number": "5",
      "uddipok": "১৮৫৫ খ্রিষ্টাব্দে ভারতের পশ্চিমবঙ্গের মুর্শিদাবাদ ও বিহারে সাঁওতাল বিদ্রোহের সূচনা হয়। জমিদার, মহাজন ও ইংরেজ কর্মচারীদের শোষণ ও নির্যাতনের বিরুদ্ধে সাঁওতালরা সশস্ত্র সংগ্রামের পথ বেছে নেয়। শোষণ ও বৈষম্যহীন সমাজব্যবস্থার জন্য অনেক সাঁওতাল জীবন বিসর্জন দেয়। অবশেষে ইংরেজ সরকার সাঁওতালদের পক্ষে বৈষম্যহীন আইন পাস করতে বাধ্য হয়। সাঁওতালরা সংগ্রামের মাধ্যমে অধিকার আদয় করে নতুন শোষণহীন সমাজব্যবস্থার সাথে পরিচিত হয়।",
      "tag": "NDCD 23",
      "sub_questions": [
        {
          "label": "ক",
          "question": "পৃথিবীর প্রথম সমাজতান্ত্রিক রাষ্ট্রের নাম কী?",
          "explanation": "পৃথিবীর প্রথম সমাজতান্ত্রিক রাষ্ট্রের নাম সোভিয়েত ইউনিয়ন।"
        },
        {
          "label": "খ",
          "question": "‘এপ্রিল থিসিস' সম্পর্কে বুঝিয়ে লেখো",
          "explanation": "এপ্রিল থিসিস হলো রাশিয়ার বলশেভিক দলের নেতা লেনিন প্রদত্ত দিকনির্দেশক। বলশেভিক বিপ্লবের নেতা লেনিন ১৯১৭ সালের ৩ এপ্রিল তার বিখ্যাত 'এপ্রিল থিসিস' ঘোষণা করেন। এপ্রিল থিসিসে বলা হয়- ১. ফেব্রুয়ারি বিপ্লবে বুজোঁয়া শ্রেণির জয় হয়েছে, এতে শ্রমিকদের সন্তুষ্ট হওয়ার কিছু নেই: ২. বুর্জোয়া বিপ্লব ও শ্রমিক বিপ্লব একসাথে চলতে থাকবে এবং শেষ পর্যন্ত শ্রমিকেরা ক্ষমতা দখল করবে। লেনিন বলেন, বুর্জোয়াদের বেশিদিন ক্ষমতায় থাকতে দিলে তারা পুঁজিবাদকে দৃঢ় করে ফেলবে। সুতরাং বুর্জোয়ারা বেশি গভীরে শেকড় ছড়ানোর আগেই তাদের উপড়ে ফেলতে হবে।"
        },
        {
          "label": "গ",
          "question": "উদ্দীপকে সাঁওতালদের সংগ্রামের সাথে বিশ শতকের প্রথম দিকের কোন সংগ্রামের সাদৃশ্য রয়েছে? পাঠ্যবইয়ের আলোকে তার কারণ ব্যাখ্যা করো।",
          "explanation": "উদ্দীপকে উল্লেখিত সাঁওতালদের সংগ্রামের সাথে রাশিয়ায় সংঘটিত বলশেভিক বিপ্লবের সাদৃশ্য রয়েছে। বিগত বিশ শতকের শুরুতে বিশ্বের ইতিহাসে সবচেয়ে গুরুত্বপূর্ণ ঘটনা ছিল রাশিয়ার সমাজতান্ত্রিক বলশেভিক বিপ্লব (১৯১৭ সাল)। এ বিপ্লবের অন্যতম কারণ ছিল ভূমিদাস শ্রেণি ও শ্রমিকদের অসন্তোষ। ততদিনে পশ্চিম ইউরোপে ভূমিদাস শ্রেণি স্বাধীন কৃষকে পরিণত হলেও রাশিয়ায় তা হয়নি। রাশিয়ার সমাজে ভূমিদাস শ্রেণির দুর্দশা, তাদের ওপর অত্যাচার এবং রাজপরিবার ও অভিজাত শ্রেণি কর্তৃক জমি দখল প্রভৃতি কারণে সামাজিক অস্থিরতার সৃষ্টি হয়েছিল। এছাড়া শিল্পবিপ্লবের পর রাশিয়ায় ভূমিদাস শ্রেণি ক্রমে শ্রমিক শ্রেণিতে পরিণত হয়। এ সময় শ্রমিকদের জীবনযাত্রার মান ছিল খুবই নিম্নমানের। তারা সম্রাট জারের পরিবার ও সরকার এবং অভিজাত সম্প্রদায়ের মাধ্যমে নির্যাতিত হতো। রুশ সমাজে ভূমিদাস ও শ্রমিক শ্রেণির এই পরিস্থিতিই বলশেভিক বিপ্লবের পটভূমি তৈরি করেছিল। বিপ্লব শান্তিপূর্ণ আন্দোলনের মাধ্যমে শুরু হলেও রাষ্ট্রশক্তি বিপ্লবী শক্তিকে বাধা দিলে কৃষক-শ্রমিকের সংগ্রাম সশস্ত্র রূপ ধারণ করে। মূলত বলশেভিক বিপ্লবই রাশিয়া তথা বিশ্ববাসীকে প্রথম সমাজতান্ত্রিক সমাজব্যবস্থার সাথে পরিচিত হওয়ার সুযোগ করে দেয়। উদ্দীপকে দেখা যায়, ইংরেজ শাসক, জমিদার ও মহাজনদের শোষণ আর নির্যাতনে ক্ষুদ্ধ সাঁওতালরা সশস্ত্র সংগ্রামের পথ বেছে নেয়। সাঁওতালদের আন্দোলনের পরিপ্রেক্ষিতে ইংরেজ সরকার তাদের দাবি মেনে নিয়ে বৈষম্যহীন আইন পাস করতে বাধ্য হয়। এভাবে সাঁওতালরা সংগ্রামের। মাধ্যমে অধিকার আদায় করে। তাদের এ আন্দোলনের সাথে বলশেভিক বিপ্লব তথা রাশিয়ার শ্রমিক ও ভূমিহীন কৃষকদের আন্দোলন সাদৃশ্যপূর্ণ।"
        },
        {
          "label": "ঘ",
          "question": "তুমি কি মনে করো, উক্ত সংগ্রামের প্রভাব বিশ্বব্যাপী আলোড়ন সৃষ্টি করেছিল? তোমার মতামত দাও।",
          "explanation": "হ্যাঁ, আমি মনে করি, উত্ত সংগ্রাম তথা বলশেভিক বিপ্লবের প্রভাব বিশ্বব্যাপী আলোড়ন সৃষ্টি করেছিল। ১৯১৭ সালের বলশেভিক বিপ্লব বিশ্বের ইতিহাসে এক যুগান্তকারী ঘটনা। সারা বিশ্বের বঞ্চিত, অবহেলিত ও নিপীড়িত মানুষের অধিকার আদায়ের সংগ্রামে এ বিপ্লব একটি আদর্শ হিসেবে বিবেচিত। বলশেভিক বিপ্লব পশ্চিম ইউরোপের পুঁজিবাদী সমাজ, সংস্কৃতি, অর্থনীতি এবং রাষ্ট্র ব্যবস্থার ওপর ভীষণভাবে আঘাত করে। বলশেভিক বিপ্লবের ফলেই বিশ্বে প্রথম সমাজতান্ত্রিক সমাজ ও রাষ্ট্রব্যবস্থা চালু হয়। এ বিপ্লবের পর বিশ্বের বেশ কয়েকটি রাষ্ট্র যেমন- চীন, মঙ্গোলিয়া, উত্তর কোরিয়া, কিউবা ইত্যাদি রাষ্ট্রে সমাজতান্ত্রিক ব্যবস্থা প্রতিষ্ঠা, হয়েছিল। রাশিয়া সংলগ্ন পূর্ব ইউরোপজুড়েও সমাজতান্ত্রিক ব্যবস্থা চালু হয়। এছাড়া ল্যাটিন আমেরিকা, আফ্রিকা ও এশিয়ার আরও অনেক দেশে রুশ বিপ্লবের প্রভাব পড়ে। সমাজতান্ত্রিক মতবাদে প্রভাবিত হয়ে বিশ্বের অনেক পরাধীন দেশের জনগণ স্বাধীনতা ও আত্মনিয়ন্ত্রণের জন্য লড়াই শুরু করে। ফলশ্রুতিতে এশিয়া ও আফ্রিকা মহাদেশে উপনিবেশবাদ ভেঙে পড়ে। এছাড়া এ বিপ্লবের মর্মবাণী ধারণ করেই পুঁজিবাদী ব্যবস্থায় কল্যাণকামী রাষ্ট্রের বিস্তার ঘটে। উপরের আলোচনার পরিপ্রেক্ষিতে বলা যায়, বলশেভিক বিপ্লব শুধু রাশিয়াতে নয়; বরং বিশ্বজুড়ে শোষিত ও অবহেলিত মানুষকে দারুণভাবে উদ্বেলিত করেছিল।"
        }
      ]
    },
    {
      "number": "6",
      "uddipok": "'ক' এর পরিবার বিভিন্ন বিপ্লবী কর্মকাণ্ডে জড়িত ছিল। এজন্য তিনি এবং তার অন্যান্য ভাই-বোন পুলিশের নজরবন্দিতে ছিলেন। তিনি নিজেও ছাত্রাবস্থায় আন্দোলনে জড়িয়ে বিশ্ববিদ্যালয় থেকে বহিষ্কৃত হন।",
      "tag": "NDCD 23",
      "sub_questions": [
        {
          "label": "ক",
          "question": "‘Mein Kampf' গ্রন্থটির রচয়িতা কে?",
          "explanation": "'Mein Kampf' গ্রন্থটির রচয়িতা জার্মানির একনায়ক এডলফ হিটলার।"
        },
        {
          "label": "খ",
          "question": "কমিউনিস্ট ইশতেহার বলতে কী বোঝায়? ব্যাখ্যা দাও।",
          "explanation": "কমিউনিস্ট ইশতেহার হলো জার্মান সমাজতন্ত্রের জনক কার্ল মার্কস ও জার্মান দার্শনিক ফ্রেডারিক অ্যাঙ্গেলস রচিত পুস্তক। বইটিতে তারা ইতিহাসের বস্তুবাদী ব্যাখ্যা, অতীতের শ্রেণি ও সমাজের বিবর্তন ও বিকাশের ধারাবাহিকতা তুলে ধরে শোষক ও শোষিতের দ্বন্দ্বের মূল কারণ হিসেবে উৎপাদনের মালিকানাকে চিহ্নিত করেছেন। কমিউনিস্ট ইশতেহারে মার্কস এবং অ্যাঙ্গেলস বলেন, মানবসভ্যতার ইতিহাসই শ্রেণি সংগ্রামের ইতিহাস। এতে তারা যুক্তি দিয়ে দেখান, বুর্জোয়া শ্রেণি এবং সর্বহারাদের সংগ্রামে বুর্জোয়াদের পরাজয় ও ধ্বংসের মধ্যদিয়ে শ্রেণিহীন সমাজ প্রতিষ্ঠা হবে।"
        },
        {
          "label": "গ",
          "question": "উদ্দীপকের 'ক' এর সাথে কোন বিখ্যাত বিপ্লবীর জীবনের ঘটনার মিল রয়েছে? ব্যাখ্যা করো।",
          "explanation": "উদ্দীপকের চরিত্র 'ক' এর সাথে রুশ বিপ্লবের নায়ক লেনিনের জীবনের ঘটনার মিল রয়েছে। বিখ্যাত বিপ্লবী ভ্লাদিমির ইলিচ লেনিন ছিলেন রুশ বিপ্লবের মূল পরিকল্পনাকারী, সংগঠক ও রূপকার। রাশিয়ার বিপ্লব পরবর্তী সমাজতান্ত্রিক ব্যবস্থারও প্রধান ব্যক্তিত্ব ছিলেন তিনিই। মধ্যবিত্ত পরিবারে জন্ম নেওয়া লেনিন ছাত্র হিসেবে মেধাবী ছিলেন। ছয় ভাই-বোনের মধ্যে তিনি ছিলেন তৃতীয়। পরিবারের সদস্যদের মধ্যে তার ওপর বড় ভাই আলেকজান্ডারের প্রভাবই বেশি পড়েছিল। লেনিনের পরিবারই বিপ্লবী হিসেবে খ্যাত। জার তৃতীয় আলেকজান্ডারকে হত্যা করার ষড়যন্ত্রের সাথে জড়িত থাকার অপরাধে ১৮৮৭ সালে লেনিনের বড় ভাই আলেকজান্ডারের ফাঁসি হয়। রাজদ্রোহীর ছোটভাই হওয়াতে লেনিনকে কাজান বিশ্ববিদ্যালয় থেকে বহিষ্কার করা হয়। শেষ পর্যন্ত ওই বিশ্ববিদ্যালয়ে ভর্তি হতে পারলেও ছাত্রদের অধিকার নিয়ে আন্দোলনে নেতৃত্ব দেওয়ার অপরাধে তাকে আবার বহিষ্কার করা হয়। উদ্দীপকে দেখা যায়, 'ক' এর পরিবার বিভিন্ন বিপ্লবী কর্মকাণ্ডে যুক্ত ছিল। এ জন্য 'ক' ও তার অন্যান্য ভাই-বোন পুলিশের নজরদারিতে ছিলেন।সবশেষে দেখা যায়, 'ক' নিজেও ছাত্রাবস্থায় আন্দোলনে জড়িয়ে বিশ্ববিদ্যালয় থেকে বহিষ্কৃত হন। 'ক' এর জীবনের এ সব ঘটনার সাথে রুশ বিপ্লবী লেনিনের জীবনের ঘটনার মিল রয়েছে।"
        },
        {
          "label": "ঘ",
          "question": "পরবর্তীকালে শাসনব্যবস্থায় উক্ত ব্যক্তি কৃতিত্বের স্বাক্ষর রাখেন- বিশ্লেষণ করো।",
          "explanation": "পরবর্তীকালের শাসনব্যবস্থায় উক্ত ব্যক্তি অর্থাৎ লেনিন কৃতিত্বের স্বাক্ষর রেখেছিলেন। প্রথমত, লেনিনের নেতৃত্বেই রাশিয়ার দীর্ঘদিনের স্বৈরাচারী জারতন্ত্রের পতন ঘটে এবং বিশ্বের বুকে সর্বপ্রথম সমাজতান্ত্রিক রাষ্ট্র প্রতিষ্ঠিত হয়। শ্রমকেই সামাজিক মর্যাদার মাপকাঠি হিসেবে নির্ধারণ করে শ্রেণিভিত্তিক সমাজের পরিবর্তে শ্রেণিহীন এবং স্বৈরতন্ত্রের পরিবর্তে শোষণমুক্ত সমাজব্যবস্থা প্রতিষ্ঠিত হয়। দ্বিতীয়ত, লেনিনের প্রতিষ্ঠিত শাসনব্যবস্থায় নাগরিকের খাদ্য, বস্তু, বাসস্থান, শিক্ষা, চিকিৎসা ও কর্মসংস্থানের সব দায়িত্ব রাষ্ট্র গ্রহণ করে। ফলে মানুষের মৌলিক অধিকার প্রতিষ্ঠিত হয়। তৃতীয়ত, শিল্প কারখানা, ব্যাংক, বিমা ও আর্থিক প্রতিষ্ঠানগুলো জাতীয়করণ করা হয়। ব্যক্তিগত সম্পত্তি বিলুপ্ত করে সবাইকে শ্রমের মাধ্যমে জীবিকা অর্জনে বাধ্য করা হয়। চতুর্থত, সব নাগরিকের শিক্ষা নিশ্চিত করার জন্য ব্যাপক গণশিক্ষা কার্যক্রম গ্রহণ করা হয়। ধর্মীয় ক্ষেত্রেও বৈপ্লবিক সংস্কার করা হয়। ধর্মকে রাজনীতি ও রাষ্ট্র থেকে সম্পূর্ণ বিচ্ছিন্ন করা হয়। বিপ্লবের পরে দেশ শাসনেও লেনিন কৃতিত্বের সাক্ষর রেখেছিলেন। তার নেতৃত্বেই সমাজতান্ত্রিক বিপ্লবীদের স্বপ্নের শ্রেণিহীন সমাজ প্রতিষ্ঠিত হয়। অর্থনৈতিকভাবে ইউরোপের সমকালীন শিল্পোন্নত দেশগুলোর তুলনায় অনেক পিছিয়ে থাকা রাশিয়ায় বিপ্লবের পর জীবনমানের দ্রুত উন্নতি হয়। শিল্প, বিজ্ঞানসহ বিভিন্ন ক্ষেত্রে রাশিয়া প্রশংসনীয় অগ্রগতি অর্জন করে। তাই বলা যায়, রুশ বিপ্লব পরবর্তী শাসনব্যবস্থায় লেনিন কৃতিত্বের স্বাক্ষর রাখেন।"
        }
      ]
    },
    {
      "number": "7",
      "uddipok": "শিল্পকলা একাডেমীতে একটি প্রামাণ্যচিত্র প্রদর্শন করেছে 'বাংলাদেশ ইতিহাস সংরক্ষণ ও উন্নয়ন ফোরাম' সংগঠনটি। এ প্রামাণ্যচিত্রটি বলশেভিক বিপ্লবে ভূমিকা পালনকারী একজন দার্শনিকের জীবনীর ওপর নির্মিত। এই মহান দার্শনিক রাষ্ট্রীয় নির্যাতন, চরম দারিদ্র্য সবকিছুকে উপেক্ষা করে বিপ্লবে মানুষকে অনুপ্রেরণা দিয়েছেন।",
      "tag": "NDCD 23",
      "sub_questions": [
        {
          "label": "ক",
          "question": "‘ডুমা' শব্দের অর্থ কী?",
          "explanation": "‘ডুমা' শব্দের অর্থ সংবিধানসভা।"
        },
        {
          "label": "খ",
          "question": "‘জারতন্ত্রের অযোগ্যতাই জারতন্ত্রকে সংকটে নিক্ষেপ করে'- বিষয়টি ব্যাখ্যা করো।",
          "explanation": "গণবিচ্ছিন্ন থাকার কারণে রাশিয়ার জার সরকার সামাজিক ও নৈতিক দিক থেকে ছিল চরম দুর্বল। জারতন্ত্রের এ আযোগ্যতাই জারতন্ত্রকে সংকটে নিক্ষেপ করে। রাশিয়ার জারতন্ত্রের নিষ্পেষণমূলক শাসনের ফলে জারতন্ত্রের বিরুদ্ধে অব্যাহত গুপ্ত আন্দোলনের মাঝেই ১৯০৫ সালে রুশ-জাপান যুদ্ধে রাশিয়ার পরাজয় ঘটলে জার সরকারের দুর্বলতা প্রকাশ পায়। এতে জার সরকারের জনপ্রিয়তা হ্রাস পায় এবং রাশিয়ার সর্বত্র গণতান্ত্রিক সংস্কার ও কৃষকদের হাতে ভূমি দেয়ার দাবিতে বিদ্রোহ আরম্ভ হয়। কল-কারখানার শ্রমিকরা ধর্মঘট শুরু করে। ভূমি দাসরা জামিদারদের 'ম্যানর' বা খামার পুড়িয়ে দেয়। জার সরকারের দুর্বলতায় এসব আন্দোলন সামাল দেওয়া যায়নি।"
        },
        {
          "label": "গ",
          "question": "উদ্দীপকে যে মহান দার্শনিকের ইঙ্গিত রয়েছে পাঠ্যবই অনুসারে তার পরিচয় নিরূপণ করো।",
          "explanation": "উদ্দীপকে যে মহান দার্শনিকের ইঙ্গিত রয়েছে তিনি হলেন জগৎবিখ্যাত দার্শনিক কার্ল মার্কস। নিম্নে পাঠ্যবই অনুসারে তার পরিচয় তুলে ধরা হলো। কার্ল মার্কস ছিলেন বৈজ্ঞানিক সমাজতন্ত্রের জনক। সমাজতন্ত্রকে একটি বিজ্ঞানসম্মত রাজনৈতিক আদর্শে পরিণত করার জন্য তিনি তার পুরো জীবন উৎসর্গ করেছেন। রাষ্ট্রীয় নির্যাতন, চরম দারিদ্র্য কোনো কিছুই তাকে তার সংগ্রামের পথ থেকে নিবৃত্ত করতে পারেনি। ১৮১৮ সালের ৫ মে এ মহান দার্শনিক জার্মানির ট্রিয়ারে (Trier) জন্মগ্রহণ করেন। তিনি আইনশাস্ত্রের ওপর জার্মানির বন বিশ্ববিদ্যালয়ে এবং পরে বার্লিনে লেখাপড়া করেন। ১৮৪৭ সালে তিনি দার্শনিক প্রধোর সমাজতাত্ত্বিক ধ্যান-ধারণার সমালোচনা করে 'The Poverty of Philosophy' গ্রন্থটি রচনা করেন। এরপর ১৯৪৮ সালের ফেব্রুয়ারি বিপ্লবের পূর্বেই তিনি 'The Manifesto of the Communist Party' রচনা করেন, যা লন্ডনের ওয়ার্কাস কংগ্রেস কর্তৃক অনুমোদিত হয়। একই বছর তিনি জার্মানির জাতীয়তাবাদী আন্দোলনে অংশগ্রহণ করায় জন্মভূমি জার্মান হতে বিতাড়িত হন। জীবনের অবশিষ্ট দিনগুলো তিনি লন্ডনে অতিবাহিত করেন। লন্ডনে অবস্থানকালে ১৮৬৭ সালে তার শ্রেষ্ঠ পুস্তক 'Das Kapital' প্রকাশ করেন। এ পুস্তকে তিনি সমসাময়িক অর্থনৈতিক ব্যবস্থার সমালোচনা করে বৈজ্ঞানিক সমাজতন্ত্রের ব্যাখ্যা প্রদান করেন। অবশেষে ১৮৮৩ সালের ১৪ মার্চ কার্ল মার্কস লন্ডনে মৃত্যুবরণ করেন।"
        },
        {
          "label": "ঘ",
          "question": "বলশেভিক বিপ্লবে উক্ত দার্শনিকের অবদান মূল্যায়ন করো।",
          "explanation": "বলশেভিক বিপ্লবে উক্ত দার্শনিক তথা কার্ল মার্কসের অবদান অপরিসীম। কার্ল মার্কস এক বিস্ময়কর প্রতিভার অধিকারী ছিলেন। রাজনীতি, রাষ্ট্রনীতি, সমাজনীতি, অর্থনীতি ও ইতিহাস সর্বক্ষেত্রেই তার বিচরণ ছিল। তিনি সবচেয়ে বেশি খ্যাতি লাভ করেছেন রাষ্ট্র পরিচালনায় সাম্যবাদ অর্থাৎ সমাজতন্ত্র মতবাদের বৈজ্ঞানিক তত্ত্ব দিয়ে। তিনি বিভিন্ন গ্রন্থ রচনার মাধ্যমে সমাজতন্ত্রের দিকনির্দেশনা, পুঁজি ও শ্রমের সম্পর্কের ওপর বিজ্ঞানভিত্তিক তত্ত্ব প্রদান করেন। তার সর্বাপেক্ষা বিখ্যাত গ্রন্থ হলো Das Kapital। এ গ্রন্থে তিনি উল্লেখ করেন যে, শিল্পবিপ্লব সমাজতান্ত্রিক ধ্যান- ধারণার বিকাশের ক্ষেত্র প্রস্তুত করে। এছাড়া তিনি এ গ্রন্থে সমাজতন্ত্রকে বাস্তব সমস্যার নিরিখে পরীক্ষা করে বিজ্ঞানসম্মতভাবে মানুষের সাথে মানুষের সম্পর্কের ধারাগুলোকে ব্যাখ্যা করে শ্রেণিহীন সমাজ প্রতিষ্ঠার দিকনির্দেশনা প্রদান করেন, যা রাশিয়ার জনমনে সমাজতন্ত্রের বীজ অঙ্কুরিত করে। মূলত কার্ল মার্কসের বৈজ্ঞানিক সমাজতান্ত্রিক ভাবধারার প্রথম ও দীর্ঘমেয়াদি প্রয়োগ ঘটে রাশিয়ায়। ফলে ১৯১৭ সালের ২৫ অক্টোবর (পুরাতন পঞ্জিকা অনুযায়ী ৭ নভেম্বর) রাশিয়ায় বলশেভিক পার্টির নেতৃত্বে একটি সমাজতান্ত্রিক বিপ্লব সংঘটিত হয়, যা ইতিহাসে বুশ বিপ্লব নামে পরিচিত। এ বিপ্লবের নেতা ভ্লাদিমির ইলিচ উলিয়ানভ লেনিন মার্কসীয় তন্ত্রের অধিকতর বিকাশ ঘটিয়েই বিপ্লবের পরিস্থিতি পর্যালোচনা করেন। ফলশ্রুতিতে রাশিয়ার শ্রমিক, কৃষক ও সেনাবাহিনীর একটি অংশ এবং সমাজের সচেতন মহলের প্রত্যক্ষ অংশগ্রহণেই রুশ বা বলশেভিক বিপ্লব সংঘটিত হয়। উপরের আলোচনা থেকে এটি স্পষ্ট যে, রুশ বা বলশেভিক বিপ্লবের নেপথ্যে কার্ল মার্কসের গুরুত্বপূর্ণ অবদান রয়েছে।"
        }
      ]
    },
    {
      "number": "8",
      "uddipok": "রাষ্ট্রীয় ক্ষমতায় এসে মি. কবির মানুষের মত প্রকাশ ও চিন্তার স্বাধীনতা বন্ধ করে দেন। তার সময় সরকার বিরোধী সব পত্রিকা বন্ধ করে দেওয়া হয়। সব রাজনৈতিক দল নিষিদ্ধ করে দেওয়া হয়। হাজার হাজার বিরোধী নেতা-কর্মীকে জেলে পাঠানো হয়। অনেক বুদ্ধিজীবী, কবি, সাংবাদিককে দেশত্যাগে বাধ্য করা হয়।",
      "tag": "NDCD 23",
      "sub_questions": [
        {
          "label": "ক",
          "question": "মুসোলিনী কী উপাধি গ্রহণ করেন?",
          "explanation": "মুসোলিনী ইল দুচে উপাধি গ্রহণ করেন।"
        },
        {
          "label": "খ",
          "question": "নাৎসিদল কীভাবে সরকার গঠন করে? বর্ণনা করো।",
          "explanation": "নাৎসিদল একটি সাজানো নির্বাচনের মাধ্যমে সরকার গঠন করে। আইনসভায় (রাইখস্ট্যাগে) আগুন লাগলে হিটলার এ জন্য কমিউনিস্টদের দায়ী করে দেশে জরুরি অবস্থা ঘোষণা করেন। অতঃপর ১৯৩৩ সালের ৫ মার্চ এক সাজানো নির্বাচনের মাধ্যমে হিটলারের নাৎসিদল একক সংখ্যাগরিষ্ঠতা লাভ করে সরকার গঠন করে।"
        },
        {
          "label": "গ",
          "question": "মি. কবিরের সাথে ইতালির কোন স্বৈরাচারী শাসকের কর্মকাণ্ডের মিল লক্ষ করা যায়? ব্যাখ্যা করো।",
          "explanation": "উদ্দীপকের মি. কবির-এর সাথে ইতালির স্বৈরাচারী শাসক বেনিতো মুসোলিনীর কর্মকান্ডের মিল লক্ষ করা যায়। মূলত বেনিতো মুসোলিনীর নেতৃত্বে ১৯২২ সালের ৩০ অক্টোবৰ ন্যাশনালিস্ট ফ্যাসিস্ট পার্টি ক্ষমতা গ্রহণ করেন। ক্ষমতা গ্রহণের পর তিনি সকল বিরোধী দলকে নস্যাৎ করার পরিকল্পনা গ্রহণ করেন। এমনকি ১৯২৪ সালের নির্বাচনে বিরোধী দলগুলোকে কোণঠাসা করে তিনি জোরপূর্বক ৪৩ মিলিয়ন ভোট নিজের পক্ষে সংগ্রহ করে জয়লাভ করেন। তার এসব কর্মকান্ডের বিরুদ্ধে বিরোধী দলের নেতা প্রতিবাদ জানালে তাকে হত্যা করা হয়। এছাড়া ফ্যাসিস্ট ট্রেড ইউনিয়ন ছাড়া বাকি সকল ট্রেড ইউনিয়ন তিনি বন্ধ করে দেন। এমনকি ১৯২৬ সালের নভেম্বর মাসে বিক্ষোভ, সভা-সমাবেশ নিষিদ্ধ করা হয়। সকল বিরোধী দল, পত্র-পত্রিকা, সরকারবিরোধী যেকোনো ব্যক্তি ও সংস্থাকে বিচারের সম্মুখীন করতে জরুরি ফ্যাসিস্ট আইন ঘোষণা করা হয়। মি. কবির রাষ্ট্রীয় ক্ষমতায় এসে মানুষের মত প্রকাশ ও চিন্তার স্বাধীনতা বন্ধ করে দেন। তার সময় সরকার বিরোধী সব পত্রিকা বন্ধ করে দেওয়া হয়। সকল রাজনৈতিক দল নিষিদ্ধ করা হয়। হাজার হাজার বিরোধী নেতা কর্মীকে জেলে পাঠানো হয়। অনেক বুদ্ধিজীবী, কবি, সাংবাদিককে দেশ ত্যাগে বাধ্য করা হয়। সুতরাং বলা যায়, মি. কবিরের উক্ত স্বৈরাচারী কর্মকান্ডের সাথে ইতালির মুসোলিনীর কর্মকাণ্ডের সাদৃশ্য রয়েছে।"
        },
        {
          "label": "ঘ",
          "question": "উক্ত স্বৈরাচারী শাসকের কর্মকাণ্ডকে তুমি কীভাবে মূল্যায়ন করবে? যুক্তিসহ উপস্থাপন করো।",
          "explanation": "উদ্দীপকের বর্ণিত বিষয় অর্থাৎ বেনিতো মুসোলিনীর কর্মকাণ্ড অগণতান্ত্রিক ছিল বলে আমি মনে করি। বেনিতো মুসোলিনী ইতালির রাজনীতিতে এক নতুন স্বৈরাচারীনীতি প্রবর্তন করেন যা ছিল গণতন্ত্রের সম্পূর্ণ পরিপন্থি। তিনি জনগণের মত প্রকাশের স্বাধীনতা কেড়ে নেন যা ছিল গণতন্ত্রবিরোধী। এছাড়া তিনি বিরোধীদলীয় নেতাকর্মীদের নির্মমভাবে হত্যা করেছিলেন। তিনি বিরোধী দলকে তাদের কর্মকান্ড পরিচালনা করতে বাধা দেন যা ছিল গণতান্ত্রিক ব্যবস্থার গতিকে ধ্বংস করার একটি পাঁয়তারা মাত্র। তিনি দেশের বিভিন্ন পত্র-পত্রিকা বন্ধ করে দিয়ে মানুষের বাকস্বাধীনতাকে ক্ষুন্ন করেছিলেন। ফলে সরকার সেখানে অভিশাপ ছাড়া আর কিছুই ছিল না। তিনি দেশের বিরোধী রাজনৈতিক দলগুলোকে না মেনে রক্ষণশীল কর্তৃত্বপরায়ণতার পরিচয় দেন। এছাড়া তিনি হাজার হাজার নেতাকর্মীকে জেলে পাঠিয়ে তাদের ওপর নানা ধরনের নির্যাতনের জাল বুনেন যা ছিল মানবাধিকার লঙ্ঘনের অন্যতম বহিঃপ্রকাশ মাত্র। তিনি অনেক নেতাকে দেশত্যাগ করতে বাধ্য করেন যা ছিল অমানবিক ও একজন নিষ্ঠুর শাসকের বাহ্যিক চরিত্র ব্যতীত আর কিছুই নয়। তাছাড়া তিনি দেশের অর্থনীতি, ব্যবসা-বাণিজ্য নিজের হাতে নিয়ন্ত্রণ করে জনগণের স্বাধীনতাকে ক্ষুণ্ণ করেছিলেন। এমনকি তিনি জনগণকে নিজের হাতের ক্রীড়নক মনে করতেন যা ছিল এক স্বৈরাচারী মনোভাবাপন্ন শাসকের কর্মকাণ্ডের সাথে সাদৃশ্যপূর্ণ।"
        }
      ]
    },
    {
      "number": "9",
      "uddipok": "জনাব 'ক' তার ছেলেকে একটি যুদ্ধ সম্পর্কে বলেন, এই যুদ্ধ হলো মানব সভ্যতার ইতিহাসে সর্বাপেক্ষা ধ্বংসাত্মক যুদ্ধ। এ যুদ্ধে পৃথিবীর ৬১টি দেশ জড়িয়ে পড়েছিল। এ যুদ্ধে পৃথিবীর সকল মহাদেশ ও সকল মহাসাগর আক্রান্ত হয়। ছেলে জিজ্ঞেস করল, আচ্ছা বাবা এ যুদ্ধে কত মানুষ মারা যায়? তখন উত্তরে \"ক\" সাহেব বলেন, ৬ বছর স্থায়ী এ যুদ্ধে প্রায় ৫ কোটি মানুষ মৃত্যুমুখে পতিত হয়েছিল।",
      "tag": "NDCD 23",
      "sub_questions": [
        {
          "label": "ক",
          "question": "অভ্রা কী?",
          "explanation": "অভ্রা হলো ইতালির ফ্যাসিবাদী শাসক বেনিতো মুসোলিনী কর্তৃক প্রতিষ্ঠিত একটি গোপন পুলিশ সংস্থা।"
        },
        {
          "label": "খ",
          "question": "লিটল বয় কী? বুঝিয়ে লেখো।",
          "explanation": "লিটল বয় হলো একটি পারমাণবিক বোমার সাংকেতিক নাম, যা দ্বিতীয় বিশ্বযুদ্ধে ব্যবহার করা হয়েছিল। দ্বিতীয় বিশ্বযুদ্ধের শেষ দিকে ১৯৪৫ সালের ৬ আগস্ট মার্কিন যুক্তরাষ্ট্র প্রতিপক্ষ জাপানের হিরোশিমা শহরে লিটল বয় নামক পারমাণবিক বোমাটি নিক্ষেপ করে। এটি ছিল অকল্পনীয় ধ্বংসক্ষমতাসম্পন্ন পারমাণবিক বোমার প্রথম ব্যবহার। আঘাতের সাথে সাথেই শহরটির প্রায় এক লক্ষ চল্লিশ হাজার মানুষ প্রাণ হারায় এবং আঘাত পরবর্তী সময়ে বোমার তেজস্ক্রিয়তায় আক্রান্ত হয়ে আরো বহু মানুষ মারা গিয়েছিল।"
        },
        {
          "label": "গ",
          "question": "জনাব 'ক' এর বর্ণনায় যে যুদ্ধের ইঙ্গিত পাওয়া যায় তার কারণগুলো ব্যাখ্যা করো।",
          "explanation": "জনাব 'ক'-এর বর্ণনায় দ্বিতীয় বিশ্বযুদ্ধের প্রতি ইঙ্গিত পাওয়া যায়। আর এ বিশ্বযুদ্ধ সংঘটিত হওয়ার পেছনে বহুবিধ কারণ দায়ী ছিল। ১৯১৯ সালের ভার্সাই সন্ধির মধ্যেই দ্বিতীয় বিশ্বযুদ্ধের, বীজ নিহিত ছিল। এ সন্ধিতে পরাজিতদের প্রতি সামান্যতম শ্রদ্ধা প্রদর্শিত হয় নি। এর ফলে জার্মান জাতীয়তাবাদী দলগুলো জাতিকে এ কথা বোঝাতে সক্ষম হয় যে, ভার্সাই সন্ধি ভঙ্গ' না করলে জার্মান জাতির কলঙ্ক মোচন হবে না। ফলে জার্মান জাতীয়তাবাদ তীব্রভাবে প্রকাশিত হয় যা দ্বিতীয় বিশ্বযুদ্ধকে ত্বরান্বিত করে। তাছাড়া জার্মানির শান্তিপ্রিয় ওয়েমার প্রজাতন্ত্রের পতন ও নাৎসি দলের উত্থান বিশ্বকে আরেকটি যুদ্ধের দিকে ধাবিত করে। আর জার্মানিতে হিটলারের ক্ষমতারোহণ এ যুদ্ধ প্রক্রিয়াকে ত্বরান্বিত করে। তাছাড়া ১৯২৩-৩০ সালে বিশ্বব্যাপী পুঁজিবাদী দেশগুলো অর্থনৈতিক মহামন্দায় নিপতিত হলে ফ্যাসিবাদ ও নাৎসিবাদ মাথাচাড়া দিয়ে ওঠে। এসব উগ্র জাতীয়তাবাদী মতবাদ ইতালি ও জার্মানির জনগণকে যুদ্ধোন্মাদ করে তোলে। আর হিটলারের সফল কূটনীতি এবং ইংল্যান্ডের জার্মান তোষণ নীতি দ্বিতীয় বিশ্বযুদ্ধকে গতিময় করে। সর্বোপরি রোম- বার্লিন- টোকিও অক্ষশক্তি জোট গঠন, জার্মানির সোভিয়েতের প্রতি অবিশ্বাস প্রভৃতি কারণে দ্বিতীয় বিশ্বযুদ্ধ সংঘটিত হয়েছিল।"
        },
        {
          "label": "ঘ",
          "question": "তুমি কি মনে করো, উক্ত যুদ্ধের ফলাফল ছিল ব্যাপক ও সুদূরপ্রাসী? মতামত দাও।",
          "explanation": "উদ্দীপকের বর্ণিত যুদ্ধ অর্থাৎ দ্বিতীয় বিশ্বযুদ্ধের ফলাফল ব্যাপক ও সুদূরপ্রসারী ছিল বলে আমি মনে করি। দ্বিতীয় বিশ্বযুদ্ধের ভয়াবহতা বিশ্বনেতৃবৃন্দের মাঝে এরূপ আরেকটি বিশ্বযুদ্ধ থেকে বিশ্বকে রক্ষা করার জন্য স্থায়ী ব্যবস্থা নিতে উদ্বুদ্ধ করে। এর ফলে জাতিসংঘ প্রতিষ্ঠিত হয়। এছাড়া দ্বিতীয় বিশ্বযুদ্ধের মধ্য দিয়ে মার্কিন যুক্তরাষ্ট্র ও সোভিয়েত ইউনিয়ন দুই পরাশক্তির উদ্ভব ঘটে। এ দুই শক্তি যথাক্রমে পুঁজিবাদী বিশ্ব ও সমাজতান্ত্রিক বিশ্বের নেতৃত্ব গ্রহণ করে। এর ফলে বিশ্ব স্নায়ুযুদ্ধের যুগে প্রবেশ করে। দ্বিতীয় বিশ্বযুদ্ধের যুদ্ধের ফলে ইংল্যান্ড, ফ্রান্স ও জার্মানিসহ অপরাপর ইউরোপীয় রাষ্ট্রের অর্থনীতি বিধ্বস্ত হয়ে যায়। এর ফলে ইউরোপীয় 'আধিপত্যবাদের প্রবণতা হ্রাস পায়। অধিকন্তু এ যুদ্ধের, ফলে ইন্দোচীন, দক্ষিণ-পূর্ব এশিয়া ও আফ্রিকার উপনিবেশগুলো ক্রমান্বয়ে স্বাধীন হয়ে যায়। ভারত, পাকিস্তান, ইরান এর উদাহরণ। আর দ্বিতীয় বিশ্বযুদ্ধে রাশিয়ার সাফল্যে পূর্ব ইউরোপে রাশিয়ার প্রভাবে সমাজতন্ত্রের বিকাশ ঘটে। ফলে পূর্ব জার্মানি, পোল্যান্ড, চেকোশ্লোভাকিয়া, যুগোশ্লাভিয়া, বুলগেরিয়া, রোমানিয়া, আলবেনিয়া প্রভৃতি দেশে সমাজতন্ত্র প্রতিষ্ঠিত হয়। এশিয়াতে চীন, উত্তর কোরিয়া ও ইন্দোচীনের একাংশে সমাজতন্ত্র প্রতিষ্ঠা লাভ করে। এছাড়া দ্বিতীয় বিশ্বযুদ্ধের মাধ্যমে ভৌগোলিক সাম্রাজ্যবাদের অবসান ঘটে। তবে বিশ্বায়নের নাম করে অর্থনৈতিক সাম্রাজ্যবাদ বিকশিত হয়। পরিশেষে বলা যায়, দ্বিতীয় বিশ্বযুদ্ধের প্রভাব সমগ্র বিশ্বকে এক নতুন পরিচয়ে পরিচিত করেছে।"
        }
      ]
    },
    {
      "number": "10",
      "uddipok": "পৃথিবীতে অনেক সময় ভয়াবহ যুদ্ধ সংঘটিত হয়। যুদ্ধের ভয়াবহতা থেকে পৃথিবীকে রক্ষার জন্য এক সময় আন্তর্জাতিক সংগঠন তৈরি অপরিহার্য হয়ে পড়ে। ফলে বিশ্ব নেতৃবৃন্দ বিশ্বশান্তি স্থাপনের জন্য একত্রে মিলিত হয়ে একটি আন্তর্জাতিক সংগঠন গড়ে তোলেন, যা বিশ্বশান্তি প্রতিষ্ঠায় গুরুত্বপূর্ণ ভূমিকা রেখে চলেছে।",
      "tag": "NDCD 23",
      "sub_questions": [
        {
          "label": "ক",
          "question": "ইরাক কুয়েত দখল করে কত সালে?",
          "explanation": "ইরাক ১৯৯০ সালের ২ আগস্ট ক্ষুদ্র প্রতিবেশী কুয়েত দখল করে নেয়।"
        },
        {
          "label": "খ",
          "question": "ভিয়েতনাম ট্রাজেডি বলতে কী বোঝ?",
          "explanation": "১৯৬৫ সালে মার্কিন যুক্তরাষ্ট্র ভিয়েতনামে আগ্রাসন চালালে প্রায় দশ বছর সেখানে লড়াই চলে। তৎকালীন সোভিয়েত ইউনিয়ন সেখানকার যুক্তরাষ্ট্রবিরোধী বামপন্থিদের সহায়তা দেয়। এ রক্তক্ষয়ী যুদ্ধে ২০ লাখেরও বেশি ভিয়েতনামি মারা যায়। এটি ইতিহাসে ভিয়েতনাম ট্রাজেডি হিসেবে খ্যাত। এ লড়াইয়ে যুক্তরাষ্ট্রেরও ৫৮ হাজার সৈনিক মারা যায়।"
        },
        {
          "label": "গ",
          "question": "উদ্দীপকে তোমার পাঠ্যবইয়ের কোন সংগঠনের কথা বলা হয়েছে? উক্ত সংস্থা গঠনের উদ্দেশ্য কী ছিল?",
          "explanation": "উদ্দীপকে আমার পাঠ্যবইয়ের আন্তর্জাতিক সংগঠন জাতিসংঘের কথা বলা হয়েছে। এই সংস্থা গঠনের মূল উদ্দেশ্য ছিল যুদ্ধ ও ধ্বংসের হাত থেকে বিশ্বকে রক্ষা করা। জাতিসংঘ সনদের ১নং ধারায় এর উদ্দেশ্য সম্পর্কে বলা হয়েছে: প্রথমত, আন্তর্জাতিক যুদ্ধ, বিরোধ, উত্তেজনা প্রশমন এবং আন্তর্জাতিক বিরোধের শান্তিপূর্ণ মীমাংসা করা জাতিসংঘের প্রধান উদ্দেশ্য। দ্বিতীয়ত, প্রত্যেক রাষ্ট্রের সমতা ও আত্মনিয়ন্ত্রণের অধিকার স্বীকার করে নিয়ে বিভিন্ন রাষ্ট্রের মধ্যে পারস্পরিক সৌহার্দ্য স্থাপন করা। তৃতীয়ত, বিশ্বের বিভিন্ন অঞ্চলে বসবাসকারী সমস্ত মানবগোষ্ঠীর অর্থনৈতিক ও সামাজিক কল্যাণের জন্য সমবেত প্রচেষ্টা গ্রহণ করা। চতুর্থত, এসব সাধারণ লক্ষ্য অর্জনের জন্য জাতিসংঘের মাধ্যমে বিভিন্ন দেশের কার্যকলাপের মধ্যে সামঞ্জস্য বিধান করা। উদ্দীপকে উল্লিখিত আন্তর্জাতিক সংঘটি গঠনের মূল উদ্দেশ্য ছিল যুদ্ধ, পরিহার করে বিশ্বে শান্তি প্রতিষ্ঠা করা। জাতিসংঘের উদ্দেশ্যও ছিল তাই। প্রথম বিশ্বযুদ্ধের ভয়াবহতায় উদ্বিগ্ন হয়ে বিশ্ব নেতৃবৃন্দ গঠন করেছিলেন সম্মিলিত জাতিপুঞ্জ। কিন্তু কয়েক দশক পরই বিশ্ব আবার ধ্বংসাত্মক যুদ্ধে জড়িয়ে পড়ে। দ্বিতীয় বিশ্বযুদ্ধ শেষে আন্তর্জাতিক সম্প্রদায়ের নেতারা নতুন প্রত্যয় নিয়ে শান্তিরক্ষার প্রত্যাশায় গড়ে তোলেন জাতিসংঘ। এ থেকে বোঝা যায়, উদ্দীপকে পাঠ্যবইয়ের জাতিসংঘের কথাই বলা হয়েছে যার প্রধান লক্ষ্য ছিল যুদ্ধ পরিহার তথা মানবজাতির উন্নয়ন।"
        },
        {
          "label": "ঘ",
          "question": "পৃথিবীতে শান্তি প্রতিষ্ঠায় উক্ত সংগঠনের ভূমিকা ছিল প্রশংসনীয়- এ বিষয়ে তোমার মতামত দাও।",
          "explanation": "বিশ্বশান্তি রক্ষায় উক্ত সংস্থাটি অর্থাৎ জাতিসংঘ প্রশংসনীয় ভূমিকা পালন করছে। দ্বিতীয় বিশ্বযুদ্ধের ধ্বংসলীলার ভয়াবহতা দেখে আতঙ্কিত বিশ্ব নেতৃবৃন্দ শান্তি প্রতিষ্ঠার জন্য সচেষ্ট হন। তাদের ঐকান্তিক প্রচেষ্টায় ১৯৪৫ সালের ২৪ অক্টোবর প্রতিষ্ঠিত হয়েছিল জাতিসংঘ। এর উদ্দেশ্যগুলো ছিল- আন্তর্জাতিক শান্তি-শৃঙ্খলা ও নিরাপত্তা নিশ্চিত করা, বিশ্বের সকল রাষ্ট্রের মধ্যে বন্ধুত্বপূর্ণ সম্পর্ক সৃষ্টি করা, আন্তর্জাতিক আইনের সাহায্যে শান্তিপূর্ণ উপায়ে বিশ্বের সকল বিরোধ নিষ্পত্তি করা। প্রতিষ্ঠার পর থেকেই বৃহত্তম আন্তর্জাতিক সংস্থাটি বিশ্বশান্তি রক্ষায় কাজ করে আসছে। বিশ্বের কোথাও যুদ্ধ, সামরিক সংঘাত বা উত্তেজনার সৃষ্টি হলে জাতিসংঘ তা বন্ধ করার উদ্যোগ নেয়। কখনও কখনও যুদ্ধ বন্ধের লক্ষ্যে বা যুদ্ধের পর ক্ষতিগ্রস্তদের সহায়তার জন্য জাতিসংঘ তার শান্তিরক্ষী বাহিনীকেও সংঘাতপূর্ণ এলাকায় পাঠায়। এছাড়াও বিশ্ব থেকে ক্ষুধা, দারিদ্র্য ও নিরক্ষরতা দূর করা, মানবাধিকার প্রতিষ্ঠা, পরিবেশ দূষণজনিত সমস্যা মোকাবিলা, জনসংখ্যা বিস্ফোরণ রোধ, নারী ও শিশু অধিকার প্রতিষ্ঠা ইত্যাদি বিষয়ে কার্যক্রম পরিচালনার মাধ্যমে জাতিসংঘ আর্থ-সামাজিক অগ্রগতি অর্জনের মাধ্যমে পরোক্ষভাবেও বিশ্বশান্তি প্রতিষ্ঠায় অবদান রাখছে। পরিশেষে বলা যায়, বিশ্বে শান্তি প্রতিষ্ঠায় জাতিসংঘের ভূমিকা প্রশংসনীয়। তবে বৃহৎ শক্তিগুলোর প্রাধান্যসহ বিভিন্ন কারণে সাম্প্রতিক বছরগুলোতে জাতিসংঘের কার্যকারিতা নিয়ে প্রশণ উঠেছে।"
        }
      ]
    },
    {
      "number": "11",
      "uddipok": "আধিপত্য বিস্তারকে কেন্দ্র করে দুটি রাজ্যের মধ্যে প্রবল যুদ্ধের সম্ভাবনা দেখা দেয়। আগে থেকেই তাদের মধ্যে মতাদর্শগত দ্বন্দ্ব বিরাজমান ছিল। দুই শক্তির দ্বন্দ্বের কারণে সমগ্র অঞ্চলে চরম উত্তেজনা বিরাজ করেছিল। শেষ পর্যন্ত একটি শক্তির পতনের মধ্য দিয়ে এর অবসান ঘটে।",
      "tag": "NDCD 23",
      "sub_questions": [
        {
          "label": "ক",
          "question": "ট্রুম্যান কে ছিলেন ?",
          "explanation": "ট্রুম্যান ছিলেন স্নায়ুযুদ্ধকালীন মার্কিন যুক্তরাষ্ট্রের প্রেসিডেন্ট।"
        },
        {
          "label": "খ",
          "question": "স্নায়ুযুদ্ধে NATO এর ভূমিকা কী? লেখো।",
          "explanation": "স্নায়ুযুদ্ধে NATO ব্যাপক প্রভাব ফেলেছিল। ১৯৪৯ সালে NATO চুক্তির দ্বারা যুক্তরাষ্ট্র ইউরোপের ১১টি দেশের সাথে ২০ বছরের জন্য আত্মরক্ষামূলক সামরিক চুক্তি সম্পাদন করে। এদিকে NATO এর বিপরীত শক্তি হিসেবে কমিউনিস্ট দেশগুলো রাশিয়ার নেতৃত্বে ওয়ারস চুক্তি (Warsaw Pact) করে। ফলে স্নায়ুযুদ্ধের তীব্রতা আরও ব্যাপক হয়ে ওঠে।"
        },
        {
          "label": "গ",
          "question": "উদ্দীপকে উল্লিখিত যুদ্ধ অবসানে মিখাইল গর্বাচেভের ভূমিকা ব্যাখ্যা করো।",
          "explanation": "উদ্দীপকে উল্লেখিত যুদ্ধের সাথে স্নায়ুযুদ্ধ সাদৃশ্যপূর্ণ। স্নায়ুযুদ্ধের অবসানে মিখাইল গর্বাচেভের ভূমিকা অপরিসীম। কোনো পরিস্থিতিই বিশ্বে চিরস্থায়িত্ব লাভ করে না। সময়ের পরিক্রমায় নিয়মের অধীনেই স্নায়ুযুদ্ধের অবসান ঘটে। স্নায়ুযুদ্ধের অবসানে যার অবদান অবিস্মরণীয় তিনি হলেন মিখাইল গর্বাচেভ। মিখাইল গর্বাচেভ ১৯৮৭ খ্রিস্টাব্দে সোভিয়েত ইউনিয়নের ক্ষমতা লাভ করে স্থবির অর্থনীতি, শাসক দলের অভ্যন্তরে দুর্নীতি, সোভিয়েত সমাজব্যবস্থার অবক্ষয়, সমাজতন্ত্রের বিকৃতি স্নায়ুযুদ্ধের ভয়াবহ রূপ প্রভৃতি লক্ষ্য করেন। গর্বাচেভ এ সমস্যা মোকাবিলার জন্য 'গ্লাসনস্ত' (উদারনীতি) ও 'পেরেস্ত্রোইকা' (পুনর্গঠন) কর্মসূচি গ্রহণ করেন। তার কর্মসূচি পশ্চিমা বিশ্বে সমাদৃত হলে স্নায়ুযুদ্ধের আবহ স্বয়ংক্রিয়ভাবে কমতে শুরু করে। ১৯৯১ সালের জুন মাসে গর্বাচেভ অভ্যন্তরীণ সংস্কার ও পররাষ্ট্রনীতির কৌশলগত পরিবর্তনের মাধ্যমে পশ্চিমা বিশ্বকে জানান যে, সোভিয়েত ইউনিয়ন পশ্চিমের প্রতি সহযোগিতার হাত প্রসারিত করতে আগ্রহী। এ সময় তাকে লন্ডনে অনুষ্ঠিত বৃহৎ সাতটি শিল্পোন্নত দেশের শীর্ষ সম্মেলনে অংশগ্রহণের আমন্ত্রণ জানানো হয়। এভাবে গর্বাচেভ পশ্চিমা বিশ্বের সাথে চিরাচরিত কমিউনিস্টদের সংঘাতের নীতি পরিবর্তন করে স্নায়ুযুদ্ধের অবসানে সহায়তা করেন, যার চূড়ান্ত পদক্ষেপ হিসেবে মিখাইল গর্বাচেভ ১৯৮৯ সালের ৩ ডিসেম্বর মার্কিন প্রেসিডেন্ট জর্জ বুশের সাথে মালটায় অনুষ্ঠিত এক শীর্ষ বৈঠকে স্নায়ুযুদ্ধ অবসানের সরকারি ঘোষণা দেন। পরিশেষে বলা যায়, এত কম সময়ের ইতিহাসে কোনো ব্যক্তির অবদান মূল্যায়ন করা প্রায় অসম্ভব হলেও এ কথা বলা যায় যে, মিখাইল গর্বাচেভের মতো গণতন্ত্রমনা শাসক যদি সোভিয়েত ইউনিয়নের ক্ষমতায় না আসতেন তাহলে এখনও হয়তো বিশ্ববাসী স্নায়ুযুদ্ধের অকল্পনীয় আতঙ্কের মধ্যে বাস করত।"
        },
        {
          "label": "ঘ",
          "question": "উদ্দীপকে উল্লিখিত যুদ্ধে প্রথম পর্যায় ব্যাখ্যা করো।",
          "explanation": "উদ্দীপকে উল্লেখিত যুদ্ধের সাথে স্নায়ুযুদ্ধের সাদৃশ্য রয়েছে। স্নায়ুযুদ্ধের প্রথম পর্যায় হলো সূচনা পর্ব। স্নায়ুযুদ্ধের প্রথম পর্যায় ১৯৪৫ থেকে ১৯৫৩ সাল পর্যন্ত বিস্তৃত। ১৯৪৫ সালের রাশিয়ার কৃষ্ণসাগর তীরবর্তী ক্রিমিয়ার ইয়াল্টা নগরীতে দ্বিতীয় বিশ্বযুদ্ধ পরবর্তী বিশ্ব পরিস্থিতি নিয়ন্ত্রণে বৃহৎ শক্তিগুলো মিলিত হয়। এ সম্মেলনের প্রভাবশালী তিন বিশ্বনেতা ছিলেন মার্কিন প্রেসিডেন্ট রুজভেল্ট, ব্রিটেনের প্রধানমন্ত্রী চার্চিল এবং রাশিয়ার প্রেসিডেন্ট জোসেফ স্ট্যালিন। এ সম্মেলনে রাশিয়ার নানা প্রস্তাব ইঙ্গ-মার্কিন নেতৃবৃন্দ নীতিগতভাবে মেনে নিলেও কার্যত সমর্থন করেননি। ফলশ্রুতিতে মধ্য ও পূর্ব ইউরোপে রুশ দখল-দায়িত্ব বৃদ্ধি পেলে মার্কিন যুক্তরাষ্ট্র ট্রুম্যান যে প্রতিরক্ষা নীতি গ্রহণ করে তা স্নায়ুযুদ্ধকে এগিয়ে নেয়। এরপর ১৯৪৬ সালের ৫ মার্চ প্রাক্তন ব্রিটিশ প্রধানমন্ত্রী চার্চিল তার এক বক্তৃতায় পূর্ব ইউরোপের দেশগুলোর ওপর থেকে সোভিয়েত প্রভাবমুক্ত করার জন্য মার্কিন যুক্তরাষ্ট্রের ওপর দায়িত্ব অর্পণ করেন। চার্চিলের এ বক্তৃতা ফুলটন বক্তৃতা নামে পরিচিত। ফুলটন বক্তৃতার দ্বারা প্রভাবিত হয়ে মার্কিন প্রশাসন কমিউনিস্ট আতঙ্কে সোভিয়েত আগ্রাসন প্রতিরোধে নড়েচড়ে বসে। এমন সময় মার্কিন দূতাবাসের একজন উচ্চপদস্থ কর্মকর্তা জর্জ কিন্নানের থিসিস প্রকাশিত হয়। কিন্নানের থিসিসে মস্কোর প্রভাব বলয়কে নির্দিষ্ট এরিয়ার মধ্যে সীমাবদ্ধ রাখার তথা বোতল বন্দি করার কথা বলা হয়।"
        }
      ]
    }
  ]
}