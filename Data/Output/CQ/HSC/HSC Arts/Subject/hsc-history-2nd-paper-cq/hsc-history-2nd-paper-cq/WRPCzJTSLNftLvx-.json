{
  "title": "সরকারি এডওয়ার্ড কলেজ, পাবনা ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "যেকোনো দেশের বিপ্লব সংঘটনের ক্ষেত্রে দার্শনিকদের ভূমিকা অপরিসীম। তাদের লেখনীর মাধ্যমে জনতা স্বৈরশাসনের শোষণ ও নির্যাতন সম্পর্কে সচেতন হয়ে ওঠে। একপর্যায়ে জনগণ বিপ্লব মুখর হয়ে ওঠে। আঠারো শতকের শেষের দিকে ইউরোপের একটি দেশে এমন একটি বিপ্লব সংঘটিত হতে দেখা যায়, যার প্রভাবে সারা পৃথিবীতে শোষিত জনগণ স্বৈরশাসনের বিরুদ্ধে জেগে ওঠে।",
      "tag": "GECP 23",
      "sub_questions": [
        {
          "label": "ক",
          "question": "ফিজিওক্রাট কী?",
          "explanation": "অষ্টাদশ শতাব্দীর মাঝামাঝি সময়ে একদল অর্থনীতিবিদের আবির্ভাব ঘটে এদেরকে ফিজিওক্র্যাটস নামে অবিহিত করা হয়।"
        },
        {
          "label": "খ",
          "question": "সাঁকুলেৎ বলতে কী বোঝায়?",
          "explanation": "সাঁকুলেৎ শ্রেণি বলতে বিপ্লব-পূর্ব ফ্রান্সের থার্ড এস্টেট তথা তৃতীয় শ্রেণির ভবঘুরে বা ভাসমান শ্রমিক শ্রেণিকে বোঝাত। জনসংখ্যা বৃদ্ধির ফলে সাঁকুলেৎ শ্রেণি ছিন্নমূল হিসেবে গ্রাম থেকে শহরে জড়ো হত। এদের মধ্যে ছিল গরিব কারিগর ও ছোট দোকানদার। এরা ছিল মোট জনসংখ্যার এক-পঞ্চমাংশ। এরা মাঝে মাঝে বয়কট ও দাংগা করত। এজন্য অভিজাত ও ধনী বুর্জোয়ারা সাঁকুলেৎদের ভয়ে ভীত সন্ত্রস্ত থাকত।"
        },
        {
          "label": "গ",
          "question": "উদ্দীপকে কোন ঘটনার চিত্র প্রতিফলিত হয়েছে? ব্যাখ্যা করো।",
          "explanation": "উদ্দীপকে ফরাসি বিপ্লবের চিত্র প্রতিফলিত হয়েছে। ১৭৮৯ খ্রিস্টাব্দে সংঘটিত ফরাসি বিপ্লব বিশ্বের ইতিহাসে এক গুরুত্বপূর্ণ ঘটনা। সাম্য, মৈত্রী ও স্বাধীনতার স্নোগান নিয়ে সংঘটিত এ বিপ্লব পুরনো সমাজ ও শাসনব্যবস্থা ভেঙে দিয়ে এক নতুন যুগের সূচনা ঘটায়। এ বিপ্লবের প্রত্যক্ষ ফল হিসেবে ফ্রান্সে স্বৈরাচারী বুরবোঁ রাজবংশের পতন এবং স্বৈরাচারী রাজতন্ত্রের প্রতীক বাস্তিল দুর্গের পতন ঘটে। ফরাসি বিপ্লবের পর কেবল রুশ বিপ্লব ছাড়া আর কোনো বিপ্লব মানব সভ্যতায় এত বেশি আলোড়ন সৃষ্টি করতে পারেনি। এ বিপ্লবে দার্শনিকগণ গুরুত্বপূর্ণ ভূমিকা পালন করেছিলেন। ফরাসি বিপ্লবে দার্শনিকরা সরাসরি অংশগ্রহণ করেননি কিন্তু তারা মনস্তাত্ত্বিক ও তাত্ত্বিক পটভূমি তৈরিতে ব্যাপক ভূমিকা রাখেন। তাদের বিভিন্ন রচনা ও লেখনীর মাধ্যমে তার প্রকাশ ঘটে। ফরাসি সমাজে বিপ্লবের বেশ আগে থেকে উদ্দীপ্ত দার্শনিকদের জ্ঞানচর্চা মধ্যযুগীয় ভাবধারার সীমাবদ্ধতাকে অতিক্রম করে একটি আধুনিক সমাজ গড়ার জন্য মানুষকে উজ্জীবিত করতে থাকে। তাদের চিন্তাধারা ফ্রান্সের সমাজে ব্যাপক প্রভাব ফেলে। তারাই মধ্যযুগীয় রাজতন্ত্র পরিত্যাগ করে আধুনিক সাম্য, মৈত্রী ও স্বাধীনতার চেতনাকে ধারণ করে এমন ফরাসি রাষ্ট্র ব্যবস্থা গড়ার যুক্তি তুলে ধরেন। সেসব মনীষীদের মধ্যে উল্লেখযোগ্য হলেন মহামতি ভলতেয়ার, চার্লস মন্টেস্কু, বুশো প্রমুখ। উপরের আলোচনা থেকে প্রতীয়মান হয়, উদ্দীপকে ফরাসি বিপ্লবের ঘটনাচিত্রের প্রতিফলন ঘটেছে।"
        },
        {
          "label": "ঘ",
          "question": "উক্ত ঘটনা কীভাবে পুরো ইউরোপকে প্রভাবিত করেছিল? বিশ্লেষণ করো।",
          "explanation": "উদ্দীপকে ফরাসি বিপ্লবকে ইঙ্গিত করা হয়েছে। এ বিপ্লব শুধু ফ্রান্সে নয়, পুরো ইউরোপকে প্রভাবিত করেছিল। ফরাসি বিপ্লব পৃথিবীর ইতিহাসে সংঘটিত সর্বাধিক উল্লেখযোগ্য ঘটনাগুলোর মধ্যে অন্যতম। এটি ফ্রান্সের সমাজ, অর্থনীতি, রাজনীতি, সংস্কৃতি, ধর্মব্যবস্থা আমূল বদলে দেয়। পাশাপাশি ইউরোপের বিভিন্ন দেশে প্রভাব বিস্তার করে। ফরাসি বিপ্লব জরাজীর্ণ পুরনো সামন্ততন্ত্রের বিলোপ সাধনের মাধ্যমে সামন্তপ্রভুদের ভূসম্পত্তি বাজেয়াপ্ত করে কৃষকদের মধ্যে ভূমি বণ্টন করে দেয়। ফরাসি বিপ্লব তাৎক্ষণিকভাবে স্বৈরাচারী রাজতন্ত্রের উচ্ছেদ করে নিয়মতান্ত্রিক রাজতন্ত্র চালু করে। ফরাসি বিপ্লবের ফলে বংশানুক্রমিক রাজতন্ত্রের অবসানের মধ্য দিয়ে ফ্রান্সে অনেকটা গণতান্ত্রিক শাসনের সূত্রপাত ঘটে। এ বিপ্লবের মাধ্যমে রাষ্ট্র পরিচালনায় জনগণের ইচ্ছার প্রাধান্য স্বীকৃতি লাভ করে। ফরাসি বিপ্লব সামাজিক আচার-আচরণ, পোশাক-আশাকে পরিবর্তন আনয়ন করে। পুরুষরা ব্রিচেস পরা ছেড়ে দিয়ে ট্রাউজার ও কোট এবং মেয়েরা ফোলানো পোশাক ছেড়ে আটসাট ছোট স্কার্ট পরা শুরু করে। ফরাসি বিপ্লবের মধ্য দিয়ে ফ্রান্স সামরিক শক্তিতে বলীয়ান হয়ে ওঠে। ফলে ফ্রান্স ইউরোপীয় রাজনীতিতে একক পরাশক্তি হিসেবে আবির্ভূত হয়। ফরাসি বিপ্লব ইউরোপজুড়ে প্রভাব বিস্তার করতে সক্ষম হয়। সাম্য, মৈত্রী ও স্বাধীনতার এই মূলমন্ত্রে উদ্বুদ্ধ হয়ে ইউরোপের জনগণ রাজতন্ত্রের বিপরীতে গণতন্ত্রের দিকে ধাবিত হয়। ইউরোপব্যাপী ব্যাপক পরিবর্তন আসে। ফলে নতুন ইতিহাস শুরু হয়। পরিশেষে বলা যায়, ফরাসি বিপ্লব ইউরোপের আমূল পরিবর্তন সাধন করে, যা ইতিহাসের গতিকে পরিবর্তন করে।"
        }
      ]
    },
    {
      "number": "2",
      "uddipok": "প্রাচীন মেসোপটেমিয়ার রাজা হাম্বুরাবির শাসনামলে বেশকিছু অঞ্চলের আইনের সমন্বয়ে আইন সংকলন করা হয়েছিল যা 'কোড অব হাম্বুরাবি' নামে পরিচিত। এই আইনের মাধ্যমে হাম্বুরাবি তার শাসন কার্য পরিচালনা করতেন। এই আইন প্রয়োগে সমাজে ব্যাপক পরিবর্তন এনেছিল। তার এ আইন সংকলন তাকে পৃথিবীর ইতিহাসে অমর করে রেখেছে।",
      "tag": "GECP 23",
      "sub_questions": [
        {
          "label": "ক",
          "question": "গ্যাবেল কী?",
          "explanation": "ফরাসি বিপ্লবপূর্ব সময়ে ফ্রান্সের তৃতীয় শ্রেণির অন্তর্ভুক্ত কৃষক সম্প্রদায় কর্তৃক প্রদেয় লবণ করকে গ্যাবেল বলা হতো।"
        },
        {
          "label": "খ",
          "question": "লিজিয়ন অব অনার কী?",
          "explanation": "লিজিয়ন অব অনার (National Order of The Legion of Honour) হলো নেপোলিয়ন বোনাপার্ট কর্তৃক প্রতিষ্ঠিত ফরাসি সরকারের একটি আদেশ বা সম্মাননা। ১৮০২ সালের ১৯ মে প্রথম ফরাসি প্রজাতন্ত্রে লিজিয়ন অব অনার প্রতিষ্ঠিত হয়েছিল। এটি ফ্রান্সের সর্বোচ্চ সম্মাননা এবং পাঁচটি ডিগ্রিতে বিভক্ত। ডিগ্রিগুলো হলো- Chevalier (নাইট), Officer (অফিসার), Commander (কমান্ডার), Grand Officer (গ্র্যান্ড অফিসার) এবং Grand-Croix (গ্র্যান্ড ক্রস)।"
        },
        {
          "label": "গ",
          "question": "উদ্দীপকে বর্ণিত রাজা হাম্বুরাবির সাথে ফ্রান্সের কোন সম্রাটের কর্মকাণ্ডের সাদৃশ্য পাওয়া যায়? ব্যাখ্যা করো।।",
          "explanation": "উদ্দীপকে উল্লেখিত রাজা হাম্বুরাব্বির কর্মকাণ্ডের সাথে ফ্রান্সের সম্রাট নেপোলিয়ন বোনাপার্ট-এর কর্মকাণ্ডের সাদৃশ্য রয়েছে। ফ্রান্সের কনসাল হিসেবে নেপোলিয়নের সর্বশ্রেষ্ঠ কীর্তি হলো তার আইন সংস্কার। এর আগে ফ্রান্সে কোনো সুসংবদ্ধ আইন প্রচলিত ছিল না। ফরাসি বিপ্লবের পর ফ্রান্সে বহু আইন প্রণীত হয়। পাশাপাশি বুরবোঁ শাসনামলের অসংখ্য আইন তখনও চালু ছিল। নেপোলিয়ন এসব আইনকে সমন্বিত করে সংকলন করার জন্য বিশিষ্ট আইনজ্ঞদের নিয়ে একটি কমিটি গঠন করেন। ঐ বিশেষজ্ঞরা ৮৪টি অধিবেশনে মিলিত হয়ে আইনের মূল সূত্রগুলো লিপিবদ্ধ করেন। নেপোলিয়নের এ আইন সংকলনই নেপোলিয়নের আইনবিধি বা কোড নেপোলিয়ন' নামে খ্যাত। উদ্দীপকের রাজা হাম্বুরাব্বির ক্ষেত্রেও তেমনটি লক্ষণীয়। উদ্দীপকে দেখা যায়, প্রাচীন মেসোপটেমিয়ার (আধুনিক ইরাক অঞ্চল) রাজা হাম্বুরাব্বির শাসনামলে বেশকিছু অঞ্চলের আইন সংকলন করা হয়, যা একত্রে 'কোড অব হাম্বুরাবি' নামে পরিচিত। এই বিধিমালার ভিত্তিতে রাজ্য শাসনকাজ চালাতেন। ফ্রান্সের সম্রাট নেপোলিয়ন বোনাপার্টও প্রাচীন মেসোপটেমিয়ার এ রাজার মতো আইন সংকলন করেছিলেন। সুতরাং বলা যায়, রাজা হাম্বুরাবির কর্মকাণ্ডের সাথে ফ্রান্সের সম্রাট নেপোলিয়ন বোনাপার্টের কর্মকান্ড সাদৃশ্যপূর্ণ।"
        },
        {
          "label": "ঘ",
          "question": "উক্ত কর্মকাণ্ড উক্ত সম্রাটকে বিশ্বের ইতিহাসে এক বিশেষ স্থানে অধিষ্ঠিত করেছে'- উক্তিটির যথার্থতা নিরূপণ করো।",
          "explanation": "উক্ত কর্মকান্ড অর্থাৎ নেপোলিয়ন বোনাপার্টের আইন সংকলন তাকে বিশ্বের ইতিহাসে বিশেষ স্থানে অধিষ্ঠিত করেছে'- উক্তিটি যথার্থ বলে আমি মনে করি। নেপোলিয়ন বোনাপার্টের শাসনকালের সবচেয়ে উল্লেখযোগ্য সংস্কারগুলোর একটি ছিল 'কোড অব নেপোলিয়ন' বা নেপোলিয়নের আইনবিধি। এজন্য তাকে 'দ্বিতীয় জাস্টিনিয়ান' বলা হয়। জাস্টিনিয়ান ছিলেন সারা বিশ্বে প্রভাব বিস্তারকারী রোমান আইনের সংকলনকারী সম্রাট। নেপোলিয়নের সংকলিত আইনে মোট ধারা ছিল ২২৮৭ টি (মতান্বরে ২২৮১টি)। এগুলো ছিল সরল ও স্পষ্ট ভাষায় রচিত। এসব আইনের বিষয়বস্তুর মধ্যে ছিল- নাগরিকের সমান মর্যাদা ও সুযোগ লাভের অধিকার, সামন্ততন্ত্রের বিলুপ্তি ও সামন্তকর বাতিলকরণ, অভিজাত ও যাজকদের বিশেষ অধিকার ও সুযোগ রহিতকরণ, বিবাহ আইন মজবুতকরণ, বিচারব্যবস্থায় জুরি ব্যবস্থা চালুকরণ, পৈত্রিক সম্পত্তিতে প্রত্যেক সন্তানকে সমান সুবিধা দান প্রভৃতি। ফরাসি বিপ্লবের আগে ও বিপ্লব পরবর্তীকালে ফ্রান্সে কোনো সুসংবদ্ধ আইন প্রচলিত ছিল না। ফ্রান্সে এ কাজটি নেপোলিয়নই প্রথম করেন। নেপোলিয়ন তার 'আইনবিধির মাধ্যমে ফরাসি ও রোমান আইনের সমন্বয় করেন। পরে ইউরোপের অনেক দেশে এ আইন গৃহীত হয়। উপরের আলোচনার পরিপ্রেক্ষিতে বলা যায়, নেপোলিয়ন বোনাপার্টের আইন সংকলন ছিল এক যুগান্তকারী পদক্ষেপ, যা তাকে বিশ্বের ইতিহাসে বিশেষ স্থান দিয়েছে।"
        }
      ]
    },
    {
      "number": "3",
      "uddipok": "জনৈক যুবরাজ ও তার স্ত্রী পার্শ্ববর্তী একটি দেশে ভ্রমণে গিয়ে আততায়ীর হাতে নিহত হয়। এ ঘটনার কারণে বিশ্বব্যাপী যুদ্ধ শুরু হলেও যুদ্ধের কারণ ছিল বহুবিধ। অল্প কয়েক দিনের মধ্যে ইউরোপের প্রায় সকল দেশসহ তিনটি মহাদেশে এ যুদ্ধ ব্যাপকভাবে ছড়িয়ে পড়ে। এ যুদ্ধের ফলাফল ছিল ব্যাপক ও সুদুরপ্রসারী।",
      "tag": "GECP 23",
      "sub_questions": [
        {
          "label": "ক",
          "question": "প্যারিস সম্মেলনে কয়টি সন্ধি চুক্তি স্বাক্ষরিত হয়?",
          "explanation": "প্যারিস সম্মেলনে ৫টি সন্ধি চুক্তি স্বাক্ষরিত হয়।"
        },
        {
          "label": "খ",
          "question": "উড্রো উইলসনের দুটি দফা ব্যাখ্যা করো।",
          "explanation": "প্রথম বিশ্বযুদ্ধে জার্মানির পতন নিশ্চিত হয়ে যাওয়ার পর মার্কিন প্রেসিডেন্ট উড্রো উইলসন মার্কিন কংগ্রেসে চৌদ্দটি শর্ত সংবলিত যে শান্তি প্রস্তাব উত্থাপন করেন ইতিহাসে তাই উড্রো উইলসনের চৌদ্দদফা হিসেবে পরিচিত। উইলসনের চৌদ্দ দফা প্রস্তাবের প্রথম দফা ছিল- 'আন্তর্জাতিক ক্ষেত্রে বিভিন্ন দেশের মধ্যে কূটনৈতিক গোপন চুক্তির বদলে দেশগুলোকে খোলাখুলি শান্তি আলোচনা করতে হবে। এছাড়া উইলসন তার প্রস্তাবের চতুর্দশ দফায় বলেন, 'সব জাতির প্রতি ন্যায়বিচার এবং সব জাতির স্বাধীনতা ও নিরাপত্তা রক্ষার জন্য একটি আন্তর্জাতিক সংস্থা গড়ে তুলতে হবে।\""
        },
        {
          "label": "গ",
          "question": "উদ্দীপকে যে যুদ্ধের ইঙ্গিত দেয়া হয়েছে তার কারণগুলো ব্যাখ্যা করো।",
          "explanation": "উদ্দীপকে প্রথম বিশ্বযুদ্ধের ইঙ্গিত দেয়া হয়েছে। এ যুদ্ধের সূত্রপাত হওয়ার পিছনে বিভিন্ন কারণ ছিল। বিশ শতকের প্রথম দিকেই পুরো বিশ্ব এক ভয়াবহ যুদ্ধ দেখে যা প্রথম বিশ্বযুদ্ধ বা মহাযুদ্ধ বলে পরিচিত। ১৯১৪ সাল থেকে ১৯১৮ সাল পর্যন্ত সংঘটিত প্রথম বিশ্বযুদ্ধে বিশ্বের বিভিন্ন দেশ জড়িয়ে পড়ে। এ যুদ্ধ সংঘটিত হওয়ার পিছনে বেশকিছু কারণ অনুঘটক হিসেবে কাজ করে। প্রথম বিশ্বযুদ্ধের বহুবিধ কারণের মধ্যে উগ্র জাতীয়তাবাদ প্রণিধানযোগ্য। ফরাসি বিপ্লবের ফলশ্রুতিতে ইউরোপের বিভিন্ন দেশে উগ্র জাতীয়তাবাদের উন্মেষ ঘটে। ইতালি ও জার্মানি ছিল উগ্র জাতীয়তাবাদের প্রতিভূ এবং তাদের এরূপ জাতীয়তাবাদ শেষ পর্যন্ত মহাযুদ্ধকে স্বাগত জানায়। এছাড়া শিল্পবিপ্লবের প্রভাবে শিল্পসমৃদ্ধ ইউরোপীয় দেশগুলো তাদের বাণিজ্য সম্প্রসারণের লক্ষ্যে উপনিবেশ বিস্তারের প্রতিযোগিতায় লিপ্ত হয়। পরবর্তী সময়ে জার্মানির বিসমার্ক অস্ট্রিয়া ও ইতালির সাথে ত্রিশক্তি চুক্তি সম্পাদন করলে ফ্রান্স, ইংল্যান্ড ও রাশিয়া পাল্টা ত্রিশক্তি আঁতাত গড়ে তুলে। যার মাধ্যমে ইউরোপ দুইটি বিরোধী শিবিরে পরিণত হয়। প্রথম বিশ্বযুদ্ধের প্রত্যক্ষ কারণ হিসেবে অস্ট্রিয়ার যুবরাজ ফার্ডিনান্ড ও তার স্ত্রী সোফিয়ার হত্যাকান্ডকে দায়ী করা হলেও এ যুদ্ধের পিছনে উপরে উল্লেখিত কারণগুলো ভূমিকা রেখেছিল। উদ্দীপকে বলা হয়েছে, একটি দেশের যুবরাজ ও তার স্ত্রীর আততায়ীর হাতে নিহত হলে বিশ্বব্যাপী যুদ্ধ শুরু হয়। এ তথ্য থেকে বুঝা যায়, উদ্দীপকের ঘটনাটি প্রথম বিশ্বযুদ্ধেরই ইঙ্গিতবহ। আর উপরের আলোচনার ভিত্তিতে বলা যায়, অস্ট্রিয়ার যুবরাজ ও তার স্ত্রীর হত্যাকাণ্ড ছাড়াও উগ্র জাতীয়তাবাদের উত্থান, বিশ্ব রাজনৈতিক ও সামরিক মেরুকরণ, বাণিজ্যিক প্রতিযোগিতা ইত্যাদি কারণে প্রথম বিশ্বযুদ্ধ হয়েছিল।"
        },
        {
          "label": "ঘ",
          "question": "উক্ত যুদ্ধের ফলাফল ছিল ব্যাপক ও সুদূরপ্রসারী- বিশ্লেষণ করো।",
          "explanation": "উদ্দীপকে উল্লেখিত যুদ্ধ অথৎ প্রথম বিশ্বযুদ্ধের ফলাফল ছিল ব্যাপক ও যথার্থ। প্রথম বিশ্বযুদ্ধে অক্ষশক্তি হিসেবে পরিচিত জার্মানি, অস্ট্রিয়া ও হাঙ্গেরি মিত্রশক্তির কাছে পরাজিত হওয়ার মধ্য দিয়ে প্রথম বিশ্বযুদ্ধের পরিসমাপ্তি ঘটে। তবে এ যুদ্ধের ফলাফল ছিল দূরপ্রসারী ও ব্যাপক। প্রথম বিশ্বযুদ্ধের ফলে পরাশক্তি হিসেবে রাশিয়া ও মার্কিন যুক্তরাষ্ট্রের উত্থান ঘটে। রাশিয়ার বলশেভিক বিপ্লব তাদেরকে দ্রুত সমৃদ্ধির দিকে নিয়ে যায়, অপর দিকে নিরাপদ দূরত্বে থেকে মার্কিন যুক্তরাষ্ট্র বিশ্ব মোড়লে পরিণত হয়। প্রথম বিশ্বযুদ্ধের ফলে উপনিবেশগুলোতে স্বাধীনতা আন্দোলন শুরু হয় নতুন উদ্যমে। ব্রিটিশদের শক্তি কমে যাওয়ায় তাদের নিয়ন্ত্রিত উপনিবেশগুলোতে স্বাধীনতা আন্দোলন জোরদার হয়। এছাড়া এ যুদ্ধের ফলে জার্মানি, অস্ট্রিয়া, রাশিয়া ও তুরস্কে রাজতন্ত্রের অবসান হয়। অনেক দেশ নিজেদেরকে প্রজাতান্ত্রিক দেশ হিসেবে ঘোষণা করে। প্রথম বিশ্বযুদ্ধ নানাক্ষেত্রে, ব্যাপক পরিবর্তন আনে। যেমন- নারী জাগরণ, শ্রমিক আন্দোলন, সংবাদপত্রের বিকাশ, প্রযুক্তি ও চিকিৎসা বিজ্ঞানের বিকাশ, পরিবহন খাতে অগ্রগতি প্রভৃতি ক্ষেত্রে ব্যাপক সাড়া পড়ে যায়। পাশাপাশি এ যুদ্ধের ফলে পুরো বিশ্ব ভয়াবহ অর্থনৈতিক মন্দার শিকার হয়। উপরের আলোচনার পরিপ্রেক্ষিতে বলা যায়, আন্তর্জাতিক রাজনীতি ও সামরিক শক্তির পুনর্বিন্যাস, অর্থনৈতিক রূপান্তর এবং মানচিত্রের রদবদলসহ বিভিন্নক্ষেত্রে প্রথম বিশ্বযুদ্ধের ফলাফল ছিল ব্যাপক ও সুদূরপ্রসারী।"
        }
      ]
    },
    {
      "number": "4",
      "uddipok": "প্রথম বিশ্বযুদ্ধ পরবর্তী বিশ্বে আমেরিকার প্রেসিডেন্ট উড্রো উইলসন তার বিখ্যাত ১৪ দফায় একটি আন্তর্জাতিক শান্তি সংস্থা প্রতিষ্ঠার ইচ্ছা প্রকাশ করেন। অবশেষে মিত্রশক্তি বর্গের ঐকান্তিক চেষ্টায় সংস্থাটি গড়ে ওঠে।",
      "tag": "GECP 23",
      "sub_questions": [
        {
          "label": "ক",
          "question": "বিসমার্ক কে ছিলেন?",
          "explanation": "বিসমার্ক ছিলেন জার্মানির প্রথম চ্যান্সেলর।"
        },
        {
          "label": "খ",
          "question": "ভার্সাই সন্ধি কী",
          "explanation": "ফ্রান্সের ভার্সাই নগরীতে প্রথম বিশ্বযুদ্ধে বিজয়ী মিত্রশক্তি জোটের সাথে পরাজিত জার্মানির যে শান্তি চুক্তি স্বাক্ষরিত হয় তাই ভার্সাই সন্ধি নামে পরিচিত। প্রথম বিশ্বযুদ্ধের পর মিত্রশক্তি এবং অক্ষশক্তি জার্মানি ও তার মিত্রদের মধ্যে শান্তি চুক্তি সম্পাদনের জন্য এক আন্তর্জাতিক সম্মেলন অনুষ্ঠিত হয়। এ সম্মেলন ও সন্ধি ফ্রান্সের ভার্সাই নগরীতে হয়েছিল বলে এই চুক্তিকে ভার্সাই সন্ধি নামে অভিহিত করা হয়। ১৯১৯ সালের ২৮ জুন ভার্সাই চুক্তি স্বাক্ষরিত হয়। এ সম্মেলনে ৩২টি দেশের প্রতিনিধিরা অংশ নেন।"
        },
        {
          "label": "গ",
          "question": "উদ্দীপকে যে আন্তর্জাতিক সংস্থা সম্পর্কে বলা হয়েছে তা গড়ে ওঠার পটভূমি বর্ণনা করো।",
          "explanation": "উদ্দীপকে লীগ অব নেশনস সম্পর্কে বলা হয়েছে। লীগ অব নেশনস গঠনের পেছনে একটি বিস্তৃত পটভূমি রয়েছে। প্রথম বিশ্বযুদ্ধের প্রাণহানি এবং ধ্বংসলীলার ভয়াবহতা বুঝিয়ে দেয়, ভবিষ্যতে যুদ্ধ হলে তা কত সম্পদ ও জীবনের ক্ষতি করবে। তাই বিশ্ব নেতারা আলোচনার মাধ্যমে আন্তর্জাতিক বিরোধের মীমাংসার জন্য লীগ অব নেশনের কথা ভাবেন। মার্কিন যুক্তরাষ্ট্রের ২৮ তম প্রেসিডেন্ট উড্রো উইলসন প্রথম বিশ্বযুদ্ধের পর ইউরোপে শান্তি স্থাপনের জন্য ১৪ দফা নীতি ঘোষণা করেন। এর ১৪ নম্বর দফায় বলা হয়, সব জাতির প্রতি ন্যায় বিচার নিশ্চিত করা এবং সব দেশের স্বাধীনতা ও নিরাপত্তা রক্ষার জন্য একটি আন্তর্জাতিক সংস্থা গড়তে হবে। এরই ভিত্তিতে ১৯১৯ সালে প্যারিস শান্তি সম্মেলনে উইলসনের উত্থাপিত লীগ অব নেশনস এর প্রস্তাব সর্বসম্মতিক্রমে গৃহীত হয়। উইলসনকে সভাপতি করে ১৯ সদস্যের এক কমিটিকে এর গঠনতন্ত্র রচনার দায়িত্ব দেওয়া হয়। ওই কমিটি লীগ অব নেশনস গঠনের জন্য একটি খসড়া সংবিধান রচনা করে। প্যারিস সম্মেলনে খসড়াটি অনুমোদিত হলে ভার্সাই সন্ধির প্রথম অংশে এই খসড়া গৃহীত হয়। আর এভাবেই লীগ অব নেশনসের জন্ম হয়। উদ্দীপকে দেখা যায়, প্রথম বিশ্বযুদ্ধপরবর্তী বিশ্বে আমেরিকার প্রেসিডেন্ট উড্রো উইলসন তার বিখ্যাত ১৪ দফায় একটি আন্তর্জাতিক শান্তি সংস্থা প্রতিষ্ঠার ইচ্ছা প্রকাশ করেন। অবশেষে মিত্রশক্তি বর্গের ঐকান্তিক চেষ্টায় সংস্থাটি গড়ে ওঠে- যা লীগ অব নেশনস গঠনের সঙ্গে সঙ্গতিপূর্ণ।"
        },
        {
          "label": "ঘ",
          "question": "বিশ্বশান্তি প্রতিষ্ঠায় আলোচ্য সংস্থাটি কোন কার্যকর ভূমিকা গ্রহণ করতে পারেনি- উক্তিটি বিশ্লেষণ করো।",
          "explanation": "বিশ্বশান্তি প্রতিষ্ঠায় আলোচ্য সংস্থাটি অর্থাৎ লীগ অব নেশনস কোন কার্যকর ভূমিকা গ্রহণ করতে পারেনি- উক্তিটি যথার্থ। জাতিপুঞ্জ বা লীগ অব নেশনস গঠিত হওয়ার পরে প্রথম দশকে সংগঠনটি শান্তিপূর্ণ উপায়ে অনেক বিরোধের নিষ্পত্তি করে এক নবযুগের সূচনা করেছিল। কিন্তু জাতিপুঞ্জ গঠনের এক যুগ যেতে না যেতেই সংস্থাটি ব্যর্থতার পরিচয় দিতে থাকে। এর পেছনে বেশ কিছু কারণ ছিল। প্রথমত, বিজয়ী রাষ্ট্রসমূহের প্রতি বিজিত রাষ্ট্রসমূহের সন্দেহ এবং জার্মানির প্রতিরোধমূলক মনোভাব লীগের কার্যক্রম সুষ্ঠভাবে পরিচালনার পথে অন্তরায় সৃষ্টি করেছিল। দ্বিতীয়, বিজয়ী ও বিজিত রাষ্ট্রগুলোর মধ্যে ব্যাপক মতানৈক্য ছিল। এছাড়া লীগ অব নেশনশস এর শীর্ষ নেতাদের মধ্যে জার্মানিকে সর্বতোভাবে দাবিয়ে রাখার প্রবণতা ছিল, যা সংগঠনটির নৈতিক মর্যাদা বিনষ্ট করে। তৃতীয়ত লীগের সদস্যদের মধ্যে সবার সমান অধিকার ছিল না। লীগের অস্থায়ী সদস্যদের তুলনায় স্থায়ী সদস্যদের বেশি ক্ষমতা 'ছিল। তাই বিশ্ব স্থায়ী শান্তি প্রতিষ্ঠায় লীগ অব নেশনস শেষ পর্যন্ত ব্যর্থ হয়। চতুর্থত, চুক্তিপত্রের নিরাপত্তামূলক শর্তগুলোর মধ্যে বহু ত্রুটি ছিল। লীগের হাতে আক্রমণকারীর বিরুদ্ধে সামরিক ব্যবস্থা গ্রহণের ক্ষমতা না থাকায় আক্রমণকারীরা সংগঠনটির নির্দেশ উপেক্ষা করতে পারত। এছাড়া মাঞ্জুরিয়াকে কেন্দ্র করে চীন ও জাপানের মধ্যে বিরোধ নিষ্পত্তিতে জাতিপুঞ্জ শান্তিমূলক ব্যবস্থা গ্রহণ করতে ব্যর্থ হয়। ঠিক একইভাবে ইতালি ও ইথিওপিয়ার মধ্যে যুদ্ধ সৃষ্টি হলে কার্যকর লীগ ব্যবস্থা নিতে পারেনি। এভাবে লীগের ব্যর্থতার ফলে যৌথ নিরাপত্তা নীতির অবসান হতে থাকে, যা দ্বিতীয় বিশ্বযুদ্ধের পটভূমি তৈরিতে ভূমিকা রাখে। আলোচনা শেষে তাই বলা যায়, বিশ্বশান্তি প্রতিষ্ঠায় লীগ অব নেশনস কোন কার্যকর ভূমিকা গ্রহণ করতে পারেনি।"
        }
      ]
    },
    {
      "number": "5",
      "uddipok": "তৈরি পোশাক শিল্প বাংলাদেশে সবচেয়ে বেশি বৈদেশিক মুদ্রা অর্জনকারী শিল্প। কিন্তু এ শিল্পে নিয়োজিত শ্রমিকরা খুবই সামান্য বেতন পায়। তাদেরকে কারখানায় অস্বাস্থ্যকর পরিবেশে অধিক কাজ করতে হয়। তাদের ছুটিও কম থাকে। ফলে তারা অধিকার আদায়ের জন্য আন্দোলনমুখর হয়ে ওঠে। প্রতিষ্ঠিত হয় তাদের অধিকার। ফলে শ্রমিকদের জীবনমানের উন্নতি ঘটে।",
      "tag": "GECP 23",
      "sub_questions": [
        {
          "label": "ক",
          "question": "‘Utopia' গ্রন্থের লেখক কে?",
          "explanation": "‘Utopia' গ্রন্থের লেখক টমাস ম্যুর।"
        },
        {
          "label": "খ",
          "question": "জারতন্ত্র বলতে কী বোঝ?",
          "explanation": "বলশেভিক বিপ্লবের আগে রাশিয়ায় বিদ্যমান স্বৈরাচারী রাজতান্ত্রিক শাসনব্যবস্থাকে জারতন্ত্র বলা হয়। আঠারো শতকে রাশিয়ায় স্বৈরাচারী রাজতন্ত্রের শাসন ছিল। তখন রাষ্ট্রের শাসককে জার বলা হতো। এসব শাসকেরা স্বেচ্ছাচারী ছিলেন। তারা অভিজাতদের অনুকূলে নীতি নির্ধারণ এবং আইন প্রণয়ন করতেন। রাশিয়ায় প্রচলিত এ স্বৈরাচারমূলক শাসনব্যবস্থাই জারতন্ত্র নামে পরিচিত।"
        },
        {
          "label": "গ",
          "question": "উদ্দীপকে উল্লিখিত ঘটনার সাথে তোমার পাঠ্যপুস্তকের কোন বিপ্লবের সাদৃশ্য রয়েছে? ব্যাখ্যা করো।",
          "explanation": "উদ্দীপকে উল্লিখিত ঘটনার সাথে আমার পাঠ্যপুস্তকের বলশেভিক বিপ্লবের সাদৃশ্য রয়েছে। উনিশ শতকের শেষ দিকে রাশিয়ায় শিল্পবিপ্লবের ফলে ভূমিহীন শ্রেণি শহুরে মিল শ্রমিকে পরিণত হয়। কিন্তু জার সরকার শ্রমিকদের ট্রেড ইউনিয়ন করার অধিকার না দেওয়ায় শ্রমিকদের নায্য পাওনা আদায় করা ছিল কষ্টসাধ্য। যুদ্ধের কারণে খাদ্যের মূল্য বৃদ্ধি পেলে কম মজুরীতে খাদ্য কেনা তাদের জন্য কষ্টকর হয়ে দাঁড়ায়। শ্রমিকদের সপ্তাহে ৬দিন এবং প্রতিদিন গড়ে ১০-১২ ঘণ্টা কাজ করতে হতো। এক পরিসংখ্যানে দেখা যায়, বিপ্লবের পূর্বে সেন্ট পিটার্সবার্গে একটি ফ্ল্যাটে কমপক্ষে ১৬ জন শ্রমিক বাস করত। ছোট একটি কক্ষে কমপক্ষে ৬ জন লোক থাকত। সেখানকার পয়ঃনিষ্কাষণ ব্যবস্থা ছিল নিম্নমানের। বিশুদ্ধ খাবার পানির কোনো সরবরাহ ছিল না। জীবনযাত্রার এরূপ নিম্নমানের ফলে ব্যাপক শ্রমিক অসন্তোষ দেখা দেয়। যা পরবর্তীতে বিপ্লবে রূপান্তরিত হয়। ১৯১৭ সালের এই বলশেভিক বিপ্লব রাশিয়ার মানুষের আর্থ-সামাজিক ও রাজনৈতিক জীবনে এক বৈপ্লবিক পরিবর্তনের মধ্য দিয়ে নতুন যুগের সূচনা করে। উদ্দীপকে দেখতে পাই, তৈরি পোশাক শিল্প বাংলাদেশে সবচেয়ে বেশি বৈদেশিক মুদ্রা অর্জনকারী শিল্প হলেও এর শ্রমিকরা তাদের নায্য বেতন থেকে বঞ্চিত। তাদেরকে অস্বাস্থ্যকর পরিবেশে অধিক কাজ করতে হয়। উপরন্তু তাদের ছুটিও কম থাকে। ফলে তারা অধিকার আদায়ের জন্য আন্দোলনের পথ বেছে নেয়। প্রতিষ্ঠিত হয় তাদের অধিকার। ফলে শ্রমিকদের জীবনমানের উন্নতি ঘটে। যা রাশিয়ার বলশেভিক বিপ্লবের সাথে সাদৃশ্যপূর্ণ।"
        },
        {
          "label": "ঘ",
          "question": "সমাজব্যবস্থা পরিবর্তনে উক্ত বিপ্লবের ভূমিকা বিশ্লেষণ করো।",
          "explanation": "সমাজব্যবস্থা পরিবর্তনে উক্ত বিপ্লব অর্থাৎ বলশেভিক বিপ্লব'গুরুত্বপূর্ণ ভূমিকা পালন করে। বলশেভিক বিপ্লবের ফলে রাশিয়ার সমাজব্যবস্থায় আমূল পরিবর্তন ঘটে। এ বিপ্লবের ফলে রাশিয়া থেকে জারতন্ত্র ও বুর্জোয়া গণতন্ত্র উচ্ছেদ হয়। নতুন রাজনৈতিক ব্যবস্থায় সারাবিশ্বে প্রচলিত প্রথাগত শ্রেণিভিত্তিক সমাজের পরিবর্তে শ্রেণিহীন, শোষণমুক্ত সমাজ প্রতিষ্ঠার প্রচেষ্টা শুরু হয়। এ বিপ্লবের লক্ষ্য ছিল বিদ্যমান বৈষম্য ও শোষণমূলক ব্যবস্থা উচ্ছেদ করা। বিপ্লবের পর পুরনো প্রশাসনিক ও রাজনৈতিক কাঠামো ভেঙে ফেলা হয়। নতুন সমাজতান্ত্রিক রাষ্ট্রের নাম হয় সোভিয়েত ইউনিয়ন। এতে ধনী ও গরিবের ব্যবধান ঘুচিয়ে আনা হয়। ফলে সমাজের পিছিয়ে থাকা মানুষের জীবনযাত্রার মান ক্রমে উন্নত হয়। বিপ্লবের পর দেশের সব নাগরিকদের শিক্ষার মানোন্নয়নের লক্ষ্যে ব্যাপক গণশিক্ষা কর্মসূচি চালু করা হয়। খুব অল্প সময়ে সংখ্যাগরিষ্ঠ বুশ জাতি ছাড়া অন্য জাতি গোষ্ঠীর মানুষও শিক্ষিত হয়ে ওঠে। রাষ্ট্র প্রত্যেক নাগরিকের শিক্ষা, চিকিৎসা, কর্মসংস্থান ও বাসস্থানের দায়িত্ব গ্রহণ করে। স্থানীয় সরকার পরিচালনার দায়িত্ব দেওয়া হয় স্থানীয় 'সোভিয়েত' বা পরিষদগুলোকে। বলশেভিকরা ক্ষমতা গ্রহণ করে বিপ্লববিরোধী শক্তি 'White terror' বা শ্বেত সন্ত্রাসীদের কঠোরভাবে দমন করে। সর্বোপরি এ বিপ্লবের মাধ্যমে রাশিয়ায় সমাজতন্ত্রের যে ভিত্তি নির্মিত হয়, তার ওপর নির্ভর করে সেদেশের কৃষক- শ্রমিক শ্রেণি সাম্যবাদী সমাজ গঠনে উদ্বুদ্ধ হয়। পরিশেষে বলা যায়, রাশিয়ার সমাজ পরিবর্তনে রুশ বা বলশেভিক বিপ্লবের প্রভাব ছিল অপরসীম।"
        }
      ]
    },
    {
      "number": "6",
      "uddipok": "বিশ শতকের মধ্যভাগে ইউরোপে দুটি চরম মতবাদের জন্ম হয়। দুই জন শাসক নিজ নিজ দেশের অস্থিরতাকে কাজে লাগিয়ে যুব সমাজকে উগ্র জাতীয়তাবাদে উদ্বুদ্ধ করেন এবং এতে ভয়াবহ যুদ্ধের দিকে ঠেলে দেন। তাদের কর্মকাণ্ড সমগ্র বিশ্বকে অস্থির করে তুলেছিল?",
      "tag": "GECP 23",
      "sub_questions": [
        {
          "label": "ক",
          "question": "দ্বিতীয় বিশ্বযুদ্ধ শুরু হয় কত সালে?",
          "explanation": "দ্বিতীয় বিশ্বযুদ্ধ শুরু হয় ১৯৩৯ সালে।"
        },
        {
          "label": "খ",
          "question": "নাৎসিবাদ কী?",
          "explanation": "নাৎসিবাদ হলো জার্মানিতে এডলফ হিটলার অনুসৃত একটি উগ্র জাতীয়তাবাদী মতবাদ। এটা মূলত ফ্যাসিবাদেরই জার্মান সংস্করণ। সন্ত্রাসী কর্মকাণ্ডের মাধ্যমে জার্মান উগ্রজাতীয়তাবাদী গোষ্ঠী দেশে গণতান্ত্রিক শক্তিকে সম্পূর্ণরূপে নিশ্চিহ্ন করতে বদ্ধপরিকর ছিল। এদের ভাবাদর্শকে নাৎসিবাদ বলে। নাৎসিবাদের মতে, গণতন্ত্র মূর্খ, নির্বোধ ও অযোগ্যদের শাসন এবং এ শাসনে মানুষের সত্যিকারের মুক্তি সম্ভব নয়। নাৎসিবাদে ব্যক্তিস্বাধীনতা বলে কিছু নেই।"
        },
        {
          "label": "গ",
          "question": "উদ্দীপকে যে ভয়াবহ যুদ্ধের ইঙ্গিত করা হয়েছে, তার জন্য কে বেশি দায়ী ছিল। পাঠ্যবইয়ের আলোকে ব্যাখ্যা করো।",
          "explanation": "উদ্দীপকে যে ভয়াবহ যুদ্ধের ইঙ্গিত করা হয়েছে তার জন্য বেশি দায়ী ছিলেন এডলফ হিটলার। এডলফ হিটলার ছিলেন নাৎসিবাদের প্রবক্তা। তিনি বিশ্বে জার্মান জাতির হারানো গৌরব পুনরুদ্ধার করার কথা প্রচার করে জাতির মধ্যে উগ্র জাতীয়তাবাদী মনোভাব জাগিয়ে তোলেন। প্রথম বিশ্বযুদ্ধে পরাজিত জার্মানির ওপর বিজয়ী মিত্রশক্তি প্রতিশোধমূলক 'ভার্সাই সন্ধি' হিটলারকে ক্ষুগ্ধ করেছিল। তার নাৎসি তত্ত্বে বলা হতো আর্য জাতিগোষ্ঠী হচ্ছে শ্রেষ্ঠ নৃতাত্ত্বিক গোষ্ঠী এবং সেই আর্যদের মধ্যে আবার জার্মানরাই শ্রেষ্ঠ। হিটলারের মত ছিল, আর্য হবার কারণে জার্মান জাতির দায়িত্ব হলো বিশ্বকে পদানত করে শাসন করা। আর আর্যদের জাতিগত মান অক্ষুণ্ণ রাখতে অনুন্নত জাতির মানুষ ও প্রতিবন্ধীদের নিশ্চিহ্ন করতে হবে। এর আলোকেই নাৎসিরা কৃষ্ণাঙ্গসহ বিভিন্ন সংখ্যালঘুকে বিচ্ছিন্ন থাকতে বাধ্য করে এবং বিশ্বযুদ্ধের সময় লাখ লাখ ইহুদিকে হত্যা করে। হিটলার ফ্রান্সের কাছ থেকে তার আলসাস, লরেন ও সার অঞ্চল এবং পোল্যান্ডের কাছ থেকে ডানজিগ ও 'পোলিশ করিডর' ফেরত চান। ১৯৩৬ সালে তিনি রাইনল্যান্ড দখল করে নেন। একই বছর তিনি ইতালি-জার্মান-জাপান 'ত্রিশক্তি জোট' গঠন করেন। ১৯৩৯ সালের ১ সেপ্টেম্বর হিটলার পোল্যান্ড আক্রমণের সিদ্ধান্ত নিলে ৩ সেপ্টেম্বর ইঙ্গ-ফরাসি বাহিনী জার্মানির বিরুদ্ধে যুদ্ধ ঘোষণা করে এবং দ্বিতীয় বিশ্বযুদ্ধের সূত্রপাত হয়। উপরের আলোচনা পরিপ্রেক্ষিতে বলা যায়, দ্বিতীয় বিশ্বযুদ্ধ সৃষ্টিতে হিটলারের আগ্রাসী মনোভাব অনেকাংশে দায়ী ছিল।"
        },
        {
          "label": "ঘ",
          "question": "উদ্দীপকে যে 'দুইজন শাসকের ইঙ্গিত করা হয়েছে তাদের কর্মকাণ্ডের সাদৃশ্য ব্যাখ্যা করো।",
          "explanation": "উদ্দীপকে যে দুজন শাসককে ইঙ্গিত করা হয়েছে তারা হলেন হিটলার ও মুসোলিনী। তারা উভয়েই জাতীয়তাবাদী নেতা। তবে তারা জাতীয়তাবাদকে বিশ্বশান্তির বিরুদ্ধে ব্যবহার করেছিলেন। মুসোলিনী চেয়েছিলেন ইতালিকে বিশ্বে মর্যাদার আসনে অধিষ্ঠিত করতে। অপরদিকে, হিটলার চেয়েছিলেন পুরো বিশ্বকে জার্মান জাতির দাসত্বের অধীনে আনতে। দুজনের ব্যক্তিগত জীবনই বৈচিত্র্যময়। উভয়েই, ছিলেন একনায়ক। উভয়ের কর্মকাণ্ডের মধ্যে অনেক সাদৃশ্য খুঁজে পাওয়া যায়- প্রথমত, হিটলার তার আদর্শ বাস্তবায়নের জন্য যে দল গঠন করেছিলেন তার সদস্যদের নির্দিষ্ট পোশাক ছিল। এটি ছিল বাদামি রংয়ের। এরা সামরিক কায়দায় কুচকাওয়াজ করত। অনুরূপ মুসোলিনীও তার দলীয় সদস্যদের সামরিক ধাঁচে প্রস্তুত করেন। মুসোলিনীর দলীয় পোশাক ছিল কালো প্যান্ট-শার্ট ও কালো টুপি। দ্বিতীয়ত, উভয়েই গণতন্ত্রকে হত্যা করেন। উভয়েই কমিউনিস্টদের নিষ্ঠুরভাবে দমন করেন। দুজনেই প্রহসনের নির্বাচনের মাধ্যমে ক্ষমতা দখল করেন; এরপর একনায়কতন্ত্র প্রতিষ্ঠা করেন। তৃতীয়ত, হিটলার ও মুসোলিনী উভয়েই যুবশক্তির আবেগকে জাতীয়তাবাদী চেতনার আড়ালে ব্যবহার করেছেন। চতুর্থত, হিটলার ও মুসোলিনী উভয়ের জনসমর্থনের ভিত্তি ছিল দুর্বল। উভয়েই শক্তি প্রয়োগের মাধ্যমে প্রচলিত সরকার ব্যবস্থাকে অকার্যকর করে দিয়ে সন্ত্রাস ও ভীতি সৃষ্টির মাধ্যমে ক্ষমতা দখল করেছিলেন। পঞ্চমত, হিটলার জার্মান জাতিকে ঐক্যবন্ধ করেছিলেন নাৎসিবাদ-এর মাধ্যমে। অপরদিকে, মুসোলিনী যুবসমাজকে বিমোহিত করেছিলেন ফ্যাসিবাদ আদর্শে। ষষ্ঠত, হিটলার ও মুসোলিনী কেউই সম্ভ্রান্ত পরিবারের সন্তান ছিলেন না। তারা কেউই উচ্চশিক্ষা গ্রহণ করতে পারেননি। তারা উভয়েই প্রথম বিশ্বযুদ্ধের বিভীষিকার মধ্যে বেড়ে ওঠেন। উভয়েই বিশ্বযুদ্ধে অংশগ্রহণ করেন। তবে মুসোলিনী ছিলেন প্রথম বিশ্বযুদ্ধে বিজয়ী ইতালীয় নাগরিক। অপরদিকে, হিটলার ছিলেন পরাজিত জার্মানির নাগরিক।"
        }
      ]
    },
    {
      "number": "7",
      "uddipok": "রাষ্ট্রীয় ক্ষমতায় এসে মি. পিটার মানুষের মতপ্রকাশ ও চিন্তার স্বাধীনতা বন্ধ করে দেন। তার সময় সরকারবিরোধী সব পত্রিকা বন্ধ করে দেয়া হয়। অনেক বুদ্ধিজীবী, কবি, সাংবাদিককে দেশত্যাগে বাধ্য করা হয়।",
      "tag": "GECP 23",
      "sub_questions": [
        {
          "label": "ক",
          "question": "দ্বিতীয় বিশ্বযুদ্ধ শেষ হয় কত সালে?",
          "explanation": "দ্বিতীয় বিশ্বযুদ্ধ শেষ হয় ১৯৪৫ সালে।"
        },
        {
          "label": "খ",
          "question": "অক্ষশক্তি কী?",
          "explanation": "দ্বিতীয় বিশ্বযুদ্ধের প্রাক্কালে জার্মানি ও ইতালির মধ্যে সহযোগিতা চুক্তির মাধ্যমে গঠিত জোট ইতিহাসে অক্ষশক্তি নামে খ্যাত। অক্ষশক্তি মূলত কমিউনিস্টবিরোধী চুক্তির মাধ্যমে। গঠিত হলেও একে বিশ্বযুদ্ধের মিত্রশক্তির বিরুদ্ধে সামরিক জোটও বলা যেতে পারে। ১৯৩৭ সালে ইতালি এ শক্তিজোটে যোগ দেয়। তৎকালীন ইতালির উগ্রপন্থি রাজনৈতিক মতবাদ ফ্যাসিবাদের জনক বেনিতো মুসোলিনী বলেছিলেন, 'এটি এমন একটি অক্ষ যার চারদিকে শান্তির জন্য অনুপ্রাণিত ইউরোপীয় শক্তিবর্গ সহযোগিতা করতে পারে'।"
        },
        {
          "label": "গ",
          "question": "মি. পিটার এর সাথে ইতালির কোন স্বৈরাচারী শাসকের কর্মকাণ্ডের মিল লক্ষ করা যায়? ব্যাখ্যা করো।",
          "explanation": "উদ্দীপকের পিটার সাহেবের সাথে ইতালির স্বৈরাচারী শাসক বেনিতো মুসোলিনীর কর্মকান্ডের মিল পাওয়া যায়। বেনিতো মুসোলিনীর নেতৃত্বে ১৯২২ সালের ৩০ অক্টোবর ন্যাশনালিস্ট ফ্যাসিস্ট পার্টি ক্ষমতা গ্রহণ করেন। ক্ষমতা গ্রহণের পর তিনি সকল বিরোধী দলকে নস্যাৎ করার পরিকল্পনা গ্রহণ করেন। এমনকি ১৯২৪ সালের নির্বাচনে বিরোধী দলগুলোকে কোণঠাসা করে তিনি জোরপূর্বক ৪৩ মিলিয়ন ভোট নিজের পক্ষে সংগ্রহ করে জয়লাভ করেন। তার এসব কর্মকান্ডের বিরুদ্ধে বিরোধী দলের নেতা প্রতিবাদ জানালে তাকে হত্যা করা হয়। এছাড়া ফ্যাসিস্ট ট্রেড ইউনিয়ন ছাড়া বাকি সকল ট্রেড ইউনিয়ন তিনি বন্ধ করে দেন। এমনকি ১৯২৬ সালের নভেম্বর মাসে বিক্ষোভ, সভা-সমাবেশ নিষিদ্ধ করা হয়। সকল বিরোধী দল, পত্র- পত্রিকা, সরকারবিরোধী যে কোনো ব্যক্তি ও সংস্থাকে বিচারের সম্মুখীন করতে জরুরি ফ্যাসিস্ট আইন ঘোষণা করা হয়। উদ্দীপকে দেখা যায়, পিটার সাহেব রাষ্ট্রীয় ক্ষমতায় এসে মানুষের মত প্রকাশের স্বাধীনতা বন্ধ করে দেন। তার সময় সরকার বিরোধী সব পত্রিকা বন্ধ করে দেওয়া হয়। সকল রাজনৈতিক দল নিষিদ্ধ করা হয়। হাজার হাজার বিরোধী নেতা কর্মীকে জেলে পাঠানো হয়। অনেক বুদ্ধিজীবী, কবি, সাহিত্যিককে দেশ ত্যাগে বাধ্য করা হয়। সুতরাং বলা যায়, পিটার সাহেবের উক্ত স্বৈরাচারী কর্মকান্ডের সাথে ইতালির মুসোলিনীর কর্মকান্ডের সাদৃশ্য রয়েছে।"
        },
        {
          "label": "ঘ",
          "question": "উক্ত স্বৈরাচারী শাসকের কর্মকান্ডকে তুমি কীভাবে মূল্যায়ন করবে? যুক্তিসহ উপস্থাপন করো।",
          "explanation": "উদ্দীপকের বর্ণিত বিষয় অর্থাৎ বেনিতো মুসোলিনীর কর্মকান্ড অগণতান্ত্রিক ছিল বলে আমি মনে করি। বেনিতো মুসোলিনী ইতালির রাজনীতিতে এক নতুন স্বৈরাচারীনীতি প্রবর্তন করেন যা ছিল গণতন্ত্রের সম্পূর্ণ পরিপন্থি। তিনি জনগণের মত প্রকাশের স্বাধীনতা কেড়ে নেন যা ছিল গণতন্ত্রবিরোধী। এছাড়া তিনি বিরোধীদলীয় নেতাকর্মীদের নির্মমভাবে হত্যা করেছিলেন। তিনি বিরোধী দলকে তাদের কর্মকাণ্ড পরিচালনা করতে বাধা দেন যা ছিল গণতান্ত্রিক ব্যবস্থার গতিকে ধ্বংস করার একটি পাঁয়তারা মাত্র। মুসোলিনী দেশের বিভিন্ন পত্র-পত্রিকা বন্ধ করে দিয়ে মানুষের বাকস্বাধীনতাকে ক্ষুণ্ণ করেছিলেন। ফলে সরকার সেখানে অভিশাপ ছাড়া আর কিছুই ছিল না। তিনি দেশের বিরোধী রাজনৈতিক দলগুলোকে না মেনে রক্ষণশীল কর্তৃত্বপরায়ণতার পরিচয় দেন। এছাড়া তিনি হাজার হাজার নেতাকর্মীকে জেলে পাঠিয়ে তাদের ওপর নানা ধরনের নির্যাতনের জাল বুনেন যা ছিল মানবাধিকার লঙ্ঘনের অন্যতম বহিঃপ্রকাশ মাত্র। তিনি অনেক নেতাকে দেশত্যাগ করতে বাধ্য করেন যা ছিল অমানবিক ও একজন নিষ্ঠুর শাসকের বাহ্যিক চরিত্র ব্যতীত আর কিছুই নয়। তাছাড়া তিনি দেশের অর্থনীতি, ব্যবসা-বাণিজ্য নিজের হাতে নিয়ন্ত্রণ করে জনগণের স্বাধীনতাকে ক্ষুণ্ণ করেছিলেন। এমনকি তিনি জনগণকে নিজের হাতের ক্রীড়নক মনে করে স্বৈরাচারী মনোভাবের পরিচয় দিয়েছিলেন। আলোচনা শেষে তাই বলা যায়, বেনিতো মুসোলিনী ছিলেন চরম স্বৈরাচারী ও অগণতান্ত্রিক শাসক। তিনি তার কর্মকাণ্ডের মাধ্যমে ইতালির গণতন্ত্রকামী মানুষের ওপর চরম ধৃষ্টতা প্রদর্শন করেছিলেন।"
        }
      ]
    },
    {
      "number": "8",
      "uddipok": "গত কয়েক বছর ধরে গোলাপনগর গ্রামের শান্তি চরম দুর্দশায় পতিত হয়েছে। গোষ্ঠীতে গোষ্ঠীতে মারামারি, সামান্য ব্যাপার নিয়ে ঝগড়া করা নিত্যাদিনের কাজ হয়ে দাঁড়ায়। এমন পরিস্থিতিতে প্রত্যেক গোষ্ঠী থেকে শান্তিপ্রিয় মানুষগুলো 'শান্তি সংঘ' নামে একটি সংঘ প্রতিষ্ঠা করে। এমনকি ছোটখাটো সমস্যাগুলোর সমাধানেও এটি কাজ করে।",
      "tag": "GECP 23",
      "sub_questions": [
        {
          "label": "ক",
          "question": "আন্তর্জাতিক আদালত কোথায় অবস্থিত?",
          "explanation": "আন্তর্জাতিক আদালত নেদারল্যান্ডস-এর হেগ শহরে অবস্থিত।।"
        },
        {
          "label": "খ",
          "question": "আটলান্টিক চার্টার কী?",
          "explanation": "মার্কিন যুক্তরাষ্ট্রের রাষ্ট্রপতি ফ্রাঙ্কলিন ডি. রুজভেল্ট ও ব্রিটিশ প্রধানমন্ত্রী উইনস্টল চার্চিল ১৯৪১ সালের ১৪ আগস্ট কানাডার নিউফাউন্ডল্যান্ড দ্বীপের কাছে আটলান্টিক মহাসাগরের বুকে 'এইচএমএস প্রিন্স অব ওয়েলস' নামে একটি যুদ্ধজাহাজে বসে যে চুক্তি স্বাক্ষর করেন তাই আটলান্টিক চার্টার নামে পরিচিত। আটলান্টিক চার্টারের আট দফার প্রধান ৩টি ধারা হলো- ক. সনদে যোগদানকারী সব দেশ সমান মর্যাদা ও সার্বভৌমত্বের অধিকারী হবে; খ. শান্তিপূর্ণ উপায়ে সব ধরনের বিবাদের নিষ্পত্তি হবে; গ. প্রতিটি দেশের জনগণ তাদের ইচ্ছামতো শাসনতন্ত্র গঠনের অধিকার পাবে।"
        },
        {
          "label": "গ",
          "question": "গোলাপনগরের শান্তি সংঘের সাথে বিশ্বের কোন সংস্থাটির সাদৃশ্য রয়েছে? ব্যাখ্যা করো।",
          "explanation": "গোপালনগরের শান্তি সংঘের সাথে জাতিসংঘের সাদৃশ্য রয়েছে। দ্বিতীয় বিশ্বযুদ্ধের ভয়াবহতা পুরো বিশ্বকে নতুন করে ভাবতে শেখায়। বিশ্ব নেতৃত্ববৃন্দ যুদ্ধ পরিহার করে শান্তি স্থাপনের উপায় খুঁজতে থাকেন। এরই পরিপ্রেক্ষিতে যুদ্ধ বিগ্রেহের করালগ্রাস থেকে পৃথিবীকে রক্ষা করা এবং শান্তি ও নিরাপত্তা বজায় রাখার মহৎ উদ্দেশ্য নিয়ে জাতিসংঘের জন্ম। জাতিসংঘের মূল অঙ্গীকার হচ্ছে বিশ্বশান্তি ও নিরাপত্তা প্রতিষ্ঠা করা। দ্বিতীয় বিশ্বযুদ্ধে পুরো পৃথিবীর অর্থনৈতিক, সামাজিক ভিত্তি বিপর্যয়ের শিকার হলে জাতিসংঘ তার কার্যক্রমের মাধ্যমে সমগ্র প্রতিকূলতা দূর করে। পৃথিবীর ক্ষমতার রাজনীতি নিয়ন্ত্রণের পাশাপাশি মানবিক নানা কাজের মাধ্যমে বিশ্বশান্তি প্রতিষ্ঠায় অগ্রনী ভূমিকা রেখে যাচ্ছে। প্রতিবছর নিরাপত্তা পরিষদের অধিবেশনের মাধ্যমে বৈশ্বিক পরিকল্পনা গ্রহণ, শান্তিরক্ষা বাহিনীর প্রতিষ্ঠার মাধ্যমে সন্ত্রাস, জঙ্গি দমন করে বিশ্বশান্তিকে স্থায়ী করতে অনবরত কাজ করে যাচ্ছে জাতিসংঘ। উদ্দীপকে দেখা যায়, গত কয়েক বছর ধরে গোপাল নগরে শান্তি চরম দুর্দশায় পতিত হয়েছে। গোষ্ঠীতে গোষ্ঠীতে মারামারি, সামান্য ব্যাপার ঝগড়া করা তাদের নিত্যদিনের কাজ দাঁড়ায়। এমন পরিস্থিতিতে প্রত্যেক গোষ্ঠী থেকে শান্তিপ্রিয় মানুষগুলো নিয়ে 'শান্তি সংঘ' নামে একটি সংঘ প্রতিষ্ঠা করে। এমনকি ছোট খাটো সমস্যাগুলো সমাধানেও এটি কাজ করে। যা বিশ্বের জাতিসংঘ সংস্থাটির সাথে সাদৃশ্যপূর্ণ।"
        },
        {
          "label": "ঘ",
          "question": "তুমি কি মনে করো, বিশ্ব শান্তি প্রতিষ্ঠায় উক্ত সংস্থাটি সফল? উত্তরের সপক্ষে যুক্তি দাও।",
          "explanation": "আমি মনে করি, বিশ্ব শান্তি প্রতিষ্ঠায় উক্ত সংস্থা অর্থাৎ জাতিসংঘ সফল। আন্তর্জাতিক সহযোগিতা, শান্তি ও নিরাপত্তা রক্ষার জন্য জাতিসংঘই হলো ইতিহাসের সবচেয়ে সফল সংগঠন। জাতিসংঘ মূলত তৈরি হয়েছে বিশ্বশান্তি ও নিরাপত্তার অঙ্গীকার নিয়ে। প্রতিষ্ঠার পর থেকেই জাতিসংঘের হস্তক্ষেপে অনেক সংকট নিরসন হয়েছে। সোভিয়েত-ইরান বিরোধ, বার্লিন অবরোধ, ইন্দোনেশীয় সংকট, আরব-ইসরাইল বিরোধ, ফকল্যান্ড যুদ্ধ, ইরাক-কুয়েত সমস্যা প্রভৃতিতে জাতিসংঘের প্রত্যক্ষ ও পরোক্ষ হস্তক্ষেপে সংকঠ নিরাসনে ভূমিকা রেখেছে। শান্তিরক্ষা বাহিনী প্রতিষ্ঠা জাতিসংঘের অন্যতম সফলতা। এ বাহিনী বিশ্বের সংকটপূর্ণ অঞ্চলে শান্তি ফিরিয়ে আনতে কাজ করে যাচ্ছে। এসবরে পাশাপাশি জাতিসংঘের আরো অনেক সফলতা রয়েছে। যেমন- গণতন্ত্রের, উন্নয়ন, স্বার্থ ও শিক্ষার উন্নয়ন, পরিবেশ সংরক্ষণ, আন্তর্জাতিক বিরোধ নিষ্পত্তি, শরণার্থীদের সাহায্য, মানবাধিকার প্রতিষ্ঠা প্রভৃতি। তবে জাতিসংঘ নানা হস্তক্ষেপ ও সীমাবদ্ধতায় অনেক সংকট নিরাসনে ভূমিকা রাখতে পারেনি। যেমন- প্যালেস্টাইন সমস্যা, দক্ষিণ আফ্রিকা সংকট, লেবানন সংকট প্রভৃতিতে জাতিসংঘ ব্যর্থতার পরিচয় দিয়েছে। পরিশেষে বলা যায়, জাতিসংঘ কিছু ক্ষেত্রে ব্যর্থতার পরিচয় দিয়েছে। তবে জাতিসংঘের সফলতাই বেশি এবং বড় সংঘাত থেকে মুক্তি দিতে জাতিসংঘের ভূমিকা অসামান্য। তাই আমি মনেকরি, বিশ্ব শান্তি প্রতিষ্ঠায় জাতিসংঘ সফল।"
        }
      ]
    },
    {
      "number": "9",
      "uddipok": "ফুলপুর ইউনিয়ন পরিষদের চেয়ারম্যান ইসলাম সাহেব। তার পরিষদের সদস্যরা দুই ভাগে বিভক্ত। উভয়পক্ষ নিজেদের স্বার্থ রক্ষায় তৎপর থাকে। বিচারকার্যে কোন পক্ষ দ্বিমত পোষণ করলে সালিশে মীমাংসা হয় না। ফলে চেয়ারম্যানের ক্ষমতা সীমিত হয়ে যায়।",
      "tag": "GECP 23",
      "sub_questions": [
        {
          "label": "ক",
          "question": "NATO এর পূর্ণরূপ কী?",
          "explanation": "NATO এর পূর্ণরূপ হলো North Atlantic Treaty Organization."
        },
        {
          "label": "খ",
          "question": "নিরাপত্তা পরিষদের কাজ লেখো।",
          "explanation": "জাতিসংঘের নিরাপত্তা পরিষদের কাজ হলো বিশ্বশান্তি ও নিরাপত্তা বজায় রাখার জন্য যথোপযুক্ত ব্যবস্থা গ্রহণ করা। নিরাপত্তা পরিষদ আলাপ-আলোচনার মাধ্যমে আন্তর্জাতিক বিরোধ মীমাংসার চেষ্টা করে। এতে কাজ না হলে আগ্রাসী রাষ্ট্রের বিরুদ্ধে অর্থনৈতিক ও কূটনৈতিক অবরোধ আরোপ করতে পারে। সে চেষ্টাও ব্যর্থ হলে সামরিক শক্তি প্রয়োগ করার ক্ষমতা রাখে। তাছাড়া নিরাপত্তা পরিষদ সংঘাত বা যুদ্ধ বন্ধ এবং শান্তি প্রতিষ্ঠার জন্য কোথাও জাতিসংঘের শান্তিরক্ষী বাহিনী মোতায়েন করতে পারে। মোটকথা, আন্তর্জাতিক শান্তি ও সম্প্রীতি রক্ষার লক্ষ্যে প্রয়োজনীয় সব কাজ এ সংস্থা করতে পারে।"
        },
        {
          "label": "গ",
          "question": "উদ্দীপকের চেয়ারম্যান সাহেবের কাজের সাথে কার মিল আছে? ব্যাখ্যা করো।",
          "explanation": "উদ্দীপকের সোনাপুর ইউনিয়ন পরিষদের চেয়ারম্যান সাহেবের কাজের সাথে আমার পাঠ্যবইয়ে আলোচিত জাতিসংঘ মহাসচিবের কর্মকাণ্ডের মিল আছে। জাতিসংঘের কর্মকান্ডের কেন্দ্রবিন্দু হচ্ছে এর সচিবালয়। আর মহাসচিব হলেন জাতিসংঘ সচিবালয়ের প্রধান কর্মকর্তা। মার্কিন যুক্তরাষ্ট্রের নিউইয়র্কে অবস্থিত সচিবালয় থেকে মহাসচিব প্রশাসনিক কার্যক্রম পরিচালনা করেন। মহাসচিব ও অন্যান্য কর্মীর সমন্বয়ে সচিবালয়ের কার্যক্রম পরিচালিত হয়। নিরাপত্তা পরিষদের সুপারিশক্রমে সাধারণ পরিষদের দুই-তৃতীয়াংশ সদস্যের ভোটে পাঁচ বছরের জন্য জাতিসংঘের মহাসচিব নির্বাচিত হন। তবে নিরাপত্তা পরিষদের কোনো একজন সদস্যও কারো নামের ব্যাপারে 'ভেটো' দিলে সাধারণ পরিষদের কাছে তার নাম প্রস্তাব করা যায় না। অর্থাৎ মহাসচিবের ক্ষমতা সীমিত। উদ্দীপকেও দেখা যায়, সোনাপুর ইউনিয়ন পরিষদের চেয়ারম্যান রফিক সাহেব এবং তার পরিষদের সদস্যরা দুই ভাগে বিভক্ত। উভয়পক্ষ নিজেদের স্বার্থ রক্ষায় তৎপর থাকে। বিচারকাজে কোনো বিষয়ে দ্বিমত হলে সালিশে কোনো মীমাংসা হয় না। ফলে চেয়ারম্যানের তেমন কিছু করার থাকে না। অর্থাৎ এ ক্ষেত্রে তার ক্ষমতা সীমিত। তাই বলা যায়, উদ্দীপকে বর্ণিত চেয়ারম্যান সাহেবের কাজের সাথে জাতিসংঘের মহাসচিবের কাজের মিল আছে।"
        },
        {
          "label": "ঘ",
          "question": "তুমি কি মনে করো উক্ত প্রতিষ্ঠানের সফলতা-ব্যর্থতা শক্তিধর রাষ্ট্রের সহযোগিতার উপর নির্ভরশীল? যুক্তি দাও।",
          "explanation": "হ্যাঁ, আমি মনে করি, উদ্দীপকে ইঙ্গিত দেওয়া কর্মকর্তা অর্থাৎ জাতিসংঘের মহাসচিবের কর্মকাণ্ডের সফলতা-ব্যর্থতা কয়েকটি শক্তিধর রাষ্ট্রের সহযোগিতার ওপর নির্ভরশীল। জাতিসংঘে বৃহৎ শক্তি বলতে মূলত মার্কিন যুক্তরাষ্ট্র, রাশিয়া, চীন, যুক্তরাজ্য ও ফ্রান্সকে বোঝায়; যাদের ভেটো প্রয়োগের ক্ষমতা রয়েছে। এদের যে কোনো একটি দেশও ভেটো দিলে অর্থাৎ বিরোধিতা করলে নিরাপত্তা পরিষদে কোনো প্রস্তাব পাস হবে না। সুতরাং এ বৃহৎ শক্তিবর্গের মতৈক্য ও সদিচ্ছা ছাড়া জাতিসংঘ মহাসচিবের পক্ষে কোনো প্রস্তাব এগিয়ে নেওয়া সম্ভব নয়। বৃহৎ শক্তিধর দেশগুলো জাতিসংঘের তহবিলে সিংহভাগ চাঁদা দেয়। তারা বিভিন্ন অনুন্নত ও উন্নয়নশীল রাষ্ট্রে অর্থনৈতিক ও সামাজিক ক্ষেত্রে সহযোগিতা দিয়ে থাকে। জাতিসংঘের বিশেষ প্রয়োজনে অর্থ, সৈন্য, অস্ত্র ও শক্তি দিয়েও এ রাষ্ট্রগুলো সহযোগিতা করে। এ কারণে নিরাপত্তা পরিষদসহ পুরো জাতিসংঘ কাঠামোতে তাদের ব্যাপক প্রভাব রয়েছে। বৈশ্বিক এ সংস্থায় নিজেদের স্বার্থ রক্ষা হচ্ছে কিনা সে বিষয়ে তারা সবসময় সজাগ থাকে। নিজেদের স্বার্থের অনুকূল নয়, এমন উদ্যোগ আটকে দেওয়ার ক্ষমতা তাদের রয়েছে। পরিশেষে এ কথা নিঃসন্দেহে বলা যায়, জাতিসংঘের কার্যক্রম তথা মহাসচিবের কাজের সফলতা-ব্যর্থতা শক্তিধর রাষ্ট্রের সহযোগিতার ওপর নির্ভরশীল।"
        }
      ]
    },
    {
      "number": "10",
      "uddipok": "একটি ভয়াবহ যুদ্ধের পর পৃথিবীতে দুটি পরাশক্তির উদ্ভব হয়। দেশ দুটির মধ্যে ব্যাপক লড়াই চলতে থাকে। কিন্তু সে লড়াই ছিল মনস্তাত্ত্বিক রড়াই। প্রকৃত যুদ্ধ না হলেও উভয়ের মধ্যে আদর্শগত দ্বন্দ্ব দেখা দেয়।",
      "tag": "GECP 23",
      "sub_questions": [
        {
          "label": "ক",
          "question": "কোরিয়া যুদ্ধ কত সালে সংঘটিত হয়?",
          "explanation": "কোরিয়া যুদ্ধ ১৯৫০ সালে সংঘটিত হয়।"
        },
        {
          "label": "খ",
          "question": "ট্রুমান নীতি বলতে কী বোঝ?",
          "explanation": "মার্কিন রাষ্ট্রপতি হ্যারি ট্রুম্যান ১৯৪৭ সালের ১২ মার্চ মার্কিন কংগ্রেসের এক বক্তৃতায় তুরস্ক ও গ্রিসসহ বিশ্বের যেকোনো দেশকে সোভিয়েত আগ্রাসনের বিরুদ্ধে যে সামরিক ও আর্থিক সাহায্য দানের প্রতিশ্রুতি দিয়েছিল, তা ট্রমান নীতি নামে পরিচিত। ট্রমান নীতির পর মার্কিন যুক্তরাষ্ট্র গ্রিস ও তুরস্ক সরকারকে ৪০০ মিলিয়ন ডলার মূল্যের সামরিক ও অর্থনৈতিক সহায়তা প্রদান করলে সেখানে কমিউনিস্ট হস্তক্ষেপ বন্ধ হয়। এভাবে 'Containment Theory' প্রয়োগ করে সরাসরি যুদ্ধের পরিবর্তে মার্কিন যুক্তরাষ্ট্র শান্তিপূর্ণ সহাবস্থানের মাধ্যমে রুশ আগ্রাসন প্রতিরোধের, নীতি গ্রহণ করে।"
        },
        {
          "label": "গ",
          "question": "উদ্দীপকে উল্লিখিত ঘটনাটি দ্বিতীয় বিশ্বযুদ্ধ পরবর্তী কোন দুটি রাষ্ট্রের কথা স্মরণ করিয়ে দেয়? ব্যাখ্যা করো।",
          "explanation": "উদ্দীপকে উল্লিখিত ঘটনাটি দ্বিতীয় বিশ্বযুদ্ধ পরবর্তী মার্কিন যুক্তরাষ্ট্র ও সোভিয়েত ইউনিয়ন রাষ্ট্র দুটির কথা স্মরণ করিয়ে দেয়। আদর্শগতভাবে এই দুটি রাষ্ট্র দুইটি শিবিরে বিভক্ত হয়ে যায়। ফলে উদ্ভব ঘটে স্নায়ুযুদ্ধের। স্নায়ুযুদ্ধ এমন এক প্রকার যুদ্ধাবস্থাকে নির্দেশ করে যা যুদ্ধও নয় আবার আবার যুদ্ধের অনুপস্থিতি বা শান্তিও নয়। দ্বিতীয় বিশ্বযুদ্ধ পরবর্তী সময়ে দুটি পরাশক্তির উত্থান ঘটে এবং পূর্বেকার পরাশক্তি ব্রিটেন ও ফ্রান্স যুদ্ধে জয়লাভ করলেও তাদের বিধস্ত অর্থনীতির কারণে বিশ্বকে পূর্বের মত নেতৃত্ব দেওয়ার মত অবস্থায় ছিল না। ১৯১৭ সালে রুশ বিপ্লবের পথ ধরে সোভিয়েত ইউনিয়ন একটি সমৃদ্ধ দেশে পরিণত হয় এবং মার্কিন যুক্তরাষ্ট্রকে মোকাবিলা করার মতো শক্তি অর্জন করে। দুটি দেশের আদর্শিক দ্বন্দ্বকে কেন্দ্র করে ইউরোপের রাষ্ট্রগুলোও বিভক্ত হয়ে দুই শিবিরে যোগ দেয় কিন্তু উভয় দেশই সযত্নে যুদ্ধ এড়িয়ে চলে। উদ্দীপকে দেখা যায়, একটি ভয়াবহ যুদ্ধের পর পৃথিবীতে দুটি পরাশক্তির উদ্ভব হয়। দেশ দুটির মধ্যে ব্যাপক লড়াই চলতে থাকে। কিন্তু সে লড়াই ছিল মনস্তাত্ত্বিক লড়াই। প্রকৃত যুদ্ধ না হলেও উভয় দেশের মধ্যে আদর্শগত দ্বন্দ্ব দেখা দেয়। যা দ্বিতীয় বিশ্বযুদ্ধ পরবর্তী দুটি রাষ্ট্র মার্কিন যুক্তরাষ্ট্র ও সোভিয়েত ইউনিয়নের মধ্যে স্নায়ুযুদ্ধের কথা স্মরণ করিয়ে দেয়।'"
        },
        {
          "label": "ঘ",
          "question": "প্রকৃত যুদ্ধ না হলেও উভয়ের মধ্যে আদর্শগত দ্বন্দ্ব দেখা দেয়'- এর সম্পর্কে তোমার মতামত বিশ্লেষণ করো।",
          "explanation": "'প্রকৃত যুদ্ধ না হলেও উভয়ের মধ্যে আদর্শগত দ্বন্দ্ব দেখা দেয়'- বক্তব্যটি সঠিক। দ্বিতীয় বিশ্বযুদ্ধ পরবর্তী সময়ে দুটি পরাশক্তির উত্থান ঘটে। এ দুটি পরাশক্তি হলো মার্কিন যুক্তরাষ্ট্র ও সোভিয়েত ইউনিয়ন (রাশিয়ার পূর্বসূরি)। আদর্শগতভাবে এ দুটি রাষ্ট্র ছিল সম্পূর্ণ বিপরীতধর্মী। মার্কিন যুক্তরাষ্ট্র ছিল পুঁজিবাদী গণতন্ত্রের অনুসারী। অপরদিকে সোভিয়েত ইউনিয়ন ছিল পুঁজিবাদের শত্রু সমাজতন্ত্রের সূতিকাগার। ১৯১৭ সালে রুশ সমাজতান্ত্রিক বিপ্লবের পথ ধরে সোভিয়েত ইউনিয়নে সমাজতান্ত্রিক রাষ্ট্র গঠিত হয়। সোভিয়েত ইউনিয়ন যুক্তরাষ্ট্রের গণতন্ত্রকে আদৌ গণতন্ত্র বলে স্বীকার করত না। তাদের মতে, এ পুঁজিবাদী গণতন্ত্র হলো ধনীদের যন্ত্র এবং জনগণের গণতন্ত্রের বিরুদ্ধে আক্রমণ। একইভাবে মার্কিন যুক্তরাষ্ট্র আবার সোভিয়েত ইউনিয়নের সাম্যবাদকে দোষারোপ করে। রাশিয়ার সমাজতান্ত্রিক আদর্শের সম্প্রসারণকে যুক্তরাষ্ট্র নিজের জাতীয় নিরাপত্তার জন্য বিপজ্জনক বলে বিবেচনা করত। ১৯৪৫ সালে রুশ নেতা জোসেফ স্ট্যালিনের সমাজতন্ত্র বিস্তারের নীতিকে কেন্দ্র করে রুশ-মার্কিন স্নায়ুযুদ্ধ অর্থাৎ 'ঠান্ডা লড়াই' এর সূত্রপাত ঘটে। দীঘ দশক ধরে চলা এ প্রছন্ন বৈরিতা কয়েকবার যুদ্ধের আশঙ্কা সৃষ্টি করেছিল। তাই পরিশেষে বলা যায়, 'প্রকৃত যুদ্ধ না হলেও উভয়ের মধ্যে আদর্শগত দ্বন্দ্ব দেখা দেয়'- উক্তিটি যথার্থ।"
        }
      ]
    },
    {
      "number": "11",
      "uddipok": "মেঘনা নদী তীরবর্তী করিমগঞ্জ ও শেরপুর ছিল চিরপ্রতিদ্বন্দ্বী দুটি গ্রাম। করিমগঞ্জ গ্রামের নেতৃবৃন্দ চরের জমিকে ব্যক্তিমালিকানায় রাখতে চান। অন্যদিকে শেরপুরের নেতারা চান সমবায় খামারের মাধ্যমে চর শাসন করতে। এরূপ বিরোধের প্রেক্ষাপটে কারিমগঞ্জের অধিবাসীরা পার্শ্ববর্তী সমমনা কয়েকটি গ্রাম নিয়ে একটি লাঠিয়াল বাহিনী গঠন করে। পাল্টা ব্যবস্থা হিসেবে শেরপুর গ্রামবাসীও অনুরূপ বাহিনী গঠনের চেষ্টা চালায়।",
      "tag": "GECP 23",
      "sub_questions": [
        {
          "label": "ক",
          "question": "স্নায়ুযুদ্ধে দুই পরাশক্তির নাম কী?",
          "explanation": "স্নায়ুযুদ্ধে এই পরাশক্তি হচ্ছে মার্কিন যুক্তরাষ্ট্র ও সোভিয়েত ইউনিয়ন।"
        },
        {
          "label": "খ",
          "question": "মার্শাল পরিকল্পনা ব্যাখ্যা করো।",
          "explanation": "১৯৪৭ সালের জুন মাসে মার্কিন পররাষ্ট্র সচিব জর্জ মার্শাল হাভার্ড ইউনিভার্সিটির এক সভায় যুদ্ধবিধ্বস্ত ইউরোপীয় দেশগুলোর অর্থনীতি পুনরুজ্জীবনের জন্য যে প্রস্তাব পেশ করে সেটাই 'মার্শাল, পরিকল্পনা' নামে পরিচিত। এ পরিকল্পনায় তিনি বলেন, ইউরোপের দারিদ্র্য দূর করতে না পারলে, ইউরোপকে কমিউনিজমের হাত থেকে মুক্ত করা যাবে না। এজন্য তিনি যুদ্ধ বিধ্বস্ত ইউরোপীয় দেশগুলোর অর্থনীতি পুনরুজ্জীবনের জন্য মার্কিন সাহায্যের প্রস্তাব করেন। তাঁর এই বক্তব্যের জের ধরে যুক্তরাষ্ট্র ১৯৪৮ সালের এপ্রিলে ৫ মিলিয়ন ডলার সাহায্য দেয়। তাঁর বক্তব্য ও করণীয় ইতিহাসে 'মার্শাল পরিকল্পনা' নামে পরিচিত।"
        },
        {
          "label": "গ",
          "question": "করিমগঞ্জ গ্রামবাসীর গঠিত লাঠিয়াল বাহিনীর সাথে স্নায়ুযুদ্ধকালীন কোন সামরিক জোট গঠনের মিল দেখা যায়? ব্যাখ্যা করো।",
          "explanation": "করিমগঞ্জ গ্রামবাসীর গঠিত লাঠিয়াল বাহিনীর সাথে স্নায়ুযুদ্ধকালীন ন্যাটো (NATO) সামরিক জোট গঠনের সাথে মিল দেখা যায়। সোভিয়েত ইউনিয়নের অতি দ্রুত বার্লিন অবরোধের সামর্থ্য মার্কিন যুক্তরাষ্ট্র ও এর মিত্রদের চিন্তিত করে তোলে। এর ফলে স্নায়ুযুদ্ধ চরম পর্যায়ে উপনীত হয়। সোভিয়েত আগ্রাসন থেকে ইউরোপীয় দেশগুলোকে রক্ষার জন্য মার্কিন যুক্তরাষ্ট্র যৌথ নিরাপত্তা ব্যবস্থা গড়ে তোলার গুরুত্ব অনুভব করে। ফলে মার্কিন যুক্তরাষ্ট্র ব্রাসেলস চুক্তির অন্তর্ভুক্ত হয়। এরপর ১৯৪৯ সালের ৪ এপ্রিল NATO (North Atlantic Treaty Organization) গঠনের মাধ্যমে মার্কিন যুক্তরাষ্ট্রে ইউরোপের ১১টি দেশের সাথে ২০ বছরের জন্য আত্মরক্ষামূলক সামরিক চুক্তি সম্পাদন করে। পরে গ্রিস ও তুরস্ক ন্যাটোর অর্ন্তভুক্ত হয়। এ চুক্তিতে বলা হয় চুক্তিভুক্ত কোন রাষ্ট্রকে আক্রমণ করা হলে অপর সদস্যরা নিজেদের ওপর আক্রমণ বলে গণ্য করবে। NATO গঠানের উদ্দেশ্য ছিল সম্ভাব্য কমিউনিষ্ট আগ্রাসনের বিরুদ্ধে চুক্তিভুক্ত দেশ ও অন্যান্য বন্ধুদেশের প্রতিরক্ষার সামর্থ্যকে শক্তিশালী করা। উদ্দীপকে দেখা যায়, মেঘনা নদী তীরবর্তী করিমগঞ্জ ও শেরপুর ছিল চিরপ্রতিদ্বন্দ্বী দুটি গ্রাম। করিমগঞ্জ গ্রামের নেতৃবৃন্দ চরের জমিকে ব্যক্তিমালিকানায় রাখতে চান। অন্যদিকে শেরপুরের নেতারা চান সমবায় খামারের মাধ্যমে চর শাসন করতে। এরূপ বিরোধের প্রেক্ষাপটে করিমগঞ্জের অধিবাসীরা পার্শ্ববর্তী সমমনা কয়েকটি গ্রাম নিয়ে লাঠিয়াল বাহিনী গঠন করে। যা স্নায়ুযুদ্ধকালীন মার্কিন যুক্তরাষ্ট্রের নেতৃত্বে 'ন্যাটো' সামরিক জোট গঠনের সাথে মিল রয়েছে।"
        },
        {
          "label": "ঘ",
          "question": "তুমি কি মনে করো পাল্টাপাল্টি লাঠিয়াল বাহিনী গঠনের ফলে এলাকায় ক্ষমতার ভারসাম্য ফিরে আসবে? মতামত দাও।",
          "explanation": "হ্যাঁ, আমি করি পাল্টাপাল্টি লাঠিয়াল বাহিনী গঠনের ফলে এলাকায় ক্ষমতার ভারসাম্য ফিরে আসবে। মার্কিন যুক্তরাষ্ট্রের সামরিক জোট ন্যাটো গঠন ও প্রতিরক্ষার বিরুদ্ধে সোভিয়েত ইউনিয়ন পূর্ব ইউরোপে তার অধিপত্য স্থাপনের জন্য এবং আমেরিকা ও এর মিত্র দেশসমূহের হুমকি মোকাবিলার জন্য ওয়ারশ চুক্তি সংস্থা (Warsaw Pack) প্রতিষ্ঠা করে। ওয়ারশ চুক্তিটি ১৯৫৫ সালের ১৪ মে পোলান্ডের রাজধানী ওয়াশোতে স্বাক্ষরিত হয়। এর কারণ ছিল চুক্তি স্বাক্ষরিত হলে সোভিয়েত ইউনিয়ন পূর্ব ইউরোপীয় দেশ হাঙ্গেরী ও রুমানিয়ায় তার সেনাবাহিনীর উপস্থিতি বৈধ বলে প্রমাণ করতে পারবে। ওয়ারশ চুক্তির মাধ্যমে রাশিয়া পূর্ব ইউরোপীয় দেশগুলোকে আবদ্ধ করে রাশিয়ায় সৈন্য মোতায়েনকে বৈধ প্রতিপন্ন করে। এছাড়া রাশিয়া যখন পশ্চিম জার্মানির একত্রীকরণ ও তাকে উত্তর আটলান্টিক চুক্তি সংস্থার সদস্য হিসেবে যোগদানকে আটকে রাখতে পারেনি তখন পশ্চিমা বিশ্বের সম্ভাব্য আক্রমণ প্রতিরোধের জন্য ওয়ারশ জোট গঠন করে। এর ফলে শক্তি ভারসাম্য সংঘটিত হয়। উদ্দীপকেও একই বিষয় লক্ষ্য করা যায়, করিমগঞ্জের অধিবাসীরা অধিবাসীরা পাশ্ববর্তী সমমনা কয়েকটি গ্রাম নিয়ে লাঠিয়াল বাহিনী গঠন করলে শেরপুর গ্রামবাসীও অনুরূপ বাহিনী গঠনের চেষ্টা করে। যা রাশিয়ার ওয়ারশ জোট গঠনের সাথে মিল রয়েছে। এই ধরনের পাল্টাপাল্টি জোট গঠনে ক্ষমতার ভারসাম্য রক্ষা পায়। এককভাবে কোন সামরিক জোট বা রাষ্ট্র পরাশক্তির অধিকারী হতে পারে না। এককভাবে সমগ্র বিশ্বে রাজনীতি, ব্যবসা-বাণিজ্য ও সাংস্কৃতিক ক্ষেত্রে আধিপত্য বিস্তারের সুযোগ পায় না। এতে বিশ্ব ব্যবস্থায় ভারসাম্য বজায় থাকে। তাই পরিশেষে বলা যায় যে, উদ্দীপকের মতো পাল্টাপাল্টি লাঠিয়াল বাহিনী গঠনের ফলে এলাকায় ক্ষমতার ভারসাম্য ফিরে আসবে।"
        }
      ]
    }
  ]
}