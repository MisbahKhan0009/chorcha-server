{
  "title": "সৈয়দ নজরুল ইসলাম কলেজ, ময়মনসিংহ ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "আঠারো শতকের শেষভাগে ইউরোপের একটি দেশে শত শত বছরের নির্যাতিত-শোষিত শ্রেণি শাসক দলের বিরুদ্ধে ক্ষুব্ধ হয়ে ওঠে। অকর্মণ্য ও বিলাসপ্রিয় শাসকদল বঞ্চিত শ্রেণির ক্ষোভের মুখে নতি স্বীকার করতে বাধ্য হয়। ক্ষমতার পালাবদলে শিক্ষিত ও মধ্যবিত্ত শ্রেণি শাসনক্ষমতা লাভ করে। ফলশ্রুতিতে শাসন ব্যবস্থায় গুণগত পরিবর্তন সাধিত হয়।",
      "tag": "SSNIC 23",
      "sub_questions": [
        {
          "label": "ক",
          "question": "গ্যাবেল কী?",
          "explanation": "গ্যাবেল হলো ফ্রান্সের কৃষকশ্রেণির প্রদেয় লবণ কর।"
        },
        {
          "label": "খ",
          "question": "বিপ্লবী বিচারালয় কী? ব্যাখ্যা করো।",
          "explanation": "বিপ্লবী বিচারালয় হলো বিপ্লববিরোধী ব্যক্তিদের বিচারের জন্য এক বিশেষ আদালত। ফ্রান্সের জ্যাকোবিন দলের নেতা রোবসপিয়ারের (Maximilien Robespierre) নেতৃত্বে গঠিত জননিরাপত্তা কমিটি ১৭৯৩ সালের ৬ জুলাই থেকে ১৭৯৪ সালের ২৭ জুলাই পর্যন্ত রাষ্ট্রের কর্তৃত্ব গ্রহণ করে 'সন্ত্রাসবাদী শাসন' পরিচালনা করেছিল। এই জননিরাপত্তা কমিটি বেশকিছু সন্ত্রাসমূলক ব্যবস্থা গ্রহণ করেছিল। এর মধ্যে উল্লেখযোগ্য হলো বিপ্লবী বিচারালয় গঠন করে অভিযুক্ত ব্যক্তির দ্রুত বিচার করা। তাছাড়া সন্দেহভাজন লোকদের গ্রেফতার করার জন্য সারা দেশে ৫০ হাজার বিপ্লবী কমিটি গঠন করা হয়েছিল। শিরশ্ছেদ করার যন্ত্র গিলোটিনে দণ্ডিত অপরাধীদের মৃত্যুদণ্ড কার্যকর করা হতো।"
        },
        {
          "label": "গ",
          "question": "উদ্দীপকে ইউরোপের দেশটির যে পরিবর্তনের কথা বলা হয়েছে, তার সাথে তোমার পাঠ্যবইয়ের কোন বিষয়ের সাদৃশ্য আছে? বিশ্লেষণ করো।",
          "explanation": "উদ্দীপকে ইউরোপের দেশটির যে পরিবর্তনের কথা বলা হয়েছে তার সাথে ফরাসি বিপ্লবের সাদৃশ্য রয়েছে। ফরাসি বিপ্লবের ফলে ফ্রান্সের স্বৈরাচারী বুরবোঁ রাজবংশের পতন ঘটে এবং দেশটির সমাজে মধ্যযুগ থেকে যে অসমতা বিদ্যমান ছিল তার অবসান হয়। ১৭৮৯ সালের ১৪ জুলাই ফ্রান্সে সংঘটিত ফরাসি বিপ্লব বিশ্বের ইতিহাসে এক যুগান্তকারী ঘটনা। এ বিপ্লব আকস্মিক কোনো ঘটনার ফলে হয়নি, বরং বহুদিন ধরে চলা শোষণ, বঞ্চনা, অন্যায়- অবিচারের জেরেই তা ঘটে। বিপ্লবের প্রভাবে ফ্রান্সের পুরাতন সমাজ কাঠামোর ভিত ধ্বসে পড়ে। ফলে চিন্তা চেতনার ক্ষেত্রে এক বৈপ্লবিক ধারা সূচিত হয়। এ পরিবর্তনের পেছনে ফ্রান্সের তখনকার রাজনৈতিক, অর্থনৈতিক ও'সামাজিক অবস্থা বিশেষভাবে দায়ী ছিল। ওই সময়ের ফ্রান্সে যাজক ও অভিজাতশ্রেণির হাতে রাষ্ট্রের ক্ষমতা কেন্দ্রীভূত ছিল।. অন্যদিকে, মধ্যবিত্ত ও সাধারণ লোকদের মর্যাদা বা অধিকার ছিল না। তাদের ওপর কঠোর রাজস্ব আরোপ করা হয়। সামাজিক, অর্থনৈতিক ও রাজনৈতিক অধিকার বঞ্চিত ফরাসিরা তাদের অধিকার, স্বাধীনতা ও মর্যাদা প্রতিষ্ঠার জন্য এ ঐতিহাসিক বিপ্লব ঘটায়। উদ্দীপকে বলা হয়েছে, আঠারো শতকের শেষভাগে ইউরোপের একটি দেশে শত শত বছরের নির্যাতিত-শোষিত শ্রেণি শাসক দলের বিরুদ্ধে ক্ষুব্ধ হয়ে ওঠে। অকর্মণ্য ও বিলাসপ্রিয় শাসক দল বঞ্চিত শ্রেণির ক্ষোভের মুখে নতি স্বীকার করতে বাধ্য হয়। ফলে ক্ষমতার পালাবদল ঘটে। শিক্ষিত মধ্যবিত্ত শ্রেণি শাসন ক্ষমতা লাভ করে। ঠিক একইভাবে ফরাসি বিপ্লবের ফলে ফ্রান্সের শাসনক্ষমতা শিক্ষিত ও মধ্যবিত্ত শ্রেণির হাতে ন্যস্ত হয়। উপরের আলোচনায় প্রতীয়মান হয়, উদ্দীপকে উল্লিখিত ঘটনার সাথে ফরাসি বিপ্লবের মিল রয়েছে।"
        },
        {
          "label": "ঘ",
          "question": "শোষণ ও বঞ্চনাই ছিল শাসকদলের বিরুদ্ধে মানুষের ক্ষোভের প্রধান কারণ'- মতামত দাও।",
          "explanation": "শোষণ ও বঞ্চনাই ছিল শাসকদলের বির শোষণ ও বঞ্চনা ফরারুদ্ধে মানুষের ক্ষোভের প্রধান কারণ'- উক্তিটি যথার্থ বলে আমি মনে করি। সাধারণ জনগণের ওপর ফরাসি রাজাদেসি বিপ্লবের পেছনে গুরুত্বপূর্ণ ভূমিকা পালন করে। ফরাসি বিপ্লবের আগের বুরবোঁ রাজারা ছিলেন চরম স্বেচ্ছাচারী। তারা নিজেদের ঈশ্বরের প্রতিভূ মনে করতেন। রাজারা তাদের কর্মকান্ডের জন্য একমাত্র ঈশ্বরের কাছে দায়ী বলে ভাবতেন। এ মতবাদের বলেই তারা রাষ্ট্রের সব ক্ষমতা কুক্ষিগত করেছিলেন। ফ্রান্সের রাজারা তখন ছিলেন একাধারে শাসক, বিচারক ও আইনপ্রণেতা। এ কারণে তারা কার্যত যা ইচ্ছা তাই করতে পারতেন। রাজার কার্যকলাপের সমালোচনা করার অধিকার কারও ছিল না। ফ্রান্সের রাজাদের স্বৈরাচারী শাসন চতুর্দশ লুই-এর সময়ে চরমে পৌছায়। তিনি বলতেন, 'I am the state' (আমিই রাষ্ট্র)। পঞ্চদশ লুই বলতেন, 'A king is accountable for his conduct only to God' (রাজা তার কার্যকলাপের জন্য কেবল ঈশ্বরের কাছে, দায়ী)। ষোড়শ লুই বলতেন, 'What I desire is decree' (আমি যা ইচ্ছা করি তাই আইন)। এ রকম স্বেচ্ছাচারী শাসনের ফলে ফ্রান্সে ব্যক্তিস্বাধীনতা বলতে কিছুই ছিল না। যেকোনো লোককে যেকোনো সময়ে লেত্রি দ্য কাশে (Letters de cachet) নামের গ্রেপ্তারি পরোয়ানা জারি করে বিনা বিচারে কারারুদ্ধ করে রাখা যেতো। এককথায় তৎকালীন ফ্রান্সের রাজাদের কার্যকলাপ ছিল স্বেচ্ছাচারিতায় পরিপূর্ণ। এ স্বৈরতান্ত্রিক শাসন ব্যবস্থায় অতিষ্ঠ হয়েই ফরাসি জনগণ বিপ্লবের পথে অগ্রসর হয়। উপরের আলোচনার পরিপ্রেক্ষিতে বলা যায়, শোষণ ও বঞ্চনাই ছিল শাসকদলের বিরুদ্ধে মানুষের ক্ষোভ তথা ফরাসি বিপ্লবের মূল কারণ।"
        }
      ]
    },
    {
      "number": "2",
      "uddipok": "আলকা রাজ্যের রাজা তার রাজ্যে আধুনিকায়ন করেন। নিজের রাজ্যকে বিশ্বের সর্বোচ্চ আসনে অধিষ্ঠিত করার জন্য তিনি বিভিন্ন পদক্ষেপ গ্রহণ করেন। তার বিভিন্ন সংস্কার কার্যক্রমের ফলে দেশের অর্থনৈতিক ক্ষেত্রে ব্যাপক অগ্রগতি সাধিত হয়। কিন্তু কিছু ভুল পদক্ষেপের কারণে শেষ অবধি তিনি ব্যর্থ হন।",
      "tag": "SSNIC 23",
      "sub_questions": [
        {
          "label": "ক",
          "question": "মহাদেশীয় ব্যবস্থা কে প্রবর্তন করেন?",
          "explanation": "মহাদেশীয় ব্যবস্থা প্রবর্তন করেন নেপোলিয়ন বোনাপার্ট।"
        },
        {
          "label": "খ",
          "question": "ফরাসি বিপ্লবের মূলমন্ত্র কী ছিল?",
          "explanation": "ফরাসি বিপ্লবের মূলমন্ত্র ছিল সাম্য, মৈত্রী ও স্বাধীনতা। ১৭৮৯ সালের ফরাসি বিপ্লব বিশ্বের ইতিহাসের প্রধান মাইলফলকগুলোর অন্যতম। সাম্য, মৈত্রী ও স্বাধীনতার মূলমন্ত্র নিয়ে সংঘটিত এ বিপ্লব পুরোনো সমাজ ও শাসনব্যবস্থা ভেঙে দিয়ে এক নতুন যুগের সূচনা করে। ইউরোপসহ বিশ্বের বিভিন্ন অঞ্চলের রাজনীতিতে প্রভাব ফেলে এ ঘটনা।"
        },
        {
          "label": "গ",
          "question": "উদ্দীপকের রাজার সাথে তোমার পাঠ্যবইয়ের কোন শাসকের সাদৃশ্য রয়েছে? ব্যাখ্যা করো।",
          "explanation": "উদ্দীপকের রাজার সাথে ফ্রান্সের সম্রাট নেপোলিয়ন বোনাপার্টের সাদৃশ্য রয়েছে। নেপোলিয়ন বোনাপার্ট ছিলেন ফ্রান্সের অদ্বিতীয় সমরনায়ক ও সম্রাট। ক্ষমতাগ্রহণের পর তিনি দেশের উন্নয়নে বিভিন্ন বড় ধরনের সংস্কার করেন। তিনি ফ্রান্সকে বিশ্বের সর্বোচ্চ আসনে অধিষ্ঠিত করার জন্য বিভিন্ন পদক্ষেপ নেন। দেশের ভঙ্গুর অর্থব্যবস্থা পুনর্গঠনের জন্য তিনি অর্থদপ্তরকে দু'ভাগে বিভক্ত করেন- (ক) রাজস্ব দপ্তর (খ) অডিট দপ্তর। সরকারি ব্যয়ের খাত নির্দিষ্ট করে দিয়ে তিনি ব্যয় সংকোচন নীতি গ্রহণ করেন। তার গৃহীত অর্থনৈতিক সংস্কার ফ্রান্সের অর্থনীতিকে একটি শৃঙ্খলার মধ্যে নিয়ে আসে। অর্থনৈতিক, সামাজিক, ধর্মীয় ও শিক্ষা খাতে নেপোলিয়নের সংস্কারমূলক কার্যক্রম ফ্রান্সের জন্য অত্যন্ত যুগান্তকারী পদক্ষেপ ছিল। তবে বিশ্লেষকদের মতে, তার প্রবর্তিত কন্টিনেন্টাল সিস্টেম বা মহাদেশীয় ব্যবস্থা ছিল একটি হঠকারী সিদ্ধান্ত। তার ব্যর্থতার মূল কারণ ছিল এ মহাদেশীয় ব্যবস্থা। যেমনটি উদ্দীপকের শাসকের ক্ষেত্রে দেখা যায়। উদ্দীপকে দেখা যায়, আলকা রাজ্যের রাজা তার রাজ্যের আধুনিকায়ন করেন। নিজের দেশকে বিশ্বের সর্বোচ্চ স্থানে অধিষ্ঠিত করতে তিনি বিভিন্ন পদক্ষেপ গ্রহণ করেন। তার বিভিন্ন সংস্কার কার্যক্রমের ফলে দেশের অর্থনৈতিক ক্ষেত্রে ব্যাপক অগ্রগতি সাধিত হয়। তবে কিছু পদক্ষেপের কারণে তিনি শেষ পর্যন্ত ব্যর্থ হন। সুতরাং বলা যায়, উদ্দীপকের শাসকের সাথে ফরাসি সম্রাট দ্বিগ্বিজয়ী বীর নেপোলিয়নের সাদৃশ্য রয়েছে।"
        },
        {
          "label": "ঘ",
          "question": "উক্ত শাসকের সংস্কারসমূহ পাঠ্যপুস্তকের আলোকে বিশ্লেষণ করো।",
          "explanation": "উত্ত শাসক অর্থাৎ নেপোলিয়ন বোনাপার্ট ফ্রান্সের আধুনিকায়নে নানামুখী সংস্কারমূলক পদক্ষেপ গ্রহণ করেছিলেন। ১৭৯৯ সালে ক্ষমতাগ্রহণের পর নেপোলিয়ন বোনাপার্ট ফ্রান্সে অর্থনৈতিক, প্রশাসনিক, ধর্মীয়, শিক্ষামূলক, সামাজিক নানামুখী সংস্কার সাধন করেন। সরকারের নিয়ন্ত্রণ বাড়াতে তিনি শক্তিশালী কেন্দ্রীয় শাসনের প্রবর্তন করেন। ডিক্রি জারি করে তিনি জাতীয় সেনাবাহিনী গঠন করেন। এছাড়া ফ্রান্সের অর্থব্যবস্থাকে নতুনভাবে গড়ে তোলেন। ১৮০০ সালে তিনি ব্যাংক অব ফ্রান্স প্রতিষ্ঠা করেন। অডিট বিভাগকে যথাযথভাবে সরকারি ব্যয় তদারকির নির্দেশ দেন। এছাড়া স্টক এক্সচেঞ্জ স্থাপন করে ফটকা ব্যবসা নিয়ন্ত্রণ করেন। নেপোলিয়নের সবচেয়ে উল্লেখযোগ্য সংস্কার ছিল আইনবিধি প্রণয়ন। এর মাধ্যমে তিনি ফরাসি আইনগুলোকে সংকলন করেন। তিনি ফ্রান্সের গৃহীত জাতীয় গির্জানীতির সাথে পোপের দাবির সামঞ্জস্য বিধান করে ধর্মীয় সংস্কার করেন। এছাড়া ফ্রান্সের সর্বোচ্চ রাষ্ট্রীয় সম্মাননা 'লিজিয়ন অব অনার' নামের পুরস্কারের প্রবর্তক তিনি। এটি বেসামরিক নাগরিকদের দেয়া হয়। তাছাড়া প্যারিসে প্রথম 'ফায়ার বিগ্রেড' স্থাপন ও ৩টি বিশাল সমুদ্র বন্দর নির্মাণের কৃতিত্বও তার। উপরের আলোচনার ভিত্তিতে বলা যায়, ফ্রান্সের আধুনিকায়নে নেপোলিয়ন বোনাপার্ট নানা যুগান্তকারী সংস্কারমূলক পদক্ষেপ নিয়েছিলেন, যা তাকে দেশ তথা বিশ্বের ইতিহাসে চিরস্মরণীয় করে রেখেছে।"
        }
      ]
    },
    {
      "number": "3",
      "uddipok": "দুটি অঞ্চলের জনগণের মধ্যকার সংঘর্ষ এক পর্যায়ে পার্শ্ববর্তী কয়েকটি অঞ্চলে ছড়িয়ে পড়ে। সংঘর্ষ শেষে সালিশের মাধ্যমে জনগণ একটি গ্রামবাসীকে সংঘর্ষের জন্য দায়ী করে তাদেরকে অপমানজনক মুচলেকায় স্বাক্ষর ও জরিমানা প্রদানে বাধ্য করে। ফলে উক্ত গ্রামবাসী জরিমানা প্রদানে বাধ্য হলেও সুযোগ খুঁজতে থাকে প্রতিশোধ গ্রহণের।",
      "tag": "SSNIC 23",
      "sub_questions": [
        {
          "label": "ক",
          "question": "বসনিয়ার রাজধানীর নাম কী ছিল?",
          "explanation": "বসনিয়ার রাজধানীর নাম ছিল সারায়েভো।"
        },
        {
          "label": "খ",
          "question": "তোষণনীতি কী?",
          "explanation": "১৯৩০ এর দশকে রুশ বিপ্লবের বিস্তারের ভয়ে ইঙ্গ-ফরাসি শক্তি ইউরোপের একনায়কতন্ত্রী দেশগুলোর আগ্রাসনের বিরুদ্ধে কোনোরকম প্রতিরোধের বদলে যে আপসমূলক নীতি গ্রহণ করেছিল, তাকেই তোষণনীতি বলা হয়। জার্মানি যখন নাৎসী দলের নীতি ও আদর্শ, অনুসরণ করে ক্রমেই ভার্সাই চুক্তির শর্তাদি লঙ্ঘন করতে থাকে, তখন ইঙ্গ-ফরাসি সরকারদ্বয়ের তোষণনীতির ফলে নাৎসিদের সাহস ও আকাঙ্ক্ষা বেড়ে যায়। ১৯৩৬ সালে জার্মানি রাইন নদীর তীরবর্তী নিরপেক্ষ অঞ্চল দখল করলেও ফ্রান্স ও ইংল্যান্ড এর বিরুদ্ধে প্রকাশ্যে কোনো প্রতিক্রিয়া দেখায়নি। এভাবে লীগ অব নেশনের দুই বৃহৎ শক্তিধর রাষ্ট্র ব্রিটেন ও ফ্রান্সের জার্মান তোষণনীতি লীগের দুর্বলতা ও ব্যর্থতার অন্যতম কারণ হয়ে দাঁড়ায় এবং জার্মানিকে অপ্রতিহত শক্তি হিসেবে আবির্ভূত হতে সাহায্য করে।"
        },
        {
          "label": "গ",
          "question": "উদ্দীপকের ঘটনা ও মুচলেকার সাথে তোমার পাঠ্যবইয়ের কোন ঘটনা ও চুক্তির মিল রয়েছে? ব্যাখ্যা করো।",
          "explanation": "উদ্দীপকের ঘটনা ও মুচলেকার সাথে আমার পাঠ্যবইয়ের প্রথম বিশ্বযুদ্ধ ও ভার্সাই সন্ধির মিল রয়েছে। বিশ শতকের শুরুর দিকে জার্মান জাতির উগ্র জাতীয়তাবাদী চেতনা পুরো ইউরোপ জুড়ে ছড়িয়ে পড়লে ইউরোপীয় রাষ্ট্রগুলোর মধ্যকার বিদ্বেষ বেড়ে যায়। এমন পরিস্থিতিতে সারায়েভো হত্যাকান্ডকে কেন্দ্র করে প্রথম বিশ্বযুদ্ধের সূচনা হয় এবং প্রায় পুরো বিশ্ব দুইটি ভাগে বিভক্ত হয়ে পড়ে। তিনটি মহাদেশের ৩৪টি দেশ প্রত্যক্ষ বা পরোক্ষভাবে এ যুদ্ধে জড়িয়ে পড়ে। চার বছরের অধিককাল স্থায়ী এ যুদ্ধে জার্মানি পরাজিত হলে বিজয়ী বিশ্বশক্তি জোট ১৯১৯ সালে ফ্রান্সের ভার্সাই নগরীতে জার্মানিকে একটি চুক্তি স্বাক্ষরে বাধ্য করে। ইউরোপের ইতিহাসে এটিই ভার্সাই সন্ধি নামে পরিচিত। এ সন্ধিতে প্রথম বিশ্বযুদ্ধের জন্য জার্মানিকে এককভাবে দায়ী করে যুদ্ধের দায়-দায়িত্ব সব এককভাবে তাদের ওপর চাপানো হয়, যা ছিল অত্যন্ত অপমানজনক এবং অবমাননাকর। উদ্দীপকের ঘটনায়ও এর ইঙ্গিত পাওয়া যায়। উদ্দীপকে দেখা যায়, দুটি অঞ্চলের জনগণের মধ্যকার সংঘর্ষ এক পর্যায়ে পার্শ্ববর্তী কয়েকটি অঞ্চলে ছড়িয়ে পড়ে। সংঘর্ষ শেষে সালিশের মাধ্যমে জনগণ একটি গ্রামবাসীকে সংঘর্ষের জন্য দায়ী করে তাদেরকে অপমানজনক মুচলেকায় স্বাক্ষর ও জরিমানা প্রদানে বাধ্য করে। তাই বলা যায়, উদ্দীপকের ঘটনা ও মুচলেকার সাথে প্রথম বিশ্বযুদ্ধ ও ভার্সাই সন্ধির মিল রয়েছে।"
        },
        {
          "label": "ঘ",
          "question": "উক্ত চুক্তির ত্রুটি দ্বিতীয় বিশ্বযুদ্ধের পটভূমি রচনা করেছিল- তুমি কি একমত? মতামত দাও।",
          "explanation": "'উত্ত চুক্তি তথা ভার্সাই সন্ধির ত্রুটি দ্বিতীয় বিশ্বযুদ্ধের পটভূমি রচনা করেছিল'- এ বক্তব্যের সাথে আমি একমত। ভার্সাই সন্ধি ছিল একটি ত্রুটিপূর্ণ সন্ধি। ঐতিহাসিকদের মতে, এ সন্ধির মধ্যে দ্বিতীয় বিশ্বযুদ্ধের মূল কারণ নিহিত ছিল। ভার্সাই সন্ধি ছিল জার্মানির জন্য অপমানজনক। এর শর্তগুলো দেশটির জাতীয় ও রাষ্ট্রীয় মর্যাদার ওপর চরম আঘাত হানে। ভার্সাই সন্ধির মাধ্যমে মিত্রপক্ষ জার্মানির উপনিবেশগুলো কেড়ে নেয় এবং দেশটির ওপর বিশাল ক্ষতিপূরণের বোঝা চাপিয়ে দেওয়া হয়। বিজয়ী মিত্রশক্তির দেশগুলো জার্মানির কাছ থেকে স্বর্ণসহ বিভিন্ন মাধ্যমে ৫শ কোটি ডলার ক্ষতিপূরণ আদায় করে। পাশাপাশি জার্মানির কিছু খনিসমৃদ্ধ অঞ্চল ও গুরুত্বপূর্ণ বন্দর ভাগ করে নেয়। এতে একসময়ের সামরিক ও অর্থনৈতিক পরাশক্তি জার্মানি আর্থিক দৈন্যের মধ্যে পড়ে। এ চুক্তির মাধ্যমে কার্যত সব দিক দিয়েই জার্মানিকে পঙ্গু করে দেওয়া হয়। প্রথম বিশ্বযুদ্ধে পরাজয়ের গ্লানি গর্বিত জার্মান জাতির মনে এক অভূতপূর্ব আত্মচেতনা ও জাতীয়তাবোধের জন্ম দেয়। তারা ভার্সাই চুক্তির শর্ত মন থেকে মেনে নিতে পারেনি এবং এজন্য অবস্থার পরিবর্তনের জন্য সুযোগের প্রতীক্ষায় ছিল। এমন অবস্থার প্রেক্ষাপটেই জার্মানিতে নাৎসি দলের নেতৃত্বে উগ্র জাতীয়তাবাদ ও সমরবাদের সৃষ্টি হয়। নাৎসি আন্দোলন জার্মান জাতির মনে নতুন আশার সঞ্চার করে এবং এক নতুন পথের সন্ধান দেয়। এক পর্যায়ে উগ্রবাদী নাৎসি দলের নেতা হিটলার ক্ষমতায় অধিষ্ঠিত হয়ে জার্মানির আত্মনিয়ন্ত্রণের দাবি প্রতিষ্ঠার ঘোষণা দিলে দেশটির জনমনে যুদ্ধংদেহী মনোভাব প্রবল হয়ে ওঠে। এই পরিস্থিতি দ্বিতীয় বিশ্বযুদ্ধের মতো ভয়াবহ যুদ্ধ অবশ্যম্ভাবী করে তোলে। পরিশেষে বলা যায়, ভার্সাই সন্ধির মধ্যেই ২য় বিশ্বযুদ্ধের বীজ নিহিত ছিল। এ সন্ধির ব্যর্থতা বা ত্রুটিই পরবর্তী সময়ে বিশ্বকে দ্বিতীয় বিশ্বযুদ্ধের মতো মহাবিপর্যয়ের দিকে ঠেলে দিয়েছিল।"
        }
      ]
    },
    {
      "number": "4",
      "uddipok": "বিশ্বের শক্তিশালী দেশগুলো নিজেদের প্রাধান্য বিস্তারে বদ্ধপরিকর। নিজ স্বার্থের বিপরীতে থাকা দেশগুলোর বিরুদ্ধে তারা 'ক' ও 'খ' নামে দুটি শক্তি জোট গঠন করে নিজেদের অবস্থানকে সুদৃঢ় করে। এ জোটসমূহ বিশ্ব রাজনীতিতে তীব্র প্রতিক্রিয়া সৃষ্টি করে। ফলে 'ক' জোটের দেশসমূহের সাথে 'খ' জোটের দেশসমূহের মতদ্বৈততা দেখা দেয়। 'ক' জোট বরাবরই 'খ' জোটের অন্যতম প্রতিদ্বন্দ্বী। এই দুটি জোটের দ্বন্দ্ব বিশ্বের বিভিন্ন দেশসমূহের মধ্যে ক্ষমতাগত পরিবর্তন সৃষ্টি করেছিল।",
      "tag": "SSNIC 23",
      "sub_questions": [
        {
          "label": "ক",
          "question": "বিসমার্ক কে ছিলেন?",
          "explanation": "বিসমার্ক ছিলেন জার্মানির প্রথম চ্যান্সেলর।"
        },
        {
          "label": "খ",
          "question": "ফুয়েরার বলতে কী বোঝ?",
          "explanation": "জার্মান চ্যান্সেলর এডলফ হিটলারের উপাধি ছিল 'ফুয়েরার'। 'ফুয়েরার' শব্দের অর্থ নেতা। ১৯৩৩ সালের নির্বাচনে নাৎসিদল সরকার গঠনে সমর্থ হয়। ১৯৩৪ সালে হিটলার একাধারে জার্মানির প্রেসিডেন্ট ও চ্যান্সেলর পদ গ্রহণের পর নিজেকে 'ফুয়েরার' বা নেতা বলে ঘোষণা দেন।"
        },
        {
          "label": "গ",
          "question": "উদ্দীপকে বর্ণিত পরস্পর বিরোধী জোট গঠনের সাথে তোমার পাঠ্যবইয়ের কোন ঘটনার মিল রয়েছে? ব্যাখ্যা করো।",
          "explanation": "উদ্দীপকে বর্ণিত পরস্পর বিরোধী জোট গঠনের সাথে আমার পাঠ্যবইয়ের 'ত্রিশক্তি মৈত্রী' ও 'ত্রিশক্তি আঁতাত' গঠনের মিল রয়েছে। 'ত্রিশক্তি মৈত্রী' ছিল জার্মান-অস্ট্রোহাঙ্গেরি-ইতালির অংশগ্রহণে গঠিত প্রথম বিশ্বযুদ্ধ পূর্ববর্তী ইউরোপে সংঘটিত ঘটনাসমূহের মধ্যে সর্বাপেক্ষা দিকনির্দেশনামূলক। আর এর প্রতিক্রিয়াস্বরূপ গড়ে উঠেছিল ফ্রান্স- রাশিয়া ও ইংল্যান্ডের 'ত্রিশক্তি আঁতাত'। এর ফলে সমগ্র বিশ্বে এক ধরনের প্রতিযোগিতা সৃষ্টি হয়েছিল; যা ক্ষমতার ভারসাম্য নষ্ট করে দেয়, যেমনটি উদ্দীপকেও দেখা যায়। উদ্দীপকে বলা হয়েছে, নিজেদের প্রাধান্য বিস্তারে' বদ্ধপরিকর শক্তিশালী দেশগুলো নিজ স্বার্থের বিপরীতে থাকা দেশগুলোর বিরুদ্ধে 'ক' ও 'খ' নামে দুটি শক্তি জোট গঠন করে। একে অন্যের প্রতিদ্বন্দ্বী হিসেবে জোট দুটো নিজেদের অবস্থান সুদৃঢ় করে। একইভাবে সম্প্রসারিত ও সমৃদ্ধ জার্মানিকে নিরাপদে রাখতে বিসমার্ক বেশ কিছু পদক্ষেপ গ্রহণ করেন। Triple Alliance বা 'ত্রিশক্তি মৈত্রী' জোট গঠন এগুলোর অন্যতম। বলকান অঞ্চলে রাশিয়ার প্রভাব প্রতিরোধ করার জন্য ১৮৭৯ সালে বিসমার্ক অস্ট্রো-হাঙ্গেরির সাথে দ্বৈতচুক্তি সম্পাদন করে। আবার ১৮৮১ সালে ফ্রান্স তিউনিশিয়া দখল করলে ফ্রান্সের বিরুদ্ধে ইতালিকে ব্যবহার করার সম্ভাবনা দেখে ১৮৮২ সালে জার্মানি ইতালি দ্বৈতচুক্তি করেন। এর ফলে জার্মান-অস্ট্রোহাঙ্গেরি-ইতালি 'ত্রিশক্তি মৈত্রী' গড়ে ওঠে। জার্মানির অপ্রতিরোধ্য কূটনৈতিক সফলতাকে হুমকি মনে করে ১৯০৪ সালে ইঙ্গ- ফরাসি এবং ১৯১৭ সালে ইঙ্গ-রুশ আঁতাত গড়ে তোলার মাধ্যমে তৈরি হয় 'ত্রিশক্তি আঁতাত'। ফ্রান্স, রাশিয়া ও ইংল্যান্ড উদীয়মান পরাশক্তি জার্মানিকে মোকাবিলা করার জন্য এ জোট গড়ে তুলেছিল। তাই বলা যায়, উদ্দীপকের এ পরস্পর বিরোধী জোট গঠন 'ত্রিশক্তি মৈত্রী' ও 'ত্রিশক্তি আঁতাত' জোট গঠনের সাথে সাদৃশ্যপূর্ণ।"
        },
        {
          "label": "ঘ",
          "question": "উক্ত ঘটনা বিশ্ব রাজনীতিতে বিশেষ ধরনের পরিবর্তন এনেছিল- বিশ্লেষণ করো।",
          "explanation": "উক্ত ঘটনা তথা 'ত্রিশক্তি মৈত্রী' ও 'ত্রিশক্তি আঁতাত' গঠন বিশ্বরাজনীতিতে বিশেষ ধরনের পরিবর্তন এনেছিল- মন্তব্যটি যথার্থ। ১৮৭১ সালের পর থেকে ইংল্যান্ডের নিরপেক্ষ নীতি এবং ত্রি-সম্রাট লীগ কর্তৃক ফ্রান্সকে মিত্রহীন করে রাখার ফলে ইউরোপে শক্তির ভারসাম্য রক্ষিত হয়েছিল। কিন্তু জার্মানি নৌশক্তিতে ইংল্যান্ডকে টেক্কা দিতে চাইলে নিরপেক্ষতা ভেঙে ইংল্যান্ড 'ত্রিশক্তি' আঁতাত' গড়ে তোলে। ফলে ইউরোপে শক্তির ভারসাম্য বিনষ্ট হয়। ত্রিশক্তি মৈত্রীর তুলনায় ত্রিশক্তি আঁতাত-এর সামরিক সক্ষমতা ছিল অনেক বেশি। কারণ ইতালি সে সময় তেমন শক্তিশালী রাষ্ট্র ছিল না। অপরদিকে ত্রিশক্তি আঁতাতের ফ্রান্স ও রাশিয়া ছিল ইউরোপের অন্যতম স্থলশক্তি এবং ইংল্যান্ডের নৌশক্তি ছিল বিশ্বে অদ্বিতীয়। ১৯০২ সাল পর্যন্ত ইংল্যান্ড জার্মানিকে কাছে আনার চেষ্টা করেছিল। এ বছর ইঙ্গ-জাপান চুক্তির মাধ্যমে ইংল্যান্ড রাশিয়ার বিরুদ্ধে জার্মানিকে সন্তুষ্ট করার চেষ্টা করে। কারণ জাপান ছিল রাশিয়ার শত্রুর মিত্র দেশ। কিন্তু কাইজারের নৌ-নির্মাণ নীতির কারণে এ সম্ভাবনা বিনষ্ট হয়। জার্মানিকে মোকাবিলার জন্য ইংল্যান্ড তর চিরশত্রু ফ্রান্স ও কৌশলগত শত্রু রাশিয়ার সাথে ঔপনিবেশিক বিরোধ মিটিয়ে ফেলে। এদিকে ফরাসি মন্ত্রী থিওফিল ডেলক্যাসি (Theophile Delcases) ভেবে দেখেন যে, রাশিয়ার সাথে ইংল্যান্ডের বিরোধের বিষয়গুলো হলো গুরুত্বহীন। জার্মানির সাথে ফ্রান্সের বিরোধের বিষয়গুলোই মৌলিক। তাই ফ্রান্স ইংল্যান্ডের সাথে বিরোধ মিটিয়ে ফেলার প্রস্তাব গ্রহণ করে। এর ফলে ভূমধ্যসাগরে ফরাসি নৌবহর এবং ইংলিশ চ্যানেল ও উত্তর সমুদ্রে ব্রিটিশ নৌবহর স্থাপনের মাধ্যমে জার্মানির বিরুদ্ধে শক্তিসাম্য রক্ষার ব্যবস্থা করা হয়। আলোচনা শেষে তাই বলা যায়, 'ত্রিশক্তি মৈত্রী' ও 'ত্রিশক্তি আঁতাত' গঠন বিশ্বরাজনীতিতে ব্যাপক পরিবর্তন এনেছিল।"
        }
      ]
    },
    {
      "number": "5",
      "uddipok": "বিশ্বশান্তি প্রতিষ্ঠার উদ্দেশ্যে বিশ্বে একটি সংগঠনের জন্ম হলেও বৃহৎ দেশসমূহের অসহযোগিতাসহ বিভিন্ন কারণে সংগঠনটি শেষ পর্যন্ত অকার্যকর প্রতিষ্ঠানে পরিণত হয়। তথাপি তৎকালীন আন্তর্জাতিক সমস্যার সমাধান ও বিশ্বশান্তি প্রতিষ্ঠায় সংগঠনটির গুরুত্ব ছিল অপরিসীম।",
      "tag": "SSNIC 23",
      "sub_questions": [
        {
          "label": "ক",
          "question": "ভার্সাই নগরী কোথায়?",
          "explanation": "ভার্সাই নগরী ফ্রান্সে অবস্থিত।"
        },
        {
          "label": "খ",
          "question": "ত্রিশক্তি আঁতাত কী?",
          "explanation": "ত্রিশক্তি আঁতাত ছিল ত্রিশক্তি জোট-এর হুমকি মোকাবিলায় গড়ে ওঠা ইউরোপীয় সামরিক জোট। ১৮৮২ সালে জার্মানি, ইতালি, অস্ট্রিয়া পারস্পরিক প্রতিরক্ষা সহায়অর জন্য সামরিক সাহায্য দানে চুক্তিবদ্ধ হয়। এর পরিপ্রেক্ষিতে ১৯০৫ সালে ইঙ্গ-ফরাসি চুক্তি এবং ১৯০৭ সালে ইংল্যান্ড ও রাশিয়ার মধ্যে মিত্রতা চুক্তি স্থাপিত, হলে ইংল্যান্ড, ফ্রান্স ও রাশিয়া পরস্পর মৈত্রী বন্ধনে আবদ্ধ হয়, যা 'ত্রিশক্তি আঁতাত' নামে পরিচিত। ত্রিশক্তি আঁতাত ছিল মূলত ত্রিশক্তি জোটের প্রতিক্রিয়ায় গড়ে ওঠা একটি জোট।"
        },
        {
          "label": "গ",
          "question": "উদ্দীপকে উল্লিখিত সংগঠনটির সাথে পাঠ্যবইয়ের কোন সংগঠনের সাদৃশ্য রয়েছে? ব্যাখ্যা করো।",
          "explanation": "উদ্দীপকে উল্লিখিত সংগঠনটির সাথে পাঠ্যবইয়ের 'লীগ অব নেশনস' বা জাতিপুঞ্জের সাদৃশ্য রয়েছে। প্রথম বিশ্বযুদ্ধের ভয়াবহতা ও ব্যাপক বিধ্বংসী মারণাস্ত্রের ব্যবহার বিশ্বের চিন্তাশীল মানুষদের স্তম্ভিত করে দেয়। ভবিষ্যতে এরূপ যুদ্ধের পুনরাবৃত্তি ঘটলে মানবসভ্যতার অস্তিত্ব বিপন্ন হয়ে যেতে পারে। এ আশঙ্কা থেকে বিশ্ব নেতৃবৃন্দ এমন এক বিশ্বব্যবস্থা গড়ে তুলতে সচেষ্ট হন, যাতে করে শান্তিপূর্ণ আলোচনার মাধ্যমে বৈশ্বিক সমস্যাবলি সমাধান করে যুদ্ধের বিভীষিকা থেকে মানবসভ্যতাকে রক্ষা করা যায়। এক্ষেত্রে তৎকালীন মার্কিন প্রেসিডেন্ট উড্রো উইলসনের ১৪ দফা শান্তি প্রস্তাব গুরুত্বের সাথে গ্রহণ করা হয়। উইলসন তার প্রস্তাবের চতুর্দশ দফায় বলেছিলেন যে, সব জাতির প্রতি ন্যায়বিচার এবং সব জাতির স্বাধীনতা ও নিরাপত্তারক্ষার জন্য একটি আন্তর্জাতিক সংস্থা গড়তে হবে। মূলত এ প্রস্তাবের ওপর ভিত্তি করেই 'লীগ অব নেশনস' গঠিত হয়। 'লীগ অব নেশনস' গঠনের মূল উদ্দেশ্য ছিল স্থায়ী শান্তি প্রতিষ্ঠা 'করা। তবে প্রথম বিশ্বযুদ্ধের পর বিশ্বের পুনর্গঠনে উল্লেখযোগ্য ভূমিকা পালন করলেও দীর্ঘমেয়াদে রাজনৈতিক বিরোধ মীমাংসায় এ সংগঠন তেমন সফল হয়নি। এ ব্যর্থতার অন্যতম কারণ ছিল সংগঠনটির সাধারণ পরিষদের হাতে কোনো ক্ষমতা ছিল না এবং কাউন্সিল ছিল বৃহৎ শক্তিবর্গের নিয়ন্ত্রণে। এর ফলে লীগ বৃহৎ শক্তিবর্গের ক্রীড়নকে পরিণত হয় এবং শেষ পর্যন্ত অকার্যকর হয়ে পড়ে। উদ্দীপকে দেখা যায়, বিশ্বশান্তি প্রতিষ্ঠার উদ্দেশ্যে বিশ্বে একটি সংগঠনের জন্ম হলেও বৃহৎ দেশসমূহের অসহযোগিতাসহ বিভিন্ন কারণে সংগঠনটি শেষ পর্যন্ত অকার্যকর প্রতিষ্ঠানে পরিণত হয়। এ বর্ণনা উপরে আলোচিত 'লীগ অব নেশনস' বা জাতিপুঞ্জের সাথে সামঞ্জস্যপূর্ণ। তাই বলা যায়, উক্ত সংগঠনটির সাথে পাঠ্যবইয়ের 'লীগ অব নেশনস' বা জাতিপুঞ্জ নামক সংগঠনের সাদৃশ্য রয়েছে।"
        },
        {
          "label": "ঘ",
          "question": "তৎকালীন বিশ্বে বিশ্বশান্তি প্রতিষ্ঠায় উত্ত সংগঠনটির অবদান অনস্বীকার্য- তোমার মতামত দাও।",
          "explanation": "'তৎকালীন বিশ্বে বিশ্বশান্তি প্রতিষ্ঠায় উক্ত সংগঠনটি তথা লীগ অব নেশনসের অবদান অনস্বীকার্য- এ বক্তব্যের সাথে আমি পুরোপুরি একমত নই। কেননা বিশ্বশান্তি প্রতিষ্ঠায় সাফল্যের পাশাপাশি বেশকিছু -ক্ষেত্রে এ সংগঠনটি ব্যর্থতারও পরিচয় দিয়েছিল। লীগ অব নেশনস বা জাতিপুঞ্জ গঠনের মূল উদ্দেশ্য ছিল যুদ্ধের পরিবর্তে শান্তিপূর্ণ সহাবস্থান। জাতিপুঞ্জ গঠিত হওয়ার পরে প্রথম দশকে সংগঠনটি শান্তিপূর্ণ উপায়ে অনেক বিরোধের নিষ্পত্তি করে এক নবযুগের সূচনা করেছিল। জাতিপুঞ্জের সাফল্যের মধ্যে কয়েকটি হলো- আলেন্ড দ্বীপপুঞ্জের মালিকানা নিয়ে সুইডেন-ফিনল্যান্ড বিরোধ নিষ্পত্তি; সাইলেশিয়া নিয়ে পোল্যান্ড-জার্মানির বিরোধ নিষ্পত্তি; করপুর নিয়ে গ্রিস-ইতালির বিরোধ, নিষ্পত্তি; গ্রিস-বুলগেরিয়া সীমান্ত বিরোধ নিষ্পত্তি প্রভৃতি। এছাড়া জাতিপুঞ্জ গঠনের পর নিরস্ত্রীকরণের উদ্যোগ নিয়ে দীর্ঘ এক দশক সংস্থাটি পৃথিবীকে যুদ্ধের ধ্বংসলীলা থেকে রক্ষা করেছিল, যা ছিল একটি গুরুত্বপূর্ণ সাফল্য। পৃথিবীর জনসমাজকে আন্তর্জাতিক সমবায়, সৌহার্দ্য ও সাহায্য- সহযোগিতার প্রয়োজন সম্পর্কে সচেতন করে তুলেছিল। আন্তর্জাতিকতার প্রয়োজনে জাতীয়তাবাদী মনোবৃত্তি কতটুকু দমন করা উচিত, সে শিক্ষা দিয়েছিল। যুদ্ধবিধ্বস্ত বিভিন্ন দেশে প্রচুর ঋণদান করে অর্থনৈতিক কাঠামোকে পুনর্গঠন করা ছিল জাতিপুঞ্জের একটি প্রশংসনীয় পদক্ষেপ। তবে জাতিপুঞ্জের গৃহীত এসকল পদক্ষেপ পরবর্তীতে ব্যর্থতার চাদরে ঢাকা পড়ে যায়। কেননা, জাতিপুঞ্জ গঠনের এক যুগ যেতে না যেতেই ব্যর্থতার পরিচয় দিতে থাকে। মাঞ্চুরিয়াকে কেন্দ্র করে চীন ও জাপানের বিরোধ মিম্পত্তিতে জাতিপুঞ্জ শাস্তিমূলক ব্যবস্থা নিতে ব্যর্থ হয়। ঠিক একইভাবে ইতালি-ইথিওপিয়ার মধ্যে যুদ্ধ সৃষ্টি হলে জাতিপুঞ্জ কার্যকর ব্যবস্থা নিতে পারেনি। এ পরিস্থিতিতে ইংল্যান্ড ও ফ্রান্স ইতালির বিরুদ্ধে অর্থনৈতিক অবরোধ ঘোষণা করলে ইতালি জাতিপুঞ্জের সদস্যপদ ত্যাগ করে। এভাবে লীগের ব্যর্থতার ফলে যৌথ নিরাপত্তা নীতির অবসান হতে থাকে যা দ্বিতীয় বিশ্বযুদ্ধের পটভূমি তৈরিতে ভূমিকা রাখে। আলোচনা শেষে তাই বলা যায়, প্রথম বিশ্বযুদ্ধোত্তর বিশ্বে বিশ্বশান্তি প্রতিষ্ঠায় জাতিপুঞ্জ প্রাথমিকভাবে সফলতার পরিচয় দিলেও শেষদিকে এসে এই ধারা অব্যাহত রাখতে পারে নি।"
        }
      ]
    },
    {
      "number": "6",
      "uddipok": "পাকিস্তান আমলে বাংলার শ্রমিক কৃষকসহ সকল স্তরের জনগণের সম্মিলিত অংশগ্রহণে একটি সর্বাত্মক জনযুদ্ধ হয়। এ যুদ্ধ ছিল শোষকের বিরুদ্ধে এবং বৈষম্যহীন সমাজ প্রতিষ্ঠান জন্য। বঙ্গবন্ধু শেখ মুজিবুর রহমান এই যুদ্ধে মুখ্য ভূমিকা পালন করেন।",
      "tag": "SSNIC 23",
      "sub_questions": [
        {
          "label": "ক",
          "question": "ডুমা কী ?",
          "explanation": "ডুমা হলো রাশিয়ার সংবিধানসভা।"
        },
        {
          "label": "খ",
          "question": "এপ্রিল থিসিস বলতে কী বোঝ?",
          "explanation": "এপ্রিল থিসিস হলো রাশিয়ার বলশেভিক দলের নেতা লেনিন প্রদত্ত দিকনির্দেশক। বলশেভিক বিপ্লবের নেতা লেনিন ১৯১৭ সালের ৩ এপ্রিল তার বিখ্যাত 'এপ্রিল থিসিস' ঘোষণা করেন। এপ্রিল থিসিসে বলা হয়- ১. ফেব্রুয়ারি বিপ্লবে বুর্জোয়া শ্রেণির জয় হয়েছে, এতে শ্রমিকদের সন্তুষ্ট হওয়ার কিছু নেই; ২. বুর্জোয়া বিপ্লব ও শ্রমিক বিপ্লব একসাথে চলতে থাকবে এবং শেষ পর্যন্ত শ্রমিকেরা ক্ষমতা দখল করবে। লেনিন বলেন, বুর্জোয়াদের বেশিদিন ক্ষমতায় থাকতে দিলে তারা পুঁজিবাদকে দৃঢ় করে ফেলবে। সুতরাং, বুর্জোয়ারা বেশি গভীরে শেকড় ছড়ানোর আগেই তাদের উপড়ে ফেলতে হবে।"
        },
        {
          "label": "গ",
          "question": "উদ্দীপকের ঘটনাটির সাথে ইউরোপের কোন ঘটনার মিল রয়েছে? ব্যাখ্যা করো।",
          "explanation": "উদ্দীপকের ঘটনাটির সাথে ইউরোপের বলশেভিক বিপ্লবের মিল রয়েছে। বিশ শতকের বিশ্বের ইতিহাসে অন্যতম গুরুত্বপূর্ণ ঘটনা, হলো ১৯১৭ সালের বলশেভিক বিপ্লব। এ বিপ্লবের আগে রাশিয়ার সাধারণ মানুষেরা যুগ যুগ ধরে সম্রাট ও অভিজাতদের হাতে শোষণের শিকার হয়ে আসছিল। বিশেষ করে শ্রমিক এবং কৃষক শ্রেণির মানুষের ন্যূনতম সামাজিক, রাজনৈতিক ও অর্থনৈতিক অধিকার ছিল না। এ অসহনীয় অবস্থা থেকে তাদেরকে মুক্ত করার জন্য ভ্লাদিমির ইলিচ লেনিন প্রথমে ১৮৯৮ সালে বিপ্লবী দল 'সোশ্যাল ডেমোক্রেটিক লেবার পার্টি' গঠন করেন। প্রথম বিশ্বযুদ্ধকালীন রাজনৈতিক সংকটকে কাজে লাগিয়ে লেনিন বিপ্লবের জন্য দলকে দ্রুত প্রস্তুত করেন। প্রথম বিশ্বযুদ্ধের কারণে সৃষ্ট আর্থিক ও সামরিক দুর্ভোগ রাশিয়ার সেনাবাহিনী ও কর্মজীবীসহ সাধারণ মানুষের মধ্যে ব্যাপক অসন্তোষ জাগিয়ে তুলেছিল। এমন প্রেক্ষাপটে শ্রমিক, কৃষক ও সেনাবাহিনীর একটা বড় অংশের প্রত্যক্ষ অংশগ্রহণে ১৯১৭ সালের ২৫ অক্টোবর রুশ বিপ্লব সংঘটিত হয়। এ বিপ্লবের মাধ্যমে বুর্জোয়া সরকারকে উচ্ছেদ করে ক্ষমতা দখল করে প্রথম সমাজতান্ত্রিক সরকার। ফলে রাশিয়ায় সাম্যবাদী শাসন প্রতিষ্ঠিত হয়। উদ্দীপকে দেখা যায়, পাকিস্তান আমলে বাংলার শ্রমিক-কৃষকসহ সবার অংশগ্রহণে একটি জনযুদ্ধ হয়। এ যুদ্ধের লক্ষ্য ছিল শোষণের অবসান ঘটিয়ে বৈষম্যহীন সমাজ প্রতিষ্ঠা করা। সুতরাং বাংলার ওই জনযুদ্ধের সাথে রাশিয়ার বলশেভিক বিপ্লবের পটভূমির সাদৃশ্য রয়েছে। এ কারণে বলা যায়, উদ্দীপকের ঘটনায় বলশেভিক বিপ্লবের প্রতিফলন ঘটেছে।"
        },
        {
          "label": "ঘ",
          "question": "উদ্দীপকের নেতৃত্বের ন্যায় উক্ত ঘটনার নায়কের ভূমিকা লেখো।",
          "explanation": "উদ্দীপকে উল্লেখিত নেতৃত্বের তথা বঙ্গবন্ধু শেখ মুজিবুর রহমানের সাথে বলশেভিক বিপ্লবের নায়ক লেনিনের ভূমিকা সাদৃশ্যপূর্ণ। পূর্ব পাকিস্তানের মানুষের অধিকার রক্ষায় ও বৈষম্যহীন সমাজ প্রতিষ্ঠার জন্য মুক্তিযুদ্ধে বঙ্গবন্ধু শেখ মুজিবুর রহমান যে মুখ্য ভূমিকা পালন করেছিলেন, তার সাথে বলশেভিক বিপ্লবের নায়ক লেনিনের ভূমিকার মিল রয়েছে। রুশ বিপ্লবের ইতিহাসে ভ্লাদিমির ইলিচ লেনিনের নাম সবচেয়ে বেশি আলোচিত। তিনি বলশেভিক বিপ্লবের মাধ্যমে রাশিয়া তথা বিশ্বের ইতিহাসেই এক যুগান্তকারী অধ্যায় সংযোজন করেন। লেনিন ছাত্র অবস্থাতেই জার্মান তাত্ত্বিক কার্ল মার্কসের প্রচারিত সমাজতান্ত্রিক আদর্শে উদ্বুদ্ধ হয়ে শোষিত ও নিপীড়িত মানুষের কথা চিন্তা করতেন। তিনি নিজ দেশ রাশিয়ার শ্রমিকদের মধ্যে মার্কসের তত্ত্ব প্রচারের মাধ্যমে তাদের মধ্যে শ্রেণি চেতনা জাগিয়ে তোলার চেষ্টা করেন। এক পর্যায়ে বিপ্লবের মুখে ১৯১৭ সালে স্বৈরতান্ত্রিক জোরের পতন ঘটে। মার্চ বিপ্লবের পর সোশ্যাল ডেমোক্রেটরা যখন দ্বিধাদ্বন্দ্বে ভুগছিল, তখন লেনিন বিদেশ থেকে রাশিয়ায় ফিরে 'এপ্রিল থিসিসের' মাধ্যমে বিপ্লবের উপযুক্ত সময় ও কর্মকৌশল সম্পর্কে সুস্পষ্ট দিকনির্দেশনা দেন। ফলে বুর্জোয়া বিপ্লবোত্তর পরিস্থিতি দ্রুত সমাজতান্ত্রিক বিপ্লবের দিকে অগ্রসর হয়। এ সময় লেনিন বলেন, জারতন্ত্রের পতন বুর্জোয়ারা ঘটায়নি বরং কমিউনিস্ট শ্রমিক সংগঠনের অব্যাহত ধর্মঘটের ফলে জার সরকারের পতন ঘটে। সুতরাং, ন্যায্যভাবে বলশেভিকদেরই ক্ষমতা পাওয়া উচিত। এরপর রুটি, জমি ও শান্তি এই তিন ধ্বনি নিয়ে লেনিনের নেতৃত্বে বলশেভিকরা বিপ্লবে ঝাঁপিয়ে পড়লে তখনকার শিকড়হীন প্রজাতন্ত্রের পতন ঘটে এবং বিপ্লব জয়যুক্ত হয়।"
        }
      ]
    },
    {
      "number": "7",
      "uddipok": "রাফসান একজন চিত্রশিল্পী হতে চেয়েছিলেন। কিন্তু ছবি অংকনের স্কুলে ভর্তি হতে ব্যর্থ হয়ে সে 'ক' রাষ্ট্রের সেনাবাহিনীতে যোগ দিয়ে যুদ্ধে অংশগ্রহণ করেন। পরবর্তীতে রাফসান একটি দল গঠন করে 'ক' দেশের প্রধানমন্ত্রী ও প্রেসিডেন্ট নির্বাচিত হন।",
      "tag": "SSNIC 23",
      "sub_questions": [
        {
          "label": "ক",
          "question": "নেপোলিয়নকে কোন দ্বীপে নির্বাসন দেওয়া হয়?",
          "explanation": "নেপোলিয়নকে সেন্ট হেলেনা দ্বীপে নির্বাসন দেওয়া হয়।"
        },
        {
          "label": "খ",
          "question": "VETO' ক্ষমতা কী?",
          "explanation": "জাতিসংঘের নিরাপত্তা পরিষদের ৫ স্থায়ী সদস্যরাষ্ট্রের বিশেষ ক্ষমতা হলো ভেটো। জাতিসংঘের নিরাপত্তা পরিষদে ৫টি স্থায়ী সদস্য ও ১০টি অস্থায়ী সদস্য রয়েছে। এ পরিষদের প্রত্যেক সদস্যের একটি করে ভোটদানের অধিকার আছে। তবে কোনো সিদ্ধান্তে উপনীত হওয়ার জন্য ৫টি স্থায়ী সদস্যের প্রত্যেকের সম্মতিসূচক ভোটের প্রয়োজন। কোনো স্থায়ী সদস্য প্রস্তাবের বিরুদ্ধে ভোট দিলে তা বাতিল বলে গণ্য হয়। নিরাপত্তা পরিষদের স্থায়ী সদস্যদের এ বিশেষ ক্ষমতাই ভেটো ক্ষমতা নামে পরিচিত।"
        },
        {
          "label": "গ",
          "question": "উদ্দীপকে বর্ণিত রাফসানের সাথে তোমার পাঠ্যবইয়ের যে ব্যক্তির কর্মের মিল রয়েছে তা ব্যাখ্যা করো।",
          "explanation": "উদ্দীপকে বর্ণিত রাফসানের সাথে আমার পাঠ্যবইয়ের এডলফ হিটলারের কর্মের মিল আছে। বিশ শতকের বিশ্ব রাজনীতির ইতিহাসে জার্মানির এডলফ হিটলার অতি পরিচিত নাম। চরম দরিদ্র পরিবারে জন্ম নেওয়া হিটলার শৈশবেই পিতৃহীন হন। হিটলারের ইচ্ছে ছিল একজন চিত্রশিল্পী হবেন কিন্তু আর্টের স্কুলে ভর্তি হতে না পেরে সেনাবাহিনীতে যোগ দেন এবং প্রথম বিশ্বযুদ্ধে অংশগ্রহণ করেন। উদ্দীপকেও দেখা যায়, রাফসান চিত্রশিল্পী হতে ব্যর্থ হয়ে সেনাবাহিনীতে যোগ দেন ও যুদ্ধে অংশগ্রহণ করেন। পরবর্তীতে সে একটি দল গঠন করে দেশের প্রধানমন্ত্রী ও প্রেসিডেন্ট নির্বাচিত হয়। রাফসানের এরূপ উত্থানের ঘটনা হিটলারের জীবনের ঘটনাপ্রবাহের অনুরূপ। ক্ষুদ্র সৈনিক হিসেবে সেনাবাহিনীতে অংশগ্রহণ করে ক্রমেই হিটলার গুরুত্বপূর্ণ পদে আসীন হন।প্রথম বিশ্বযুদ্ধের পরে ১৯১৯ সালে জার্মান শ্রমিক দলে যোগ দিয়ে বাগ্মিতার জন্য অল্প সময়ে সবার নজর কাড়তে সক্ষম হন। এ সময় জার্মান শ্রমিক দলের কোনো সুনির্দিষ্ট রাজনৈতিক কর্মসূচি ছিল না। হিটলার কর্মসূচি তৈরি করেন এবং দলের নাম পরিবর্তন করে রাখেন 'জাতীয় সমাজতান্ত্রিক জার্মান শ্রমিক দল'। ইংরেজিতে দলটি 'নাৎসি পার্টি' নামেই বহুল পরিচিত। ১৯৩৩ সালে হিটলারের নাৎসি দল সরকার গঠন করে এবং ১৯৩৪ সালে হিটলার জার্মানির চ্যান্সেলর পদ গ্রহণ করেন। তাই বলা যায়, উদ্দীপকে বর্ণিত রাফসানের সাথে আমার পাঠ্যবইয়ের হিটলারের কর্মের মিল রয়েছে।"
        },
        {
          "label": "ঘ",
          "question": "উদ্দীপকে উল্লেখিত ব্যক্তির কার্যক্রম বিশ্বে যে প্রভাব ফেলেছিল তোমার, পাঠ্যবইয়ের আলোকে বিশ্লেষণ করো।",
          "explanation": "উদ্দীপকে ইঙ্গিতকৃত ব্যক্তি তথা হিটলারের কার্যক্রম বিশ্বকে দ্বিতীয়বারের মতো মহাযুদ্ধে ঠেলে দিয়ে একটি ধ্বংসস্তূপে পরিণত করেছিল। এডলফ হিটলার ছিলেন নাৎসিবাদের প্রবক্তা। তিনি বিশ্বে জার্মান জাতির হারানো গৌরব পুনরুদ্ধার করার কথা প্রচার করে জাতির মধ্যে উগ্র জাতীয়তাবাদী মনোভাব জাগিয়ে তোলেন। প্রথম বিশ্বযুদ্ধে পরাজিত জার্মানির ওপর বিজয়ী মিত্রশক্তির প্রতিশোধমূলক 'ভার্সাই সন্ধি' হিটলারকে ক্ষুব্ধ করেছিল। তার নাৎসি তত্ত্বে বলা হয়- আর্য জাতিগোষ্ঠী হচ্ছে শ্রেষ্ঠ নৃতাত্ত্বিক গোষ্ঠী এবং সেই আর্যদের মধ্যে জার্মানরাই শ্রেষ্ঠ। হিটলার মনে করতেন, আর্য হওয়ার কারণে জার্মান জাতির দায়িত্ব হলো বিশ্বকে পদানত করে শাসন করা। আর আর্যদের জাতিগত মান অক্ষুণ্ণ রাখতে অনুন্নত জাতির মানুষ ও প্রতিবন্ধীদের নিশ্চিহ্ন করতে হবে। এর আলোকেই নাৎসিরা কৃষ্ণাঙ্গসহ বিভিন্ন সংখ্যালঘুকে বিচ্ছিন্ন থাকতে বাধ্য করে এবং বিশ্বযুদ্ধের সময় লাখ লাখ ইহুদিকে হত্যা করে। হিটলার ফ্রান্সের কাছ থেকে তার আলসাস, লরেন ও সার অঞ্চল এবং পোল্যান্ডের কাছ থেকে ডানজিগ ও 'পোলিশ করিডর' ফেরত চান। ১৯৩৬ সালে তিনি রাইনল্যান্ড দখল করে নেন। একই বছর তিনি ইতালি-জার্মান-জাপান 'ত্রিশক্তি জোট' গঠন করেন। ১৯৩৯ সালের ১ সেপ্টেম্বর হিটলার পোল্যান্ড আক্রমণের সিদ্ধান্ত নিলে ৩ সেপ্টেম্বর ইঙ্গ-ফরাসি বাহিনী জার্মানির বিরুদ্ধে যুদ্ধ ঘোষণা করে এবং দ্বিতীয় বিশ্বযুদ্ধের সূত্রপাত হয়। উপরের আলোচনা পরিপ্রেক্ষিতে বলা যায়, দ্বিতীয় বিশ্বযুদ্ধ সৃষ্টিতে হিটলারের আগ্রাসী মনোভাব অনেকাংশে দায়ী ছিল। আর দ্বিতীয় বিশ্বযুদ্ধ বিশ্বকে একটি অপূরণীয় ক্ষতির মুখে ঠেলে দিয়েছিল।"
        }
      ]
    },
    {
      "number": "8",
      "uddipok": "মোসলেম উদ্দিন তার নাতনিকে একটি যুদ্ধ সম্পর্কে বলতে গিয়ে বলেন, এই যুদ্ধ হলো মানব সভ্যতার ইতিহাসে সর্বাপেক্ষা ধ্বংসাত্মক যুদ্ধ। এ যুদ্ধে পৃথিবীর ৬১টি দেশ জড়িয়ে পড়েছিল। এ যুদ্ধে পৃথিবীর সকল মহাদেশ ও সকল মহাসাগর আক্রান্ত হয়। নাতনির প্রশ্নের উত্তরের মোসলেম উদ্দিন আরো বলেন, ৬ বছর স্থায়ী এ যুদ্ধে প্রায় ৫ কোটি মানুষ মৃত্যুমুখে পতিত হয়েছিল।",
      "tag": "SSNIC 23",
      "sub_questions": [
        {
          "label": "ক",
          "question": "ত্রিসম্রাট লীগের সদস্য দেশগুলোর নাম কী?",
          "explanation": "ত্রিসম্রাট লীগের সদস্য দেশগুলোর নাম হলো- জার্মানি, অস্ট্রেয়া- হাঙ্গেরি ও রাশিয়া।"
        },
        {
          "label": "খ",
          "question": "আটলান্টিক সনদের ব্যাখ্যা দাও।",
          "explanation": "মার্কিন যুক্তরাষ্ট্রের রাষ্ট্রপতি ফ্রাঙ্কলিন ডি. রুজভেল্ট ও ব্রিটিশ প্রধানমন্ত্রী উইনস্টল চার্চিল ১৯৪১ সালের ১৪ আগস্ট কানাডার নিউফাউন্ডল্যান্ড দ্বীপের কাছে আটলান্টিক মহাসাগরের বুকে 'এইচএমএস প্রিন্স অব ওয়েলস' নামে একটি যুদ্ধজাহাজে বসে যে চুক্তি স্বাক্ষর করেন তাই আটলান্টিক চার্টার নামে পরিচিত। আটলান্টিক চার্টারের আট দফার প্রধান ৩টি ধারা হলো- ক. সনদে যোগদানকারী সব দেশ সমান মর্যাদা ও সার্বভৌমত্বের অধিকারী হবে; খ. শান্তিপূর্ণ উপায়ে সব ধরনের বিবাদের নিষ্পত্তি হবে; গ. প্রতিটি দেশের জনগণ তাদের ইচ্ছামতো শাসনতন্ত্র গঠনের অধিকার পাবে।"
        },
        {
          "label": "গ",
          "question": "জনাব মোসলেম উদ্দিন এ বর্ণনায় যে যুদ্ধের ইঙ্গিত পাওয়া যায় তার কারণগুলো ব্যাখ্যা করো।",
          "explanation": "মোসলেম উদ্দিন-এর বর্ণনায় দ্বিতীয় বিশ্বযুদ্ধের প্রতি ইঙ্গিত পাওয়া যায়। আর এ বিশ্বযুদ্ধ সংঘটিত হওয়ার পেছনে বহুবিধ কারণ ছিল। ১৯১৯ সালের ভার্সাই সন্ধির মধ্যেই দ্বিতীয় বিশ্বযুদ্ধের বীজ নিহিত ছিল। এ সন্ধিতে পরাজিতদের প্রতি সামান্যতম শ্রদ্ধা প্রদর্শিত হয় নি। এর ফলে জার্মান জাতীয়তাবাদী দলগুলো জাতিকে এ কথা বোঝাতে সক্ষম হয় যে, ভার্সাই সন্ধি ভঙ্গ না করলে জার্মান জাতির কলক মোচন হবে না। ফলে জার্মান জাতীয়তাবাদ তীব্রভাবে প্রকাশিত হয় যা দ্বিতীয় বিশ্বযুদ্ধকে ত্বরান্বিত করে। তাছাড়া জার্মানির শান্তিপ্রিয় ওয়েমার প্রজাতন্ত্রের পতন ও নাৎসি দলের উত্থান বিশ্বকে আরেকটি যুদ্ধের দিকে ধাবিত করে। আর জার্মানিতে হিটলারের ক্ষমতারোহণ এ যুদ্ধ প্রক্রিয়াকে ত্বরান্বিত করে। তাছাড়া ১৯২৩-৩০ সালে বিশ্বব্যাপী পুঁজিবাদী দেশগুলো অর্থনৈতিক মহামন্দায় নিপতিত হলে ফ্যাসিবাদ ও নাৎসিবাদ মাথাচাড়া দিয়ে ওঠে। এসব উগ্র জাতীয়তাবাদী মতবাদ ইতালি ও জার্মানির জনগণকে যুদ্ধোন্মাদ করে তোলে। আর হিটলারের সফল কূটনীতি এবং ইংল্যান্ডের জার্মান তোষণ নীতি দ্বিতীয় বিশ্বযুদ্ধকে গতিময় করে। সর্বোপরি রোম-বার্লিন- টোকিও অক্ষশক্তি জোট গঠন, জার্মানির সোভিয়েতের প্রতি অবিশ্বাস প্রভৃতি কারণে দ্বিতীয় বিশ্বযুদ্ধ সংঘটিত হয়েছিল।"
        },
        {
          "label": "ঘ",
          "question": "তুমি কি মনে কর, উক্ত যুদ্ধের ফলাফল ছিল ব্যাপক ও সুদূরপ্রসারী? মতামত দাও।",
          "explanation": "উদ্দীপকের বর্ণিত যুদ্ধ অর্থাৎ দ্বিতীয় বিশ্বযুদ্ধের ফলাফল ব্যাপক ও সুদূরপ্রসারী ছিল বলে আমি মনে করি। দ্বিতীয় বিশ্বযুদ্ধের ভয়াবহতা বিশ্বনেতৃবৃন্দের মাঝে এরূপ আরেকটি বিশ্বযুদ্ধ থেকে বিশ্বকে রক্ষা করার জন্য স্থায়ী ব্যবস্থা নিতে উদ্বুদ্ধ করে। এর ফলে জাতিসংঘ প্রতিষ্ঠিত হয়। এছাড়া দ্বিতীয় বিশ্বযুদ্ধের মধ্য দিয়ে মার্কিন যুক্তরাষ্ট্র ও সোভিয়েত ইউনিয়ন দুই পরাশক্তির উদ্ভব ঘটে। এ দুই শক্তি যথাক্রমে পুঁজিবাদী বিশ্ব ও সমাজতান্ত্রিক বিশ্বের নেতৃত্ব গ্রহণ করে। এর ফলে বিশ্ব স্নায়ুযুদ্ধের যুগে প্রবেশ করে। দ্বিতীয় বিশ্বযুদ্ধের যুদ্ধের ফলে ইংল্যান্ড, ফ্রান্স ও জার্মানিসহ অপরাপর ইউরোপীয় রাষ্ট্রের অর্থনীতি: বিধ্বস্ত হয়ে যায়। এর ফলে ইউরোপীয় আধিপত্যবাদের প্রবণতা হ্রাস পায়। অধিকন্তু এ যুদ্ধের ফলে ইন্দোচীন, দক্ষিণ-পূর্ব এশিয়া ও আফ্রিকার উপনিবেশগুলো ক্রমান্বয়ে স্বাধীন হয়ে যায়। ভারত, পাকিস্তান, ইরান এর উদাহরণ। আর দ্বিতীয় বিশ্বযুদ্ধে রাশিয়ার সাফল্যে পূর্ব ইউরোপে রাশিয়ার প্রভাবে সমাজতন্ত্রের বিকাশ ঘটে। ফলে পূর্ব জার্মানি, পোল্যান্ড, চেকোশ্লোভাকিয়া, যুগোশ্লাভিয়া, বুলগেরিয়া, রোমানিয়া, আলবেনিয়া প্রভৃতি দেশে সমাজতন্ত্র প্রতিষ্ঠিত হয়। এশিয়াতে চীন, উত্তর কোরিয়া ও ইন্দোচীনের একাংশে সমাজতন্ত্র প্রতিষ্ঠা লাভ করে। এছাড়া দ্বিতীয় বিশ্বযুদ্ধের মাধ্যমে ভৌগোলিক সাম্রাজ্যবাদের অবসান ঘটে। তবে বিশ্বায়নের নাম করে অর্থনৈতিক সাম্রাজ্যবাদ বিকশিত হয়। পরিশেষে বলা যায়, দ্বিতীয় বিশ্বযুদ্ধের প্রভাব সমগ্র বিশ্বকে এক নতুন পরিচয়ে পরিচিত করেছে।"
        }
      ]
    },
    {
      "number": "9",
      "uddipok": "সংঘর্ষে লিপ্ত দুটি রাষ্ট্র আগ্রাসী কর্মকাণ্ড চালাতে থাকলে একটি আন্তর্জাতিক প্রতিষ্ঠান প্রতিকারের জন্য প্রচেষ্টা চালায়। অবশেষে, উক্ত প্রতিষ্ঠানের মধ্যস্থতায় এই সংঘর্ষের পরিসমাপ্তি ঘটে। বিশ্বে শান্তি প্রতিষ্ঠার জন্য এই সংস্থার, উদ্দেশ্য সত্যিই প্রশংসনীয়।",
      "tag": "SSNIC 23",
      "sub_questions": [
        {
          "label": "ক",
          "question": "আন্তর্জাতিক আদালতের বিচারক সংখ্যা কত?",
          "explanation": "আন্তর্জাতিক আদালতের বিচারক সংখ্যা ১৫ জন।"
        },
        {
          "label": "খ",
          "question": "ভেটো কী?",
          "explanation": "জাতিসংঘের নিরাপত্তা পরিষদের ৫টি স্থায়ী সদস্যরাষ্ট্রের বিশেষ ক্ষমতা হলো ভেটো। জাতিসংঘের নিরাপত্তা পরিষদে ৫টি স্থায়ী সদস্য ও ১০টি অস্থায়ী সদস্য রয়েছে। এ পরিষদের প্রত্যেক সদস্যের একটি করে ভোটদানের অধিকার আছে। তবে কোনো সিদ্ধান্তে উপনীত হওয়ার জন্য ৫টি স্থায়ী সদস্যের প্রত্যেকের সম্মতিসূচক ভোটের প্রয়োজন। কোনো স্থায়ী সদস্য প্রস্তাবের বিরুদ্ধে ভোট দিলে তা বাতিল বলে গণ্য হয়। নিরাপত্তা পরিষদের স্থায়ী সদস্যদের এ বিশেষ ক্ষমতাই ভেটো ক্ষমতা নামে পরিচিত।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠানটির সাথে তোমার পাঠ্যবইয়ের কোন প্রতিষ্ঠানের সাদৃশ্য রয়েছে? ব্যাখ্যা করো।",
          "explanation": "উদ্দীপকে বর্ণিত প্রতিষ্ঠানটির সাথে আমার পাঠ্যবইয়ে উল্লেখিত জাতিসংঘের সাদৃশ্য রয়েছে। বিশ্বশান্তি প্রতিষ্ঠায় জাতিসংঘ গঠনের উদ্যোগ দ্বিতীয় বিশ্বযুদ্ধ শুরুর অব্যবহিত পরেই শুরু হয়েছিল। বলা হয়, প্রথম বিশ্বযুদ্ধের পর গঠিত বিশ্বসংস্থা 'লীগ অব নেশনস' বা সম্মিলিত জাতিপুঞ্জের ধ্বংসস্তূপের ওপর গড়ে ওঠে জাতিসংঘ। যুদ্ধ ঠেকাতে সম্মিলিত জাতিপুঞ্জের ব্যর্থতা- থেকে শিক্ষা নিয়ে দ্বিতীয় বিশ্বযুদ্ধের পর ১৯৪৫ সালের ২৪ শে অক্টোবর জাতিসংঘ প্রতিষ্ঠা লাভ করে। জাতিসংঘের অন্যতম প্রধান উদ্দেশ্য হলো বিরোধ মীমাংসা করে সব রাষ্ট্রের মধ্যে বন্ধুত্বপূর্ণ সম্পর্ক সৃষ্টি করা। দুটি দেশের মধ্যে সংঘাত বেঁধে গেলে জাতিসংঘ তা বন্ধ করার উদ্যোগ গ্রহণ করে। বিশ্বসংস্থা ওই সমস্যার শান্তিপূর্ণ সমাধানের পথ বাতলে দেয়। প্রয়োজনে মধ্যস্থতা করে এবং যুদ্ধ বা সংঘাত কবলিত দেশে শান্তিরক্ষী বাহিনী পাঠায়। জাতিসংঘের সদস্যভুক্ত যেকোনো দেশ নিজ দেশে শান্তি- শৃঙ্খলা প্রতিষ্ঠা ও অন্যান্য দেশের সাথে বিরোধ মীমাংসায় এর কাছে সাহায্য চাইতে বা হস্তক্ষেপ কামনা করতে পারে। উদ্দীপকে দেখা যায়, সংঘর্ষে লিপ্ত দুটি রাষ্ট্রের আগ্রাসী কর্মকাণ্ডের প্রতিকারের জন্য একটি আন্তর্জাতিক প্রতিষ্ঠান প্রচেষ্টা চালায়। অবশেষে উক্ত প্রতিষ্ঠানের মধ্যস্থতায় এই সংঘর্ষের পরিসমাপ্তি ঘটে। উদ্দীপকের উক্ত প্রতিষ্ঠানের এরূপ কর্মকাণ্ড জাতিসংঘ গঠনের উদ্দেশ্যের সাথে সামঞ্জস্যপূর্ণ। তাই বলা যায়, উদ্দীপকে বর্ণিত প্রতিষ্ঠানটির সাথে আমার পাঠ্যবইয়ের জাতিসংঘের সাদৃশ্য রয়েছে।"
        },
        {
          "label": "ঘ",
          "question": "উক্ত সংগঠনের সাফল্য মূল্যায়ন করো।",
          "explanation": "উক্ত সংগঠন তথা জাতিসংঘের কর্মকাণ্ড কমবেশি সফল হয়েছে অর্থাৎ মোটের ওপর একে সফল বলা যেতে পারে। যেসব মহান আদর্শকে সামনে রেখে জাতিসংঘের যাত্রা শুরু হয়েছিল, তার সব বাস্তবায়িত না হলেও অনেক ক্ষেত্রেই এর ভূমিকা ইতিবাচক বলে প্রমাণিত হয়েছে। বিশ্ব শান্তি রক্ষায় তথা বিশ্ব মানবতার উন্নয়ন ও কল্যাণে উল্লেখযোগ্য অবদান রেখেছে জাতিসংঘ। শান্তিরক্ষা মিশনের মাধ্যমে জাতিসংঘ বিশ্বে শান্তি ও শৃঙ্খলা স্থাপনে সক্রিয় ও প্রশংসনীয় ভূমিকা পালন করে আসছে। এর মধ্যে আরব-ইসরাইল যুদ্ধ, কোরীয় সংকট, ভিয়েতনাম যুদ্ধ, লেবানন সংকট, বলকান যুদ্ধ এসব বড় সংঘাত নিরসনে জাতিসংঘের গুরুত্বপূর্ণ অবদান লক্ষণীয়। সাম্প্রতিক সময়ে আফ্রিকার বিভিন্ন দেশে গোষ্ঠীগত দ্বন্দ্বজনিত সহিংসতা বন্ধে বিশ্বসংস্থা যথাসাধ্য চেষ্টা 'করেছে। এছাড়া জাতিসংঘ মানবাধিকার ও আন্তর্জাতিক আইন প্রতিষ্ঠা, শরণার্থী সমস্যার সমাধান কার্যক্রম, পরিবেশ সংরক্ষণ কার্যক্রম, নারীর অধিকার রক্ষা, শ্রমিক অধিকার সংরক্ষণ, মাদকদ্রব্যের অপব্যবহার ও চোরাচালান রোধ, পরমাণু অস্ত্র বিস্তার রোধসহ অনেক ক্ষেত্রে গুরুত্বপূর্ণ অবদান রেখে চলছে। ১৯৪৫ সালে প্রতিষ্ঠার পর থেকে দুই পরাশক্তি যুক্তরাষ্ট্র ও রাশিয়ার দ্বন্দ্ব, নিরাপত্তা পরিষদের ভেটো ক্ষমতা, আর্থিক বিষয়ে পরাশক্তিদের ওপর বেশি নির্ভরশীলতা ও আমলাতন্ত্রসহ বিভিন্ন কারণে জাতিসংঘ অনেক ক্ষেত্রে কার্যকর ভূমিকা রাখতে ব্যর্থ হয়েছে। তবুও সার্বিকভাবে দেখলে বলা যেতে পারে, জাতিসংঘের কর্মকান্ড কমবেশি সফল হয়েছে।"
        }
      ]
    },
    {
      "number": "10",
      "uddipok": "ক' ও 'খ' রাষ্ট্র দুইটি সীমান্তবর্তী নদীর মোহনায় নতুন একটি দ্বীপ জেগে ওঠলে উভয় দেশই এর মালিকানা দাবি করে। দ্বীপটির মালিকানার দ্বন্দ্বে দেশ দুটির মধ্যে যুদ্ধ বাধার উপক্রম হয়। তখন 'ক' দেশটি শান্তিসংঘের মাধ্যমে এর সমাধান চাওয়ার জন্য প্রস্তুতি গ্রহণ করে।",
      "tag": "SSNIC 23",
      "sub_questions": [
        {
          "label": "ক",
          "question": "হলোকাস্ট কী?",
          "explanation": "হলোকাস্ট হলো দ্বিতীয় বিশ্বযুদ্ধের সময় নাৎসি বাহিনী কর্তৃক ইউরোপে ইহুদিদের ওপর চালানো গণহত্যা।"
        },
        {
          "label": "খ",
          "question": "Mein Kampf সম্পর্কে কী জানো?",
          "explanation": "'মেইন ক্যাম্প' হলো জার্মান চ্যান্সেলর ও নাৎসিবাদের প্রবক্তা এডলফ হিটলার রচিত আত্মজীবনীমূলক গ্রন্থ। ১৯২৩ সালে ক্ষমতা দখল করতে ব্যর্থ হলেন হিটলারের পাঁচ বছরের জেল হয়। জেলে অবস্থানকালেই তিনি তার বিখ্যাত 'মেইন ক্যাম্প' আত্মজীবনীমূলক গ্রন্থটি রচনা করেন। এটিকে জীবনীগ্রন্থ বলা হলেও আসলে ছিল এটি নাৎসিবাদের বাইবেলস্বরূপ। এ গ্রন্থে তিনি জার্মান জাতীয়তাবাদকে এমনভাবে উপস্থাপন করেন যে, তা তরুণ সমাজের কাছে অবশ্যপাঠ্য পুস্তকে পরিণত হয়। এ গ্রন্থে তিনি নাৎসি আদর্শ, এ আদর্শ বাস্তবায়নের উপায় প্রভৃতি বিশদভাবে ব্যাখ্যা করেন।"
        },
        {
          "label": "গ",
          "question": "'ক' দেশটি কোন সংস্থার নিকট সমস্যাটি উপস্থাপন করছে? তোমার পাঠ্যবইয়ের আলোকে ব্যাখ্যা করো।",
          "explanation": "উদ্দীপকের 'ক' দেশটি জাতিসংঘের অঙ্গসংস্থা আন্তর্জাতিক আদালতের কাছে সমস্যাটি উপস্থাপন করবে। আন্তর্জাতিক আদালতের মাধ্যমে জাতিসংঘের সদস্য রাষ্ট্রগুলোর মধ্যকার বিভিন্ন ইস্যুতে বিদ্যমান বিরোধ দেশগুলোর সম্মতিতে নিষ্পন্ন করা হয়। আন্তর্জাতিক আদালত বিশ্বের সবচেয়ে বৃহৎ বিচারালয় প্রতিষ্ঠান। এ আদালতের রায়ই চূড়ান্ত বলে মেনে নিতে হয়। উদ্দীপকের 'ক' ও 'খ' রাষ্ট্রের বিরোধ মীমাংসায় আন্তর্জাতিক আদালত ভূমিকা রাখতে পারবে। কারণ এ ধরনের সমস্যার সমাধান করাই এ সংগঠনের কাজ। উদাহরণ হিসেবে বলা যায়, অতি সম্প্রতি বাংলাদেশ তার সমুদ্রসীমা সংক্রান্ত দাবির বিষয়ে মিয়ানমারের বিরুদ্ধে আন্তর্জাতিক আদালতে অভিযোগ করে ন্যায্য দাবি আদায়ে সক্ষম হয়। ২০১৪ সালে বাংলাদেশ- ভারত সমুদ্রসীমা সংক্রান্ত বিষয়টি নিয়ে রাংলাদেশ আন্তর্জাতিক আদালতের দ্বারস্থ হয় এবং এ আদালত বাংলাদেশ ও ভারতকে সঠিক রায় প্রদান করেন। সুতরাং 'ক' দেশটি জাতিসংঘের বিচার বিভাগীয় সংস্থা আন্তর্জাতিক আদালতে সমস্যাটি উপস্থাপন করবে।"
        },
        {
          "label": "ঘ",
          "question": "জাতিসংঘের ঐ সংস্থাটির কাজ হলো আন্তর্জাতিক বিরোধের নিষ্পত্তি করা'- বিশ্লেষণ করো।",
          "explanation": "জাতিসংঘের ঐ সংস্থা তথা আন্তর্জাতিক আদালতের কাজ হলো আন্তর্জাতিক বিরোধের নিষ্পত্তি করা'- উক্তিটি যথার্থ। জাতিসংঘের প্রধান বিচার বিভাগীয় সংস্থা হলো আন্তর্জাতিক আদালত। বিশ্বশান্তি ও নিরাপত্তা প্রতিষ্ঠায় আন্তর্জাতিক আদালত প্রতিনিয়ত যে অবদান রেখে চলছে তা অনস্বীকার্য। বিভিন্ন রাষ্ট্রের বৃহৎ সমস্যাগুলো সমাধান করে রাষ্ট্রগুলোর মধ্যে সৌহার্দপূর্ণ সম্পর্ক সৃষ্টি করাই আন্তর্জাতিক আদালতের মূল উদ্দেশ্য। সম্প্রতি বাংলাদেশ তার সমুদ্রসীমা সংক্রান্ত দাবির বিষয়ে মিয়ানমার-এর বিরুদ্ধে আন্তর্জাতিক আদালতে অভিযোগ দায়ের করলে এ আদালত বাংলাদেশকে তার ন্যায্য অধিকার ফিরিয়ে দেন। বঙ্গোপসাগরের সমুদ্রসীমা নিয়ে বাংলাদেশ ও মিয়ানমারের বিরোধ নিষ্পত্তি হয় এবং দু'দেশের মধ্যে সুসম্পর্ক গড়ে ওঠে। ২০১৪ সালে ভারতের সাথে সমুদ্রসংক্রান্ত বিষয়টি নিয়ে বাংলাদেশ আন্তর্জাতিক আদালতের দ্বারস্থ হয়। আন্তর্জাতিক আদালত ভারত ও বাংলাদেশের সমুদ্রসীমা নির্ধারণ করেন। ফলে দীর্ঘদিন ধরে চলা বিরোধের নিরসন হয় এবং বাংলাদেশ তার ন্যায্য অধিকার আদায় করতে সক্ষম হয়। এতে বাংলাদেশের সমুদ্রসীমাও বৃদ্ধি পায়। এছাড়াও বিশ্বের অন্যান্য দেশেও বিরোধ নিষ্পত্তি করে সেখানে শান্তি ও নিরাপত্তা প্রতিষ্ঠা করতে সক্ষম হয়েছে আন্তর্জাতিক আদালত। বিশেষ করে শোষিত ও নির্যাতিত দেশগুলোর আশা-আকাঙ্ক্ষার প্রতীক হয়ে উঠেছে এ সংস্থাটি। আলোচনা শেষে তাই বলা যায়, জাতিসংঘের বিচারবিভাগীয় সংস্থা আন্তর্জাতিক আদালত সদস্য দেশগুলোর বিরোধের নিষ্পত্তির মাধ্যমে বিশ্বশান্তি প্রতিষ্ঠায় অগ্রগণ্য ভূমিকা পালন করছে।"
        }
      ]
    },
    {
      "number": "11",
      "uddipok": "ইনকিলাব একটি দেশের রাজনৈতিক সংগঠন। এই সংগঠনের আদর্শে বিশ্বাসীরা তাদের দলের রাজনৈতিক আদর্শ ও দর্শন বিশ্বের বিভিন্ন প্রান্তে ছড়িয়ে দেওয়ার উদ্যোগ নেয়। এতে ইনকিলাবের আদর্শ ও দর্শনের বিরোধিতাকারীরা এর প্রতিরোধকল্পে নানা চেষ্টা চালায়। ফলে এমন এক বৈরি পরিবেশ ও উত্তেজনার সৃষ্টি হয়, যাদ দীর্ঘদিন পর্যন্ত বিরাজমান ছিল।",
      "tag": "SSNIC 23",
      "sub_questions": [
        {
          "label": "ক",
          "question": "ওয়ারশ জোট কোন দেশের নেতৃত্বে গঠিত হয়?",
          "explanation": "ওয়ারশ জোট সোভিয়েত ইউনিয়নের নেতৃত্বে গঠিত হয়।"
        },
        {
          "label": "খ",
          "question": "পেরেস্ত্রোইকা ও গ্লাসনস্ত' নীতি বলতে কী বোঝ?",
          "explanation": "গ্লাসনস্ত অর্থ খোলামেলা আলোচনা এবং পেরেস্ত্রোইকা অর্থ সংস্কারমূলক কাজ। মিখাইল গর্বাচেভ সোভিয়েত ইউনিয়নের পরিবর্তনের জন্য গ্লাসনস্ত এবং পেরেস্ত্রোইকা নীতি গ্রহণ করেন। গ্লাসনস্ত নীতির ফলে সেখানকার জনগণ খোলামেলা আলোচনা ও মত প্রকাশের সুযোগ পায়। আর সোভিয়েত ইউনিয়নে সংস্কার পরিচালনার জন্য পেরেস্ত্রোইকা নামে অপর এক কর্মসূচিও গর্বাচেভ শুরু করেন।"
        },
        {
          "label": "গ",
          "question": "উদ্দীপকের বিষয়টির সাথে তোমার পাঠ্যবইয়ের কোন ঘটনার মিল পাওয়া যায়? ব্যাখ্যা করো।",
          "explanation": "উদ্দীপকের ঘটনার সাথে আমার পাঠ্যবইয়ের আলোচিত স্নায়ুযুদ্ধের মিল পাওয়া যায়। দ্বিতীয় বিশ্বযুদ্ধের পূর্বেই মার্কিন যুক্তরাষ্ট্র এবং সোভিয়েত ইউনিয়ন আদর্শগত কারণে পরস্পর প্রতিপক্ষে পরিণত হয়। মার্কিন যুক্তরাষ্ট্র একটি পুঁজিবাদী রাষ্ট্র। অপরদিকে, পুঁজিবাদকে উৎখাত করে রুশ বিপ্লবের মাধ্যমেই সোভিয়েত ইউনিয়নের উত্থান ঘটেছিল। দ্বিতীয় বিশ্বযুদ্ধোত্তরকালে সোভিয়েত কমিউনিস্ট পার্টির সাধারণ সম্পাদক যোসেফ স্ট্যালিন কর্তৃক পূর্ব ইউরোপের প্রতি গৃহীত রুশনীতি এবং এর প্রতিক্রিয়ায় মার্কিন প্রেসিডেন্ট হ্যারি এস, ট্রুম্যান কর্তৃক 'ট্রুম্যান ডকট্রিন' ঘোষণা করা হলে স্নায়ুযুদ্ধ তীব্র আকার ধারণ করে। পরবর্তীতে ইউরোপে সমাজতন্ত্রের বিস্তার রোধে মার্কিন পররাষ্ট্র সচিব জর্জ মার্শাল তার 'মার্শাল পরিকল্পনা' প্রকাশ করেন। মার্শাল পরিকল্পনার বিরুদ্ধে সর্বাপেক্ষা মারাত্মক পদক্ষেপ হিসেবে সোভিয়েত ইউনিয়ন বার্লিন অবরোধ করলে মার্কিন যুক্তরাষ্ট্র ও এর মিত্ররা চিন্তিত হয়ে পড়ে। সোভিয়েত আগ্রাসন থেকে ইউরোপীয় দেশগুলোকে রক্ষা করার জন্য। মার্কিন যুক্তরাষ্ট্র তার ইউরোপীয় মিত্রদের নিয়ে NATO জোট গঠন করে। এর প্রতিক্রিয়ায় কমিউনিস্ট দেশগুলো সোভিয়েত রাশিয়ার নেতৃত্বে Warsaw নামক সামরিক জোট গঠন করে। এভাবে স্নায়ুযুদ্ধ চরম পর্যায়ে উপনীত হয় এবং বিশ্বব্যাপী আতঙ্ক ও উত্তেজনাপূর্ণ অবস্থার সৃষ্টি হয়। উদ্দীপকে দেখা যায়, ইনকিলাব নামক রাজনৈতিক সংগঠনের আদর্শে বিশ্বাসীরা তাদের দলের রাজনৈতিক আদর্শ ও দর্শন বিশ্বের বিভিন্ন প্রান্তে ছড়িয়ে দেওয়ার উদ্যোগ নেয়। এতে বিরোধীরা তা প্রতিরোধকল্পে নানা প্রচেষ্টা চালায়। এখানে ইনকিলাব সংগঠন দ্বারা সমাজতান্ত্রিক সোভিয়েত রাশিয়া ও বিরোধীরাকারী দ্বারা পুঁজিবাদী মার্কিন যুক্তরাষ্ট্রকে ইঙ্গিত করা হয়েছে। আর এ দুই শক্তিশালী রাষ্ট্রের আদর্শিক দ্বন্দ্বকে স্নায়ুযুদ্ধ হিসেবে অভিহিত করা হয়। তাই বলা যায়, উদ্দীপকে বর্ণিত ঘটনার সাথে স্নায়ুযুদ্ধের মিল পাওয়া যায়।"
        },
        {
          "label": "ঘ",
          "question": "উদ্দীপকের বিষয়টি বিশ্বকে দুইটি পৃথক শিবিরে বিভক্ত করে। যুক্তিসহ তোমার মতামত ব্যক্ত করো।",
          "explanation": "'উক্ত বিষয়টি অর্থাৎ স্নায়ুযুদ্ধ সমগ্র বিশ্বকে দু'টি পৃথক শিবিরে বিভক্ত করে'- উক্তিটি যথার্থ বলে আমি মনে করি। দ্বিতীয় বিশ্বযুদ্ধের পর পুরনো বিশ্বব্যবস্থা বদলে গিয়ে মার্কিন যুক্তরাষ্ট্র ও সোভিয়েত ইউনিয়ন দুই শীর্ষ পরাশক্তি হিসেবে আবির্ভূত হয়। যুক্তরাষ্ট্র ছিল পুঁজিবাদী অর্থনৈতিক ব্যবস্থার সমর্থক এবং সোভিয়েত ইউনিয়ন ছিল সমাজতান্ত্রিক ব্যবস্থার অনুসারী। ফলে দেশ দু'টির মধ্যে আদর্শগত দ্বন্দ্ব দেখা দেয়। মার্কিন যুক্তরাষ্ট্র ও সোভিয়েত ইউনিয়নের মধ্যকার আদর্শিক দ্বন্দ্বকে কেন্দ্র করে প্রায় গোটা বিশ্ব পরস্পরবিরোধী দু'টি শিবিরে বিভক্ত হয়ে যায়। এতে ইউরোপের অন্যান্য রাষ্ট্রগুলোও যোগ দেয়। বিভিন্ন আন্তর্জাতিক ইস্যুতে দেশ দু'টি পরস্পর বিরোধী অবস্থান নিতে থাকে। দীর্ঘ স্নায়ুযুদ্ধের সময়ে কিউবা, ভিয়েতনাম, কোরিয়া ও ইউরোপ নিয়ে প্রভাব বিস্তারের প্রতিযোগিতায় লিপ্ত হয় যুক্তরাষ্ট্র ও সোভিয়েত ইউনিয়ন। এমনকি আমাদের মুক্তিযুদ্ধে ও এর প্রভাব লক্ষ করা যায়। দুই বিপরীত শিবিরে বিভক্ত বিশ্বে সোভিয়েত ইউনিয়ন ও মার্কিন যুক্তরাষ্ট্র নিজ নিজ বলয়ভুক্ত দেশগুলোকে প্রচুর আর্থিক, সামরিক, কূটনৈতিক সহায়তা দিয়েছিল। ১৯৯১ সালে সোভিয়েত ইউনিয়ন ভেঙে যাওয়ার মাধ্যমে এ স্নায়ুযুদ্ধের অবসান ঘটে। উপরের আলোচনা থেকে বলা যায়, স্নায়ুযুদ্ধ সমগ্র বিশ্বকে দু'টি বিপরীত শিবিরে বিভক্ত করেছিল- উক্তিটি যথার্থ।"
        }
      ]
    }
  ]
}