{
  "title": "চট্টগ্রাম কলেজ ২০২৩",
  "subtitle": "ইতিহাস (11)",
  "questions": [
    {
      "number": "1",
      "uddipok": "ইউরোপ মহাদেশের ১টি দেশের ক্ষয়প্রাপ্ত সমাজে ব্যবস্থায় ২টি শ্রেণি রাষ্ট্রের সকল সুযোগ সুবিধা ভোগ করতো। ক্ষমতার দাপটে এরা বৃহত্তর জনগোষ্ঠিকে সকল প্রকার সুযোগ সুবিধা থেকে বঞ্চিত করতো। পরবর্তীতে এই শোষিত শ্রেণি তাদের অনাচার থেকে মুক্তির লক্ষ্যে আন্দোলন করে সমগ্র ইউরোপে ব্যাপক পরিবর্তনের সূচনা করে।",
      "tag": "CTG.C 23",
      "sub_questions": [
        {
          "label": "ক",
          "question": "লীগ অব নেশনস কত সালে গঠিত হয়েছিল?",
          "explanation": "লীগ অব নেশনস ১৯২০ সালে গঠিত হয়েছিল।"
        },
        {
          "label": "খ",
          "question": "টেনিস কোর্ট এর শপথ কি ছিল?",
          "explanation": "ফ্রান্সে সমাজের তৃতীয় শ্রেণির সদস্যরা এসেস্ট জেনারেলের অধিবেশনে অংশগ্রহণ থেকে বঞ্চিত হয়ে একটি টেনিস কোর্টে মিলিত হয়ে আন্দোলনের শপথ গ্রহণ করেন। ১৭৮৯ সালের ২০ জুন গৃহীত এ শপথ টেনিস কোর্ট শপথ নামে পরিচিত। তারা শপথ নেন যে, যতদিন তারা ফ্রান্সের জন্য শাসনতন্ত্র রচনা এবং এবং নিয়মতান্ত্রিক রাজতন্ত্রপ্রতিষ্ঠা করতে না পারবেন ততদিন পর্যন্ত তারা আন্দোলন চালিয়ে যাবেন। টেনিস কোর্ট শপথ ছিল ফরাসি বিপ্লবের অন্যতম গুরুত্বপূর্ণ দিক। অবশেষে রাজা ষোড়শ লুই তৃতীয় শ্রেণির দাবি মেনে নেন এবং তাদের ভোটের অধিকার দেন।"
        },
        {
          "label": "গ",
          "question": "উদ্দীপকে তোমার পঠিত কোন বিপ্লবের প্রতি ইঙ্গিত পাওয়া যায়? উক্ত বিদ্রোহে প্রথম পর্যায় ব্যাখ্যা করো।",
          "explanation": "উদ্দীপকে আমার পঠিত ফরাসি বিপ্লবের প্রতি ইঙ্গিত পাওয়া যায়। ফরাসি বিপ্লবের ঘটনা প্রবাহের প্রথম পর্যায় ১৭৮৮-১৭৯২ সাল পর্যন্ত বিস্তৃত। এ পর্যায়ের সূচনা ঘটে রাজা ষোড়শ লুই-এর ক্ষমতা গ্রহণের মাধ্যমে। তিনি সিংহাসনে আরোহণ করে রাজকোষ শূন্য দেখতে পান। ফলে তিনি ফ্রান্সের অর্থনৈতিক সংস্কারে নানা পদক্ষেপ নেন। তবে ইতোমধ্যে অভিজাতরা বিদ্রোহ করলে শক্তিশালী ষোড়শ লুই মনোবল হারিয়ে ১৭৮৮ সালে প্যারিসের পার্লামেন্ট পুনঃ প্রতিষ্ঠা করেন। তাছাড়া ১৭৮৯ সালের ১ মে এস্টেটস জেনারেলের সভা আহ্বান করা হয়। এ সভায় তৃতীয় শ্রেণির প্রত্যেক সদস্যকে একটি ভোট দেওয়ার দাবি জানানো হয়। অবশেষে ২৩ জুন রাজা তাদের সাথে বৈঠকে মিলিত হন। পরে দাবি না মানায় বিক্ষুদ্ধ জনতা ১৭৮৯ সালের ১৪ জুলাই বান্ডিল দুর্গ অবরোধ করে তা দখল করে। বাস্তিল দূর্গের পতন ফরাসি বিপ্লবের প্রথম পর্যায়ের সবচেয়ে গুরুত্বপূর্ণ ঘটনা। কারণ এটি ছিলো রাজতন্ত্রের প্রতীক। বাস্তিল দূর্গের পতনের মাধ্যমে ফ্রান্সের রাজতন্ত্রের পতন ঘটে এবং প্যারিস কমিউন প্রতিষ্ঠিত হয়। উদ্দীপকে ইউরোপ মহাদেশের একটি দেশের কথা বলা হয়েছে যে দেশের ক্ষয়প্রাপ্ত সমাজব্যবস্থায় ২টি শ্রেণি রাষ্ট্রের সকল সুযোগ-সুবিধা ভোগ করত, ক্ষমতার দাপটে তারা বৃহত্তর গোষ্ঠীকে নানা প্রকার সুযোগ-সুবিধা থেকে বঞ্চিত করত। পরবর্তীতে শোষিত শ্রেণি আন্দোলন করে যার ফলে সমগ্র ইউরোপে ব্যাপক পরিবর্তনের সূচনা হয়। যা ফরাসি বিপ্লবের প্রতি ইঙ্গিত প্রদান করে। যার প্রথম পর্যায়ে স্টেটস জেনারেলের বিদ্রোহ হতে শুরু হয়ে বান্ডিল দুর্গ পতন ও প্যারিস কমিউন প্রতিষ্ঠিত হওয়ার মাধ্যমে সমাপ্ত হয়।"
        },
        {
          "label": "ঘ",
          "question": "উক্ত বিপ্লব ফ্রান্সের আর্থ সামাজিক ও রাজনৈতিক অবস্থাকে আমল বদলে দেয়। ব্যাখ্যা করো।",
          "explanation": "উত্ত বিপ্লব অর্থাৎ ফরাসি বিপ্লব ফ্রান্সের আর্থ-সামাজিক, রাজনৈতিক অবস্থাকে আমূল বদলে দেয়। ১৭৮৯ সালের ফরাসি বিপ্লব পৃথিবীর ইতিহাসে সংঘটিত সর্বাধিক উল্লেখযোগ্য ঘটনাগুলোর অন্যতম। এটি ফ্রান্সের সমাজ, অর্থনীতি, রাজনীতি, সংস্কৃতি, ধর্মব্যবস্থা আমূল বদলে দেয়। পাশাপাশি ইউরোপের বিভিন্ন দেশে প্রভাব বিস্তার করে। ফরাসি বিপ্লব জরাজীর্ণ পুরনো সামন্ততন্ত্রের বিলোপ সাধনের মাধ্যমে সামন্তপ্রভুদের ভূসম্পত্তি বাজেয়াপ্ত করে কৃষকদের মধ্যে ভূমি বণ্টন করে দেয়। ফরাসি বিপ্লব তাৎক্ষণিকভাবে দ্বৈরাচারী রাজতন্ত্রের উচ্ছেদ করে নিয়মতান্ত্রিক রাজতন্ত্র চালু করে। ফরাসি বিপ্লবের ফলে বংশানুক্রমিক রাজতন্ত্রের অবসানের মধ্য দিয়ে ফ্রান্সে অনেকটা গণতান্ত্রিক শাসনের সূত্রপাত ঘটে। এ বিপ্লবের মাধ্যমে রাষ্ট্র পরিচালনায় জনগণের ইচ্ছার প্রাধান্য স্বীকৃতি লাভ করে। ফরাসি বিপ্লব সামাজিক আচার-আচরণ, পোশাক-আশাকে পরিবর্তন আনয়ন করে। পুরুষরা ব্রিচেস পরা ছেড়ে দিয়ে ট্রাউজার ও কোট এবং মেয়েরা ফোলানো পোশাক ছেড়ে আটসাট ছোট স্কার্ট পরা শুরু করে। ফরাসি বিপ্লবের মধ্য দিয়ে ফ্রান্স সামরিক শক্তিতে বলীয়ান হয়ে ওঠে। ফলে ফ্রান্স ইউরোপীয় রাজনীতিতে একক পরাশক্তি হিসেবে আবির্ভূত হয়। ফরাসি বিপ্লব ইউরোপজুড়ে প্রভাব বিস্তার করতে সক্ষম হয়। সাম্য, মৈত্রী ও স্বাধীনতার এই মূলমন্ত্রে উদ্বুদ্ধ হয়ে ইউরোপের জনগণ রাজতন্ত্রের বিপরীতে গণতন্ত্রের দিকে ধাবিত হয়। ইউরোপব্যাপী ব্যাপক পরিবর্তন আসে। ফলে নতুন ইতিহাস শুরু হয়। পরিশেষে বলা যায়, ফরাসি বিপ্লব ইউরোপকে আমূল বদলে দেয়, যা ইতিহাসের গতিকে পরিবর্তন করে।"
        }
      ]
    },
    {
      "number": "2",
      "uddipok": "মি. \"X\" ছিলেন একজন স্বৈরাচারী, অযোগ্য, অকর্মণ্য শাসক। ব্যক্তি স্বার্থে অন্য অঞ্চলের উপর কতৃত্ব প্রতিষ্ঠা করতে গেলে তিনি ঋণগ্রস্থ হয়ে পড়েন। সীমাহীন অপচয়, দুর্নীতি, ও ঋণের উপর বিপুল সুদের কারণে আর্থিক সংকটে নিমজ্জিত হন। এই সংকট থেকে মুক্তি পেতে তিনি ধনীদের পরিবর্তে গরিবদের উপর বিভিন্ন ধরনের কর আরোপ করেন। গরিবরা অধিক করের বোঝা থেকে মুক্তি পেতে বিদ্রোহ শুরু করে। এবং তার শাসন ক্ষমতা অবসান ঘটায়।",
      "tag": "CTG.C 23",
      "sub_questions": [
        {
          "label": "ক",
          "question": "প্রথম বিশ্বযুদ্ধ কত সালে সংঘটিত হয়?",
          "explanation": "প্রথম বিশ্বযুদ্ধ ১৯১৪-১৯১৮ সালে সংগঠিত হয়।"
        },
        {
          "label": "খ",
          "question": "ত্রাসের রাজত্ব কী?",
          "explanation": "ফরাসি বিপ্লবের পর বিপ্লববিরোধী মনোভাব, অভ্যন্তরীণ ও বৈদেশিক আক্রমণ প্রতিরোধ করার উদ্দেশ্যে জ্যাকোবিন দল যে সন্ত্রাস বা ভীতিকর অবস্থার সৃষ্টি করেছিল তাই ইতিহাসে ত্রাসের রাজত্ব বলে পরিচিত। জ্যাকোবিন দলের নেতা ছিলেন রোবসপিয়ার। দ্রুত বিচার করে শিরশ্ছেদ ও অন্যান্য ত্রাসমূলক কার্যকলাপ চালিয়ে ভীতির সঞ্চার করাই ছিল জ্যাকোবিন দলের প্রধান লক্ষ্য। তারা প্রচার করত, ত্রাসই হচ্ছে দ্রুত বা বলিষ্ঠ ন্যায়বিচারের পথ। সুতরাং ত্রাসই হচ্ছে সঠিক পথ।"
        },
        {
          "label": "গ",
          "question": "উদ্দীপকের মি. X এর সাথে পাঠ্যবইয়ের কোন শাসকের মিল আছে? ব্যাখ্যা করো।",
          "explanation": "উদ্দীপকের মি. 'X' এর সাথে পাঠ্যবইয়ের ফরাসি শাসক ষোড়শ লুইয়ের মিল আছে। আঠারো শতকে (১৭৮৯ সালে) ঘটা ঐতিহাসিক ফরাসি বিপ্লবের আগে ফ্রান্সের বুরবো বংশের রাজা ছিলেন ষোড়শ লুই। তিনি ছিলেন চরম স্বৈরাচারী শাসক। তিনি একাধারে শাসক, বিচারক ও আইন প্রণেতা ছিলেন। তার সমালোচনা করার অধিকার কারও ছিল না। তখনকার অন্য অনেক রাজার মতোই ষোড়শ লুই বিশ্বাস করতেন, স্বয়ং ঈশ্বর রাজাকে নিযুক্ত করেছেন। এজন্য তিনি তার কাজের জন্য ঈশ্বর ছাড়া আর কারও কাছে দায়ী নন। এ বিশ্বাস তার চরম স্বেচ্ছাচারী হয়ে ওঠার অন্যতম কারণ। এছাড়া ষোড়শ লুই এর শাসনামলে সংখ্যালঘু যাজক ও অভিজাতশ্রেণি বিশেষ সুযোগ-সুবিধা ভোগ করতো। সমাজের সংখ্যাগরিষ্ঠ সুবিধাবঞ্চিত বা অধিকারহারা শ্রেণি রাজার পৃষ্ঠপোষকতায় অভিজাতদের হাতে নিপীড়িত হতে থাকে। এ অবস্থায় ফ্রান্সের মহান লেখক ও দার্শনিকরা তাদের লেখনীতে অধিকারহারা শ্রেণির প্রতি এ অন্যায়- অবিচারের চিত্র তুলে ধরেন। এসব সাহিত্যকর্ম সাধারণ মানুষের মধ্যে জাগরণের সৃষ্টি করে। খ্যাতিমান লেখক ও দার্শনিকদের লেখনীতে উদ্বুদ্ধ হয়ে ফরাসি জনগণের মন বিপ্লবের জন্য প্রস্তুত হতে থাকে। একসময় তারা বিপ্লবকেই একমাত্র মুক্তির পথ হিসেবে বেছে নেয়। ১৭৮৯ সালের ১৪ জুলাই অত্যাচারী শাসনের প্রতীক বাস্তিল দুর্গের পতন ঘটে। এটিই ইতিহাসে ফরাসি বিপ্লব নামে খ্যাত। উপরের আলোচনার পরিপ্রেক্ষিতে বলা যায়, উদ্দীপকে মি. 'X' নামক দ্বৈরাচারী রাজার যে চরিত্র এবং পতনের চিত্র প্রতিফলিত হয়েছে তার সাথে ফ্রান্সের শেষ বুরবো শাসক ষোড়শ লুইয়ের মিল আছে।"
        },
        {
          "label": "ঘ",
          "question": "তুমি কি মনে করো জনগণের উপর অধিক কর আরোপই উত্ত শাসকের পতনের জন্য দায়ী? তোমার উত্তরের স্বপক্ষে যুক্তি দাও।",
          "explanation": "না, আমি মনে করিনা জনগণের উপর অধিক কর আরোপই উত্ত শাসক তথা ষোড়শ লুইয়ের পতনের জন্য দায়ী। কারণ তার পতনের পিছনে আরো বহুবিধ কারণ ছিলো- ফরাসি বিপ্লবের কারণগুলোর গুরুত্ব সম্পর্কে ঐতিহাসিকগণ ভিন্ন ভিন্ন মত পোষণ করে থাকেন। ঐতিহাসিক ফিসারের মতে, \"ফরাসি রাজতন্ত্র সমাজের ঊর্ধ্বতন সম্প্রদায়ের বিশেষ অধিকার সমাধান করতে পারেনি বলে বিপ্লব ঘটেছিল। সামন্তপ্রথার দোষ-ত্রুটি অন্য ইউরোপীয় দেশগুলোর ন্যায় ফ্রান্সের জাতীয় জীবনকে ভারাক্রান্ত করে তুলেছিল। ফরাসি রাজশক্তি এসব দোষ-ত্রুটি দূর করতে সক্ষম হয়নি। ঐতিহাসিক মন্টেগু বলেন, \"কৃষকদের দুরবস্থাই ছিল ফরাসি বিপ্লবের মূল কারণ।\" জে, হল্যান্ড বুজের মতে, \"ফরাসি দার্শনিকদের রচনার প্রভাবে জনমনে যে প্রাণশক্তি সঞ্চারিত হয়েছিল তাতে ফরাসি বিপ্লবের সৃষ্টি হয়।\" মর্স স্টিফেনের মতে, \"এ বিপ্লবের প্রধান কারণ ছিল অর্থনৈতিক ও রাজনৈতিক- দার্শনিক বা সামাজিক নয়।” ঐতিহাসিকদের উপযুক্ত মতামতগুলো পর্যালোচনা করলে বোঝা যায় যে, ফরাসি বিপ্লব কোনো একটি নির্দিষ্ট কারণে সংঘটিত হয়নি। প্রত্যেকটি কারণেরই এক-একটি বিশেষ প্রভাব ছিল। বিভিন্ন কারণের গুরুত্বে পার্থক্য থাকলেও সবগুলো কারণের সমষ্টিগত ফল হিসেবে ফরাসি বিপ্লব সংঘটিত হয়েছিল। ১৭৮৯ খ্রিষ্টাব্দে ফরাসি বিপ্লব রাজনৈতিক, সামাজিক ও অর্থনৈতিক প্রভৃতি বিভিন্ন কারণে ঘটেছিল। ষোড়শ লুইয়ের অর্থনৈতিক ধস ফ্রান্সে এক গভীর অর্থনৈতিক সংকটের সূচনা করে। উপরন্তু ধনীদের ওপর করারোপ না করে দরিদ্রের ওপর করারোপ করায় সংকট আরও ঘনীভূত হয়। যা রাজনৈতিক সংকটে পরিণত হয়। পরিশেষে বলা যায়, ফরাসি বিপ্লব সংঘটিত হওয়ার অনেক পূর্বেই ফ্রান্সে বিপ্লবের ক্ষেত্র তৈরি হয়েছিল। যদিও অর্থনৈতিক কারণই বিপ্লবের প্রত্যক্ষ কারণ ছিলো তবুও ঐতিহাসিক কেটেলবির মতে, \"দুর্বল স্বৈরতন্ত্রী এবং দুর্বল রাজতন্ত্র, দুর্নীতিগ্রস্ত গির্জা, অভিজাতদের সংখ্যা বৃদ্ধি, রাজকোষের দেউলিয়াত্ব, অসন্তুষ্ট বুর্জোয়া, উৎপীড়িত কৃষক শ্রেণি, আর্থিক, প্রশাসনিক ও অর্থনৈতিক বিশৃঙ্খলা, বিভিন্ন শ্রেণির মধ্যে পারস্পরিক সন্দেহ প্রভৃতি কারণ ফ্রান্সকে বিপ্লবের দিকে ঠেলে দেয়।"
        }
      ]
    },
    {
      "number": "3",
      "uddipok": "বিপুল দত্ত এক বিপ্লবী পরিবারে জন্ম গ্রহণ করেন। ছাত্র রাজনীতি ও বিপ্লবী চিন্তাধারার জন্য তিনি শিক্ষাপ্রতিষ্ঠান থেকে বহিষ্কৃত হন। তিনি তার শুরুর সমাজতান্ত্রিক মতাদর্শের উপর রচিত গ্রন্থের দ্বারা বিশেষ ভাবে প্রভাবান্ডিত হন। গুরুর মতাদর্শকে বাস্তবে রূপদানের লক্ষে আন্দোলনে নেতৃত্ব গ্রহণ করেন এবং সফল হন।",
      "tag": "CTG.C 23",
      "sub_questions": [
        {
          "label": "ক",
          "question": "ফ্যাটম্যান কী?",
          "explanation": "ফ্যাটম্যান হলো জাপানের নাগাসাকিতে নিক্ষেপকৃত যুক্তরাষ্ট্রের পরামাণবিক বোমার সাংকেতিক নাম।"
        },
        {
          "label": "খ",
          "question": "বাস্তিল দূর্গ বলতে কী বোঝো?",
          "explanation": "বাস্তিল দুর্গ ছিল ফ্রান্সের বুরবো রাজবংশের স্বৈরতন্ত্রের প্রতীক। বাস্তিল দুর্গের অবস্থান ছিল ফ্রান্সের প্যারিস শহরে। এই দুর্গ ছিল স্বৈরাচারী বুরবো রাজাদের নির্যাতনের প্রতীক। রাজতন্ত্রের বিরোধীদের বন্দি করে রাখার জন্য এ দুর্গটি ব্যবহার করা হতো। এমনকি রাজতন্ত্রের সমালোচনার কারণে দার্শনিক ভলতেয়ারকেও দু'বার কুখ্যাত বাস্তিল দুর্গে অন্তরীণ করা হয়। ফরাসি বিপ্লবের সময় বিপ্লবী জনতা ১৭৮৯ সালের ১৪ জুলাই বাস্তিল দুর্গ অবরোধ করে তা দখল করে এবং সেখানকার বন্দিদের মুক্তি দেয়। বাস্তিরের পতনের মাধ্যমেই ফরাসি বিপ্লব চূড়ান্ত রূপলাভ করে।"
        },
        {
          "label": "গ",
          "question": "উদ্দীপকে বিপুল দত্ত পাঠ্যবইয়ের কোন চরিত্রকে নির্দেশ করে? নতুন শাসন ব্যবস্থায় তার অবদান বর্ণনা করো।",
          "explanation": "উদ্দীপকের বিপুল দত্ত পাঠ্যবইয়ের বিপ্লবী চরিত্র মহামতি লেনিনকে নির্দেশ করে। নতুন শাসনব্যবস্থায় যার অবদান সর্বাধিক ছিলো। সমাজতান্ত্রিক বিপ্লবের মহানায়ক ভ্লাদিমির ইলিচ লেনিন এক বিপ্লবী পরিবারে জন্মগ্রহণ করেছিলেন। তিনি বিপ্লবী কার্যক্রমে জড়িত থাকার কারণে ও বিপ্লবীর ভাই হওয়ার কারণে কাজান বিশ্ববিদ্যালয় হতে বহিষ্কৃত হন। কার্ল মার্কসের মতাদর্শ দ্বারা অনুপ্রাণিত হয়ে প্রবাসে থেকে সমাজতান্ত্রিক বিপ্লবের নেতৃত্ব দেন লেনিন এবং ১৯১৭ সালে রাশিয়ায় বিশ্বের প্রথম সমাজতান্ত্রিক রাষ্ট্র প্রতিষ্ঠিত করেন। উদ্দীপকের বিপ্লব দত্তের জীবনের ঘটনাপ্রবাহ পাঠ্যবইয়ের লেনিনের সাথে হুবহু মিলে যায়, রাশিয়ার নতুন শাসন ব্যবস্থায় যার ভূমিকা ছিলো সর্বাধিক। বলশেভিক বিপ্লবের ফলে রাশিয়ার শাসনতান্ত্রিক ব্যবস্থায় আমূল পরিবর্তন হয়। এ বিপ্লবের ফলে রাশিয়া থেকে জারতন্ত্র ও বুর্জোয়া গণতন্ত্র উচ্ছেদ হয়। এ বিপ্লবের পর পুরনো প্রশাসনিক ও রাজনৈতিক কাঠামো ভেঙে ফেলা হয়। নতুন সমাজতান্ত্রিক রাষ্ট্রের নাম হয় সোভিয়েত ইউনিয়ন। এতে ধনী ও গরিবের ব্যবধান ঘুচিয়ে আনা হয়। ফলে সমাজের পিছিয়ে থাকা মানুষের জীবনযাত্রার মান ক্রমে উন্নত হয়। বিপ্লবের পর দেশের সব নাগরিকের শিক্ষার মনোন্নয়নের লক্ষ্যে ব্যাপক গণশিক্ষা কর্মসূচি চালু করা হয়। খুব অল্প সময়ে সংখ্যাগরিষ্ঠ রুশ জাতি ছাড়া অন্য জাতিগোষ্ঠীর মানুষও শিক্ষিত হয়ে ওঠে। রাষ্ট্র প্রত্যেক নাগরিকের শিক্ষা, চিকিৎসা, কর্মসংস্থান ও বাসস্থানের দায়িত্ব গ্রহণ করে। স্থানীয় সরকারের পরিচালনার দায়িত্ব দেওয়া হয় স্থানীয় 'সোভিয়েত' বা পরিষদগুলোকে। বলশেভিকরা ক্ষমতা গ্রহণ করে করে। সর্বোপরি এ বিপ্লবের মাধ্যমে রাশিয়ায় সমাজতন্ত্রের যে ভিত্তি নির্মিত হয়, তার ওপর নির্ভর করে সেদেশের কৃষক-শ্রমিক শ্রেণি সাম্যবাদী সমাজ গঠনে উদ্বুদ্ধ হয়।"
        },
        {
          "label": "ঘ",
          "question": "বিপুল দত্ত পাঠ্যবইয়ের যে চরিত্রের নির্দেশ করে, উক্ত চরিত্রই ইউরোপের সমাজতন্ত্র প্রতিষ্ঠায় অগ্রণী ভূমিকা রাখে। তোমার মতামতের স্বপক্ষে ব্যাখ্যা করো।",
          "explanation": "হ্যাঁ, আমি এ বিষয়ে একমত যে। বিপুল দত্ত পাঠ্যবইয়ের যে চরিত্রকে নির্দেশ করে অর্থাৎ লেনিনই ইউরোপের সমাজতন্ত্র প্রতিষ্ঠায় অগ্রণী ভূমিকা রাখেন। ১৯১৭ সালের বলশেভিক বিপ্লব বিশ্বের ইতিহাসে এক যুগান্তকারী ঘটনা। সারা বিশ্বের বঞ্চিত, অবহেলিত ও নিপীড়িত মানুষের অধিকার আদায়ের সংগ্রামে এ বিপ্লব একটি আদর্শ হিসেবে বিবেচিত। বলশেভিক বিপ্লব পশ্চিম ইউরোপের পুঁজিবাদী সমাজ, সংস্কৃতি, অর্থনীতি এবং রাষ্ট্র ব্যবস্থার ওপর ভীষণভাবে আঘাত করে। লেনিন ১৯১৭ সালে বলশেভিক বিপ্লবের মাধ্যমে রাশিয়ায় অত্যাচারী জারতন্ত্রের অবসান ঘটিয়ে বিশ্ব ইতিহাসে একটি নতুন অধ্যায়ের সংযোজন করেন। বিশ্বের প্রথম সমাজতান্ত্রিক রাষ্ট্রের জন্ম দেন তিনি। স্বনামধন্য জার্মান দার্শনিক কার্ল মার্কস ছিলেন সমাজতান্ত্রিক মতবাদের তাত্ত্বিক প্রবক্তা। অন্যদিকে মার্কসীয় তত্ত্বকে বাস্তবে রূপদানের মূল পরিকল্পনাকারী, সংগঠক এবং বিপ্লব-পরবর্তী রাশিয়ার সমাজতান্ত্রিক সমাজ গঠনের মূল নেতৃত্বদানকারী ছিলেন লেনিন। বলশেভিক বিপ্লবের ফলেই বিশ্বে প্রথম সমাজতান্ত্রিক সমাজ ও রাষ্ট্রব্যবস্থা চালু হয়। এ. বিপ্লবের পর বিশ্বের বেশ কয়েকটি রাষ্ট্র যেমন- চীন, মঙ্গোলিয়া, উত্তর কোরিয়া, কিউবা ইত্যাদি রাষ্ট্রে সমাজতান্ত্রিক ব্যবস্থা প্রতিষ্ঠা হয়েছিল। রাশিয়া সংলগ্ন পূর্ব ইউরোপজুড়েও সমাজতান্ত্রিক ব্যবস্থা চালু হয়। এছাড়া ল্যাটিন আমেরিকা, আফ্রিকা ও এশিয়ার আরও অনেক দেশে রুশ বিপ্লবের প্রভাব পড়ে। সমাজতান্ত্রিক মতবাদে প্রভাবিত হয়ে বিশ্বের অনেক পরাধীন দেশের জনগণ স্বাধীনতা ও আত্মনিয়ন্ত্রণের জন্য লড়াই শুরু করে। ফলশ্রুতিতে এশিয়া ও আফ্রিকা মহাদেশে উপনিবেশবাদ ভেঙে পড়ে। এছাড়া এ বিপ্লবের মর্মবাণী ধারণ করেই পুঁজিবাদী ব্যবস্থায় কল্যাণকামী রাষ্ট্রের বিস্তার ঘটে।"
        }
      ]
    },
    {
      "number": "4",
      "uddipok": "উগান্ডার প্রেসিডেন্ট ঈদি আমিন স্বৈরাচারী শাসক হিসাবে কুখ্যাত ছিলেন। সামান্য সৈনিক হিসাবে জীবন শুরু করে একদা উগান্ডার ক্ষমতা দখল করেন। দেশে সন্ত্রাসী কর্মকান্ড নিত্য ব্যাপার হয়ে দাঁড়ায়। তাঁর অত্যাচারে ভিন্নমত পোষণকারী উগান্ডা ছেড়ে পালিয়ে যায়।",
      "tag": "CTG.C 23",
      "sub_questions": [
        {
          "label": "ক",
          "question": "ডুমা কী?",
          "explanation": "ডুমা হলো রাশিয়ার সংবিধানসভার নাম।"
        },
        {
          "label": "খ",
          "question": "বলশেভিক বলতে কী বোঝো?",
          "explanation": "বলশেভিক অর্থ 'Majority' বা সংখ্যাগরিষ্ঠতা। রাশিয়ান সোশ্যাল ডেমোক্রেটিক লেবার পার্টির একটি উপদল ছিল বলশেভিক দল। ১৯০৩ সালে মতপার্থক্যগত কারণে বলশেভিক দলটি মেনশেভিক থেকে আলাদা হয়ে যায়। ভ্লাদিমির ইলিচ লেনিনের পরিচালিত দলটি সংখ্যাগরিষ্ঠ হওয়ায় এটি বলশেভিক দল নামে পরিচিত হয়। বলশেভিক দল বিশ্বাস করত, শ্রমিক শ্রেণি বা সর্বহারা শ্রেণির মাধ্যমেই সমাজতান্ত্রিক বিপ্লব সংঘটিত হবে।"
        },
        {
          "label": "গ",
          "question": "উদ্দীপকের শাসকের সাথে তোমার পাঠ্যবইয়ের কোন শাসকের মিল আছে? ব্যাখ্যা করো।",
          "explanation": "উদ্দীপকে উল্লেখিত শাসকের সাথে জার্মানির একনায়ক এডলফ হিটলারের মিল পাওয়া যায়। বিংশ শতকের রাজনীতির ইতিহাসে হিটলার এক সুপরিচিত নাম। তিনি ছিলেন জার্মানির স্বৈরাচারী শাসক। সাধারণ সৈনিক হিসেবে তিনি সেনাবাহিনীতে যোগদান করেন। প্রথম বিশ্বযুদ্ধে (১৯১৪) অসামান্য বীরত্ব ও সাহসিকতা প্রদর্শন করে সেনাবাহিনীর উচ্চপদে সমাসীন হন। পরবর্তীতে তার দল অর্থাৎ নাৎসি দলের (১৯৩৩ সালের) নির্বাচনে বিজয় লাভের মধ্য দিয়ে তিনি রাষ্ট্রীয় ক্ষমতা দখল করেন। ক্ষমতায় আসীন তিনি দেশে বিভিন্ন নির্যাতনমূলক পদক্ষেপ গ্রহণ করেন। উদ্দীপকে বর্ণিত উগান্ডার প্রেসিডেন্ট ইদি আমিন চরম স্বৈরাচারী শাসক ছিলেন। সামান্য সৈনিক হিসেবে জীবন শুরু করলেও এক পর্যায়ে রাষ্ট্রীয় ক্ষমতা দখল করেন। তার সময়ে হত্যা, গুম, হুমকি সন্ত্রাস নিত্য ব্যাপার হয়ে দাঁড়ায়। একই ঘটনা দেখা যায় হিটলারের ক্ষেত্রে। রাষ্ট্রীয় ক্ষমতা দখলের পর হিটলার একনায়কতান্ত্রিক শাসনব্যবস্থা কায়েম করেন। এ সময় নাৎসি দল ছাড়া সব রাজনৈতিক দলের কার্যক্রম নিষিদ্ধ করা হয়। পাশাপাশি দেশের সংবাদপত্র, বেতার, শিক্ষাসহ সব প্রতিষ্ঠানের অধিকার কেড়ে নেওয়া হয়। যেকোনো সময় দেশের যেকোনো নাগরিককে গ্রেফতার ও বিনাবিচারে আটক সাধারণ ব্যাপারে পরিণত হয়। রাজনৈতিক প্রতিপক্ষকে ঘায়েল করার জন্য বন্দি শিবির খোলা হয়। সে সময় হিটলারের বিরুদ্ধচারীরা হত্যা, নির্যাতন, গুম ইত্যাদির ভয়ে জার্মানি ছেড়ে পালিয়ে যায়। সুতরাং আলোচনায় প্রতীয়মান হয়, উদ্দীপকের শাসক ঈদি আমিনের সাথে এডলফ হিটলারের কর্মকাণ্ডের মিল রয়েছে।"
        },
        {
          "label": "ঘ",
          "question": "উক্ত শাসকের উত্থান পতনের কারণগুলো কী ছিল বলে তুমি মনে করো? বিশ্লেষণ করো।",
          "explanation": "উক্ত শাসক তথা এডলফ হিটলারের উত্থানের পেছনে অনেক কারণ ছিল বলে আমি মনে করি। বিশ শতকের বিশ্ব রাজনীতির ইতিহাসে জার্মানির এডলফ হিটলার অতি পরিচিত নাম। ক্ষুদ্র সৈনিক হিসেবে সেনাবাহিনীতে অংশগ্রহণ করে ক্রমেই হিটলার গুরুত্বপূর্ণ পদে আসীন হন। প্রথম বিশ্বযুদ্ধের পরে ১৯১৯ সালে জার্মান শ্রমিক দলে যোগ দিয়ে বাগ্মিতার জন্য অল্প সময়ে সবার নজর কাড়তে সক্ষম হন। এ সময় জার্মান শ্রমিক দলের কোনো সুনির্দিষ্ট রাজনৈতিক কর্মসূচি ছিল না। হিটলার কর্মসূচি তৈরি করেন এবং দলের নাম পরিবর্তন করে রাখেন 'জাতীয় সমাজতান্ত্রিক জার্মান শ্রমিক দল'। ইংরেজিতে দলটি 'নাৎসি পার্টি' নামেই বহুল পরিচিত। জার্মানরা ছিল আত্মঅহংকারে গর্বিত জাতি। প্রথম বিশ্বযুদ্ধে মিত্রপক্ষের নিকট পরাজয় তারা মেনে নিতে পারেনি। অধিকাংশ জার্মান মনে করত যে, জার্মানি আত্মসমর্পন না করে যদি যুদ্ধ চালিয়ে যেত তাহলে পরাজয় এড়ানো সম্ভব হতো। হিটলারের নাৎসি দলও একই মত পোষণ করে। নাৎসিদল প্রচার করে যে, ভার্সাই স্বন্দ্বি স্বাক্ষরের মাধ্যমে প্রজাতন্ত্র সরকার জার্মানির জনগণের সাথে বিশ্বাসঘাতকতা করেছে। ফলে নাৎসি দল ও হিটলার ক্রমেই জনপ্রিয় হয়ে ওঠে। নাৎসিদের নিরন্তর প্রচারণায় জার্মান জনগণের মনে এই ধারণা বদ্ধমূল হয় যে, একমাত্র নাৎসি দলই জার্মানির হৃতগৌরব ফিরিয়ে আনতে সক্ষম হবে। প্রজাতন্ত্রী সরকার কমিউনিস্টদের দমাতে না পারলেও হিটলারের ঝটিকা বাহিনী কমিউনিস্টদের কোণঠাসা করে ফেলে। ফলে হিটলারের জনপ্রিয়তা বৃদ্ধি পায়। এমনকি বল প্রয়োগ করে ১৯৩৩ সালে হিটলারের নাৎসি দল সরকার গঠন করে এবং ১৯৩৪ সালে হিটলার জার্মানির চ্যান্সেলর পদ গ্রহণ করেন। পরিশেষে বলা যায়, জার্মান জাতীয়তাবাদের ব্যাপক প্রচার, হিটলারের অসাধারণ বাগ্মিতা ও সম্মোহনী ক্ষমতাই তার উত্থানে প্রভাবক হিসেবে কাজ করেছিল।"
        }
      ]
    },
    {
      "number": "5",
      "uddipok": "তপুর বাহিনী তার নিজ দেশে একচেটিয়া কর্তৃত্ব প্রতিষ্ঠা করে। সংবাদপত্র ও অন্যান্য মিডিয়ার অধিকার কেড়ে নেয়। দেশে প্রতিদিন সন্ত্রাসী কার্যকলাপ ঘটতে থাকে। রাষ্ট্রের আইন শৃঙ্খলা বাহিনী সন্ত্রাসী কার্যকলাপে উৎসাহ দিতে থাকে",
      "tag": "CTG.C 23",
      "sub_questions": [
        {
          "label": "ক",
          "question": "‘ডানজিগ' কিসের নাম?",
          "explanation": "‘ডানজিগ' জার্মানির একটি বিখ্যাত বন্দরের নাম।"
        },
        {
          "label": "খ",
          "question": "লেনিনের পরিচয় দাও।",
          "explanation": "লেনিন ছিলেন রাশিয়ার সমাজতান্ত্রিক বিপ্লবের সফল ও মহান নেতা। লেনিন ছিলেন রুশ বিপ্লবের মূল পরিকল্পনাকারী, সংগঠক ও রূপকার। রাশিয়ার বিপ্লব পরবর্তী সমাজতান্ত্রিক ব্যবস্থারও প্রধান ব্যক্তিত্ব ছিলেন তিনিই। লেনিনের পরিবারই বিপ্লবী হিসেবে খ্যাত। মধ্যবিত্ত পরিবারে জন্ম নেওয়া লেনিন ছাত্র হিসেবে মেধাবী ছিলেন। ছয় ভাই-বোনের মধ্যে তিনি ছিলেন তৃতীয়। পরিবারের সদস্যদের মধ্যে তার ওপর বড় ভাই আলেকজান্ডারের প্রভাবই বেশি পড়েছিল। তার ভাইকে বিপ্লবের অপরাধে ফাঁসি ও তাকে বিশ্ববিদ্যালয় হতে বহিষ্কার করা হয়। প্রবাসে থাকাকালীন তিনি বিপ্লবী কর্মকান্ড চালু রাখেন ও তার বিখ্যাত এপ্রিল থিসিস ঘোষণা করেন। তার গঠিত বলশেভিক দলের নেতৃত্বে ১৯১৭ সালে রাশিয়ায় সমাজতন্ত্র প্রতিষ্ঠা করেন।"
        },
        {
          "label": "গ",
          "question": "তপুর বাহিনীর সাথে তোমার পাঠ্যবইয়ের কোন দেশের কোন শাসকের মিল পাওয়া যায়। উক্ত শাসকের প্রকৃতি নিরূপণ করো।",
          "explanation": "তপুর বাহিনীর সাথে আমার পাঠ্যবইয়ের জার্মানির শাসক হিটলার ও তার নাৎসি বাহিনীর মিল পাওয়া যায়। এডলফ হিটলারের নেতৃত্বে জার্মানির ১৯৩৪ সালের নির্বাচনে নাৎসি বাহিনী ক্ষমতায় আসার পর নানা ধরনের স্বৈরতান্ত্রিক কর্মসূচি গ্রহণ করে। এ বাহিনী জার্মানির সর্বত্র একক কর্তৃত্ব প্রতিষ্ঠা করে। যেমনটা উদ্দীপকের তপুর বাহিনী তার দেশে করেছিলো। ১৯৩৪ সালের ২৪ জুলাই নাৎসি দল ছাড়া সব রাজনৈতিক দলকে নিষিদ্ধ করা হয়। ফ্যাসিস্ট লুই-এর নেতৃত্বে একটি ট্রেড ইউনিয়ন ছাড়া আর সবকটি ট্রেড ইউনিয়ন নিষিদ্ধ করা হয়। ওয়েমার সংবিধান কার্যত রহিত করা হয়। উগ্র জাতীয়তাবাদী নাৎসিরা দেশের সংবাদপত্র, বেতার, শিক্ষাসহ সকল প্রতিষ্ঠানের অধিকার কেড়ে নেয়। যেকোনো সময় যেকোনো নাগরিককে গ্রেফতার করা ও বিনা বিচারে আটক করে রাখা সাধারণ ব্যাপার হয়ে দাঁড়ায়। হিটলারের নেতৃত্বে নাৎসি বাহিনী জার্মানিতে এরকম একনায়কতান্ত্রিক শাসনব্যবস্থার সূচনা করে।"
        },
        {
          "label": "ঘ",
          "question": "উক্ত শাসকের আমলে তার দেশ মৃত্যুপরী ও বন্দিশিবিরে পরিণত হয়েছিল-বিষয়টি বিশ্লেষণ করো।",
          "explanation": "উক্ত শাসক অর্থাৎ এডলফ হিটলারের আমলে সমগ্র জার্মানি মৃত্যুপুরী ও বন্দি শিরিরে পরিণত হয় বলে আমি মনে করি। হিটলার ১৯৩৩ সালের ৩০ জানুয়ারি জার্মানির শাসনক্ষমতা দখল করার পর চরম কর্তৃত্বপরায়ণ হয়ে ওঠেন। তিনি ১৯৩৪ সালে প্রেসিডেন্ট ও চ্যান্সেলর দুটি পদই দখল করেন। তিনি ক্রমশ বিরোধী দলগুলোর কবর রচনা করেন। তার সরকার বিরোধী দলের হাজার হাজার নেতাকর্মীকে আটক করে। হেইনরিখ হিমলার, হার্মান গোয়েরিং, পল যোসেফ গোয়েবলস প্রমুখ জার্মানিতে চরম একনায়কতন্ত্র ও নাৎসিবাদ প্রতিষ্ঠা করতে হিটলারের ঘনিষ্ঠ সহযোগী হিসেবে কাজ করেন। তারা বিরোধী দলের নেতাকর্মীদের ওপর নানা ধরনের দমন পীড়নমূলক কর্মকাণ্ড পরিচালনা করেন। দেশের রাজনৈতিক প্রতিপক্ষকে দমন করার জন্য বন্দিশিবির খোলা হয়। ১৯৩৪ সালের ৩০ জুন রাতে হাজারের বেশি মানুষকে হিটলারের বিরুদ্ধে অভ্যুত্থান ঘটানোর ষড়যন্ত্রের অভিযোগ এনে হত্যা করা হয়। এটিকে 'লম্বা ছুরির রজনী' বলে ভয়ার্তচিত্তে স্মরণ করা হয়ে থাকে। হিটলারের নামে প্রতিষ্ঠিত শিশু ও যুব সংগঠনে ১০ থেকে ১৮ বছরের কিশোর ও তরুণ-তরুণীদের অন্তর্ভুক্ত করা হয়। হিটলারের বিরোধী কোনো শিক্ষিত মানুষের পক্ষে দেশে বসবাস করা কঠিন হয়ে পড়ে। উপরোক্ত বর্ণনা থেকে এটা স্পষ্ট যে, হিটলারের শাসনামলে সমগ্র জার্মানি সত্যিই মৃত্যুপুরী ও বন্দিশিবিরে পরিণত হয়।"
        }
      ]
    },
    {
      "number": "6",
      "uddipok": "ভারতের পশ্চিমবঙ্গের মুর্শিদাবাদ ও বিহারে ১৮৫৫ খ্রিষ্টাব্দে সাঁওতাল বিদ্রোহের সূচনা হয়। জমিদার, মহাজন ও ইংরেজ কর্মচারীদের শোষণ ও নির্যাতনের বিরুদ্ধে সাওতালরা সশস্ত্র সংগ্রামের পথ বেছে নেয়। শোষণ ও বৈষম্যহীন সমাজ ব্যবস্থার জন্য অনেক সাঁওতাল জীবন বিসর্জন দেয় ও তাদের পক্ষে সরকার বৈষম্যহীন আইন পাশ করতে বাধ্য হয়। সাঁওতালরা সংগ্রামের মাধ্যমে অধিকার আদায় করে নতুন শোষণহীন সমাজব্যবস্থার সাথে পরিচিত হয়।",
      "tag": "CTG.C 23",
      "sub_questions": [
        {
          "label": "ক",
          "question": "হিটলারের পোগন পুলিশ বাহিনীর নাম কী?",
          "explanation": "হিটলারের গোপন পুলিশ বাহিনীর নাম ছিলো গেস্টাপো।"
        },
        {
          "label": "খ",
          "question": "জারতন্ত্র বলতে কী বোঝো?",
          "explanation": "বলশেভিক বিপ্লবের পূর্বে রাশিয়ায় বিদ্যমান স্বৈরাচারী রাজতান্ত্রিক শাসনব্যবস্থাকে জারতন্ত্র বলা হয়। অষ্টাদশ শতাব্দীতে রাশিয়ায় স্বৈরাচারী রাজতন্ত্রের শাসন ছিল। তখন রাষ্ট্রের শাসককে জার বলা হতো। এসব শাসকেরা স্বেচ্ছাচারমূলকভাবে দেশের শাসন পরিচালনা করতেন। তারা অভিজাতদের অনুকূলে নীতি নির্ধারণ এবং আইন প্রণয়ন করতেন। রাশিয়ায় প্রচলিত এ স্বৈরাচারমূলক শাসনব্যবস্থাই জারতন্ত্র নামে পরিচিত।"
        },
        {
          "label": "গ",
          "question": "উদ্দীপকে সাঁওতালদের সংগ্রামের সাতে বিশ শতকের প্রথমদিকের কোন সংগামের সাদৃশ্য রয়েছে? পাঠ্যবইয়েল আলোকে তার কারণ ব্যাখ্যা করো।",
          "explanation": "উদ্দীপকে সাঁওতালদের সংগ্রামের সাথে বিশ শতকের প্রথমদিকের সমাজতান্ত্রিক বা বলশেভিক সংগ্রামের সাদৃশ্য আছে, এ সংগ্রামের কারণ অর্থনৈতিক ও রাজতান্ত্রিক শোষণ। বিশ শতকের বিশ্বের ইতিহাসে অন্যতম গুরুত্বপূর্ণ ঘটনা হলো ১৯১৭ সালের বলশেভিক বিপ্লব। এ বিপ্লবের আগে রাশিয়ার সাধারণ মানুষেরা যুগ যুগ ধরে সম্রাট ও অভিজাতদের হাতে শোষণের শিকার হয়ে আসছিল। বিশেষ করে শ্রমিক এবং কৃষক শ্রেণির মানুষের ন্যূনতম সামাজিক, রাজনৈতিক ও অর্থনৈতিক অধিকার ছিল না। এ অসহনীয় অবস্থা থেকে তাদেরকে মুক্ত করার জন্য ভ্লাদিমির ইলিচ লেনিন প্রথমে ১৮৯৮ সালে বিপ্লবী দল 'সোশ্যাল ডেমোক্রেটিক লেবার পার্টি' গঠন করেন। প্রথম বিশ্বযুদ্ধকালীন রাজনৈতিক সংকটকে কাজে লাগিয়ে লেনিন বিপ্লবের জন্য দলকে দ্রুত প্রস্তুত করেন। প্রথম বিশ্বযুদ্ধের কারণে সৃষ্ট আর্থিক ও সামরিক দুর্ভোগ রাশিয়ার সেনাবাহিনী ও কর্মজীবীসহ সাধারণ মানুষের মধ্যে ব্যাপক অসন্তোষ জাগিয়ে তুলেছিল। এমন প্রেক্ষাপটে শ্রমিক, কৃষক ও সেনাবাহিনীর একটা বড় অংশের প্রত্যক্ষ অংশগ্রহণে ১৯১৭ সালের ২৫ অক্টোবর রুশ বিপ্লব সংঘটিত হয়। এ বিপ্লবের মাধ্যমে বুর্জোয়া সরকারকে উচ্ছেদ করে ক্ষমতা দখল করে প্রথম সমাজতান্ত্রিক সরকার। ফলে রাশিয়ায় সাম্যবাদী শাসন প্রতিষ্ঠিত হয়। উদ্দীপকে দেখা যায়, ভারতের পশ্চিমবঙ্গের বিহার ও মুর্শিদাবাদে ১৮৫৫ সালে সাঁওতাল বিদ্রোহ হয়। যার কারণ ছিলো জমিদার, মহাজন ও ইংরেজ কর্মচারীদের শোষণ ও নির্যাতন, সাঁওতালদের শোষণ ও বৈষম্যহীন সমাজব্যবস্থার উদ্দেশ্যে জীবন বিসর্জন বৃথা যায়নি। তাদের পক্ষে সরকার বৈষম্যহীন আইন পাশ করায় এবং নতুন শোষণহীন সমাজব্যবস্থার সাথে পরিচিত হয়। উপরের পর্যালোচনা শেষে তাই বলা যায়, সাঁওতালদের সংগ্রামের সাথে সমাজতান্ত্রিক বিপ্লবের মিল আছে যার কারণ ছিলো অর্থনৈতিক ও রাজতান্ত্রিক নির্যাতন।"
        },
        {
          "label": "ঘ",
          "question": "তুমি কি মনে করো, উক্ত সংগ্রামের প্রভাব বিশ্বব্যাপি আলোড়ন সৃষ্টি করেছিল? তোমার মতামত দাও।",
          "explanation": "হ্যাঁ, আমি মনে করি উক্ত সংগ্রাম অর্থাৎ সমাজতান্ত্রিক বিপ্লবের প্রভাব বিশ্বব্যাপী আলোড়ন সৃষ্টি করেছিল। ১৯১৭ সালের বলশেভিক বিপ্লব বিশ্বের ইতিহাসে এক যুগান্তকারী ঘটনা। সারা বিশ্বের বঞ্চিত, অবহেলিত ও নিপীড়িত মানুষের অধিকার আদায়ের সংগ্রামে এ বিপ্লব একটি আদর্শ হিসেবে বিবেচিত। বলশেভিক বিপ্লব পশ্চিম ইউরোপের পুঁজিবাদী সমাজ, সংস্কৃতি, অর্থনীতি এবং রাষ্ট্র ব্যবস্থার ওপর ভীষণভাবে আঘাত করে। বলশেভিক বিপ্লবের ফলেই বিশ্বে প্রথম সমাজতান্ত্রিক সমাজ ও রাষ্ট্রব্যবস্থা চালু হয়। এ বিপ্লবের পর বিশ্বের বেশ কয়েকটি রাষ্ট্র যেমন- চীন, মঙ্গোলিয়া, উত্তর কোরিয়া, কিউবা ইত্যাদি রাষ্ট্রে সমাজতান্ত্রিক ব্যবস্থা প্রতিষ্ঠা হয়েছিল। রাশিয়া সংলগ্ন পূর্ব ইউরোপজুড়েও সমাজতান্ত্রিক ব্যবস্থা চালু হয়। এছাড়া ল্যাটিন আমেরিকা, আফ্রিকা ও এশিয়ার আরও অনেক দেশে রুশ বিপ্লবের প্রভাব পড়ে। সমাজতান্ত্রিক মতবাদে প্রভাবিত হয়ে বিশ্বের অনেক পরাধীন দেশের জনগণ স্বাধীনতা ও আত্মনিয়ন্ত্রণের জন্য লড়াই শুরু করে। ফলশ্রুতিতে এশিয়া ও আফ্রিকা মহাদেশে উপনিবেশবাদ ভেঙে পড়ে। এছাড়া এ বিপ্লবের মর্মবাণী ধারণ করেই পুঁজিবাদী ব্যবস্থায় কল্যাণকামী রাষ্ট্রের বিস্তার ঘটে। উপরের আলোচনার পরিপ্রেক্ষিতে বলা যায়, বলশেভিক বিপ্লব শুধু রাশিয়াতে নয়; বরং বিশ্বজুড়ে শোষিত ও অবহেলিত মানুষকে দারুণভাবে উদ্বেলিত করেছিল।"
        }
      ]
    },
    {
      "number": "7",
      "uddipok": "যুদ্ধের ফলে 'ক' দেশ ও তার মিত্রদের পরাজয় ঘটে। বিভিন্ন দল নিষিদ্ধ হয়। বিচার করা হয় বহু ব্যক্তির। বিভিন্ন দেশে গণতান্ত্রিক ও স্বাধীনতার চিন্তাধারা বিকশিত হয়।",
      "tag": "CTG.C 23",
      "sub_questions": [
        {
          "label": "ক",
          "question": "নাৎসিদের পোষাকের রং কেমন ছিল?",
          "explanation": "নাৎসিদের পোশাকের রং ছিলো বাদামী।"
        },
        {
          "label": "খ",
          "question": "হিটলারের নাৎসিবাদের মূলনীতিগুলো লেখ।",
          "explanation": "নাৎসিবাদের মূলনীতিতে ব্যক্তি ক্ষমতা নেই, যিনি জার্মানির নেতা তিনিই সরকার প্রধান। নাৎসিবাদ এমন এক প্রকার শাসনব্যবস্থা যেখানে রাষ্ট্রকে সমাজজীবনের সর্বেসর্বা ও চরম ক্ষমতার অধিকারী মনে করা হয়। নাৎসিদের মতে, গণতন্ত্র মূর্খ, নির্বোধ ও অযোগ্যদের শাসন এবং ঐ শাসনে মানুষের সত্যিকারের মুক্তি সম্ভব নয়। নাৎসি মতবাদে ব্যক্তি স্বাধীনতা বলে কিছু নেই। নাৎসি জার্মানিতে যিনি নেতা তিনিই সরকার প্রধান, জার্মান জাতির প্রধান।"
        },
        {
          "label": "গ",
          "question": "উদ্দীপকের সাথে দ্বিতীয় বিশ্বযুদ্ধের ফলাফলের সাদৃশ্য ব্যাখ্যা করো।",
          "explanation": "উদ্দীপকের সাথে দ্বিতীয় বিশ্বযুদ্ধের ফলাফলের সাদৃশ্য লক্ষ করা যায়। ১৯৩৯-১৯৪৫ সাল পর্যন্ত সংঘটিত দ্বিতীয় বিশ্বযুদ্ধের প্রধান সফলতা হচ্ছে জার্মানি ও ইতালির বিপজ্জনক নাৎসিবাদ ও ফ্যাসিবাদ এবং জাপানি সমরবাদের পরাজয়। এসব দেশের সামরিক শক্তির পরাজয়ের পাশাপাশি তাদের অনুসৃত রাষ্ট্রীয় আদর্শের শোচনীয় পরাজয় ঘটে। এ যুদ্ধের পর ফ্যাসিস্ট ও নাৎসি দলকে নিষিদ্ধ করা হয়। যুদ্ধাপরাধের দায়ে এসব দলের নেতাদের বিচার করা হয়। এছাড়া প্রথম বিশ্বযুদ্ধের পর ইউরোপের ইতালি ও জার্মানিতে ফ্যাসিবাদ ও নাৎসিবাদের প্রতি সাধারণ মানুষের যে মোহ তৈরি হয়েছিল এ যুদ্ধ (দ্বিতীয় বিশ্বযুদ্ধ) তার স্বরূপ উন্মোচন করে। এ উগ্রবাদী আদর্শগুলো জনগণের কাছে গ্রহণযোগ্যতা সম্পূর্ণভাবে হারায়। দ্বিতীয় বিশ্বযুদ্ধের পর ফ্যাসিবাদী দেশগুলোতে গণতন্ত্র ও স্বাধীনতার ভাবধারা নতুনভাবে বিকশিত হওয়ার সুযোগ লাভ করে। উদ্দীপকে বলা হয়েছে, যুদ্ধে 'ক' দেশ ও এর মিত্রদের পরাজয় ঘটে। যুদ্ধ শেষে ওই দেশগুলোর কিছু রাজনৈতিক দলকে নিষিদ্ধ করা হয় এবং নেতাদের বিচার করা হয়। এছাড়াও বিভিন্ন দেশে গণতন্ত্র ও স্বাধীনতার ভাবধারা বিকশিত হয়। বাস্তবেও দ্বিতীয় বিশ্বযুদ্ধের পর এরকমটি ঘটেছে। পরিশেষে বলা যায়, দ্বিতীয় বিশ্বযুদ্ধের ফলে জার্মানি ও তার মিত্রদেশগুলোর সামরিক শক্তি ও রাষ্ট্রীয় আদর্শের পরাজয় হয়। উদ্দীপকে 'ক' দেশ এর উদাহরণ দিয়ে সেই পরিস্থিতিকেই তুলে ধরা হয়েছে।"
        },
        {
          "label": "ঘ",
          "question": "উক্ত ফলাফল কি গণতন্ত্রমূখী? মতামত দাও।",
          "explanation": "হ্যাঁ, উক্ত ফলাফল তথা দ্বিতীয় বিশ্বযুদ্ধের ফলাফল ছিল গণতন্ত্রমুখী। দ্বিতীয় বিশ্বযুদ্ধের ফলে ঔপনিবেশিক শক্তিগুলো দুর্বল হয়ে পড়লে এশিয়া- আফ্রিকার অনেক পরাধীন দেশে স্বাধীনতা আন্দোলন তীব্র হয়ে ওঠে। এর ফলে ইন্দোচীনসহ এশিয়া এবং আফ্রিকার অনেক উপনিবেশ ক্রমান্বয়ে স্বাধীন হয়ে যায়। একই সাথে বিশ্বজুড়ে শুরু হয় গণতান্ত্রিক শক্তির উত্থান। ভারত, কোরিয়া, ভিয়েতনাম, বার্মা, মালয়, সিরিয়া ও লেবাননের জাতিসমূহ দ্বিতীয় বিশ্বযুদ্ধের মধ্যেই তাদের মুক্তির পথ দেখতে পেয়েছিল। তাই তারা দখলদার শক্তিগুলোর বিরুদ্ধে স্বাধীনতার সংগ্রাম জোরদার করে তোলে। কেবল যুদ্ধোত্তর ১৫ বছরের মধ্যে ২২টি স্বাধীন রাষ্ট্র প্রতিষ্ঠা লাভ করে। তার পরের ১৫ বছরে অর্থাৎ ১৯৬০-১৯৭৫ সাল পর্যন্ত সময়ে গঠিত হয় ৬২টি স্বাধীন রাষ্ট্র। ১৯৭০-এর দশকে ঔপনিবেশিক সাম্রাজ্যগুলো ইতিহাসের বস্তুতে পরিণত হয়। বিশ্বের নির্যাতিত জাতিগুলোর মুক্তির যুগের সূচনা ঘটে। বিশ্বজুড়ে আলোড়ন তোলা দ্বিতীয় বিশ্বযুদ্ধের অভিঘাতের ফলে সর্বত্র উপনিবেশিবাদবিরোধী গণতান্ত্রিক শক্তির উত্থান ঘটতে শুরু করে। তাই বলা -যায়, দ্বিতীয় বিশ্বযুদ্ধের ফলাফল ছিল গণতন্ত্রমুখী।"
        }
      ]
    },
    {
      "number": "8",
      "uddipok": "ক ও খ পাশাপাশি দুটি রাষ্ট্র। উভয় রাষ্ট্রই পারমাণবিক শক্তির অধিকারী ও শক্তিশালী। সীমান্তে দুই পক্ষের গুলি বর্ষণের কারণে উভয়ের মধ্যে বিরোধ লেগে থাকে কিন্তু তারা সচরাচর যুদ্ধের পর্যায়ে পৌঁছায় না, ফলে দুই পক্ষের মধ্যে বৈরিতা বিরাজ করে।",
      "tag": "CTG.C 23",
      "sub_questions": [
        {
          "label": "ক",
          "question": "'Cold War' শব্দটি সর্বপ্রথম ব্যবহার করেন কে?",
          "explanation": "Cold War' শব্দটি প্রথম ব্যবহার করেন যুক্তরাষ্ট্রের ব্যবসায়ী বার্নার্ড বারুচ।"
        },
        {
          "label": "খ",
          "question": "গ্লাসনস্ত বলতে কী বোঝ?",
          "explanation": "রুশ ভাষার শব্দ গ্লাসনস্ত অর্থ হলো উদার বা খোলামেলা। সোভিয়েত ইউনিয়নের (বর্তমান রাশিয়ার পূর্বসূরি) প্রেসিডেন্ট মিখাইল গর্বাচেভ জনমতের চাপে পূর্বসূরি ব্রেজনেভের কট্টরপন্থি নীতি পরিত্যাগ করে তুলনামূলকভাবে উদারনীতি বা খোলামেলা নীতি গ্রহণ করেন। তার এ নীতিকেই 'গ্লাসনস্ত' বলা হয়। এ নীতির বদৌলতে রাশিয়ার জনগণ সেদেশের সমাজতান্ত্রিক ব্যবস্থার ত্রুটিগুলো সম্পর্কে আগের তুলনায় মুক্তভাবে আলোচনা করতে পারে। অনেকে বলে থাকেন, গ্লাসনন্তের জের ধরেই সোভিয়েত ইউনিয়নের পতন ঘটে।"
        },
        {
          "label": "গ",
          "question": "উদ্দীপকে বর্ণিত বিষয়টি তোমার পাঠ্যবইয়ের দ্বিতীয় বিশ্বযুদ্ধ পরবর্তী কোন বিষয়ের সাথে মিল পাওয়া যায় ? ব্যাখ্যা করো।",
          "explanation": "উদ্দীপকে বর্ণিত বিষয়টির সাথে আমার পাঠ্যবইয়ের দ্বিতীয় বিশ্বযুদ্ধ পরিবর্তী স্নায়ুযুদ্ধের মিল পাওয়া যায়। স্নায়ুযুদ্ধ এমন এক প্রকার যুদ্ধাবস্থাকে নির্দেশ করে যা যুদ্ধও নয়, আবার শান্তিও নয়। দ্বিতীয় বিশ্বযুদ্ধ পরবর্তী সময়ে মার্কিন যুক্তরাষ্ট্র ও সোভিয়েত ইউনিয়ন বিশ্বের দুই প্রধান পরাশক্তি হিসেবে আবির্ভূত হয়। আদর্শগতভাবে এ দুটি রাষ্ট্র ছিল সম্পূর্ণ বিপরীতমুখী। মার্কিন যুক্তরাষ্ট্র ছিল পুঁজিবাদী ব্যবস্থার সমর্থক এবং সোভিয়েত ইউনিয়ন ছিল সমাজতান্ত্রিক আদর্শে বিশ্বাসী। নিজেদের আদর্শের শ্রেষ্ঠত্বের দাবি ও অন্যান্য দেশে তা ছড়িয়ে দেওয়া নিয়ে দেশ দুটির মধ্যে চরম দ্বন্দ্ব চলতে থাকে। বিভিন্ন আন্তর্জাতিক ইস্যুতে এ দুই পরাশক্তি পরস্পরের বিরোধিতা করতে থাকে। এর ফলে প্রায় প্রতি মুহূর্তে যুদ্ধের উত্তাপ ছড়ায়। কিন্তু বিপুলসংখ্যক বিধ্বংসী অস্ত্রের অধিকারী উভয় দেশই সযত্নে যুদ্ধ এড়িয়ে চলে। গত শতকের নব্বই দশকের শুরু পর্যন্ত যুক্তরাষ্ট্র ও সোভিয়েত ইউনিয়নের মধ্যে এরকম যুদ্ধ যুদ্ধ পরিস্থিতিকেই স্নায়ুযুদ্ধ বলে অভিহিত করা হয়। উদ্দীপকে দেখা যায়, ক ও খ পাশাপাশি অবস্থিত পরমাণু শক্তির অধিকারী ও শক্তিশালী দুটি রাষ্ট্র। সীমান্তে গুলি বর্ষণের কারণে উভয়ের মধ্যে বিরোধ লেগে থাকলেও তারা সরাসরি যুদ্ধের পর্যায়ে যায়না। ফলে দুই পক্ষের মধ্যে বৈরীতা বিরাজ করে। এসব বিষয় মূলত স্নায়ুযুদ্ধকে ইঙ্গিত করে।"
        },
        {
          "label": "ঘ",
          "question": "উক্ত বিষয়টি সমগ্র বিশ্বকে দুটি পৃথক শিবিরে বিভক্ত করে।” উক্তিটির যথার্থতা নিরূপণ করো।",
          "explanation": "“উক্ত বিষয়টি অর্থাৎ স্নায়ুযুদ্ধ সমগ্র বিশ্বকে দুটি পৃথক শিবিরে বিভক্ত করে\"- উক্তিটি যথার্থ। দ্বিতীয় বিশ্বযুদ্ধের পর পুরনো বিশ্বব্যবস্থা বদলে গিয়ে মার্কিন যুক্তরাষ্ট্র ও সোভিয়েত ইউনিয়ন দুই শীর্ষ পরাশক্তি হিসেবে আবির্ভূত হয়। যুক্তরাষ্ট্র ছিল পুঁজিবাদী অর্থনৈতিক ব্যবস্থার সমর্থক এবং সোভিয়েত ইউনিয়ন ছিল সমাজতান্ত্রিক ব্যবস্থার অনুসারী। ফলে দেশ দু'টির মধ্যে আদর্শগত দ্বন্দ্ব দেখা দেয়। মার্কিন যুক্তরাষ্ট্র ও সোভিয়েত ইউনিয়নের মধ্যকার আদর্শিক দ্বন্দ্বকে কেন্দ্র করে প্রায় গোটা বিশ্ব পরস্পরবিরোধী দু'টি শিবিরে বিভক্ত হয়ে যায়। এতে ইউরোপের অন্যান্য রাষ্ট্রগুলোও যোগ দেয়। বিভিন্ন আন্তর্জাতিক ইস্যুতে দেশ দু'টি পরস্পর বিরোধী অবস্থান নিতে থাকে। দীর্ঘ স্নায়ুযুদ্ধের সময়ে কিউবা, ভিয়েতনাম, কোরিয়া ও ইউরোপ নিয়ে প্রভাব বিস্তারের প্রতিযোগিতায় লিপ্ত হয় যুক্তরাষ্ট্র ও সোভিয়েত ইউনিয়ন। এমনকি আমাদের মুক্তিযুদ্ধে ও এর প্রভাব লক্ষ করা যায়। দুই বিপরীত শিবিরে বিভক্ত বিশ্বে সোভিয়েত ইউনিয়ন ও মার্কিন যুক্তরাষ্ট্র নিজ নিজ বলয়ভুক্ত দেশগুলোকে প্রচুর আর্থিক, সামরিক, কূটনৈতিক সহায়তা দিয়েছিল। ১৯৯১ সালে সোভিয়েত ইউনিয়ন ভেঙে যাওয়ার মাধ্যমে এ স্নায়ুযুদ্ধের অবসান ঘটে। উপরের আলোচনা থেকে বলা যায়, স্নায়ুযুদ্ধ সমগ্র বিশ্বকে দু'টি বিপরীত শিবিরে বিভক্ত করেছিল- উক্তিটি যথার্থ।"
        }
      ]
    },
    {
      "number": "9",
      "uddipok": "বিশ্বের অনুন্নত বা উন্নয়নশীল দেশের অবকাঠামোগত উন্নয়ন কার্যক্রমে ঋণ সহায়তা দেন এডিবি, বিশ্বব্যাংক, আই এম এফ প্রভৃতি অর্থনৈতিক সংস্থা। ফলে এসব দেশগুলোতে একদিকে উন্নয়ন কার্যক্রম বাস্তবায়িত হওয়ার পাশাপাশি কাজের সুযাগ সুবিধা সৃষ্টি হয় অন্যদিকে উন্নত দেশগুলোও পণ্য রপ্তানির সুযোগ পায়।",
      "tag": "CTG.C 23",
      "sub_questions": [
        {
          "label": "ক",
          "question": "কোরিয়া যুদ্ধ সংঘটিত হয় কত সালে?",
          "explanation": "কোরিয়া যুদ্ধ ১৯৫০ সালে সংঘটিত হয়।"
        },
        {
          "label": "খ",
          "question": "ট্রুম্যান ডকট্রিন কী? ব্যাখ্যা করো।",
          "explanation": "পূর্ব ইউরোপীয় দেশসমূহে সাম্যবাদ প্রতিষ্ঠিত হলে এর প্রসার রোধে ১৯৪৭ সালে ১২ মার্চ প্রেসিডেন্ট ট্রুম্যান তার 'ট্রুম্যান ডকট্রিন' কংগ্রেসের সামনে উপস্থাপন করেন। কংগ্রেসে তিনি বলেন, 'মার্কিন পররাষ্ট্রনীতির উদ্দেশ্য হলো এমন একটি আন্তর্জাতিক পরিবেশ তৈরি করা, যার ফলে সব জাতি স্বাধীনভাবে বল প্রয়োগ ছাড়াই বসবাস করতে পারবে।"
        },
        {
          "label": "গ",
          "question": "উদ্দীপকের সংস্থাসমূহের ন্যায় স্নায়ুযুদ্ধকালীন সময় গড়ে ওঠা কোন অর্থনৈতিক সংস্থার সাদৃশ্য রয়েছে?।",
          "explanation": "উদ্দীপকের সংস্থাসমূহের ন্যায় স্নায়ুযুদ্ধ চলাকালীন সময় গড়ে ওঠা যে অর্থনৈতিক সংস্থার সাদৃশ্য রয়েছে তা হলো- আন্তর্জাতিক অর্থভাণ্ডার (IMF)। স্নায়ুযুদ্ধকালীন বিশ্বে কমিউনিজমের প্রসার রোধ এবং ইউরোপের অর্থনৈতিক পুনরুদ্ধারের জন্য মার্কিন যুক্তরাষ্ট্র মার্শাল পরিকল্পনা করে। এ মার্শাল পরিকল্পনা অনুসারে বিশ্বের দেশসমূহের সাহায্যের জন্য (IMF) গড়ে ওঠে। যা আন্তর্জাতিক মুদ্রা ব্যবস্থায় স্থিতিশীলতা আনে এবং নতুন বিনিময় হার ধার্য করে। মার্শাল পরিকল্পনার পেছনে যুক্তি ছিল এই যে, ইউরোপীয় অর্থনীতিকে পূর্বের স্বাভাবিক অবস্থায় ফিরেয়ে আনা দরকার কারণ অর্থনৈতিক স্থিতিহীনতা এবং খাদ্য ও নিত্যকার ব্যবহার্য পণ্যের ঘাটতি কমিউনিজমের বিস্তারের অনুকূল পরিবেশ সৃষ্টি করে। এজন্য ১৯৩৯ সালের ৫ জুন মার্কিন পররাষ্ট্র সচিব জর্জ সি মার্শাল হারভার্ড বিশ্ববিদ্যালয়ের ভাষণে ইউরোপের অর্থনৈতিক পুনরুজ্জীবন সম্পর্কে মার্কিন নীতি বিশেষভাবে ব্যাখ্যা করেন। তিনি বলেন, মার্কিন যুক্তরাষ্ট্রের নীতি কোনো বিশেষ দেশ বা মতাদর্শের বিরুদ্ধে নয়। এ নীতি সার্বিকভাবে ক্ষুধা দারিদ্র্য হতাশা বিশৃঙ্খলার বিরুদ্ধে। এর লক্ষ্য হবে বিশ্বের এমন রাজনৈতিক ও অর্থনৈতিক পরিস্থিতির স্থাপন যার দ্বারা স্বীয় রাষ্ট্রগুলোর অস্তিত্ব বজায় রাখা সম্ভব হবে। মার্কিন যুক্তরাষ্ট্রের মূল লক্ষ্য ছিল এমন একটি অখণ্ড ও সার্বিক অর্থনৈতিক ব্যবস্থা স্থাপন যা বিশ্বের বাজার অর্থনীতিকে অন্তর্ভুক্ত করবে। তবে প্রস্তাবে বলা হয়েছে যে, যেসব সরকার রাজনৈতিক দল বা গোষ্ঠী মানুষের সমস্যা বজায় রেখে রাজনৈতিক ও অন্যান্য সুবিধা লাভের উদ্যোগ নিবে মার্কিন যুক্তরাষ্ট্র তাদের বিরোধিতা করবে। সঙ্গত কারণেই সোভিয়েত ইউনিয়ন মার্শাল পরিকল্পনা মেনে নেয়নি এবং পূর্ব ইউরোপের রাজনীতি ও অর্থনীতিকে মার্কিন পুঁজি থেকে দূরে থাকতে সোভিয়েত ইউনিয়ন কমিনফর্ম নামে একটি সমাজতান্ত্রিক আন্তঃরাষ্ট্রীয় সংস্থা স্থাপন করে। উদ্দীপকে বলা হয়েছে, বিশ্বব্যাংক, জাইকা ইত্যাদি বিশ্বের বৃহত্তম অর্থনৈতিক সংস্থাগুলো বিশ্বের অনুন্নত বা উন্নয়নশীল দেশগুলোকে অবকাঠামোগত উন্নয়ন কার্যক্রমে ঋণ দেয়। এতে এসব দেশে উন্নয়ন কার্যক্রম বাস্তবায়িত হওয়ার পাশাপাশি কাজের সুযোগ সৃষ্টি হয়। উদ্দীপকের সংস্থাগুলোর এ বৈশিষ্ট্যসমূহ স্নায়ুযুদ্ধ চলাকালীন সময়ে গড়ে ওঠা অর্থনৈতিক সংস্থা IMF-এর সাথে সাদৃশ্যপূর্ণ।"
        },
        {
          "label": "ঘ",
          "question": "উক্ত সংস্থাসমূহ পাশ্চাত্য অর্থনীতির বিকাশে কীভাবে ভূমিকা রেখেছে? আলোচনা করো।",
          "explanation": "উক্ত সংস্থা সুযোগ ও রপ্তানি বৃদ্ধির মাধ্যমে পাশ্চাত্য অর্থনীতির বিকাশে ভূমিকা রেখেছে। স্নায়ুযুদ্ধ চলাকালীন মার্শাল পরিকল্পনার আওতায় মার্কিন 'যুক্তরাষ্ট্রের উদ্যোগে আন্তর্জাতিক অর্থভাণ্ডার বা IMF গড়ে ওটে। মার্শাল পরিকল্পনার রূপায়ণে দুটি বিশেষ দিক ছিল- একদিকে ইউরোপীয় দেশগুলোর মধ্যে অর্থনৈতিক সংস্থা বিধান এবং অন্যদিকে মার্কিন আর্থিক সহায়তায় ১৬টি ইউরোপীয় দেশ ইউরোপীয় অর্থনৈতিক সহযোগিতা সংস্থা (OEEC) নামে একটি আন্তঃরাষ্ট্রীয় কাঠামো গঠন করে। এ সংস্থা ইউরোপীয় পুনর্জীবন কর্মসূচি পেশ করে। মার্শাল পরিকল্পনা ইউরোপের অর্থনৈতিক ও রাজনৈতিক লক্ষ্য পূরণে সফল হয়েছিল। এটি ইউরোপের অর্থনৈতিক জীবনে হতাশা ও মন্দাভাব দূর করে। পশ্চিম ইউরোপের অর্থনৈতিক পুনর্জীবনে মার্কিন যুক্তরাষ্ট্র কম লাভবান হয় নি। পরিকল্পনা অনুসারে সাহায্যপ্রাপ্ত দেশগুলোর আমদানির দুই-তৃতীয়াংশ ভাগ মার্কিন যুক্তরাষ্ট্র থেকে এসেছিল এবং এর ফলে দ্রুততালে মার্কিন অর্থনীতির শ্রীবৃদ্ধি ঘটে। স্বাভাবিকভাবেই আটলান্টিক মহাসাগরের উভয় তীরের দেশগুলোর মধ্যে আর্থিক যোগসুত্র ঘনিষ্ঠতর হয়ে ওঠে। প্রসঙ্গ বলা যায়, যুদ্ধোত্তর পাশ্চাত্য অর্থনীতির অগ্রগতিতে বিভিন্ন আন্তঃরাষ্ট্রীয় সংস্থার যথা আন্তর্জাতিক অর্থভাণ্ডার (IMF)-র বিশিষ্ট ভূমিকা ছিল। আন্তর্জাতিক স্তরে বহুমাত্রিক বাণিজ্য সম্প্রসারণের জন্য আন্তর্জাতিক মুদ্রা ব্যবস্থার স্থিতিশীলতা আনা হলো এবং নতুন বিনিময় হার ধার্য করা হলো। আন্তর্জাতিক বাণিজ্যে ডলার প্রধানতম বিনিময় মুদ্রার স্থান অর্জন করে। এ ডলারের শক্তির ওপর নির্ভর করেই মার্কিন যুক্তরাষ্ট্র আজ বৈশ্বিক অর্থনৈতিক পরাশক্তি।"
        }
      ]
    },
    {
      "number": "10",
      "uddipok": "",
      "tag": "CTG.C 23",
      "sub_questions": [
        {
          "label": "ক",
          "question": "আন্তর্জাতিক আদালত কোথায় অবস্থিত?",
          "explanation": "আন্তর্জাতিক আদালত নেদারল্যান্ডের হেগ শহরে অবস্থিত।"
        },
        {
          "label": "খ",
          "question": "আটলান্টিক চার্টার বলতে কি বোঝো?",
          "explanation": "মার্কিন যুক্তরাষ্ট্রের রাষ্ট্রপতি ফ্রাঙ্কলিন ডি. রুজভেল্ট ও ব্রিটিশ প্রধানমন্ত্রী উইনস্টল চার্চিল ১৯৪১ সালের ১৪ আগস্ট কানাডার নিউফাউন্ডল্যান্ড দ্বীপের কাছে আটলান্টিক মহাসাগরের বুকে 'এইচএমএস প্রিন্স অব ওয়েলস' নামে একটি যুদ্ধজাহাজে বসে যে চুক্তি স্বাক্ষর করেন তাই আটলান্টিক চার্টার নামে পরিচিত। আটলান্টিক চার্টারের আট দফার প্রধান ৩টি ধারা হলো- ক. সনদে যোগদানকারী সব দেশ সমান মর্যাদা ও সার্বভৌমত্বের অধিকারী হবে; খ. শান্তিপূর্ণ উপায়ে সব ধরনের বিবাদের নিষ্পত্তি হবে; গ. প্রতিটি দেশের জনগণ তাদের ইচ্ছামতো শাসনতন্ত্র গঠনের অধিকার পাবে।"
        },
        {
          "label": "গ",
          "question": "“??\" স্থানে কোন শব্দটি উপযুক্ত বলে তুমি মনে করো? এর লক্ষ্য ও উদ্দেশ্য লেখ।",
          "explanation": "'?' স্থানে উপযুক্ত শব্দ জাতিসংঘ বলে আমি মনে করি, যার লক্ষ্য ও উদ্দেশ্য বিশ্বশান্তি ও সার্বিক উন্নতি করা। আন্তর্জাতিক সংস্থা জাতিসংঘ ৬টি অঙ্গ সংগঠনের সমন্বয়ে গঠিত। এ অঙ্গ সংগঠনগুলো হলো: ১. সাধারণ পরিষদ ২. নিরাপত্তা পরিষদ ৩. অর্থনৈতিক ও সামাজিক পরিষদ ৪. অছি পরিষদ ৫. আন্তর্জাতিক আদালত এবং ৬. সচিবালয়। জাতিসংঘ তার প্রতিষ্ঠাকালে যে সব লক্ষ্য ও উদ্দেশ্য ঘোষণা করেছিল-তা হল: (১) আন্তর্জাতিক বিরোধের শান্তিপূর্ণ নিষ্পত্তি করা, যুদ্ধ নিরোধ এবং উত্তেজনা প্রশমন করা; (২) মানব জাতির কল্যাণ ও অর্থনৈতিক প্রগতির জন্য কাজ করা; (৩) নবপ্রতিষ্ঠিত সকল দেশের জন্য জাতিসংঘের দরজা খোলা রাখা, জাতিসংঘের আদর্শে আস্থাশীল যে কোনো দেশকেই সদস্য করে নেওয়া এবং এর জন্য শুধু সাধারণ সভার ২ ৩ \\frac{২}{৩} ৩ ২ ​ অংশ সদস্যের সমর্থন লাভ করা প্রয়োজন। এসব লক্ষ্য ও উদ্দেশ্যকে সামনে রেখে দ্বিতীয় বিশ্বযুদ্ধের পর ১৯৪৫ সালের ২৪ শে অক্টোবর জাতিসংঘ প্রতিষ্ঠিত হয়। উদ্দীপকের ছকে তাই যে ৬টি অঙ্গসংগঠনের কথা বলা হয়েছে তার \"??\" স্থানে জাতিসংঘ হবে।"
        },
        {
          "label": "ঘ",
          "question": "উক্ত প্রতিষ্ঠানটি বিশ্বশান্তি প্রতিষ্ঠায় কতটুকু সফল বলে তুমি মনে করো তোমার উত্তরের সপক্ষে যুক্তি দাও।",
          "explanation": "উক্ত সংগঠন তথা জাতিসংঘের কর্মকান্ড কমবেশি সফল হয়েছে অর্থাৎ মোটের ওপর একে সফল বলা যেতে পারে। যেসব মহান আদর্শকে সামনে রেখে জাতিসংঘের যাত্রা শুরু হয়েছিল, তার সব বাস্তবায়িত না হলেও অনেক ক্ষেত্রেই এর ভূমিকা ইতিবাচক বলে প্রমাণিত হয়েছে। বিশ্ব শান্তি রক্ষায় তথা বিশ্ব মানবতার উন্নয়ন ও কল্যাণে উল্লেখযোগ্য অবদান রেখেছে জাতিসংঘ। শান্তিরক্ষা মিশনের মাধ্যমে জাতিসংঘ বিশ্বে শান্তি ও শৃঙ্খলা স্থাপনে সক্রিয় ও প্রশংসনীয় ভূমিকা পালন করে আসছে। এর মধ্যে আরব-ইসরাইল যুদ্ধ, কোরীয় সংকট, ভিয়েতনাম যুদ্ধ, লেবানন সংকট, বলকান যুদ্ধ এসর বড় সংঘাত নিরসনে জাতিসংঘের গুরুত্বপূর্ণ অবদান লক্ষণীয়। সাম্প্রতিক সময়ে আফ্রিকার বিভিন্ন দেশে গোষ্ঠীগত দ্বন্দ্বজনিত সহিংসতা বন্ধে বিশ্বসংস্থা যথাসাধ্য চেষ্টা করেছে। এছাড়া জাতিসংঘ মানবাধিকার ও আন্তর্জাতিক আইন প্রতিষ্ঠা, শরণার্থী সমস্যার সমাধান কার্যক্রম, পরিবেশ সংরক্ষণ কার্যক্রম, নারীর অধিকার রক্ষা, শ্রমিক অধিকার সংরক্ষণ, মাদকদ্রব্যের অপব্যবহার ও চোরাচালান রোধ, পরমাণু অস্ত্র বিস্তার রোধসহ অনেক ক্ষেত্রে গুরুত্বপূর্ণ অবদান রেখে চলছে। ১৯৪৫ সালে প্রতিষ্ঠার পর থেকে দুই পরাশক্তি যুক্তরাষ্ট্র ও রাশিয়ার দ্বন্দ্ব, নিরাপত্তা পরিষদের ভেটো ক্ষমতা, আর্থিক বিষয়ে পরাশক্তিদের ওপর বেশি নির্ভরশীলতা ও আমলাতন্ত্রসহ বিভিন্ন কারণে জাতিসংঘ অনেক ক্ষেত্রে কার্যকর ভূমিকা রাখতে ব্যর্থ হয়েছে। তবুও সার্বিকভাবে দেখলে বলা যেতে পারে, জাতিসংঘের কর্মকাণ্ড কমবেশি সফল হয়েছে।"
        }
      ]
    },
    {
      "number": "11",
      "uddipok": "রহিম বাংলাদেশ সশস্ত্রবাহিনীতে কর্মরত ছিল। সে আফ্রিকার একটি যুদ্ধবিধ্বস্ত দেশে আন্তর্জাতিক একটি সংস্থার আমন্ত্রণে যায় এবং সেখানকার বিদ্রোহ গোষ্ঠীর গুলিতে নিহত হয়। বাংলাদেশ সেনাবাহিনীর প্রধান তাঁর বিবৃতিতে বলেন- \"যারা বিদেশে শান্তি প্রতিষ্ঠা করতে গিয়ে প্রাণ হারিয়েছে তারা বিশ্ববাসীর কাছে অমর হয়ে থাকবে চিরকাল\"",
      "tag": "CTG.C 23",
      "sub_questions": [
        {
          "label": "ক",
          "question": "বর্তমানে জাতিসংঘের সদস্য সংখ্যা কত?",
          "explanation": "বর্তমানে জাতিসংঘের সদস্য সংখ্যা ১৯৩।"
        },
        {
          "label": "খ",
          "question": "বাংলাদেশের মুক্তিযুদ্ধে জাতিসংঘের ভূমিকা লেখ।",
          "explanation": "বাংলাদেশের মুক্তিযুদ্ধের জাতিসংঘের ভূমিকা খুব প্রশংসিত ছিলোনা, কারণ জাতিসংঘ পাকিস্তানী আগ্রাসনে নীরব ভূমিকা পালন করে। ১৯৭১ সালে বাংলাদেশের মুক্তিযুদ্ধকালে নিরাপত্তা পরিষদের সদস্য মার্কিন যুক্তরাষ্ট্র, চীন এবং বেশ কিছু দেশ পাকিস্তানের পক্ষ অবলম্বন করে। মুক্তিযুদ্ধের শেষপ্রান্তে বিজয় যখন সুনিশ্চিত তখন মার্কিন যুক্তরাষ্ট্রের সহযোগিতায় পাকিস্তান নিরাপত্তা পরিষদের পরিবর্তে সাধারণ পরিষদে ৭ ডিসেম্বর যুদ্ধ বিরতির প্রস্তাব উত্থাপন করলে সোভিয়েত ইউনিয়ন ভেটো প্রয়োগ করে। দেশটি এর আগে আরও দুবার জাতিসংঘে বাংলাদেশের পক্ষে ভেটো প্রদান করে। তাতে ব্যর্থ হয়ে মার্কিন যুক্তরাষ্ট্র ভারত মহাসাগরে ৭ম নৌবহর প্রেরণ করে। এর বিপরীতে সোভিয়েত ইউনিয়ন ২০তম নৌবহর প্রেরণ করলে মার্কিন যুক্তরাষ্ট্র পিছু হটতে বাধ্য হয়।"
        },
        {
          "label": "গ",
          "question": "উদ্দীপকে বর্ণিত আন্তর্জাতিক প্রতিষ্ঠানে বাংলাদেশ শান্তিরক্ষী বাহিনীর ভূমিকা বর্ণনা করো।",
          "explanation": "উদ্দীপকে বর্ণিত আন্তর্জাতিক প্রতিষ্ঠান অর্থাৎ জাতিসংঘে বাংলাদেশ শান্তি রক্ষী বাহিনীর ভূমিকা অত্যন্ত প্রশংসনীয়। বাংলাদেশ জাতিসংঘের আমন্ত্রণে শান্তিরক্ষী বাহিনীতে বিভিন্ন দেশের ন্যায় সৈন্য প্রেরণ করে থাকে। এসব সৈনিকেরা নিজেদের জীবন দিয়ে হলেও শান্তি প্রতিষ্ঠার চেষ্টা করে। অনেক সদস্যই বিভিন্ন রকম দুর্ঘটনা ও যুদ্ধে প্রাণ হারায়। জাতিসংঘের শান্তি রক্ষা মিশনগুলোতে বাংলাদেশের অবদান ঈর্ষণীয়। বর্তমানে প্রায় এগারো হাজারেরও বেশি বাংলাদেশি সৈন্য বিশ্বের ১১টি দেশে জাতিসংঘের অধীনে শান্তি প্রতিষ্ঠার কাজ করে যাচ্ছে। আফ্রিকার দেশগুলোতে বাংলাদেশি সৈন্যদের অভূতপূর্ব সাফল্য সারা বিশ্বে বাংলাদেশের গ্রহণযোগ্যতাকে অনেক বৃদ্ধি করেছে। বিশ্বব্যাপী শান্তি প্রতিষ্ঠার মডেল এবং শান্তিপ্রিয় জাতি হিসেবে বাংলাদেশ পরিচিতি পেয়েছে। উদ্দীপকে দেখা যায়, বাংলাদেশ সশস্ত্রবাহিনীতে কর্মরত রহিম আফ্রিকার একটি যুদ্ধবিদ্ধস্ত দেশে আন্তর্জাতিক সংস্থার আমন্ত্রণে যায় এবং সেখানকার বিদ্রোহী গোষ্ঠীর গুলিতে নিহত হয়, রহিম যে আন্তর্জাতিক সংস্থার আমন্ত্রণে আফ্রিকায় যায় তা জাতিসংঘ এবং জাতিসংঘের শান্তিরক্ষা বাহিনীতে বাংলাদেশের ভূমিকা প্রশংসনীয়।"
        },
        {
          "label": "ঘ",
          "question": "“শুধু শান্তি রক্ষা নয় রহিমের মতো মানুষেরা বিদেশে স্থানীয় মানুষের শ্রদ্ধা ও ভালোবাসায় সিক্ত হয়ে যায় চিরকাল\"- মতামত দাও।",
          "explanation": "শান্তি মিশনে শুধু বাংলাদেশ সেনাবাহিনী নয়, পাশাপাশি পুলিশ বাহিনী, মহিলা পুলিশও নিয়োজিত আছেন। তাদের অক্লান্ত পরিশ্রমের ফলে জাতিসংঘে তথা বিশ্বে বাংলাদেশ পেয়েছে ব্যাপক পরিচিতি ও শ্রদ্ধা। বাংলাদেশের শান্তিরক্ষী বাহিনী নিজেদের জীবনের মায়া ত্যাগ করে যুদ্ধরত অঞ্চলে শান্তি স্থাপনে কাজ করে যাচ্ছে। শুধু শান্তিরক্ষার কারণে রহিমের মতো এসব বীর বিশ্ববাসীর কাছে অমর হয়ে আছে। শান্তিরক্ষী বাহিনীর বাংলাদেশি সদস্যরা তাদের আন্তরিক প্রচেষ্টায় বিভিন্ন কার্যক্রম সফল করার জন্য বিদেশে স্থানীয় মানুষের ভালোবাসা ও শ্রদ্ধা অর্জনে সমর্থ হয়েছে। আফ্রিকা এবং এশিয়ার বিভিন্ন দেশে রাজনৈতিক পক্ষপাতিত্বের কারণে অন্যান্য দেশের সৈন্যরা যেখানে গ্রহণযোগ্যতা পাচ্ছিল না সেখানে বাংলাদেশি সৈন্যরা শুধু গ্রহণযোগ্যতা নয়, পেয়েছে স্থানীয় মানুষের ভালোবাসা ও সম্মান। ভালোবাসার স্বীকৃতি স্বরূপ সিয়েরালিওনে বাংলা ভাষা পেয়েছে সেই দেশের দ্বিতীয় রাষ্ট্রভাষার মর্যাদা। আইভেরিকোস্টের অন্যতম ব্যস্ত সড়কের নাম হয়েছে 'বাংলাদেশ সড়ক'। উপরের আলোচনার পরিপ্রেক্ষিতে বলা যায়, রহিমের মতো মানুষেরা তাদের ত্যাগের মহিমায় ভিনদেশি তথা অন্য দেশের মানুষের ভালোবাসা ও শ্রদ্ধায় সিক্ত হয়ে রয় চিরকাল।"
        }
      ]
    }
  ]
}