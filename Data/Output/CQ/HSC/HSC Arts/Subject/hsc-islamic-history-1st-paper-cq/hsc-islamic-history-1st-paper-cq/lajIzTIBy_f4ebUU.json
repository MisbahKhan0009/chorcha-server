{
  "title": "কুমিল্লা সিটি কলেজ ২০২৩",
  "subtitle": "ইসলামের ইতিহাস ও সংস্কৃতি (11)",
  "questions": [
    {
      "number": "1",
      "uddipok": "ইরাকের টাইগ্রিস ও ইউফ্রেটিস নদীর অববাহিকায় পর্যায়ক্রমে কয়েকটি সভ্যতার উন্মেষ ঘটে। একই ভূমিতে গড়ে ওঠার এসব সভ্যতাগুলো একত্রে মেসোপটেমীয় সভ্যতা নামে পরিচিত। আইন কাঠামো গঠন, লিখন-পদ্ধতি ও জ্ঞান-বিজ্ঞানে সভ্যতার ইতিহাসে তাদের অবদান অনস্বীকার্য।",
      "tag": "CGCC 23",
      "sub_questions": [
        {
          "label": "ক",
          "question": "ডুঙ্গি কে ছিলেন?",
          "explanation": "ডুঙ্গি ছিলেন সুমেরীয় সভ্যতার একজন সম্রাট।"
        },
        {
          "label": "খ",
          "question": "রাজা হাম্মুরাবি বিখ্যাত কেন?",
          "explanation": "রাজা হাম্মুরাবি 'হাম্বুরাবি কোড বা আইন সংহিতা' প্রণয়ন করে ইতিহাসে বিখ্যাত হয়ে আছেন। পৃথিবীর অন্যতম প্রাচীন ব্যাবিলনীয় সভ্যতার সর্বশ্রেষ্ঠ শাসক ছিলেন রাজা হাম্মুরাবি। তিনি সুমেরীয় সম্রাট ভুঙ্গির রচিত আইন একটি কাঠামোতে সংকলন করেন। তার সংকলিত প্রতিশোধমূলক এ আইন ২৮২টি ধারা ছিল। হাম্মুরাবির এই আইনে 'চোখের বদলে চোখ', 'দাঁতের বদলে দাঁত, 'মাথার বদলে মাথা' নেওয়ার মতো নিষ্ঠুর বিধান সন্নিবেশিত ছিল। তার এই আইন সংহিতা ইতিহাসে তাকে অমর ও বিখ্যাত করে রেখেছে।"
        },
        {
          "label": "গ",
          "question": "উদ্দীপকে বর্ণিত মেসোপটেমীয় সভ্যতার উল্লেখযোগ্য দুইটি সভ্যতার বর্ণনা দাও।",
          "explanation": "মেসোপটেমীয় সভ্যতার অন্তর্গত দুইটি উল্লেখযোগ্য সভ্যতা হলো সুমেরীয় ও ব্যাবিলনীয় সভ্যতা। মেসোপটেমীয় সভ্যতার মধ্যে সবচেয়ে প্রাচীন ও সমৃদ্ধ সভ্যতা ছিল সুমেরীয় সভ্যতা। সুমেরীয়দের আয়ের উৎস ছিল কৃষি। আর মেসোপটেমীয় অঞ্চলে সুমেরীয়দের ধ্বংসস্তূপের ওপর ইউফ্রেটিস নদীর তীরে ব্যাবিলনীয় সভ্যতার সূচনা হয়েছিল। আমোরাইট নামে পরিচিত একদল সেমেটিক মানুষ ব্যাবিলীয় সভ্যতা গড়ে তোলেন। এ সভ্যতার শ্রেষ্ঠ শাসক ছিলেন রাজা হাম্মুরাবি। সুমেরীয় সভ্যতার রাজধানী ছিল উর। তবে উর ছাড়াও লারমা, ইরুদু, কিশ, নিপ্লর ও লাগাস উল্লেখযোগ্য নগরী ছিল। কৃষি ও বাণিজ্য ছাড়াও সুমেরীয়রা গৃহ নির্মাণ শিল্প, মাটির আসবাবপত্র তৈরি, নৌকা তৈরি প্রভৃতি পেশায় দক্ষ ছিল। সুমেরীয়রা কিউনিফর্ম নামে একপ্রকার লিখন পদ্ধতির আবিষ্কার করেছিল। এছাড়া সুশৃঙ্খল জীবন যাপনের জন্য একটি আইন কাঠামো গড়ে তুলেছিল। তারা জ্ঞান-বিজ্ঞান ও সাহিত্য, শিল্পকলা ও স্থাপত্যের পৃষ্ঠপোষক ছিল। সুমেরীয়দের স্থাপনার জিগুরাত মন্দির ইতিহাস বিখ্যাত। সুমেরীয় সভ্যতার ন্যায় ব্যাবিলনী সভ্যতাও উন্নত ছিল। সুমেরীয় সভ্যতার শ্রেষ্ঠ শাসক রাজা হাম্মুরারি Code of Hummurabi বা আইন সংহিতা প্রণয়ন করে ইতিহাসে অমর হয়ে আছেন। এছাড়া ব্যাবিলনীয় সম্রাট দ্বিতীয় নেবুদারনেজার ব্যাবিলনের শূন্য বা ঝুলন্ত উদ্যান নির্মাণ করেছিলেন। তার স্ত্রীর মন জয়ের জন্য। ব্যাবিলনীয়রা জ্ঞান-বিজ্ঞানের উদার পৃষ্ঠপোষক ছিলেন। তাদের সাহিত্যের শ্রেষ্ঠ নিদর্শন ছিল কিউনিফর্ম লিপিতে রচিত গিলগামেশ মহাকাব্য। সুতরাং বলা যায়, সুমেরীয় ও ব্যাবিলনীয় সভ্যতা ছিল মেসোপটেমীয় সভ্যতার মধ্যে সর্বাপেক্ষা উন্নত ও সমৃদ্ধ সভ্যতা।"
        },
        {
          "label": "ঘ",
          "question": "সভ্যতার ইতিহাসে আইন কাঠামো গঠনে উক্ত সভ্যতাসমূহের অবদান তোমার দৃষ্টিতে মূল্যায়ন করো।",
          "explanation": "সভ্যতার ইতিহাসে আইন কাঠামো গঠনে মেসোপটেমীয় অঞ্চলের সভ্যতাসমূহের অবদান অত্যন্ত গুরুত্বপূর্ণ। সুশৃঙ্খল ও সুন্দর জীবনযাপনের জন্য সুমেরীয়রা আইন-কানুন প্রবর্তন করেছিল। মেসোপটেমীয় আইনগুলোর মধ্যে সুমেরীয়দের আইন সর্বপ্রাচীন। সুমেরীয় সম্রাট ভুঙ্গি সর্বপ্রথম মেসোপটেমীয় আইন প্রণয়ন করেছিলেন। তিনি নিজেকে পৃথিবীর চার অঞ্চলের নৃপতি উপাধি দিয়ে সুমেরীয় জাতিকে একত্রিত করেন এবং স্থানীয় প্রচলিত আইনগুলোকে সংগ্রহ করে সর্বপ্রথম একটি আইন প্রণয়ন করেন। সুমেরীয় আইনগুলো ছিল প্রতিশোধ মূলক। সুমেরীয়দের ন্যায় ব্যাবিলনীয়রাও আইন কাঠামোকে সমাজের সর্বস্তরে প্রতিষ্ঠা করার প্রয়াস চালায়। সভ্যতায় ব্যাবিলনীয়দের প্রধান অবদান হাম্মুরাবির আইন সংহিতা প্রণয়ন। পারস্যের সিপার দুর্গে কালো সবুজ পাথরে সংকলিত এ আইন সংকলনটি পাওয়া যায়। হাম্মুরাবির এ আইন সংহিতায় ২৮২টি ধারা ছিল। এ আইনের কঠোর বিধি নিষেধের উল্লেখ পাওয়া যায়। যেমন: দাঁতের বদলে দাঁত, চোখের বদলে চোখ ইত্রাদি কঠোর শাস্তির বিধান ছিল। ব্যাবিলনীয় আইনে নানা সামাজিক ও রাজনৈতিক অপরাধ, পারিবারিক অপরাধ ও বিচার, বিবাহ এবং বিভিন্ন রাণিজ্যিক বিধান সংযোজিত ছিল। পরিশেষে বলা যায়, প্রাচীন মেসোপটেমীয় সভ্যতা ধর্মকে কেন্দ্র করে বিকশিত হলেও তারা মানুষের কল্যাণের জন্য বিভিন্ন আইন কাঠামোর বিকাশ ঘটিয়েছিল।"
        }
      ]
    },
    {
      "number": "2",
      "uddipok": "ইতিহাস পাঠের মাধ্যমে জানা যায় যে, এক সময় ভারতে মেয়েদের কোনো স্বাধীনতা ছিল না। সতীদাহ তথা স্বামীর সাথে সহমরণসহ ঘৃণ্য কিছু প্রথা বিদ্যমান ছিল। বিধবা বিবাহ নিষিদ্ধ ছিল। উত্তরাধিকার সূত্রে সম্পত্তির মালিকানা থেকেও তারা বঞ্চিত ছিল। বলতে গেলে নারীদের সামাজিক কোনো মর্যাদাই ছিল না। কন্যা সন্তানের প্রতি তাদের অনাগ্রহ এবং মৃণা ছিল। এমনকি বর্তমান যুগেও ভারতের কোনো কোনো অধ্যানে দেখা যায় যে, কন্যা সন্তানের যুগ হত্যা করা হয়।",
      "tag": "CGCC 23",
      "sub_questions": [
        {
          "label": "ক",
          "question": "আল মালা কী?",
          "explanation": "আল মালা হলো ইসলামপূর্ব আরবের একটি রাজনৈতিক সংগঠন বা মন্ত্রণাসভা, যেটি মক্কার বিবদমান গোত্রগুলোর মধ্যে ভারসাম্য রক্ষার চেষ্টা করত।"
        },
        {
          "label": "খ",
          "question": "আরব দেশকে 'জাজিরাতুল আরব' বলা হয় কেন? ব্যাখ্যা করো।",
          "explanation": "ত্রিভুজাকৃতির ভৌগোলিক অবস্থানের জন্য আরব দেশকে 'জাজিরাতুল আরব' বলা হয়। 'জাজিরা' আরবি শব্দ। এর অর্থ উপদ্বীপ। আর আরব একটি ভূখণ্ডের নাম। সুতরাং জাজিরাতুল আরব অর্থ আরব উপদ্বীপ। সাধারণত তিনদিক পানি এবং একদিক মূল পরিবেষ্টিত ভূখণ্ডকে উপদ্বীপ বলা হয়। আরব এশিয়া মহাদেশের দক্ষিণ-পশ্চিমে অবস্থিত। এটি বিশ্বের সর্ববৃহৎ উপদ্বীপ। এর তিন দিক বিশাল জলরাশি এবং একদিক বিস্তীর্ণ মরুপ্রান্তর দ্বারা বেষ্টিত। এরূপ ত্রিভুজাকৃতির ভৌগোলিক অবস্থানের জন্যই আরব দেশকে জাজিরাতুল আরব বলা হয়।"
        },
        {
          "label": "গ",
          "question": "উদ্দীপকে নারীর যে চিত্র বর্ণনা করা হয়েছে তোমার পাঠ্যপুস্তকের কোন দেশের সাথে এর সাদৃশ্য রয়েছে? ব্যাখ্যা করো।",
          "explanation": "উদ্দীপকে নারীর যে চিত্র বর্ণনা করা হয়েছে তার সাথে প্রাক-ইসলামি আরবের নারীদের সাদৃশ্য রয়েছে। প্রাক-ইসলামি আরবদের সামাজিক ও নৈতিক জীবন ছিল কলুষিত। এখানে, নারীর কোনো অধিকারই ছিল না। সর্বক্ষেত্রে নারীরা নিগৃষীত ছিল। তাদের মান-সম্মান এবং জীবনের কোনো মূল্যই দেওয়া হতো না। উদ্দীপকের ভারতের নারীদের ক্ষেত্রেও একই অবস্থা দেখা যায়। উদ্দীপকে ভারতের কোনো এক সময়ের নারীদের কথা বলা হয়েছে, যখন সহমরণ প্রথা প্রচলিত ছিল। তখন নারীদের সামাজিক-অর্থনৈতিক কোনো মর্যাদাই ছিল না। প্রাক-ইসলামি আরবেও এমন চিত্র লক্ষ করা যায়। পাপাচার, কুসংস্কার, অন্যায়, অবিচার তৎকালীন আরব সমাজকে কলুষিত করেছিল। মুর্খতা, বর্বরতা ও অশ্লীলতায় সমগ্র দেশ নিমজ্জিত ছিল। নারীদের কোনো সম্মান দেওয়া হতো না। তাদেরকে ভোগ্যপণ্য হিসেবে গণ্য করা হতো। কন্যা সন্তানদের জীবিত কবর দেওয়া মতো। নারীদের বাজারে বিক্রি করা হতো। নানা ধরনের বিশৃঙ্খলা ও অনৈতিক কার্যক্রমে তখনকার আরববাসী এতটাই মগ্ন ছিল যে, সে সময়কাল আজও ইতিহাসে জাহেলিয়া যুগ হিসেবে চিহ্নিত হয়ে আছে। এমন কোনো অন্যায় ছিল না, যা প্রাক-ইসলামি আরববাসী করত না। বিশেষ করে নারীদের প্রতি তাদের অমানবিক আচরণ সব যুগের মানুষের বর্বরতাকে হার মানায়। সুতরাং বলা যায়, উদ্দীপকে বর্ণিত নারীদের অবস্থা প্রাক-ইসলামি আরবের নারীর অবস্থার সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের আলোকে সে যুগের নারীদের সামাজিক ও অর্থনৈতিক অবস্থার বর্ণনা দাও।",
          "explanation": "প্রাক-ইসলামি আরবের নারীদের সামাজিক ও অর্থনৈতিক অবস্থা ছিল অত্যন্ত শোচনীয়। নারী-পুরুষ উভয়ই মহান আল্লাহর সৃষ্টি। তবে প্রাক-ইসলামি আরবরা আল্লাহর ইবাদতের পরিবর্তে মূর্তিপূজায় বিভোর ছিল তাই আল্লাহর সৃষ্টি নারী জাতির গুরুত্ব তারা বুঝতো না। এ কারণে তারা নারীদেরকে সবদিক থেকে বঞ্চিত করত। সামাজিক ও অর্থনৈতিক দিক থেকে এ বঞ্চনার পরিমাণ ছিল অনেক বেশি। উদ্দীপকে উল্লেখিত ভারতের নারীদের ক্ষেত্রেও এমনটি দেখা যায়। প্রাক-ইসলামি আরব সমাজে নারীদের কোনো সুদৃঢ় অবস্থান ছিল না। তাদের জীবন এবং সম্মান ছিল খুবই নড়বড়ে। এ সময় নারীদেরকে ভোগ্যপণ্য হিসেবে বিবেচনা করা হতো। পুরুষেরা ইচ্ছেমতো বিয়ে করতে এবং তালাক দিতে পারত। তাদের বিবাহ ও তালাকের কোনো সুনির্দিষ্ট নিয়ম ছিল না। বিমাতা ও বোনকেও বিয়ে করার প্রথা ছিল। একাধিক স্ত্রী থাকার পরও দাসিদের উপপত্নী হিসেবে ব্যবহার করত। নারীদেরকে হাটে- বাজারে বিক্রি করা হতো। মৃত স্বামী, পিতা বা নিকটাত্মীয়ের সম্পত্তি থেকেও নারীরা বঞ্চিত ছিল। প্রাক-ইসলামি আরবে কন্যা সন্তান জন্ম দেওয়া ছিল লজ্জাজনক ব্যাপার। অনেকে লজ্জা ও দারিদ্র্যের কারণে কন্যা সন্তানকে জীবন্ত কবর দিতেও কুণ্ঠাবোধ করত না। বনু কুরাইশ ও বনু তামিম গোত্রের লোকেরা কন্যাসন্তানকে হত্যা করে গর্ববোধ করত। তবে অভিজাত পরিবারে নারীর অবস্থান ছিল সন্তোষজনক। কারণ আবু জেহেলের মা এবং খাদিজা (রা) দুজনেই ধনাঢ্য মহিলা ছিলেন। কিছুটা ব্যতিক্রম ছাড়া উপরের আলোচনা থেকে বোঝা যায়, প্রাক-ইসলামি আরবে নারীর সামাজিক ও অর্থনৈতিক অবস্থা ছিল অত্যন্ত করুণ।"
        }
      ]
    },
    {
      "number": "3",
      "uddipok": ".. .. এই যুদ্ধের আগে ইসলাম শুধু মদিনার মধ্যেই একটি ধর্ম হিসেবে প্রচলিত ছিল। কিন্তু এরপর এটি রাষ্ট্রীয় পর্যায়ে উন্নীত হয় এবং ইসলামের মর্যাদা ব্যাপকভাবে বৃদ্ধি পায়। যুদ্ধে মুসলমানদের বিজয় ইসলাম প্রচারে নবযুগের সৃষ্টি করে। তাই ঐতিহাসিক জোসেফ হেল বলেন, 'ইসলাম ধর্মের প্রতি আরব বিশ্ব এমনকি পৃথিবীর মানুষের আকর্ষণ বৃদ্ধি পায়। দলে দলে লোক ইসলাম ধর্ম গ্রহণ করে। এর ফলে মাত্র কয়েক দিনের মধ্যে সমগ্র আরব উপদ্বীপে ইসলাম সম্প্রসারিত হয়।'",
      "tag": "CGCC 23",
      "sub_questions": [
        {
          "label": "ক",
          "question": "মদিনার পূর্বনাম কী?",
          "explanation": "মদিনার পূর্বনাম ইয়াসরিব।"
        },
        {
          "label": "খ",
          "question": "বদরের যুদ্ধের প্রত্যক্ষ কারণ কী?",
          "explanation": "বদর যুদ্ধের প্রত্যক্ষ কারণ হলো মক্কার কুরাইশদের শত্রুতা থেকে সংঘটিত নাখলার খণ্ডযুদ্ধ। মুক্কায় হযরত মুহাম্মদ (স) কর্তৃক ইসলাম প্রচারিত হলে কুরাইশরা এটিকে অঙ্কুরেই বিনষ্ট করার চেষ্টা করে। তাদের চেষ্টা ব্যর্থ হয়। ৬২২ খ্রিষ্টাব্দে মুহাম্মদ (স) মদিনায় হিজরত করার পর মাত্র দুই বছরের মধ্যে ইসলাম ধর্ম ব্যাপক প্রসার লাভ করে। সেখানে ইসলামি রাষ্ট্র প্রতিষ্ঠিত হলে কুরাইশরা ভীষণভাবে ঈর্ষান্বিত হয়। এ ঈর্ষার জের ধরেই। কুরাইশরা আক্রমণমুখী হয়ে পড়ে এবং নাখলার খন্ড যুদ্ধ সংঘটিত হয়। এ প্রেক্ষিতে পরবর্তী সময়ে বদর যুদ্ধ সংঘটিত হয়।"
        },
        {
          "label": "গ",
          "question": "উদ্দীপকের রাসুল (স) এর জীবনে সংঘটিত কোন যুদ্ধের ইঙ্গিত দেওয়া হয়েছে? বর্ণনা করো।",
          "explanation": "উদ্দীপকে রাসুল (স)-এর জীবনে সংঘটিত বদরের যুদ্ধের ইঙ্গিত দেওয়া হয়েছে। কুরাইশদের অত্যাচারে মহানবি (স) ৬২২ খ্রিষ্টাব্দে মদিনায় হিজরত করে সেখানে আশ্রয় গ্রহণ করে। এতে আশ্রিত মুসলমান ও মদিনাবাসীদের ওপর কুরাইশদের ক্ষোভ বৃদ্ধি পায় এবং শত্রুতা সৃষ্টি হয়। বিভিন্ন কারণে শত্রুতা আরও বেড়ে গেলে ৬২৪ খ্রিস্টাব্দে বদর প্রান্তরে মক্কার কুরাইশ ও মদিনার মুসলমানদের মধ্যে একটি রক্তক্ষয়ী যুদ্ধ সংঘটিত হয়। উদ্দীপকেও এ বিষয়টি লক্ষণীয়। উদ্দীপকে বলা হয়েছে,... যুদ্ধ সংঘটিত হওয়ার আগ পর্যন্ত ইসলাম শুধু ধর্ম হিসেবে মদিনার মধ্যেই প্রচলিত ছিল এবং যুদ্ধটির ফলে ইসলাম রাষ্ট্রীয় পর্যায়ে উন্নীত হয়। এ যুদ্ধের ফলে' ইসলাম প্রচারে নবযুগের সৃষ্টি হয় এবং সমগ্র আরবে ইসলাম বিস্তার লাভ করে। অনুরূপভাবে বদরের যুদ্ধের ফলে স্বজাতীয়দের ওপর মুসলমানদের শ্রেষ্ঠত্ব প্রমাণিত হয়। এতে মুসলমানদের মনোবল, শক্তি, সাহস ও উদ্দীপনা বৃদ্ধি পায়। বদরের যুদ্ধের আগে ইসলাম শুধু মদিনার মধ্যেই একটি ধর্ম হিসেবে প্রচলিত ছিল। কিন্তু এ যুদ্ধে জয়লাভে ইসলাম ধর্ম রাষ্ট্রীয় পর্যায়ে উন্নীত হয়। বদরের যুদ্ধের ফলে ইসলামের মর্যাদা ব্যাপকভাবে বৃদ্ধি হয় এবং ইসলাম মর্যাদা ব্যাপকভাবে বৃদ্ধি হয় এবং ইসলাম প্রচারে নবুগের সৃষ্টি করে। ঐতিহাসিক জোসেফ হেল মন্তব্য করেন যে, \"ইসলাম ধর্মের প্রতি আরব বিশ্ব এমনকি পৃথিবীর মানুষের আকর্ষণ বৃদ্ধি পায়। দলে দলে লোক ইসলাম গ্রহণ করে। এর ফলে মাত্র কয়েক দিনের মধ্যে সমগ্র আরব উপদ্বীপে ইসলাম সম্প্রসারিত হয়।\" সুতরাং বলা যায়, শূন্য স্থানযুক্ত জায়গায় বদরের যুদ্ধ সম্পর্কে ইঙ্গিত দেওয়া হয়েছে।"
        },
        {
          "label": "ঘ",
          "question": "উক্ত যুদ্ধের সুদূরপ্রসারি ফলাফল বিশ্লেষণ করো।",
          "explanation": "বদর যুদ্ধের সুদূরপ্রসারী ফলাফল ছিল অত্যন্ত তাৎপর্যপূর্ণ ও অবশ্যম্ভাবী। বদরের যুদ্ধ ছিল মুসলমানদের অস্তিত্ব রক্ষার যুদ্ধ। বদরের যুদ্ধের ফলে মুসলমানদের আত্মবিশ্বাস বৃদ্ধি পায়। বদরের যুদ্ধে বিজয় লাভের ফলে মুসলমানরা বিশ্বজয়ের অনুপ্রেরণা লাভ করে। এ যুদ্ধে পরাজয়ের ফলে ইহুদি ও খ্রিস্টানদের মনোবল ভেঙ্গে যায়। এছাড়া মদিনার অন্যান্য গোত্র ও সম্প্রদায়ের ওপর ইসলামের কর্তৃত্ব প্রতিষ্ঠিত হয়। ঐতিহাসিক পি. কে হিট্টি বলেন, \"বদরের যুদ্ধে জয়লাভের ফলে ইসলাম পুনর্জীবন লাভ করল এবং আত্মরক্ষার পরিবর্তে সম্প্রসারিত হওয়ার নীতি গ্রহণ করল। এ যুদ্ধের ফলে মুহাম্মদ (স) মদিনার রাষ্ট্রনায়কের ভূমিকায় অবতীর্ণ হন। তিনি বিভিন্ন দেশে প্রতিনিধি প্রেরণ করে ইসলামের সুমহান বাণী ও আদর্শ বিশ্বব্যাপী ছড়িয়ে দেওয়ার সুযোগ পান। এছাড়া মুসলমানরা বিশ্বব্যাপী বিজয় ও শাসন করার সুযোগ লাভ করে। বদরের যুদ্ধ জয়লাভের ফলে হযরত মুহাম্মদ (স) ৬২৭ খ্রিষ্টাব্দে খন্দকের যুদ্ধ, ৬২৮ খ্রিষ্টাব্দে হুদায়বিয়ার সন্ধি, ৬২৯ খ্রিষ্টাব্দে মুতার যুদ্ধ, ৬৩০ খ্রিষ্টাব্দে মক্কা বিজয় ও হুনায়েনের যুদ্ধ এবং ৬৩১ খ্রিষ্টাব্দে তাবুক অভিযানে সাফল্য লাভ করেন। এ যুদ্ধে জয়লাভ করায় মুসলমানদের জন্য পরবর্তী বিশ্বজয়ের পথ উন্মুক্ত হয়। বদরের যুদ্ধের জয়ের সূত্র ধরেই মুসলমানরা পরবর্তী ১০০ বছরের মধ্যে পশ্চিমে। আফ্রিকা মহাদেশ, ইউরোপের কিছু অংশসহ পূর্বে ভারতবর্ষ পর্যন্ত নিজেদের সাম্রাজ্যভুক্ত করতে সক্ষম হয়েছিল। পরিশেষে বলা যায়, বদর যুদ্ধের মাধ্যমে মুসলমানরা ইসলামকে বিশ্বব্যাপী ধর্ম হিসেবে পরিচিত করার সুযোগ লাভ করে।"
        }
      ]
    },
    {
      "number": "4",
      "uddipok": "বীরবিক্রমে যুদ্ধ করা সত্ত্বেও রাসুলুল্লাহ (স) এর নির্দেশ অনুসরণ না করায় মুসলিম বাহিনী বিপর্যস্ত ও ক্ষতিগ্রস্ত হয়। তবে এ যুদ্ধে মুসলমানরা আপাতদৃষ্টে পরাজিত হলেও মূলত এর মাধ্যমেই ইসলাম ধর্ম রাষ্ট্রধর্মের মর্যাদা লাভ করেছিল।",
      "tag": "CGCC 23",
      "sub_questions": [
        {
          "label": "ক",
          "question": "মেরাজ শব্দের অর্থ কী?",
          "explanation": "মেরাজ শব্দের অর্থ ঊর্ধ্বগমন।"
        },
        {
          "label": "খ",
          "question": "ফাতহুম মুবিন কী? ব্যাখ্যা করো।",
          "explanation": "হুদায়বিয়ার সন্ধিকে 'ফাতহুম মুবিন' বা সুস্পষ্ট বিজয় বলা হয়। ইসলামের ইতিহাসে হুদায়বিয়ার সন্ধি একটি যুগান্তকারী ঘটনা। কারণ এ সন্ধির মাধ্যমেই মুসলমানরা যে একটি স্বতন্ত্র শক্তি তার বহিঃপ্রকাশ ঘটে। ৬২৮ খ্রিষ্টাব্দে মহানবি (স) এবং কুরাইশদের মধ্যে মক্কার কাছাকাছি হুদায়বিয়া নামের স্থানে এ সন্ধি স্বাক্ষরিত হয়। এ সন্ধির মাধ্যমে কুরাইশরা মহানবি (স)-কে একজন মহান নেতা এবং মদিনা রাষ্ট্রের প্রধান হিসেবে মেনে নেয়। এ সন্ধি মুসলমানদের একটি স্থায়ী রাজনৈতিক মর্যাদা দেয়। এ কারণে হুদায়বিয়ার সন্ধিকে 'ফাতহুম মুবিন' বা শ্রেষ্ঠ বিজয় বলা হয়।"
        },
        {
          "label": "গ",
          "question": "উদ্দীপকের বর্ণিত যুদ্ধ পাঠ্যপুস্তকের কোন যুদ্ধের প্রতি ইঙ্গিত করছে? ব্যাখ্যা করো।",
          "explanation": "উদ্দীপকের বর্ণিত যুদ্ধ পাঠ্যপুস্তকের উহুদ যুদ্ধের প্রতি ইঙ্গিত করেছে। উহুদের যুদ্ধ ছিল মুসলমানদের জন্য এক অগ্নিপরীক্ষা। ৬২৪ খ্রিষ্টাব্দে বদরের যুদ্ধের পরাজয়ের গ্লানি মোছার জন্য কুরাইশরা ৬২৫ খ্রিষ্টাব্দে কুরাইশ নেতা আবু সুফিয়ানের নেতৃত্বে তিন হাজার সৈন্য নিয়ে মুসলমানদের বিরুদ্ধে অগ্রসর হয়। তাদের প্রতিরোধ করতে মহানবি (স) মাত্র সাতশত মুসলিম সৈন্য নিয়ে উদ্বুদের যুদ্ধে অবতীর্ণ হন। এ যুদ্ধে মহানবি (স) বীর বিক্রমে যুদ্ধ করলেও মুসলমানরা পরাজিত হন। উদ্দীপকের এ বিষয়টি লক্ষ্যণীয়। উদ্দীপকে বলা হয়েছে, বীরবিক্রমে যুদ্ধ করা সত্ত্বেও রাসুল (স) এর নির্দেশ অমান্য করায় মুসলিম বাহিনী বিপর্যস্ত ও ক্ষতিগ্রস্ত হয়। একই রকম ঘটনা দেখা যায় মহানবি (স)-এর উহুদের যুদ্ধের ক্ষেত্রে। উদ্বুদ যুদ্ধে মহানবি (স) আবদুল্লাহ ইবনে যুবাইরের নেতৃত্বে ৫০ জন তীরন্দাজ সৈন্যকে উহুদ ও আইনাইন পর্বতের মাঝামাঝি সংকীর্ণ গিরিপথে নিয়োজিত করেন। তিনি চূড়ান্ত বিজয় অর্জন না হওয়া পর্যন্ত এখানে অবস্থানের নির্দেশ দেন। কিন্তু সৈন্যরা মহানবি (স) এর আদেশ অমান্য করে গণিমাতের মাল সংগ্রহের জন্য গিরিপথ ত্যাগ করলে কুরাইশ বাহিনী খালিদ বিন ওয়ালিদের নেতৃত্বে মুসলমানদের ওপর আক্রমণ করলে মুসলমানরা কোণঠাসা হয়ে পড়ে এবং পরাজিত হয়। সুতরাং বলা যায়, উদ্দীপকটিতে উহুদ যুদ্ধের ঘটনা বর্ণিত হয়েছে।"
        },
        {
          "label": "ঘ",
          "question": "'নেতার আদেশ অমান্য করা উক্ত যুদ্ধে পরাজয়ের অন্যতম কারণ'- উক্তিটি পাঠ্যবইয়ের আলোকে বিশ্লেষণ করো।",
          "explanation": "নেতার আদেশ অমান্য করা উক্ত যুদ্ধে অর্থাৎ উহুদ যুদ্ধে মুসলমানদের পরাজয়ের অন্যতম কারণ ছিল। যুদ্ধের মতো যেকোনো গুরুত্বপূর্ণ দলগত কাজে নেতার ভূমিকা খুব গুরুত্বপূর্ণ। তার দূরদৃষ্টিসম্পন্ন নির্দেশনা যে কোনো কাজে সফলতা এনে দেয়। সেনাপতির কথা না মানলে যুদ্ধে জয়লাভ কার্যত অসম্ভব। উদ্দীপকে বর্ণিত ইসলামপুরের ঘটনা এবং উহুদ যুদ্ধের ক্ষেত্রে এ কথার সত্যতাই প্রমাণিত হয়েছে। উদ্দীপকে দেখা যায়, আগের বছরের যুদ্ধে পরাজয়ের গ্লানি মোছা এবং নেতার হত্যার প্রতিশোধ নিতে আক্রমণ করে। এ আক্রমণ প্রতিরোধের জন্য আবদুল্লাহ ইবনে যুবাইরের নেতৃত্বে ৫০ জন তীরন্দাজকে নির্দিষ্ট স্থান ত্যাগ না করার নির্দেশ দেন। কিন্তু তারা এ নির্দেশ অমান্য করে। এর জেরে যুদ্ধে ইসলামের পরাজয় ঘটে। ৬২৫ খ্রিস্টাব্দে সংঘটিত উহুদ যুদ্ধেও এরকম কারণেই মুসলমানরা পরাজিত হয়েছিল। এ যুদ্ধে হযরত মুহাম্মদ (স) আবদুল্লাহ ইবনে যুবায়েরের নেতৃত্বে ৫০ জন তীরন্দাজ সৈন্যকে উহুদ ও আইনাইন পর্বতের মাঝামাঝি সংকীর্ণ গিরিপথে মোতায়েন করেন। যুদ্ধে চূড়ান্ত বিজয় না হওয়া পর্যন্ত তিনি ঐ সৈন্যদের সেখানে অবস্থান করতে বলেন। কিন্তু তীরন্দাজ সৈন্যরা মহানবি (স) এর আদেশ অমান্য করে গনিমতের (যুদ্ধলব্ধ সম্পদ: অশ্ব, উট, অস্ত্রশস্ত্র প্রভৃতি) মাল সংগ্রহের জন্য গিরিপথ থেকে সরে গেলে কুরাইশরা সেনাপতি খালিদ বিন ওয়ালিদের নেতৃত্বে এ পথ দিয়ে আক্রমণ করে মুসলমানদের পরাজিত করে। এ আলোচনা থেকে বলা যায়, উহুদ যুদ্ধে মুসলমানদের নেতা মুহাম্মদ (স) সেনাপতি হিসেবে দূরদৃষ্টির অধিকারী ছিলেন। তিনি যুদ্ধের সার্বিক পরিস্থিতি পর্যালোচনা করে গিরিপথ থেকে সৈন্য না সরার নির্দেশ দিয়েছিলেন। এ নির্দেশ না মানার কারণে 'মুসলমানরা সাময়িকভাবে পরাজিত হয়।"
        }
      ]
    },
    {
      "number": "5",
      "uddipok": "মুক্তিযুদ্ধের সময় বাশেদদের গ্রামের মুক্তিযোদ্ধারা গ্রামে প্রবেশের রাস্তা কেটে দিয়েছিল, যাতে পাকিস্তানি সেনারা সহজে প্রবেশ করতে না পারে। রাস্তা কাটা থাকায় পাক আর্মি গাড়ি ছাড়া পায়ে হেঁটে গ্রামে প্রবেশ করার সাহস পায়নি। মুক্তিযোদ্ধাদের এ রণকৌশলের কারণে রাশেদদের গ্রাম ছিল নিরাপদ ও মুক্তিযোদ্ধাদের একটি ঘাঁটি।",
      "tag": "CGCC 23",
      "sub_questions": [
        {
          "label": "ক",
          "question": "হিজরত অর্থ কী?",
          "explanation": "'হিজরত' শব্দের অর্থ দেশত্যাগ, প্রস্থান বা এক স্থান থেকে অন্য স্থানে যাওয়া।"
        },
        {
          "label": "খ",
          "question": "মিসর নীলনদের দান বলে খ্যাত কেন? ব্যাখ্যা করো।",
          "explanation": "নীল নদ প্রাচীন মিসরীয় সভ্যতার বিকাশে প্রধান ভূমিকা রাখায় মিসরকে নীল নদের দান বলা হয়। কৃষিসহ দৈনন্দিন কাজে প্রাচীন মিসরীয়দের ব্যবহৃত পানির প্রধান উৎস ছিল নীল নদ। প্রতিবছর বন্যার পর নীলনদের অববাহিকা অঞ্চলে উর্বর পলিমাটির আস্তরণ পড়ত। এ পলিমিশ্রিত উর্বর জমিতে প্রচুর ফসল উৎপাদিত হতো। এছাড়া মিসরীয়দের লিখন পদ্ধতি ও পঞ্জিকা উদ্ভাবন, জ্যোতির্বিদ্যা চর্চা, নৌপরিবহন ইত্যাদি ক্ষেত্রেও নীল নদের ভূমিকা ছিল। এভাবে মিসরীয় সভ্যতার বিকাশ ও উন্নতির মূলে ছিল নীল নদ। এসব কারণে দেশটিকে নীল নদের দান বলা হয়।"
        },
        {
          "label": "গ",
          "question": "উদ্দীপকের অনুরূপ রণকৌশল মহানবি (স) কোন যুদ্ধে প্রয়োগ করেছিলেন? বর্ণনা করো।",
          "explanation": "উদ্দীপকের ঘটনার অনুরূপ রণকৌশল মহানবি (স) খন্দকের যুদ্ধে প্রয়োগ করেছিলেন। ইসলামের সূচনালগ্নে যে কয়টি যুদ্ধ সংঘটিত হয়েছিল খন্দকের যুদ্ধ সেগুলোর মধ্যে অন্যতম। ৬২৭ খ্রিষ্টাব্দে সংঘটিত এ যুদ্ধে মহানবি (স) এক অভিনব কৌশলের মাধ্যমে মদিনা আক্রমণকারী কুরাইশদের মোকাবিলা করেন। তিনি পারসিক সাহাবি সালমান ফারসির পরামর্শক্রমে মদিনার চারপাশে খন্দক (পরিখা বা খাল) কেটে কুরাইশদের প্রতিরোধ করেন। তাই ইসলামের ইতিহাসে এ যুদ্ধ 'খন্দকের যুদ্ধ' নামে পরিচিত। এ যুদ্ধে মূলত কৌশলের মাধ্যমেই মুসলমানরা কুরাইশদের পরাজিত করেছিল। উদ্দীপকের ঘটনায় এরকম কৌশলেরই প্রতিফলন দেখা যায়। উদ্দীপকের বর্ণনানুযায়ী, ১৯৭১ সালের মহান মুক্তিযুদ্ধের সময় রাশেদদের গ্রামের মুক্তিযোদ্ধারা তাদের গ্রামকে পাক সেনার আক্রমণ থেকে রক্ষার জন্য গ্রামে প্রবেশের একমাত্র রাস্তাটি কেটে দিয়েছিল, যাতে পাকিস্তানি সেনারা সহজে গ্রামে ঢুকতে না পারে। মুক্তিযোদ্ধারা এ রণকৌশলের মাধ্যমে শত্রুদের গতিরোধ করতে সক্ষম হয়। অনুরূপ ঘটনা খন্দকের যুদ্ধের ক্ষেত্রেও দেখা যায়। ৬২৭ খ্রিষ্টাব্দের ৩১ মার্চ কুরাইশ, ইহুদি ও বেদুইনদের সর্বাধিনায়ক আবু সুফিয়ানের নেতৃত্বে মক্কার মুশরিকরা মদিনা আক্রমণ করে। তাদের প্রতিহত করতে মুহাম্মদ (স) তিন হাজার মুজাহিদের এক বাহিনী মদিনার চারপাশে খননকৃত পরিখার পাহারায় নিযুক্ত করেন। পরিখা পেরিয়ে হামলা করতে ব্যর্থ হয়ে কুরাইশরা ২৭ দিন পর্যন্ত মদিনা অবরোধ করে রাখে। কিন্তু দীর্ঘদিন অবস্থান করতে হওয়ায় তাদের বাহিনীতে খাদ্য ও পানীয়ের অভাব দেখা দেয়। এছাড়া মরুঝড়ে তাঁবু উড়ে যায়। তাই কুরাইশরা বাধ্য হয়ে মক্কায় ফিরে যায়। সুতরাং দেখা যাচ্ছে, রাশেদদের গ্রামের মুক্তিযোদ্ধাদের কাজে খন্দকের যুদ্ধে রাসুল (স)-এর প্রয়োগ করা কৌশলেরই প্রতিফলন ঘটেছে।"
        },
        {
          "label": "ঘ",
          "question": "মহানবি (স)-এর উক্ত রণকৌশলটির তাৎপর্য বিশ্লেষণ করো।",
          "explanation": "খন্দকের যুদ্ধে মহানবি (স)-এর গৃহীত রণকৌশল অর্থাৎ পরিখা (খাল) খনন যুদ্ধ জয়ে গুরুত্বপূর্ণ ভূমিকা পালন করেছিল। ৬২৭ খ্রিস্টাব্দের ৩১ মার্চ কুরাইশ, ইহুদি ও বেদুইনদের সম্মিলিত বাহিনী মদিনাকে ধ্বংস করার উদ্দেশ্যে অগ্রসর হয়। উহুদ যুদ্ধের বিজয়ী সেনাপতি আবু সুফিয়ান দশ হাজার সৈন্যের এ বাহিনীর নেতৃত্ব দেন। তাদের মোকাবিলা করার জন্য হযরত মুহাম্মদ (স) মাত্র ৩,০০০ সৈন্য সংগ্রহ করতে সক্ষম হন। যুদ্ধের কৌশল নির্ধারণের জন্য মহানবি (স) সাহাবিদের সাথে পরামর্শ করেন। বৈঠকে সালমান ফারসির পরামর্শক্রমে মদিনা নগরীর অরক্ষিত স্থানগুলোতে গভীর পরিখা খনন করে প্রতিরক্ষা ব্যবস্থাকে সুদৃঢ় করার সিদ্ধান্ত নেওয়া হয়। মহানবি (স) নিজেও ঐ খনন কাজে অংশ নেন। ৬২৭ খ্রিস্টাব্দের ৩১ মার্চ মক্কার যৌথবাহিনী মদিনায় হামলা চালায়। কিন্তু মহানবি (স) এর অভিনব আত্মরক্ষার কৌশল দেখে তারা বিস্মিত হয়। অনেক চেষ্টা করেও কুরাইশরা পরিখা পার হয়ে মদিনায় প্রবেশ করতে পারেনি। তাই তারা ২৭ দিন মদিনা অবরোধ করে রাখে। এর মধ্যে সম্মিলিত বাহিনী খাদ্যাভাব, ঝড়-বৃষ্টি, হিমেল হাওয়া ইত্যাদি কারণে প্রচণ্ড ক্ষতির সম্মুখীন হয়। বাধ্য হয়ে তারা অবরোধ তুলে নিয়ে মক্কায় ফিরে যায়। শুধু পরিখা খননের এই কৌশলের ফলেই শক্তিশালী শত্রুপক্ষের আক্রমণ থেকে মুসলমানদের জানমাল রক্ষা পায় এবং তারা মদিনাকে সুরক্ষিত রাখতে সক্ষম হয়। এটি ছিল মুসলমানদের একটি বড় বিজয়। বিশেষ করে সমর শক্তিতে পিছিয়ে থাকা পক্ষের জয়ী হতে হলে এ ধরনের কৌশলের বিকল্প নেই। উদ্দীপকে এরকম ঘটনাই দেখা যায়। মুক্তিযুদ্ধের সময় রাশেদদের গ্রামের মুক্তিযোদ্ধারা পাকিস্তানি সেনাদের আক্রমণ থেকে রক্ষা পাওয়ার জন্য গ্রামে প্রবেশের রাস্তাটি কেটে ফেলে। ফলে হানাদার বাহিনী ঐ গ্রামে ঢুকতে ব্যর্থ হয়। ফলে তাদের গ্রাম রক্ষা পায়। পরিশেষে বলা যায়, যুদ্ধের সময় পরিখা বা খাল কেটে শত্রু বাহিনীর অগ্রযাত্রা ঠেকানো একটি অভিনব কৌশল। খন্দকের যুদ্ধে এ কৌশল প্রয়োগ করে রাসুল (স) জয়লাভ করেন। যুদ্ধে এ ধরনের অপ্রত্যাশিত ও চমকপ্রদ কৌশল গ্রহণ জয়ের ক্ষেত্রে গুরুত্বপূর্ণ ভূমিকা পালন করে।"
        }
      ]
    },
    {
      "number": "6",
      "uddipok": "বাংলায় মুসলিম শাসনের প্রাক্কালে বিভিন্ন অঞ্চলে অনেক ভন্ড পিরের আবির্ভাব হয়। তারা ইসলামের ভ্রান্ত ব্যাখ্যা দিয়ে সাধারণ মানুষকে মন্দ ও রূপ কাজে লিপ্ত করে, যা ইসলাম পরিপন্থি। তারা প্রকৃত সত্যের বিরুদ্ধে বদ্রোহ ও যুদ্ধ ঘোষণা করে। নব্য ইসলাম ধর্ম গ্রহণকারীরা সঠিকভাবে ইসলামের মর্মবাণী অনুধাবন করতে না পারায় এবং কোনো মহান নেতার সাহচর্য না পাওয়ায় দুর্বল ইমানি শক্তি নিয়ে সঠিক পথের বিরুদ্ধে যুদ্ধ ঘোষণা করে।",
      "tag": "CGCC 23",
      "sub_questions": [
        {
          "label": "ক",
          "question": "ধর্মত্যাগী ভণ্ড নবিদের বিরুদ্ধে পরিচালিত যুদ্ধের নাম কী?",
          "explanation": "ধর্মত্যাগী ভন্ড নবিদের বিরুদ্ধে পরিচালিত যুদ্ধের নাম রিদ্দার যুদ্ধ।"
        },
        {
          "label": "খ",
          "question": "হুদায়বিয়ার সন্ধিকে প্রকাশ্য বিজয় বলা হয় কেন?",
          "explanation": "৬২৮ খ্রিষ্টাব্দে মক্কার কুরাইশ ও রাসুল (স)-এর মধ্যে সম্পাদিত হুদায়বিয়ার সন্ধিতে পরোক্ষভাবে মুসলমানদের বিজয় নিহিত ছিল। তাই পবিত্র কুরআনে একে প্রকাশ্য বিজয় হিসেবে ঘোষণা দেওয়া হয়েছে। ইসলাম ও বিশ্বের ইতিহাসে হুদায়বিয়ার সন্ধি এক যুগান্তকারী ঘটনা। কারণ এটি সর্বতোভাবে মুসলিম স্বার্থের অনুকূলে ছিল। এ সন্ধির ফলে কুরাইশরা মহানবি (স)-কে একজন মহান নেতা এবং মদিনা রাষ্ট্রের প্রধান হিসেবে। মেনে নেয়। মুসলমানরা যে একটি স্বতন্ত্র শক্তি তার বহিঃপ্রকাশ ঘটে এ সন্ধির মাধ্যমে। মোট কথা, এ সন্ধি মুসলমানদের একটি স্থায়ী রাজনৈতিক মর্যাদা দান করে। এ কারণে হুদায়বিয়ার সন্ধিকে 'ফাতহুম মুবিন' বা শ্রেষ্ঠ বিজয় বলা হয়।"
        },
        {
          "label": "গ",
          "question": "উদ্দীপকের ভন্ড পিরের সাথে আবু বকর (রা)-এর সময়কার ভণ্ড নবিদের সাদৃশ্য ব্যাখ্যা করো।",
          "explanation": "মুসলিম জাহানের প্রথম খলিফা হযরত আবু বকর (রা)-এর শাসনামলে ভন্ড নবির আবির্ভাবের ঘটনার সাথে উদ্দীপকে বর্ণিত ভন্ড পিরদের মিল রয়েছে। উদ্দীপকে আমরা দেখতে পাই যে, প্রাচীন বাংলায় বিভিন্ন অঞ্চলে ভণ্ড পিরের আবির্ভাব হয়। তারা ইসলামের ভ্রান্ত ব্যাখ্যা দিয়ে সাধারণ মানুষকে বিভ্রান্ত করে। তারা প্রকৃত সত্যের বিরুদ্ধে যুদ্ধ ঘোষণা করে। তাদের এরূপ কর্মকান্ডের সাথে মহানবি (স)-এর মৃত্যুর পর আবু বকর (রা)-এর খিলাফতকালের কিছু ভণ্ড নবির কর্মকাণ্ডের সামঞ্জস্য রয়েছে। বিশ্বমানবতার উত্তম আদর্শ হযরত মুহাম্মদ (স)-এর মৃত্যুর (৬৩২ খ্রি.) পর গোটা মুসলিম জাহানে ব্যাপক বিশৃঙ্খলা দেখা দেয়। এ সময় কিছু লোক হীনস্বার্থ উদ্ধারের জন্য নিজেদেরকে নবি হিসেবে দাবি করে। আসওয়াদ আনসি, মুসায়লামা, তোলায়হা এবং সাজাহ ছিল এদের অন্যতম। এরা নিজেদের নবি হিসেবে ঘোষণা করে জনসাধারণের মধ্যে বিভ্রান্তির সৃষ্টি করেছিল। রাসুল (স)-এর মৃত্যু পরবর্তী সময়ে যে পরিস্থিতির সৃষ্টি হয় উদ্দীপকেও তা লক্ষণীয়। সুতরাং উদ্দীপকের সাথে রাসুল (স)-এর ওফাতের পর এবং খুলাফায়ে রাশেদিনের প্রথম খলিফা হযরত আবু বকর (রা)-এর সময়কার ভণ্ড নবিদের মিল রয়েছে।"
        },
        {
          "label": "ঘ",
          "question": "রিদ্দা যুদ্ধের প্রেক্ষাপট উদ্দীপকের আলোকে বিশ্লেষণ করো।",
          "explanation": "রিদ্দা যুদ্ধের প্রেক্ষাপট মুসলিম সম্প্রদায়ের জন্য অত্যন্ত স্পর্শকাতর একটি অধ্যায়। মহানবি (স)-এর ইন্তেকালের পর বিভিন্ন আরব গোত্র ইসলাম ত্যাগ করে আগের ধর্মে ফিরে যাচ্ছিল। এ সুযোগে কিছু ভন্ড নবির আবির্ভাব ঘটে। হযরত আবু বকর (রা) এ সব ধর্মত্যাগী ও ভন্ড নবিদের দমন করার জন্য যে যুদ্ধ পরিচালনা করেন তাই রিদ্দা যুদ্ধ নামে পরিচিত। উদ্দীপকেও এ যুদ্ধের প্রেক্ষাপটের প্রতি ইঙ্গিত করা হয়েছে। উদ্দীপকে বাংলার বিভিন্ন অঞ্চলে ভণ্ড পিরের আবির্ভাবের ঘটনায় ইসলামের প্রথম খলিফা হযরত আবু বকর (রা)-এর শাসনামলে স্বধর্মত্যাগী ও ভণ্ড নবিদের প্রতিচ্ছবি ফুটে উঠেছে। রাসুল (স)-এর জীবদ্দশায় আসওয়াদ আনসি নবুয়ত দাবি করে দক্ষিণ আরবে নিজের অবস্থান সুসংহত করে। কিন্তু রাসুল (স)-এর মৃত্যুর দু এক দিন আগে আত্মীয় ফিরোজ দাইলামির হাতে আসওয়াদ আনসি নিহত হয়। রাসুল (স)-এর মৃত্যুর পর মুসায়লামা, তোলায়হা এবং সাজাহ নামে বেশ কয়েকজন ভন্ড নবির আবির্ভাব ঘটে। তাদের প্রবল আন্দোলনে মুসলিম খিলাফতের অস্তিত্ব বিপন্ন হওয়ার আশঙ্কা দেখা দেয়। হযরত আবু বকর (রা) নির্ভীকতা, বিচক্ষণতা ও সত্যনিষ্ঠার মাধ্যমে তাদেরকে কঠোরভাবে দমন করেন। আবু বকর (রা) সেনাপতি খালিদ বিন ওয়ালিদের সহায়তায় তোলায়হা, সাজাহ ও মুসায়লামাকে কঠোর হস্তে দমন করেন। এছাড়া আবু বকর (রা) দক্ষিণ সিরিয়ার জাকাত প্রদানে অস্বীকৃতি প্রকাশকারীদের দমনেও কঠোর ব্যবস্থা গ্রহণ করেন। আর এভাবেই বিভিন্ন ঘটনা ও বিচক্ষণ পরিকল্পনার মাধ্যমে রিদ্দা যুদ্ধ পরিচালিত হয়। উপরের আলোচনার পরিপ্রেক্ষিতে বলা যায়, ভণ্ড নবি ও স্বধর্মত্যাগীদের আন্দোলনের প্রেক্ষাপটে হযরত আবু বকর (রা) রিদ্দা যুদ্ধ পরিচালনা করেন।"
        }
      ]
    },
    {
      "number": "7",
      "uddipok": "মহানবি (স) আরবে যে ইসলামি সাধারণতন্ত্রের সূচনা করেছিলেন ইসলামে দ্বিতীয় খলিফা সেটিকে একটি বৃহৎ ও শক্তিশালী সাম্রাজ্যে পরিণত করেছিলেন। তার দশ বছরের শাসনামলে মুসলমানরা অসাধারণ রণনৈপুণ্য এবং যোগ্যতায় পরাক্রমশালী রোমান ও পারস্য সাম্রাজ্যকে সম্পূর্ণরূপে করায়ত্ত করেন। তার আমলে মুসলিম সাম্রাজ্যের সীমা পারস্য, সিরিয়া ও মিসর পর্যন্ত প্রসারিত হয়।",
      "tag": "CGCC 23",
      "sub_questions": [
        {
          "label": "ক",
          "question": "একমাত্র মহিলা ভণ্ডনবির নাম কী ছিল?",
          "explanation": "একমাত্র মহিলা ভণ্ডনবির নাম ছিল সাজাহ।"
        },
        {
          "label": "খ",
          "question": "মজলিশ-উস-শুরা কী? ব্যাখ্যা করো।",
          "explanation": "মজলিশ-উস্-শুরা ইসলামি রাষ্ট্রের একটি মন্ত্রণাপরিষদ। প্রাক-ইসলামি যুগের দারুন নাদওয়ার বয়োজ্যেষ্ঠ পরিষদ-এর অনুকরণে রাসুল (স) একটি পরামর্শব্যবস্থা চালু রাখেন, যা পরবর্তী সময়ে হযরত আবু বকর (রা)-ও অনুসরণ করেন। হযরত ওমর (রা) এ ব্যবস্থাকে আধুনিকীকরণের উদ্যোগ গ্রহণ করেন। কারণ তিনি সবসময় বলতেন, পরামর্শ ছাড়া খিলাফত চলতে পারে না। এ গণতান্ত্রিক চেতনায় উদ্বুদ্ধ হয়ে তিনি জনগণের সুযোগ-সুবিধা নিশ্চিতকরণ এবং স্বচ্ছভাবে শাসনকার্য পরিচালনার জন্য একটি উচ্চ ক্ষমতাসম্পন্ন মন্ত্রণাপরিষদ গঠন করেন, যা মজলিশ-উস্-শুরা নামে পরিচিত। এটি মজলিশ-আল-আম ও মজলিশ- আল-খাস-এ দু ভাগে বিভক্ত ছিল।"
        },
        {
          "label": "গ",
          "question": "উদ্দীপকের কোন খলিফার কথা বলা হয়েছে? ব্যাখ্যা করো।",
          "explanation": "উদ্দীপকে ইসলামের দ্বিতীয় খলিফা হযরত ওমর (রা)-এর কথা বলা হয়েছে। মহানবি (স) মদিনায় হিজরত করার পর একটি সনদের মাধ্যমে সাধারণতন্ত্র প্রতিষ্ঠা করেন। মহানবি (স)-এর মৃত্যুর পর খলিফা আবু বকর (রা) ইসলামের বিভিন্ন বিদ্রোহ দমন এবং শান্তি প্রতিষ্ঠায় আত্মনিয়োগ করেন। হযরত আবু বকর (রা)-এর মৃত্যুর পর তিনি ইসলামের দ্বিতীয় খলিফা নির্বাচিত হয়ে সাম্রাজ্য বিস্তারে মনোনিবেশ করেন। উদ্দীপকেও এ দিকটির প্রতিফলন ঘটেছে। উদ্দীপকে বলা হয়েছে, মহানবি (স) আরবে ইসলামি সাধারণতন্ত্র প্রতিষ্ঠা করেছিলেন। ইসলামের দ্বিতীয় খলিফা সেটিকে একটি বৃহৎ শক্তিশালী সাম্রাজ্যে পরিণত করেছিলেন। তার শাসনামলে মুসলিম সাম্রাজ্যের সীমা পারস্য, সিরিয়া ও মিসর পর্যন্ত প্রসারিত হয়। অনুরূপভাবে ইসলামের ইতিহাসে খুলাফায়ে রাশেদিনের দ্বিতীয় খলিফা ছিলেন হযরত ওমর (র)। তিনি মহানবি (স)-এর প্রতিষ্ঠিত ইসলামি প্রজাতন্ত্রকে বিশ্বব্যাপী পরিচিত করে তোলেন। হযরত ওমর (রা) পারস্য, বাইজ্যান্টাইন, দামেস্ক, প্যালেস্টাইন, জাজিরা, আর্মেনিয়া, উত্তর মেসোপটেমিয়া ও মিসর জয় করেন। তার দশ বছর ৬৩৪ থেকে ৬৪৪ খ্রিস্টাব্দ পর্যন্ত শাসনামল ছিল খুলাফায়ে রাশেদিনের স্বর্ণযুগ। সুতরাং বলা যায়, উদ্দীপকে খলিফা ওমর (রা)-এর সম্পর্কে বলা হয়েছে।"
        },
        {
          "label": "ঘ",
          "question": "উক্ত খলিফার শাসনামলে তৎকালীন দুই পরাশক্তির পরাজয় ইসলামের আদর্শের বিজয়? বিশ্লেষণ করো।",
          "explanation": "হযরত ওমর (রা)-এর শাসনামলে দুই পরাশক্তি তথা পারস্য ও বাইজান্টাইনের পরাজয় ছিল ইসলামের আদর্শের বিজয়- উক্তিটি যথার্থ। মহানবি (স) আরবে যে ইসলামি সাধারণতন্ত্রের সূচনা করেছিলেন হযরত ওমর (রা) সেটিকে একটি বৃহৎ ও শক্তিশালী সাম্রাজ্যে পরিণত করেছিলেন। তার দশ বছরের শাসনামলে মুসলমানরা অসাধারণ রণনৈপুণ্য এবং যোগ্যতায় পরাক্রমশালী রোমান ও পারস্য সাম্রাজ্যকে সম্পূর্ণরূপে করায়ত্ত করেন। তার আমলে মুসলিম সাম্রাজ্যের সীমা পারস্য, সিরিয়া ও মিসর পর্যন্ত প্রসারিত হয়। হযরত ওমর (রা)-এর পারস্য বিজয়ের ফলে পারস্য ইসলামের সুশীতল ছায়াতলে আসে। অর্থাৎ এ বিজয় ছিল জোরোষ্ট্রীয় ধর্মমতের ওপর একেশ্বরবাদী ইসলামের বিজয়। সমকালীন পারস্য ছিল এক উন্নত সভ্যতা ও সংস্কৃতির লীলাভূমি। পারস্য বিজয়ের ফলে মুসলমানরা উন্নত সভ্যতা ও সংস্কৃতির ধারক ও বাহকে পরিণত হয়। মুসলমানদের বাইজান্টাইন বিজয়ের মাধ্যমে ইসলামি সাম্রাজ্যের সীমা অনেক বেড়ে যায় এবং সিরিয়া, মিসর, প্যালেস্টাইনে ইসলামি শাসন প্রতিষ্ঠিত হয়। সিরিয়া, প্যালেস্টাইন, ও মিসর দখলের ফলে মুসলমানরা উর্বর ও সমৃদ্ধশালী এলাকার অধিকারী হয়। ফলে তারা আর্থিকভাবে লাভবান হয়। এ বিজয়ের মাধ্যমে মুসলমানরা গ্রিক ও রোমান সভ্যতার সংস্পর্শে আসে এবং পরস্পরের সম্মিলনে এক উন্নত ইসলামি সভ্যতা গড়ে তোলে। উপরের আলোচনার প্রেক্ষিতে বলা যায়, হযরত ওমর (রা)-এর পারস্য ও বাইজান্টাইন দুই পরাশক্তির বিজয় ছিল ইসলামি আদর্শের বিজয়।"
        }
      ]
    },
    {
      "number": "8",
      "uddipok": "জনাব তারেক দয়ালু, সদাশয় ও প্রজাবৎসল শাসক। তিনি চারিত্রিক দিক। দিয়ে ছিলেন সরল, অনাড়ম্বর, ধর্মানুরাগী ও কর্তব্যপরায়ণ। তিনি খোলাফায়ে রাশেদিনের আদর্শ ও ইসলামি মূল্যবোধে বিশ্বাসী ছিলেন। কর ব্যবস্থার সংস্কার করে তিনি শিল্প ও ব্যবসা-বাণিজ্যের উন্নতি সাধন করেন। তিনি ভিন্ন মতাবলম্বীদের শাসনকার্যে নিয়োগ করে এক অপূর্ব দৃষ্টান্ত রেখে গেছেন। তার বৈদেশিক নীতি ছিল শান্তি-শৃঙ্খলা ও সংহতি বিধান।",
      "tag": "CGCC 23",
      "sub_questions": [
        {
          "label": "ক",
          "question": "উমাইয়া বংশের প্রতিষ্ঠাতা কে?",
          "explanation": "উমাইয়া বংশের প্রতিষ্ঠাতা মুয়াবিয়া।"
        },
        {
          "label": "খ",
          "question": "খলিফা সুলাইমানকে আশীর্বাদের চাবি বলা হয় কেন?",
          "explanation": "ইরাকের বন্দিদের মুক্তিদানের জন্য খলিফা সুলায়মানকে 'আশীর্বাদের চাবি' বলা হয়। উমাইয়া শাসনামলে ইরাকের শাসনকর্তা হাজ্জাজ বিন ইউসুফ কুফা ও বসরায় ইসলামের চতুর্থ খলিফা হযরত আলি (রা)-এর অনুসারীদের বিদ্রোহ দমন করেন। এ সময় তিনি হাজার হাজার মানুষকে বন্দি করে কারাগারে নিক্ষেপ করেন। খলিফা সুলায়মান ক্ষমতায় আরোহণের পর হাজ্জাজের বন্দিকৃত কয়েদিদের মুক্ত করে দেন। এ কারণে তাকে মিফতাহুল খায়র বা আশীর্বাদের চাবি বলা হয়।"
        },
        {
          "label": "গ",
          "question": "উদ্দীপকে কোন উমাইয়া খলিফার প্রতি ইঙ্গিত করা হয়েছে? ব্যাখ্যা করো।",
          "explanation": "উদ্দীপকে উমাইয়া খলিফা ওমর বিন আবদুল আজিজের প্রতি ইঙ্গিত করা হয়েছে। উমাইয়া খলিফাদের রাজত্বকালে দেশজুড়ে ক্ষমতা নিয়ে সংঘর্ষ, বিশ্বাস ঘাতকতা, ষড়যন্ত্র ও নিষ্ঠুরতায় নিমজ্জিত ছিল। তবে এসব অপকর্ম সৃষ্টিকারী খলিফাদের দ্বিতীয় ওমর হিসেবে পরিচিত খলিফা ওমর বিন আবদুল আজিজ ছিলেন ব্যতিক্রমধর্মী একজন শ্রেষ্ঠ ও মহান শাসক। তার চারিত্রিক বৈশিষ্ট্য ও কর্মের প্রতিচ্ছবি স্পষ্ট হয়ে উঠেছে জনাব তারেকের চরিত্রের মধ্যে। জনাব তারেক একজন দয়ালু, সদাশয় ও প্রজাবৎসল খলিফা। চারিত্রিক দিক দিয়ে তিনি ছিলেন সরল, অনাড়ম্বর, ধর্মানুরাগী ও কর্তব্যপরায়ণ। তিনি খুলাফায়ে রাশেদিনের আদর্শ ও ইসলামি মূল্যবোধে বিশ্বাসী ছিলেন। কর ব্যবস্থার সংস্কার করে তিনি শিল্প ও ব্যবসা-বাণিজ্যের উন্নতি সাধন করেন। এছাড়া তিনি ভিন্ন মতাবলম্বীদের শাসনকার্যে নিয়োগ করে এক অপূর্ব দৃষ্টান্ত স্থাপন করেন। এ ধরনের বৈশিষ্ট্য খলিফা ওমর বিন আবদুল আজিজের ক্ষেত্রেও দেখা যায়। তিনি ছিলেন অনাড়ম্বর, ধর্মানুরাগী কর্তব্যপরায়ণ ও প্রজাবৎসল খলিফা। তিনি খুলাফায়ে রাশেদিনের আদর্শও ইসলামি, মূল্যবোধে বিশ্বাসী ছিলেন। রাজস্বব্যবস্থা সংস্কারের ক্ষেত্রে তিনি মাওয়ালিদের (অমুসলিম ক্রীতদাস, যারা পরবর্তী সময়ে ইসলাম গ্রহণ করেছে) জিজিয়া কর (অমুসলিমদের ওপর ধার্যকৃত কর) থেকে রেহাই দেন। প্রশাসনিক কাজের ক্ষেত্রে তিনি সম্পূর্ণ নিরপেক্ষভাবে যোগ্য লোকদের নিয়োগ দেন। সুতরাং বলা যায় যে, উদ্দীপকে উমাইয়া খলিফা। ওমর বিন আবদুল আজিজেরই ইঙ্গিত দেওয়া হয়েছে।"
        },
        {
          "label": "ঘ",
          "question": "উদ্দীপকের আলোকে উক্ত খলিফার বৈদেশিক নীতি পর্যালোচনা করো।",
          "explanation": "বৈদেশিক নীতির ক্ষেত্রে উক্ত খলিফা অর্থাৎ ওমর বিন আবদুল আজিজ উদারতার পরিচয় দিয়েছিলেন। উদ্দীপকে জনাব তারেকের বৈদেশিক নীতির কথা উল্লেখ করা হয়েছে। এক্ষেত্রে তিনি সবকিছুর ওপরে শান্তি-শৃঙ্খলা ও সংহতি বিধানের ওপর প্রাধান্য দেন। খলিফা ওমর বিন আবদুল আজিজের ক্ষেত্রেও এমনটি লক্ষণীয়। উমাইয়া খলিফা ওমর বিন আবদুল আজিজ শান্তিপূর্ণ সহাবস্থানের নীতিতে বিশ্বাসী ছিলেন। তাই তিনি যুদ্ধাভিযান বা রাজ্য বিজয়ে আকৃষ্ট হননি। তিনি আগের খলিফাদের পাঠানো সব যুদ্ধাভিযান বন্ধ করে দেন। মুসলিম সেনাপতি মাসলামার নেতৃত্বে যে আরব বাহিনী কনস্টান্টিনোপলের প্রাচীরের পাদদেশে খাদ্য ও রসদের অভাবে আটকা পড়েছিল, তিনি তাদেরকে স্বদেশে ফিরিয়ে আনার ব্যবস্থা গ্রহণ করেন। উমাইয়া শাসনকর্তা আল হুরের শাসনাধীনে স্পেনে গোলযোগ দেখা দিলে তার পরিবর্তে তিনি আল সামাহকে সেখানকার শাসনকর্তা নিয়োগ করে শান্তি-শৃঙ্খলা পুনঃপ্রতিষ্ঠা করেন। সামরিক বাহিনীর দুর্বলতার জন্য তিনি বিদেশে অভিযান বন্ধ করেননি, বরং রাজ্যে স্থিতিশীলতা সৃষ্টি এবং ইসলাম প্রচারের প্রতি অধিক মনোযোগী ছিলেন বলেই রাজ্য জয়ের প্রতি তার অনীহা ছিল। ওমর বিন আবদুল আজিজের বৈদেশিক নীতি সম্পর্কে সমালোচকেরা বলে থাকেন যে, রাজ্য জয়ের সংকল্প ত্যাগ করে তিনি সামরিক শক্তি হ্রাস করেন। তাই সেনাবাহিনী পরবর্তীকালে প্রতিকূল পরিস্থিতি মোকাবিলা করতে ব্যর্থ হয়। তবে ওমর বিন আবদুল আজিজের বৈদেশিক নীতি রাষ্ট্রের স্বার্থবিরোধী হয়নি। কারণ ইসলামের দ্বিতীয় খলিফা হযরত ওমর (রা) এবং উমাইয়া খলিফা আল ওয়ালিদ ইসলামি রাষ্ট্রের যথেষ্ট বিস্তৃতি সাধন করেন। এরপর রাজ্য বিস্তার নয় বরং রাষ্ট্রের সংহতি রক্ষা ও শাসন ব্যবস্থার সুসংহতকরণ অধিক প্রয়োজন ছিল। তাই বৈদেশিক নীতির ক্ষেত্রে ওমর বিন আবদুল আজিজ যথার্থ কাজ করেছেন বলেই প্রমাণিত হয়।"
        }
      ]
    },
    {
      "number": "9",
      "uddipok": "চেঙ্গিস খান শুধু তার নিজস্ব বীরত্বে বিশাল সাম্রাজ্যের অধিকারী হতে পারেননি। দক্ষ সেনাপতির রণনিপুণতাই তার সাম্রাজ্যের বিস্তৃতির প্রধান কারণ ছিল। তাছাড়া সাম্রাজ্য বিস্তার করেই তিনি ক্ষান্ত হননি। চেঙ্গিস খান তার বিশাল সাম্রাজ্যকে 'উত্তরাঞ্চল' ও 'দক্ষিণাঞ্চল' নামক দুটি প্রধান উইংয়ে বিভক্ত করে সেখানে দুইজন দক্ষ প্রতিনিধি নিয়োগ করেছিলেন। তারা দুজনই পরস্পর প্রতিযোগিতার মাধ্যমে রাজ্য বিস্তার করতেন। তবে এদের মধ্যে দক্ষিণাঞ্চলীয় প্রতিনিধি মেঙ্গু খান ছিলেন খুবই নৃশংস।",
      "tag": "CGCC 23",
      "sub_questions": [
        {
          "label": "ক",
          "question": "কুব্বাত-আস-সাখরা কোথায় অবস্থিত?",
          "explanation": "কুব্বাত-আস-সাখরা জেরুজালেমে অবস্থিত।"
        },
        {
          "label": "খ",
          "question": "সুলায়মানকে 'আশীর্বাদের চাবি' বলা হয় কেন?",
          "explanation": "ইরাকের বন্দিদের মুক্তিদানের জন্য খলিফা সুলায়মানকে 'আশীর্বাদের চাবি' বলা হয়। উমাইয়া শাসনামলে ইরাকের শাসনকর্তা হাজ্জাজ বিন ইউসুফ কুফা ও বসরায় ইসলামের চতুর্থ খলিফা হযরত আলি (রা)-এর অনুসারীদের বিদ্রোহ দমন করেন। এ সময় তিনি হাজার হাজার মানুষকে বন্দি করে কারাগারে নিক্ষেপ করেন। খলিফা সুলায়মান ক্ষমতায় আরোহণের পর হাজ্জাজের বন্দিকৃত কয়েদিদের মুক্ত করে দেন। এ কারণে তাকে মিফতাহুল খায়র বা আশীর্বাদের চাবি বলা হয়।"
        },
        {
          "label": "গ",
          "question": "উদ্দীপকের মেঙ্গু খানের সাথে খলিফা আল ওয়ালিদের শাসনামলের কোন প্রাদেশিক গভর্নরের সাদৃশ্য রয়েছে? ব্যাখ্যা করো।",
          "explanation": "নিম্নের অনুরুপ: উদ্দীপকের মঞ্জু খানের সাথে উমাইয়া খলিফা প্রথম ওয়ালিদের শাসনামলের পূর্বাঞ্চলীয় প্রাদেশিক গভর্নর হাজ্জাজ বিন ইউসুফের সাদৃশ্য রয়েছে। হাজ্জাজ বিন ইউসুফ ছিলেন একজন দক্ষ প্রশাসক। তিনি উমাইয়া বংশকে পতনের হাত থেকে রক্ষা করে একে সমৃদ্ধি ও গৌরবের পথে চালিত করেন। উমাইয়া খিলাফতের চরম দুর্দিনে হাজ্জাজ নিজের মেধা ও কর্মদক্ষতার বলে উমাইয়া বংশকে বিপদমুক্ত করেন। হাজ্জাজের অসাধারণ প্রতিভার পরিচয় পেয়ে খলিফা আবদুল মালিক তাকে সাম্রাজ্যের পূর্বাঞ্চলের শাসনকর্তা নিযুক্ত করেন। পরের খলিফা আল ওয়ালিদও তাকে সে পদে বহাল রাখেন। হাজ্জাজ নিষ্ঠার সাথে নিজের কর্তব্য পালন করতে গিয়ে অনেক সময় নৃশংসতার পরিচয় দিয়েছেন। উদ্দীপকে বর্ণিত মঞ্জু খানের মধ্যেও এমন চারিত্রিক বৈশিষ্ট্য দেখা যায়। উদ্দীপকের চেঙ্গিস খান তার সাম্রাজ্যকে দুটি ভাগে ভাগ করে সেখানে দুইজন দক্ষ প্রতিনিধি নিয়োগ দিয়েছিলেন। তারা উভয়েই পরস্পরের সঙ্গে প্রতিযোগিতার মাধ্যমে রাজ্য বিস্তার করলেও মঞ্জু খান ছিলেন খুবই নৃশংস। একইভাবে উমাইয়া খলিফা আবদুল মালিক সাম্রাজ্যকে দুই ভাগ করে পূর্বাঞ্চলের ভার দেন হাজ্জাজ বিন ইউসুফের ওপর। আর পশ্চিমাঞ্চলের শাসনভার দেন মুসা ইবনে নুসায়েরের ওপর। হাজ্জাজ বিন ইউসুফ আল ওয়ালিদের সময়ে সাম্রাজ্য বিস্তারে গুরুত্বপূর্ণ অবদান রাখেন। তিনি মধ্য এশিয়া, ভারতের সিন্ধু ও আফ্রিকার বিভিন্ন স্থান জয় করে ওয়ালিদের সাম্রাজ্যের বিস্তৃতি ঘটান। তিনি সাম্রাজ্য বিস্তারের ক্ষেত্রে কঠোর নীতি অবলম্বন করেন। এ বিজয়াভিযানে অনেক লোককে নৃশংসভাবে হত্যা করা হয়। অনেক ঐতিহাসিক হাজ্জাজকে দুরাত্মা, নৃশংসতার অবতার এবং 'আরবের নিরো' বলে আখ্যায়িত করেছেন। হাজ্জাজ অনেক মদিনাবাসী এমনকি মহানবি (স)-এর জীবিত সাহাবিদের ওপরও অত্যাচার করেছিলেন। সুতরাং বলা যায়, মজনু খানের সাথে ওয়ালিদের শাসনামলের পূর্বাঞ্চলীয় প্রাদেশিক গভর্নর হাজ্জাজ বিন ইউসুফের মিল রয়েছে।"
        },
        {
          "label": "ঘ",
          "question": "উদ্দীপকের চেঙ্গিস খানের মতো খলিফা আল ওয়ালিদও মূলত দক্ষ সেনাপতিদের কারণে সাম্রাজ্যের বিস্তৃতিতে সক্ষম হয়েছিলেন- বিশ্লেষণ করো।",
          "explanation": "নিম্নের অনুরুপ: চেঙ্গিস খানের মতো খলিফা প্রথম ওয়ালিদও মূলত দক্ষ সেনাপতিদের কারণে খিলাফতের সর্বাধিক বিস্তৃতি ঘটাতে সক্ষম হয়েছিলেন- উক্তিটি যথার্থ। উমাইয়া খলিফা আল ওয়ালিদ ছিলেন তৎকালীন বিশ্বের শ্রেষ্ঠ বিজেতাদের অন্যতম। তবে তিনি শুধু তার নিজস্ব বীরত্বে এত বিশাল সাম্রাজ্যের অধিকারী হতে পারেননি। দক্ষ সেনাপতিদের অক্লান্ত চেষ্টা ও অসাধারণ শৌর্থবীর্যের বদৌলতেই আল ওয়ালিদ এশিয়া, ইউরোপ ও আফ্রিকা মহাদেশের বহুস্থানে আরব অধিকার প্রতিষ্ঠিত করতে সক্ষম হয়েছিলেন। উদ্দীপকেও রাজ্য বিস্তারে দক্ষ সেনাপতিদের অবদানের প্রতি ইঙ্গিত করা হয়েছে। উদ্দীপকে বর্ণিত দুর্ধর্ষ মোঙ্গল বিজেতা চেঙ্গিস খানের মতো খলিফা প্রথম ওয়ালিদের সাম্রাজ্য বিস্তারের ক্ষেত্রেও সেনাপতিদের অনুরূপ ভূমিকা লক্ষণীয়। প্রথম ওয়ালিদ তার শাসনামলে হাজ্জাজ, কোতায়বা, ইবনে কাসিম, তারিক ও মুসার মতো বিখ্যাত রণনিপুণ সেনাপতিদের সাহায্য লাভ করার ফলে সাম্রাজ্য বিস্তারে অভাবনীয় সফলতা অর্জন করেছিলেন। ৭০৫ খ্রিস্টাব্দে খলিফা ওয়ালিদের ভাই মাসলামা ও ছেলে আব্বাসের সহায়তায় কোতায়বা মধ্য এশিয়ার বোখারা, সমরখন্দ দখল করেন। ৭১০-৭১৩ খ্রিষ্টাব্দের মধ্যে কোতায়বা, খোজান্দা, তাসখন্দ ও ফারগানা দখল করে চীন সীমান্তে পৌছেন। ৭১৪ খ্রিষ্টাব্দে তিনি কাশগড় জয় করে সমগ্র মধ্য এশিয়া নিয়ন্ত্রণে নিতে সক্ষম হয়েছিলেন। এদিকে ভারতের সিন্ধুর রাজা দাহিরের দম্ভের জবাবে ওয়ালিদের পূর্বাঞ্চলীয় শাসনকর্তা হাজ্জাজ বিন ইউসুফের আদেশে সেনাপতি মুহাম্মদ বিন কাসিম ৭১২ খ্রিষ্টাব্দে সিন্ধু অধিকার করেন। অন্যদিকে ইফ্রিকিয়ার শাসনকর্তা মুসা নৌপথে আক্রমণ চালিয়ে মেজর্কা, মিনকা, ইডিকা প্রভৃতি দ্বীপ রোমানদের কাছ থেকে জয় করে মুসলিম সাম্রাজ্যভুক্ত করেন। তার সেনাপতি তারিক বিন জিয়াদ ৭১১ খ্রিস্টাব্দে মাত্র ১২০০ সৈন্য নিয়ে স্পেনের রাজা রডারিককে পরাজিত করে স্পেনে মুসলিম শাসন প্রতিষ্ঠা করেন। উপরের আলোচনা থেকে বলা যায়, যোগ্য সেনাপতিদের দক্ষতা ও আন্তরিক প্রচেষ্টার ফলেই ওয়ালিদের সাম্রাজ্য একদিকে স্পেনের উত্তর আটলান্টিক উপকূল থেকে স্পেন-ফ্রান্স সীমান্তের পিরেনিজ পর্বতমালা ও অদূরের দ্বীপাঞ্চল এবং অন্যদিকে ভারতের সিন্ধু থেকে চীনের সীমান্ত পর্যন্ত বিস্তৃতি লাভ করে।"
        }
      ]
    },
    {
      "number": "10",
      "uddipok": "কুতুবউদ্দিন আইবেক দিল্লি সালতানাতের প্রতিষ্ঠাতা হলেও সুলতান গিয়াসউদ্দিন বলবন দিল্লি-সালতানাতকে সুদৃঢ় ভিত্তির উপর প্রতিষ্ঠিত করেন। তিনি রক্তপাত ও কঠোর রীতি প্রয়োগের মাধ্যমে চল্লিশচক্রসহ সকল শত্রুকে নিশ্চিহ্ন করেন। এসব কঠোর কর্মকাণ্ড, বাহ্যিক দৃষ্টিতে অমানবিক হলেও সালতানাতের নিরাপত্তা ও সমৃদ্ধির জন্য এর বিকল্প ছিল না।",
      "tag": "CGCC 23",
      "sub_questions": [
        {
          "label": "ক",
          "question": "'আল মনসুর' শব্দের অর্থ কী?",
          "explanation": "'আল মনসুর' শব্দের অর্থ বিজয়ী।"
        },
        {
          "label": "খ",
          "question": "বাগদাদ নগরীর পরিচয় দাও।",
          "explanation": "আব্বাসি খলিফা আল-মনসুর কর্তৃক নির্মিত বাগদাদ নগরীটি হলো ইরাকের রাজধানী। দজলা নদীর তীরে অবস্থিত এ শহরটি ৮ম শতাব্দীতে প্রতিষ্ঠিত হয়েছিল। প্রতিষ্ঠার অল্প সময়ের মধ্যেই বাগদাদ মুসলিম বিশ্বের এক গুরুত্বপূর্ণ সাংস্কৃতিক, বাণিজ্যিক এবং বুদ্ধিবৃত্তিক কেন্দ্র হিসেবে বিকশিত হয়েছিল। বাইতুল হিকমাহসহ অন্যতম কিছু শিক্ষা প্রতিষ্ঠান এখানেই গড়ে উঠেছিল। এছাড়া বহুবিধ জাতিগোষ্ঠি ও বহুধমীয় ব্যক্তিবর্গের আতিথ্যের জন্য এই শহরটি \"জ্ঞানের শহর\" হিসেবে বিশ্বব্যাপী খ্যাতি অর্জন করেছিল।"
        },
        {
          "label": "গ",
          "question": "উদ্দীপকে উল্লেখিত বলবনের সাথে কোন আব্বাসি খলিফার মিল রয়েছে? ব্যাখ্যা করো।",
          "explanation": "উদ্দীপকে উল্লেখিত সুলতান গিয়াসউদ্দিন বলবনের সাথে আব্বাসি খলিফা আবু জাফর আল মনসুরের মিল রয়েছে। ইতিহাসে এমন অনেক শাসক রয়েছেন, যারা সাম্রাজ্যের প্রতিষ্ঠাতা নন, কিন্তু নিজ বুদ্ধিমত্তা, প্রজ্ঞা আর কঠোর পরিশ্রম করে তারা সাম্রাজ্যের ভিত্তিকে সুদৃঢ় করেছেন। অভ্যন্তরীণ ও বহিঃশত্রুকে কঠোর হস্তে দমন করে তারা সাম্রাজ্যকে শঙ্কামুক্ত করেছেন। আবার সাম্রাজ্যের উন্নতিতেও তারা ব্যাপক অবদান রেখেছেন। এমন দুজন শাসক হলেন উদ্দীপকের বলবন এবং আব্বাসি খলিফা আল মনসুর। আবুল আব্বাস আস-সাফফাহ আব্বাসি খিলাফতের প্রতিষ্ঠাতা হলেও আব্বাসি খিলাফতের প্রকৃত প্রতিষ্ঠাতা হলেন আবু জাফর আল মনসুর। খলিফা মনসুর তার অক্লান্ত পরিশ্রম, দূরদর্শিতা, কূটনীতি বলে অভ্যন্তরীণ ও বহিঃশত্রুকে দমন করে আব্বাসি বংশকে সুদৃঢ় ভিত্তির ওপর প্রতিষ্ঠিত করেন। নিজ খিলাফতের হুমকির আশঙ্কায় চাচাকে বন্দি (পরবর্তী মৃত্যুবরণ), আবু মুসলিম খোরাসানি, শিয়া ইমাম মুহাম্মদ ও ইব্রাহীম প্রমুখ ব্যক্তিকে হত্যা করেন ও আব্বাসি বংশকে শত্রুমুক্ত করেন। একইভাবে কুতুবউদ্দিন আইবেক সালতানাতের প্রতিষ্ঠাতা হলেও সুলতান গিয়াসউদ্দিন বলবন দিল্লি সালতানাতকে সুদৃঢ় ভিত্তির ওপর প্রতিষ্ঠিত করেন। তিনি খলিফা মনসুরের ন্যায় রক্তপাত ও কঠোর নীতি প্রয়োগ করে চল্লিশ চক্রসহ সকল শত্রুকে ধ্বংস করে দিল্লি সালতানাতকে শত্রুমুক্ত করেন। সুতরাং গিয়াসউদ্দিন বলবনের সাথে আব্বাসি খলিফা আবু জাফর আল মনসুরের মিল রয়েছে।"
        },
        {
          "label": "ঘ",
          "question": "ব্যক্তিস্বার্থে নয় বরং বংশের স্বার্থেই উক্ত খলিফার এ পদক্ষেপ উদ্দীপকের আলোকে মূল্যায়ন করো।",
          "explanation": "উদ্দীপকের সুলতানের মতো আব্বাসি খলিফা আল মনসুরও যে পদক্ষেপ নিয়েছিলেন তা মূলত আব্বাসি বংশের কল্যাণে, নিজের স্বার্থে নয়। দিল্লির সুলতান গিয়াসউদ্দিন বলবন রক্তপাত ও কঠোরনীতি প্রয়োগ করে সালতানাতের শত্রুদের নিশ্চিহ্ন করেছিলেন। তার এ কঠোরনীতি ও কর্মকাণ্ড স্বাভাবিকভাবে অমানবিক মনে হলেও সালতানাতের নিরাপত্তা ও সমৃদ্ধির জন্য এর বিকল্প কোনো পথ ছিল না। অনুরূপভাবে আব্বাসি খলিফা আবু জাফর আল মনসুর সিংহাসনে আরোহণের পর সাম্রাজ্যের অভ্যন্তরীণ নীতিতে দারুণ পরিবর্তন সাধন করেন। খলিফা মনসুর সিংহাসনে আরোহণ করেই তার চাচা 'জাবের যুদ্ধ বিজেতা' আবদুল্লাহ বিন আলীর রোষানলের সম্মুখীন হলে আবু মুসলিম খোরাসানিকে প্রেরণ করে তাকে পরাজিত ও বন্দি করেন। পরবর্তীতে তিনি কারাগারে মৃত্যুবরণ করেন। আব্বাসি বংশের জন্য হুমকি মনে করে তিনি আবু মুসলিম খোরাসানিকেও কৌশলে হত্যা করেন। তিনি বিভিন্ন বিদ্রোহ কঠোরভাবে দমন করেন। এমনকি আব্বাসি আন্দোলনে সহায়তাকারী আলি (রা) এর বংশধরদের হাতে ক্ষমতা প্রদান না করায় আলি বংশীয় সমর্থক শিয়া ইমাম মুহাম্মদ ও ইব্রাহীম যথাক্রমে মদিনা ও বসরায় বিদ্রোহ ঘোষণা করলে খলিফা মনসুর তাদের পরাজিত ও হত্যা করে আব্বাসি রাজবংশকে শত্রুমুক্ত করেন। এভাবে আব্বাসি খলিফা আবু জাফর আল মনসুর আব্বাসি বংশকে সুদৃঢ় ভিত্তির ওপর প্রতিষ্ঠার জন্য তথা বংশের স্বার্থে দমন-পীড়ন, হত্যাযজ্ঞ ও কঠোরনীতি অবলম্বন করেছেন। উপরের আলোচনায় প্রমাণিত হয় যে, খলিফা আল মনসুর আব্বাসি বংশকে দীর্ঘস্থায়ী করার জন্য নানা পদক্ষেপ গ্রহণ করেছিলেন। এর সাথে তার ব্যক্তিগত কোনো স্বার্থ জড়িত ছিল না।"
        }
      ]
    },
    {
      "number": "11",
      "uddipok": "পবন চৌধুরী মরিচপাশা গ্রামের জমিদার পরিবারের সন্তান। তিনি উচ্চশিক্ষিত ও পৈতৃকসূত্রে বিশাল সম্পদের অধিকারী। এলাকার মানুষের শিক্ষার উন্নতির জন্য তিনি একটি গ্রন্থাগার প্রতিষ্ঠা করেছেন। দেশ- বিদেশের বহু গ্রন্থ সংগ্রহ করে তিনি এটিকে সমৃদ্ধ করে তুলেছেন। পবন চৌধুরীর এই গ্রন্থাগারের সুনাম শুনে দূর-দূরান্ত থেকে বহু জ্ঞানপিপাসু মানুষ এখানে ছুটে আসেন। তিনি এই গ্রন্থাগার পরিচালনায় প্রচুর টাকা খরচ করেন।",
      "tag": "CGCC 23",
      "sub_questions": [
        {
          "label": "ক",
          "question": "আব্বাসি বংশের প্রকৃত প্রতিষ্ঠাতার নাম কী?",
          "explanation": "আব্বাসি বংশের প্রকৃত প্রতিষ্ঠাতার নাম আবু জাফর আল মুনসুর।"
        },
        {
          "label": "খ",
          "question": "'রাওয়ান্দিয়া' সম্প্রদায় কারা? ব্যাখ্যা করো।",
          "explanation": "রাওয়ান্দিয়া সম্প্রদায় হলো একদল উগ্রপন্থি পারসিক। তারা আব্বাসি খলিফা আবু জাফর আল মনসুরকে 'আল্লাহর অবতার' বলে প্রচার করেছিল। খলিফা আবু জাফর আল মনসুরের অতি অনুগত একটি দল তিনিই 'খাদ্য ও পানীয়দাতা সৃষ্টিকর্তা'- এরকম একটি ভ্রান্ত মতবাদ প্রচার করতে থাকে। তাদের এ অনৈসলামিক ও ধর্মদ্রোহিতামূলক আচরণে ধর্মপরায়ণ মানুষ ক্ষুব্ধ হয়। তখন খলিফা আল মনসুর ওই উগ্র পারসিক লোকদের কঠোর হাতে দমন করেন। আর এ বিশেষ ধর্মীয় মতবাদের দলটিই ইসলামের ইতিহাসে 'রাওয়ান্দিয়া' সম্প্রদায় নামে অভিহিত।"
        },
        {
          "label": "গ",
          "question": "উদ্দীপকে উল্লেখিত পবন চৌধুরীর সাথে আব্বাসি বংশের কোন খলিফার মিল রয়েছে? ব্যাখ্যা করো।",
          "explanation": "উদ্দীপকে উল্লেখিত পবন চৌধুরীর সাথে আব্বাসি বংশের অন্যতম খলিফা আল মামুনের মিল রয়েছে। খলিফা আবদুল্লাহ আল মামুন ছিলেন আব্বাসি খলিফা হারুন-অর-রশীদের জ্যেষ্ঠ পুত্র। ৮১৩ খ্রিষ্টাব্দে ভাই আমিনের বিরুদ্ধে গৃহযুদ্ধে জয়লাভ করে তিনি আব্বাসি সিংহাসনে আরোহণ করেন। শিক্ষিত, রুচিশীল, ন্যায়বান চরিত্রের অধিকারী মামুন বাগদাদ নগরীকে সুরক্ষিত করা এবং সাম্রাজ্যের শান্তি-শৃঙ্খলা রক্ষার পাশাপাশি শিক্ষা ও সংস্কৃতির উন্নয়নে বিশেষ মনোযোগী হন। আর এ লক্ষ্যে ৮৩০ খ্রিষ্টাব্দে বাগদাদে গড়ে তোলেন বিশ্বখ্যাত বায়তুল হিকমা (বিজ্ঞানাগার)। এখানে বিদেশি গুরুত্বপূর্ণ গ্রন্থের অনুবাদ, গবেষণাসহ জ্ঞান-বিজ্ঞানের চর্চা করা হতো, যেমনটি উদ্দীপকের পবন চৌধুরীর উদ্যোগের ক্ষেত্রেও দেখা যায়। জমিদার পরিবারের সন্তান পবন চৌধুরী এলাকার মানুষের শিক্ষার উন্নতির জন্য একটি গ্রন্থাগার প্রতিষ্ঠা করেছেন। দেশ-বিদেশের বহু গ্রন্থ সংগ্রহ করে তিনি এটিকে সমৃদ্ধ করে তুলেছেন। এই গ্রন্থাগার পরিচালনায় প্রচুর টাকা খরচ করা হয়। খলিফা আল মামুনও আব্বাসি খিলাফতে শিক্ষা বিস্তারের জন্য বাগদাদে একটি কলেজ প্রতিষ্ঠা করেন। তিনি শিক্ষাগ্রহণের জন্য এ প্রতিষ্ঠানটিকে সবার জন্য উন্মুক্ত করে দেন। এই শিক্ষা প্রতিষ্ঠানের ব্যয় নির্বাহের জন্য খলিফা প্রচুর নগদ অর্থ ও লা-খারাজ সম্পত্তি দান করেন। এছাড়া তিনি বায়তুল হিকমা প্রতিষ্ঠা করে জ্ঞান-বিজ্ঞানের প্রসারের ক্ষেত্রে এক নতুন অধ্যায়ের সূচনা করেন। বায়তুল হিকমা গ্রিক, রোমান, পারসিক প্রভৃতি ভাষার প্রাচীন ও সমকালীন গ্রন্থাবলি সংগ্রহ, সংরক্ষণ ও গবেষণার কাজে বিশেষ অবদান রেখেছিল। সেখানে বিভিন্ন প্রাচীন পান্ডুলিপি অনুবাদের ব্যবস্থা করা হয়। বায়তুল হিকমায় তিনটি বিভাগ ছিল- গ্রন্থাগার, মিলনায়তন ও অনুবাদ কার্যালয়। হুনায়ন ইবনে ইসহাক নামে একজন পণ্ডিতকে এ প্রতিষ্ঠানের তত্ত্বাবধায়ক নিযুক্ত করা হয়। তার চেষ্টায় এরিস্টটল, প্লেটো, কোস্টার, গ্যালেন, ইউক্লিড, টলেমি প্রমুখ ইউরোপীয় পণ্ডিতের বিখ্যাত প্রাচীন গ্রন্থগুলো আরবি ভাষায় অনূদিত হয়। এর মাধ্যমে আরব ও বহির্বিশ্বের মধ্যে জ্ঞানের বিনিময় হয়, যা উভয়কে উপকৃত করে। কুরআন, হাদিস, তাফসির, তর্কশাস্ত্র, গণিত, রসায়ন, ভূগোল, পদার্থ, চিকিৎসা প্রভৃতি শিক্ষার প্রসারে তিনি ব্যাপক পৃষ্ঠপোষকতা করেন। এ সব দিক দিয়ে উদ্দীপকের পবন চৌধুরীর সঙ্গে আব্বাসি খলিফা আল মামুনের সাদৃশ্য রয়েছে।"
        },
        {
          "label": "ঘ",
          "question": "উক্ত খলিফার শাসনামলকে কি ইসলামের 'অগাস্টান যুগ' বলে অভিহিত করা যায়? তোমার উত্তরের সপক্ষে যুক্তি দাও।",
          "explanation": "জ্ঞান-বিজ্ঞানের প্রায় প্রতিটি শাখার উন্নয়ন ঘটিয়ে আব্বাসি খলিফা আল মামুন আরবদেশে প্রগতির সূচনা করেছিলেন বলে তার শাসনকালকে ইসলামের অগাস্টান যুগ বলা যায়। রোমান সম্রাট অগাস্টাস সিজার জ্ঞান-বিজ্ঞানের প্রসারের জন্য অনেক শিক্ষায়তন প্রতিষ্ঠা করেছিলেন, যা জ্ঞান-বিজ্ঞানের অগ্রযাত্রায় বলিষ্ঠ ভূমিকা রাখে। অগাস্টাসের মতোই খলিফা আল মামুন আরবে জ্ঞান-বিজ্ঞানের অগ্রগতিতে ব্যাপক পৃষ্ঠপোষকতা করেন। তার এ ভূমিকা তৎকালীন আরব বিশ্বে জাগরণ সৃষ্টি করেছিল। খলিফা আল মামুন বাগদাদে বায়তুল হিকমা প্রতিষ্ঠা করে সবার জন্য জ্ঞান- বিজ্ঞান চর্চার দ্বার উন্মুক্ত করে দেন। এখানে দেশি-বিদেশি গ্রন্থের অনুবাদ, গবেষণা করা হতো যা জ্ঞান চর্চায় বিশেষ ভূমিকা রাখে। মামুন জ্যোতির্বিজ্ঞানে উৎসাহী ছিলেন। তাই জ্যোতির্বিদ্যার উৎকর্ষ সাধনে তিনি বাগদাদের অদূরে শামাসিয়ায় জ্যোতির্বিজ্ঞান নিয়ে গবেষণার জন্য একটি মানমন্দির নির্মাণ করেন। রাজ্যের বিভিন্ন অঞ্চলে মহাকাশ পর্যবেক্ষণ কেন্দ্রে প্রতিষ্ঠিত হয়। খলিফার আদেশে মুসলিম গবেষকেরা পৃথিবীর আকার ও চন্দ্রসূর্যের অবস্থান, গতিপ্রকৃতি ইত্যাদি বিষয়ে বিভিন্ন মূল্যবান তথ্য আবিষ্কার করেন। মামুনের সময়েই আরব পদার্থবিদ আবুল হাসান দূরবীণ যন্ত্র আবিষ্কার করেন। তার শাসনামলে আব্বাসি গণিত শাস্ত্রের চরম উৎকর্ষ সাধিত হয়। মামুন নিজে একজন গণিতজ্ঞ ছিলেন। 'হিসাবুল-জাবর ওয়াল মুকাবালাহ'-এর রচয়িতা আল খাওয়ারিজমি তার সময়কারই বিখ্যাত গণিতজ্ঞ ছিলেন। ষোড়শ শতাব্দী পর্যন্ত এ গ্রন্থটি ইউরোপের বিভিন্ন বিশ্ববিদ্যালয়ের পাঠ্যসূচির অন্তর্ভুক্ত ছিল। খলিফা মামুনের পৃষ্ঠপোষকতায় বিখ্যাত রসায়নবিদ জাবির ইবনে হাইয়ান ভস্মীকরণ ও লঘুকরণ সূত্র দুটি আবিষ্কার করেন। এছাড়া খলিফা মামুন দর্শনশাস্ত্রের উন্নতিতে অবদান রেখেছেন। দার্শনিক আল কিন্দি তার পৃষ্ঠপোষকতা লাভ করেন। কিন্দি এরিস্টটলের 'ধর্মতত্ত্ব' আরবি ভাষায় অনুবাদ করেন এবং মুসলিম দর্শনের সাথে প্লেটো ও এরিস্টটলের মতবাদের সমন্বয় সাধনের চেষ্টা করেন। উপরের আলোচনায় স্পষ্ট যে, আব্বাসি খলিফা আল মামুন গণিত, জ্যোতিষশাস্ত্র, রসায়ন, ইতিহাস ও দর্শন চর্চায় অসামান্য অবদান রাখেন। এ কারণে তার রাজত্বকালকে ইসলামের অগাস্টান যুগ বলে অভিহিত করা সম্পূর্ণ যৌক্তিক।"
        }
      ]
    }
  ]
}