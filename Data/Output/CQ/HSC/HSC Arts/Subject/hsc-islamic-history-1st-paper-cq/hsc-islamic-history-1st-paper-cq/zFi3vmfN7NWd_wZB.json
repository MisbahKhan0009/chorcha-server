{
  "title": "আদমজী ক্যান্ট. কলেজ ২০২৫",
  "subtitle": "ইসলামের ইতিহাস ও সংস্কৃতি (11)",
  "questions": [
    {
      "number": "1",
      "uddipok": "নদ-নদী কেন্দ্রিক প্রাচীন মানব সভ্যতা গড়ে ওঠার ধারাবাহিকতায় হোয়াংহো নদীর তীরে প্রাচীন চৈনিক সভ্যতার উন্মেষ ঘটেছিল। একসময় বন্যার কারণে এ নদীর তীরবর্তী এলাকা প্রতিবছর প্লাবিত হতো। কিন্তু নদী শাসন ব্যবস্থার ফলে উক্ত নদী চৈনিক জীবনযাত্রায় আশীর্বাদ বয়ে এনেছে। কৃষি, শিল্প, ব্যবসা-বাণিজ্য, পরিবহন ব্যবস্থা ও শিল্প-সাহিত্য চর্চার ক্ষেত্রে এ নদী গুরুত্বপূর্ণ ভূমিকা পালন করে আসছে।",
      "tag": "ACC 25",
      "sub_questions": [
        {
          "label": "ক",
          "question": "কে মিসরকে নীল নদের দান বলেছেন?",
          "explanation": "গ্রিক ঐতিহাসিক হেরোডোটাস মিসরকে নীল নদের দান বলেছেন।"
        },
        {
          "label": "খ",
          "question": "হায়ারোগ্লিফিক কী?",
          "explanation": "মিসরীয়দের উদ্ভাবিত লিখন পদ্ধতি 'হায়ারোগ্লিফিক' নামে পরিচিত। 'হায়ারোগ্লিফিক' একটি গ্রিক শব্দ, যার অর্থ পবিত্র লিপি। 'হায়ারোগ্লিফিক' লিখন পদ্ধতিতে নানা প্রকার দ্রব্যের ছবি আঁকা থাকত। এ থেকে জিনিসগুলোর পরিচয় ও নাম জানা সম্ভব হতো। হায়ারোগ্লিফিক লিপি প্রথমে তৈজসপত্রে, ফলক এবং কবরে মৃতের পরিচয়ের ফলক আকারে গায়ে খোদাই করা হতো। পরে প্যাপিরাস কাগজ আবিষ্কৃত হলে এতে এ লিপি উৎকীর্ণ করা হয়। প্রায় ৭৫০টি চিত্রলিপির চিহ্ন দিয়ে এ প্রাচীন মিসরীয় লিপি পদ্ধতি তৈরি হয়েছিল। আর এসব চিত্রলিপিই হায়ারোগ্লিফিক নামে পরিচিত।"
        },
        {
          "label": "গ",
          "question": "চৈনিক সভ্যতার উন্মেষের ক্ষেত্রে হোয়াংহো নদীর ভূমিকার সাথে প্রাচীন মিসরের নীল নদের সামঞ্জস্য নিরূপণ করো।",
          "explanation": "চৈনিক সভ্যতার উন্মেষের ক্ষেত্রে হোয়াংহো নদীর ভূমিকার সাথে প্রাচীন মিসরের নীল নদের সামঞ্জস্য রয়েছে। প্রাচীন সভ্যতাসমূহের মধ্যে মিসরীয় সভ্যতা অন্যতম। মিসরকে নীল নদের দান হিসেবে অভিহিত করা হয়। কারণ মিসরীয় সভ্যতার বিকাশে নীল নদই সবচেয়ে বড় ভূমিকা পালন করেছিল। মিসরের ক্ষেত্রে নীল নদের এ অবদানই চীনের হোয়াংহো নদীর ক্ষেত্রে লক্ষ করা যায়। উদ্দীপকে দেখা যায়, নদ-নদী কেন্দ্রিক প্রাচীন মানব সভ্যতা গড়ে ওঠার ধারাবাহিকতায় হোয়াংহো নদীর তীরে প্রাচীন চৈনিক সভ্যতার উন্মেষ ঘটেছিল। এক সময় বন্যার কারণে এ নদীর তীরবর্তী এলাকা প্রতিবছর প্লাবিত হতো। কিন্তু শাসন ব্যবস্থার ফলে উক্ত নদী চৈনিক জীবনযাত্রায় আশীর্বাদ বয়ে এনেছিল। কৃষি, শিল্প, ব্যবসা-বাণিজ্য, পরিবহন ব্যবস্থা ও শিল্প সাহিত্য চর্চার ক্ষেত্রে এ নদী গুরুত্বপূর্ণ ভূমিকা পালন করে আসছে। মিসরীয় সভ্যতার ক্ষেত্রেও এমনটি লক্ষ করা যায়। এ সভ্যতার বিকাশে নীল নদের ভূমিকা অতুলনীয়। মিসরীয় সভ্যতার সূচনাকারী জনগণ পানির প্রাপ্যতা, কৃষি উৎপাদন, মাছ ধরে জীবিকা নির্বাহ, পশু পালনের জন্য তৃণভূমির সহজলভ্যতা ইত্যাদি বিষয় চিন্তা করে নীল নদের তীরবর্তী অঞ্চলসমূহে বসতি স্থাপন করেছিল। আর এ ক্ষেত্রে তারা বেশ উপকৃতও হয়েছিল। ঘর-গৃহস্থালির কাজ থেকে শুরু করে ব্যবসা-বাণিজ্য এমনকি জীবনের প্রতিটি ক্ষেত্রেই নীল নদ গুরুত্বপূর্ণ ভূমিকা পালন করেছে। মরুভূমিতে পরিণত হওয়া মিসর নীল নদের ফলেই শস্য-শ্যামলা ও সমৃদ্ধিশালী দেশে পরিণত হয়েছে। সুতরাং বলা যায়, উদ্দীপকে উল্লেখিত চীনা সভ্যতায় হোয়াংহো নদীর ভূমিকা মিসরীয় সভ্যতার বিকাশে নীল নদের অবদানেরই ইঙ্গিত বহন করে।"
        },
        {
          "label": "ঘ",
          "question": "মানব সভ্যতার বিকাশে নদ-নদীর ভূমিকা উদ্দীপকের আলোকে মূল্যায়ন করো।",
          "explanation": "উদ্দীপকের হোয়াংহো নদীর মতো মানবসভ্যতার বিকাশে নদ-নদীর ভূমিকা অপরিসীম। প্রাগৈতিহাসিক যুগের অবসানের মধ্য দিয়ে সভ্যতা বা ঐতিহাসিক যুগের সূচনা ঘটে। মানবজীবনের আর্থ-সামাজিক, রাজনৈতিক, ধর্মীয় ও সাংস্কৃতিক প্রভৃতি সব দিকই সভ্যতার অন্তর্ভুক্ত। কৃষি আবিষ্কারের মাধ্যমে মানুষ সমাজবদ্ধভাবে বসবাস করতে থাকে। ফলে গড়ে ওঠে গোত্র ও কৌমব্যবস্থা এবং মানুষ আয়ত্ত করে ধাতুর ব্যবহার। এর ফলে মানুষের জীবনযাত্রা যেমন গতিশীল হয়, তেমনি সমাজব্যবস্থাও উন্নত হতে থাকে। এভাবে গ্রাম সংস্কৃতির উদ্ভব ঘটে এবং নগর সভ্যতার যাত্রা শুরু হয়। আর এভাবে কৃষিকাজের সুবিধার্থে বিভিন্ন নদীকে কেন্দ্র করে গড়ে ওঠে বিভিন্ন সভ্যতা, যা উদ্দীপকে আলোচিত চৈনিক সভ্যতার ক্ষেত্রেও লক্ষণীয়। উদ্দীপকে দেখা যায়, হোয়াংহো নদীকে কেন্দ্র করে গড়ে উঠেছে প্রাচীন চৈনিক সভ্যতা। পৃথিবীর অন্যান্য সভ্যতার উৎপত্তি বা উন্মেষের পেছনে এর চেয়েও বেশি ভূমিকা রেখেছিল সেসব স্থানের বিভিন্ন নদ-নদী। পৃথিবীর অন্যতম প্রাচীন সভ্যতা হলো মিসরীয় সভ্যতা। আর এ সভ্যতা গড়ে ওঠার পেছনে সবচেয়ে গুরুত্বপূর্ণ ভূমিকা রাখে নীল নদ। যার কারণে মিসরকে নীলনদের দান হিসেবে অভিহিত করা হয়। তাছাড়া মিসরীর সভ্যতার বিকাশের প্রায় একই সময়ে আধুনিক ইরাকের টাইগ্রিস (দজলা) ও ইউফ্রেটিস (ফোরাত) নদীর অববাহিকায় পর্যায়ক্রমে কয়েকটি সভ্যতার উন্মেষ ঘটে, যেগুলোকে একত্রে মেসোপটেমীয় সভ্যতা বলা হয়। অন্যদিকে সিন্ধু নদীর অববাহিকায় গড়ে ওঠে অন্যতম প্রাচীন সিন্ধু সভ্যতা। পরিশেষে বলা যায়, অতীতে মানুষ কৃষিকাজসহ নানা প্রয়োজনে বিভিন্ন নদ-নদীকে কেন্দ্র করে বিভিন্ন সভ্যতা গড়ে তুলেছিল। এ কারণে মানবসভ্যতার বিকাশে নদ-নদীর ভূমিকা অপরিসীম।"
        }
      ]
    },
    {
      "number": "2",
      "uddipok": "তিনদিকে সমুদ্রবেষ্টিত কোরিয়া উপদ্বীপ একটি অনূর্বর অঞ্চল। একসময় শহরের কিছু লোকজন ব্যবসা-বাণিজ্য করলেও গ্রামের। লোকদের পশুপালন বা মাছ শিকার ছাড়া অন্য কোনো কাজের উপায় ছিল। না। জীবন-জীবিকার জন্য তারা চুরি, ডাকাতি, প্রতারণা ও লুটতরাজ করতে বাধ্য হতো।",
      "tag": "ACC 25",
      "sub_questions": [
        {
          "label": "ক",
          "question": "'জাজিরাতুল আরব' অর্থ কী?",
          "explanation": "'জাজিরাতুল আরব' শব্দের অর্থ আরব উপদ্বীপ।"
        },
        {
          "label": "খ",
          "question": "উটকে 'মরুভূমির জাহাজ' বলা হয় কেন? ব্যাখ্যা করো।",
          "explanation": "মরু অঞ্চলে যাতায়াতের প্রধান বাহন হওয়ায় উটকে 'মরুভূমির জাহাজ' বলা হয়। আরবের অধিকাংশ অঞ্চলই মরুময়। আর উত্তপ্ত মরু অঞ্চলে উট চলাচলের একমাত্র উপযোগী প্রাণী। তাই অর্থনৈতিক ও রাজনৈতিক গুরুত্ব বিবেচনায় মরুময় আরবে এটি সর্বাধিক গৃহপালিত প্রাণী। উট একবার পানি পান করে দীর্ঘদিন (শীতকালে প্রায় ২৫ এবং গ্রীষ্মকালে ৫দিন) ধরে রাখতে পারে। তাই মরুবাসীরা খাদ্য-পানীয় সংগ্রহ ও যোগাযোগের প্রধান বাহন এবং ক্রয়- বিক্রয়ের মাধ্যম হিসেবে উট ব্যবহার করতো। এ কারণে উটকে 'মরুভূমির জাহাজ' বলা হয়।"
        },
        {
          "label": "গ",
          "question": "উদ্দীপকে উল্লেখিত কোরিয়া উপদ্বীপের সাথে তোমার পঠিত। কোন অঞ্চলের সাদৃশ্য রয়েছে? ব্যাখ্যা করো।",
          "explanation": "উদ্দীপকে উল্লেখিত কোরিয়ার সাথে প্রাচীন আরবের ভৌগোলিক অবস্থার সুস্পষ্ট সাদৃশ্য রয়েছে। এশিয়া মহাদেশের দক্ষিণ-পশ্চিমে অবস্থিত আরব ভূখণ্ডটি পৃথিবীর সর্ববৃহৎ উপদ্বীপ। এ অঞ্চলটির তিন দিকে পানি ও একদিক স্থলবেষ্টিত। ভূ-প্রাকৃতিক বৈশিষ্ট্যের দিক দিয়ে এটি তিন ভাগে বিভক্ত হলেও এর অধিকাংশ অঞ্চল মরুময় ও অনুর্বর। উদ্দীপকে বর্ণিত অঞ্চলটিতেও এ ধরনের ভৌগোলিক অবস্থা দেখা যায়। উদ্দীপকে উল্লেখিত কোরিয়া দেশটি তিনদিক সমুদ্রবেষ্টিত এবং এটি একটি অনুর্বর অঞ্চল। আরব উপদ্বীপও তিনদিক দিয়ে সমুদ্রবেষ্টিত। এর পূর্বে পারস্য উপসাগর, পশ্চিমে লোহিত সাগর এবং দক্ষিণে ভারত মহাসাগর অবস্থিত। তাছাড়া ভূ-প্রাকৃতিক বৈশিষ্ট্য অনুসারে সমগ্র আরব উপদ্বীপ মরু, পাহাড়ি ও উর্বর অঞল - এই তিন ভাগে বিভক্ত হলেও এর অধিকাংশ অঞ্চলই মরুময়। এ অঞ্চলটি মূলত সিরিয়ার মরুভূমি, আফ্রিকার সাহারা ও গোবি মরুভূমির একটি বিচ্ছিন্ন অংশ মাত্র। ফলে আরব উপদ্বীপের অধিকাংশ অঞ্চলই অনুর্বর ও চাষাবাদের অনুপোযোগী। তাই বলা যায়, উদ্দীপকের কোরিয়া এবং প্রাচীন আরব অঞ্চলের ভৌগোলিক অবস্থান একই সূত্রে গাঁথা।"
        },
        {
          "label": "ঘ",
          "question": "উদ্দীপকের আলোকে উক্ত অঞ্চলের অধিবাসীদের ওপর ভৌগোলিক অবস্থার প্রভাব মূল্যায়ন করো।",
          "explanation": "উদ্দীপকের বর্ণিত অঞ্চলের মতো প্রাক-ইসলামি আরবের অধিবাসীদের ওপরও ভৌগোলিক পরিবেশের ব্যাপক প্রভাব ছিল। আরব উপদ্বীপের অধিবাসীদের দেহ, মন, চরিত্র ও জীবনযাত্রার ওপর বৈচিত্র্যময় ভৌগোলিক অবস্থান ও পরিবেশের যথেষ্ট প্রভাব লক্ষ করা - যায়। শুষ্ক আবহাওয়া, অনাবৃষ্টি, অনুর্বরতা প্রভৃতি প্রতিকূল ভৌগোলিক পরিবেশ একদিকে যেমন আরব বেদুইনদের রুক্ষ ও দুঃসাহসিক জাতিতে পরিণত করেছে অপরদিকে তারা ধৈর্যশীল, কষ্টসহিষ্ণু ও পরিশ্রমী হয়েছে। উদ্দীপকের অঞ্চলটির অধিবাসীদের ওপরও ভৌগোলিক অবস্থার এ ধরনের প্রভাব দেখা যায়। উদ্দীপকে বলা হয়েছে, তিনদিকে সমুদ্রবেষ্টিত কোরিয়া দেশটি একটি অনুর্বর অঞ্চল। এরূপ ভৌগোলিক অবস্থানের ফলে শহরের কিছু লোকজন ব্যবসা-বাণিজ্য করার সুযোগ পেলেও গ্রামের লোকদের পশুপালন বা মাছ শিকার ছাড়া কোনো উপায় ছিল না। এমনকি তারা চুরি, ডাকাতি ও লুটতরাজ করতে বাধ্য হতো। অনুরূপভাবে প্রাচীন আরব উপদ্বীপের প্রতিকূল ভৌগোলিক পরিস্থিতির প্রভাবে এর অধিবাসীরা সংগ্রামী হয়ে ওঠে। শুল্ক ও উষ্ণ আবহাওয়া এবং খাদ্য ও পানীয়ের অভাব আরবদের দুর্ধর্ষ ও সংঘাতময় জীবনযাত্রার দিকে প্ররোচিত করেছে। শহরবাসী আরবরা ব্যবসা-বাণিজ্যের মাধ্যমে অপেক্ষাকৃত আরাম-আয়েশে জীবন পরিচালনা করলেও পশুচারণ ও পালনই ছিল আরব বেদুইনের প্রধান পেশা। এছাড়া আরব বেদুইনদের একটি দল কাফেলা লুটতরাজের মাধ্যমেও জীবিকা নির্বাহ করত। পশুপালন ও খাদ্যের সন্ধানে আরবদের প্রতিনিয়ত একস্থান থেকে অন্যস্থানে যেতে হতো। এর ফলে তারা গোত্রবদ্ধ হয় এবং তাদের মধ্যে গড়ে ওঠে আসাবিয়া বা গোত্রপ্রীতি। অপরদিকে ভৌগোলিক পরিবেশের প্রভাবে আরবদের মধ্যে মুক্ত চিন্তার উন্মেষ ঘটে, যা তাদেরকে কাব্যচর্চায় দারুণ অনুপ্রেরণা জুগিয়েছে। উপরের আলোচনায় দেখা যায় যে, ভৌগোলিক অবস্থান ও আবহাওয়া প্রাক-ইসলামি আরব অধিবাসীদের জীবন-জীবিকা ও আচার-আচরণে ব্যাপক প্রভাব ফেলেছিল।"
        }
      ]
    },
    {
      "number": "3",
      "uddipok": "ধর্মীয়, মতাদর্শ প্রচার করতে গিয়ে স্থানীয় জনগোষ্ঠীর সাথে বিখ্যাত ধর্মীয় নেতা আনোয়ার করিমের বিরোধ সৃষ্টি হয়। স্থানীয় প্রভাবশালী ব্যক্তিবর্গ এক পর্যায়ে তাকে হত্যা করার ষড়যন্ত্র করলে স্বীয় জীবন রক্ষার্থে তিনি জন্মভূমি পরিত্যাগ করে পার্শ্ববর্তী অঞ্চলে গমন করেন'। উক্ত অঞ্চলের জনগোষ্ঠীর সাথে পারস্পরিক শান্তিপূর্ণ সহাবস্থান নিশ্চিত করার লক্ষ্যে তিনি একটি সাংবিধানিক চুক্তি স্বাক্ষর করেন।",
      "tag": "ACC 25",
      "sub_questions": [
        {
          "label": "ক",
          "question": "মদিনার পূর্বনাম কী?",
          "explanation": "মদিনার পূর্বনাম ইয়াসরিব।"
        },
        {
          "label": "খ",
          "question": "উকাজ মেলা সম্পর্কে কী জানো?",
          "explanation": "প্রাক-ইসলামি আরবে প্রতিবছর হজের মৌসুমে মক্কার উপকণ্ঠে অবস্থিত উকাজ নামক স্থানে যে মেলা বসত তাই উকাজ মেলা নামে পরিচিত। উকাজ মেলা ছিল প্রাক-ইসলামি আরবের সংস্কৃতির প্রতিচ্ছবি। এ মেলায় স্থানীয় বিভিন্ন পণ্যদ্রব্যের পাশাপাশি অনেক বিদেশি পণ্য প্রদর্শিত হতো। এ মেলায় নাচগান ও নানা রকম খেলাধুলার আয়োজন ছিল। তবে এ মেলার সবচেয়ে গুরুত্বপূর্ণ বিষয় ছিল কাব্য প্রতিযোগিতা। সে প্রতিযোগিতায় বিচারকদের রায়ে নির্বাচিত শ্রেষ্ঠ কবিকে পুরস্কৃত করা হতো। প্রতিযোগিতায় নির্বাচিত সেরা সাতটি কবিতা কাবার দেওয়ালে ঝুলিয়ে দেওয়া হতো। যা সাবায়ে মুয়াল্লাকাত নামেও পরিচিত। উকাজ মেলা সম্পর্কে ঐহিাসিক পি. কে. হিট্টি বলেন, \"ইসলামপূর্ব দিনগুলোতে উকাজ মেলা আরবের এক ধরনের মতবিনিময়ের শিক্ষায়তন বলে গণ্য হতো\"।"
        },
        {
          "label": "গ",
          "question": "উদ্দীপকে উল্লেখিত সাংবিধানিক চুক্তির সাথে তোমার পঠিত ঐতিহাসিক সনদের তুলনা করো।",
          "explanation": "উদ্দীপকে উল্লেখিত সাংবিধানিক চুক্তির সাথে মহানবি (স) এর জীবনের ঐতিহাসিক মদিনা সনদের তুলনা করা যায়। মহানবি (স) মক্কায় ইসলাম প্রচার করতে গিয়ে কুরাইশদের সীমাহীন অত্যাচারের শিকার হন। ফলে তিনি আল্লাহর আদেশে হযরত আবু বকর (রা) কে সাথে নিয়ে ৬২২ খ্রিষ্টাব্দে জন্মভূমি মক্কা ত্যাগ করে মদিনায় যান। এ স্থানান্তর নবি (স) এর জীবনে নতুন অধ্যায় শুরু করেছিল। এ নতুন অধ্যায়ের সবচেয়ে গুরুত্বপূর্ণ কাজ মদিনার সনদের প্রতি উদ্দীপকে ইঙ্গিত করা হয়েছে। উদ্দীপকে দেখা যায়, ধর্মীয় মতাদর্শ প্রচার করতে গিয়ে স্থানীয় জনগোষ্ঠীর সাথে বিখ্যাত ধর্মীয় নেতা আনোয়ার করিমের বিরোধ সৃষ্টি হয়। স্থানীয় প্রভাবশালী ব্যক্তিদের ষড়যন্ত্রের মুখে তিনি নিজের জীবন রক্ষা করার জন্য জন্মভূমি ত্যাগ করে পাশের অঞ্চলে যান। এ অঞ্চলের জনগোষ্ঠীর সাথে পারস্পরিক শান্তিপূর্ণ সহাবস্থান নিশ্চিত করার লক্ষ্যে তিনি একটি সাংবিধানিক চুক্তি স্বাক্ষর করেন। মহানবি (স) এর জীবনের ক্ষেত্রেও এমন ঘটনা পরিলক্ষিত হয়। তবে উদ্দীপকের নেতা শুধু নিজের জীবন রক্ষার জন্যই দেশ ত্যাগ করেছেন। অথচ নবি (স) আল্লাহর নির্দেশ ইসলাম রক্ষা, প্রচার ও প্রসারের স্বার্থে মক্কা ছেড়ে মদিনায় গিয়েছিলেন। উদ্দীপকের নেতা শুধু হিজরত করা অঞ্চলে শান্তিপূর্ণ সহাবস্থান নিশ্চিত করার লক্ষ্যে চুক্তি স্বাক্ষর করেন। অপরপক্ষে, নবি (স) এর মদিনার সনদ তৈরির পেছনে সুদূরপ্রসারী পরিকল্পনা নিহিত ছিল। তিনি মদিনায় ইসলামিক রাষ্ট্র স্থাপনের পরিচালনা গ্রহণ করেছিলেন। এ পরিকল্পনা বাস্তবায়নের জন্য মদিনার বিভিন্ন সম্প্রদায়ের মধ্যে সম্প্রীতির খুব দরকার ছিল। এ কারণেই মহানবি (স) মদিনা সনদ প্রণয়ন করেছিলেন। সুতরাং বলা যায়, স্বাভাবিক দৃষ্টিতে উদ্দীপকের নেতার ঘটনা কাজ ও পরিস্থিতি মহানবি (স) এর সাথে সাদৃশ্যপূর্ণ হলেও মহানবি (স) এর কাজগুলোর পেছনে গভীর চেতনা লুকায়িত ছিল। এ গভীরতা উদ্দীপকের নেতার ক্ষেত্রে দেখা যায় না।"
        },
        {
          "label": "ঘ",
          "question": "নাগরিক অধিকার সুরক্ষায় উদ্দীপকের সাথে সাদৃশ্যপূর্ণ সনদের ভূমিকা ব্যাখ্যা করো।",
          "explanation": "নাগরিক অধিকার সুরক্ষায় উদ্দীপকের সাথে সাদৃশ্যপূর্ণ সনদ অর্থাৎ মদিনা সনদের ভূমিকা অপরিসীম। মদিনার সব নাগরিকের সামাজিক, রাজনৈতিক ও ধর্মীয় অধিকার রক্ষা এবং সাম্প্রদায়িক সম্প্রীতি গড়ে তুলে কল্যাণমূলক রাষ্ট্র প্রতিষ্ঠার লক্ষ্যে মহানবি (স) ৪৭টি ধারা সংবলিত মদিনা সনদ প্রণয়ন করেন। এ - সনদের নীতিমালায় মদিনার সব সম্প্রদায়ের অধিকার ও আশা-আকাঙ্ক্ষার প্রতিফলন ঘটেছিল। মহানবি (স)-ও মদিনা সনদ প্রণয়ন করে নাগরিক ও মানবাধিকার প্রতিষ্ঠার উজ্জ্বল আদর্শ স্থাপন করেন। এ সনদের ৪৭টি (মতান্তরে ৫৩টি) ধারা ছিল জনগণের শান্তি, সমৃদ্ধি ও অধিকারের রক্ষাকবচ। এ সনদ মদিনায় বসবাসরত মুসলিম, ইহুদি, খ্রিষ্টান, পৌত্তলিকসহ সব মানুষের সামাজিক, রাজনৈতিক, অর্থনৈতিক ও ধর্মীয় অধিকার রক্ষা করেছিল। তাছাড়া এটি মুসলমান ও অমুসলমান সম্প্রদায়কে ভ্রাতৃত্বের বন্ধনে আবদ্ধ করে এবং হিংসা-বিদ্বেষ ভুলে পরস্পরের পাশে থাকতে অনুপ্রাণিত করে। মদিনা সনদে সব সম্প্রদায়কে সমান অধিকার প্রদানের ঘোষণা দেওয়া হয়। সকলের অধিকার সংরক্ষণের মাধ্যমে একটি সুষ্ঠু ও ন্যায়ভিত্তিক সমাজ গঠনের যাবতীয় দিকনির্দেশনা ছিল এ সনদে। মদিনা সনদের সুমহান শিক্ষার মূল চেতনাকে ধারণ করে যুগে যুগে বিশ্বের অনেক স্থানে শান্তিকামী মানুষ ন্যায় ও আদর্শ প্রতিষ্ঠায় উদ্যোগী হয়েছে। উপরের আলোচনা থেকে প্রমাণিত হয় যে, মদিনা সনদ ছিল নাগরিক অধিকার সুরক্ষার চাবিকাঠি।"
        }
      ]
    },
    {
      "number": "4",
      "uddipok": "জনাব আবদুর রশিদ একজন বিখ্যাত ধর্মীয় নেতা। তিনি নিজ দেশে স্বীয় মতাদর্শ প্রচারে ব্যর্থ হয়ে পার্শ্ববর্তী দেশে গমন করেন এবং তথায় স্থায়ীভাবে বসতি গড়ে তোলেন। ধর্ম প্রচারে ব্যাপক সাফল্য, রাষ্ট্র প্রতিষ্ঠা, সামাজিক মর্যাদা, প্রভাব প্রতিপত্তি ও অর্থনৈতিক সমৃদ্ধি লক্ষ্য করে স্বদেশীয় জনগণ তার বিরুদ্ধে ষড়যন্ত্র শুরু করে। যার পরিণতিতে একটি রক্তক্ষয়ী যুদ্ধ সংঘটিত হয়।",
      "tag": "ACC 25",
      "sub_questions": [
        {
          "label": "ক",
          "question": "বদরের যুদ্ধ কত খ্রিষ্টাব্দে সংঘটিত হয়?",
          "explanation": "বদরের যুদ্ধ ৬২৪ খ্রিষ্টাব্দে সংঘটিত হয়।"
        },
        {
          "label": "খ",
          "question": "আল-আকাবার শপথ সম্পর্কে কী জানো?",
          "explanation": "মক্কার নিকটবর্তী আকাবা নামক স্থানে মদিনার আওস ও খাযরাজ গোত্রের লোকেরা রাসুল (স)-এর নিকট তিনবার ইসলাম গ্রহণ এবং প্রসারের যে অঙ্গীকার করেন সেটিই আকাবার শপথ নামে পরিচিত। ৬২০ খ্রিস্টাব্দে মদিনার আওস ও খাযরাজ গোত্রের ৬ জন লোক মক্কায় এসে ইসলাম গ্রহণ করেন। ৬২১ খ্রিস্টাব্দে মদিনা থেকে ১০ জন খাযরাজ এবং ২ জন আউস গোত্রের লোক আকাবা পাহাড়ের পাদদেশে এসে রাসুল (স)-এর সাথে সাক্ষাত করে ইসলাম গ্রহণ করেন। পরের বছর (৬২২) দুজন মহিলাসহ ৭৫ জন মদিনাবাসী ইসলাম গ্রহণ করেন। এভাবে তিন বার মদিনাবাসী আকাবার শপথের মাধ্যমে ইসলাম গ্রহণ করে এবং ইসলাম প্রসারে সহযোগিতায় সম্মত হয়। তাদের এ অঙ্গীকারই ইতিহাসে আকাবার শপথ নামে পরিচিত।"
        },
        {
          "label": "গ",
          "question": "উদ্দীপকে উল্লেখিত যুদ্ধের সাথে তোমার পঠিত যুদ্ধের কীরূপ সাদৃশ্য পরিলক্ষিত হয়? ব্যাখ্যা করো।",
          "explanation": "উদ্দীপকে উল্লেখিত যুদ্ধের সাথে আমার পঠিত রাসুল (স)-এর মক্কা থেকে মদিনায় হিজরতের পর মক্কার কুরাইশ এবং মুসলমানদের মধ্যে সংঘটিত বদরের যুদ্ধের সাদৃশ্য পরিলক্ষিত হয়। মক্কার কুরাইশদের অত্যাচারে অতিষ্ঠ হয়ে রাসুল (স) ৬২২ খ্রিস্টাব্দে মদিনায় হিজরত করেন। ফলে মুসলমানদের সাথে কুরাইশদের ক্ষোভআরও বৃদ্ধি পায়। মদিনাবাসী রাসুল (স)-কে আশ্রয় দিলে তাদের সাথেও কুরাইশদের শত্রুতা সৃষ্টি হয়। এর ফলেই মক্কার কুরাইশ এবং মদিনার মুসলমানদের মধ্যে রক্তক্ষয়ী বদরের যুদ্ধ সংঘটিত হয়, যা উদ্দীপকের যুদ্ধের সাথে সামঞ্জস্যপূর্ণ। উদ্দীপকের আবদুর রশিদ একজন বিখ্যাত ধর্মীয় নেতা। নিজ দেশে স্বীয় ধর্মপ্রচারে ব্যর্থ হলে পার্শ্ববর্তী দেশে ধর্ম প্রচার করে ব্যাপক সাফল্য লাভকরে এবং একটি রাষ্ট্র প্রতিষ্ঠা করেন। ফলে স্বদেশীয় জনগণ ঈর্ষান্বিত হয়ে ষড়যন্ত্র করলে একটি রক্তক্ষয়ী যুদ্ধ হয়। অনুরূপভাবে রাসুল (স) প্রথমে মক্কাবাসীর কাছে দীনের দাওয়াত দিলে তারা তা গ্রহণ না করে রাসুল (স)-এর ওপর অমানুষিক নির্যাতন চালাতে থাকে। ফলে রাসুল (স) আল্লাহর নির্দেশে ৬২২ খ্রিষ্টাব্দে মক্কা থেকে মদিনায় হিজরত করেন। মদিনার মানুষ রাসুল (স)-কে সমাদরে গ্রহণ তাঁকে নেতা হিসেবে মেনে নেয়। পরবর্তী সময়ে মদিনা সনদ প্রণয়নের মাধ্যমে রাসুল (স) একজন বিশ্বমানের নেতা হিসেবে আবির্ভূত হন এবং মুসলমানদের মর্যাদা দিন দিন বাড়তে থাকে। মুসলমানদের সাফল্যে ঈর্ষান্বিত হয়ে মক্কার কুরাইশরা নানা রকম ষড়যন্ত্রে মেতে ওঠে। ফলে ৬২৪ খ্রিষ্টাব্দে বদর নামক প্রান্তরে উভয় দলের মধ্যে রক্তক্ষয়ী যুদ্ধ হয়। যুদ্ধে মুসলমানরা বিজয় অর্জন করেন। সুতরাং উদ্দীপকে উল্লেখিত যুদ্ধের সাথে বদরের যুদ্ধের মিল রয়েছে।"
        },
        {
          "label": "ঘ",
          "question": "উদ্দীপকে উল্লেখিত যুদ্ধের সাথে সামঞ্জস্যপূর্ণ যুদ্ধের ফলে ইসলাম স্থায়ীভাবে প্রতিষ্ঠিত হয়-উক্তিটির যথার্থতা নির্ণয় করো।",
          "explanation": "\"উল্লেখিত বদরের যুদ্ধের ফলেই ইসলাম স্থায়ীভাবে প্রতিষ্ঠিত হয়\" উক্তিটি সম্পূর্ণ যথার্থ। কুরাইশদের অত্যাচারে অতিষ্ঠ হয়ে রাসুল (স) মদিনায় হিজরত করলে মুসলমান ও মদিনাবাসীর ওপর কুরাইশদের ক্ষিপ্রতা আরও বেড়ে যায়। বিভিন্ন কারণে শত্রুতা বেড়ে গেলে ৬২৪ খ্রিস্টাব্দে মক্কার কুরাইশ এবং মদিনার মুসলমানদের মধ্যে বদর নামক প্রান্তরে রক্তক্ষয়ী যুদ্ধ সংঘটিত হয়। যুদ্ধে মুসলমানরা মাত্র ৩১৩ সৈন্য নিয়ে কুরাইশদের ১০০০ সৈন্যের বিরুদ্ধে ঐতিহাসিক বিজয় লাভ করে। এর ফলে ইসলাম বিশ্বের বুকে স্থায়ীভাবে প্রতিষ্ঠিত হয়। বদরের যুদ্ধ ছিল ইসলামের ইতিহাসে প্রথম যুদ্ধ। এ যুদ্ধ ছিল মুসলমানদের জন্য যুগান্তকারী ও গুরুত্বপূর্ণ যুদ্ধ। এ যুদ্ধে বিজয় লাভের ফলেই আল্লাহর শ্রেষ্ঠত্ব ও তাওহিদ দুনিয়ার বুকে প্রতিষ্ঠিত হয়। এ বিজয় ছিল পৌত্তলিকতার ওপর তাওহিদের বিজয়। এ যুদ্ধের মাধ্যমে প্রমাণিত হয় যে, ইসলাম আল্লাহর অভিপ্রেত ধর্ম। এ ধর্মকে ধ্বংস করা মানুষের পক্ষে সাধ্যাতীত। এ যুদ্ধে মুসলমানরা জয় লাভ না করলে ইসলাম বিশ্ব ধরণীর বুক থেকে চিরদিনের জন্য বিলীন হয়ে যেত। পক্ষান্তরে এ যুদ্ধে জয় লাভকরার ফলে মুসলমানদের আত্মবিশ্বাস বেড়ে যায়। পরবর্তী সময়ে তারা ধর্মের জন্য প্রাণদানে উজ্জীবিত হয়ে সংগ্রামে ঝাঁপিয়ে পড়ে। উপরের আলোচনা থেকে বলা যায়, বদরের যুদ্ধ ছিল মুসলমানদের অস্তিত্ব রক্ষার যুদ্ধ। এ যুদ্ধে জয় লাভের ফলে ইসলাম বিশ্বে স্থায়ীভাবে প্রতিষ্ঠিত হয়।"
        }
      ]
    },
    {
      "number": "5",
      "uddipok": "ইউনিয়ন গোল্ডকাপ ফুটবল প্রতিযোগিতায় গোলাপী দল নীল দল অপেক্ষা শক্তিশালী ছিল। গোলাপী ফুটবল দলের প্রশিক্ষক নীল দলকে পরাজিত করার লক্ষ্যে তার পরিকল্পনা মতো মাঠের নির্দিষ্ট স্থানে খেলোয়াড়দের মোতায়েন করেন এবং যার যার অবস্থান থেকে বিপক্ষ দলের বিরুদ্ধে খেলা চালিয়ে যাওয়ার নির্দেশ দেন। কিন্তু খেলা শুরুর এক পর্যায়ে খেলোয়াড়গণ প্রশিক্ষকের নির্দেশ অমান্য করে তাদের অবস্থান পরিবর্তন করলে গোলাপী দলের পরাজয় ঘটে।",
      "tag": "ACC 25",
      "sub_questions": [
        {
          "label": "ক",
          "question": "কোন রোমান সম্রাট মহানবি (স) কর্তৃক প্রেরিত দূতকে অভ্যর্থনা জানান?",
          "explanation": "রোমান সম্রাট হিরাক্লিয়াস মহানবি (স) কর্তৃক প্রেরিত দূতকে অভ্যর্থনা জানান।"
        },
        {
          "label": "খ",
          "question": "হুদায়বিয়ার সন্ধিকে মহাবিজয় বলা হয় কেন?",
          "explanation": "হুদায়বিয়ার সন্ধি ইসলাম ও মুসলমানদের জন্য বিশেষ সাফল্য বয়ে আনায় এটিকে 'প্রকাশ্য বিজয়' বলা হয়। ইসলামের ইতিহাসে হুদায়বিয়ার সন্ধি একটি যুগান্তকারী ঘটনা। আপাতদৃষ্টিতে এ সন্ধির শর্তগুলো মুসলমানদের স্বার্থের প্রতিকূলে বলে মনে হলেও বাস্তবে এর ফলাফল মুসলমানদের জন্য অনুকূল ছিল। হুদায়বিয়ার সন্ধির মাধ্যমে কুরাইশরা মহানবি (স)-কে মদিনা রাষ্ট্রের প্রধান হিসেবে মেনে নেয়। ফলে মুসলমানরা একটি স্বতন্ত্র রাজনৈতিক শক্তি হিসেবে স্বীকৃতি লাভ করে। দশ বছরের জন্য যুদ্ধ বন্ধের চুক্তি হওয়ায় রাসুল (স) ইসলাম প্রচারে মনোযোগ দিতে পারেন। আবার হুদায়বিয়ার সন্ধি ভঙ্গের কারণেই মুসলমানরা মক্কায় অভিযান চালিয়ে তা জয় করে। এসব কারণে এ সন্ধিকে মুসলমানদের জন্য 'ফাতহুম মুবিন' বা প্রকাশ্য বিজয় বলা হয়।"
        },
        {
          "label": "গ",
          "question": "উদ্দীপকে উল্লেখিত ফুটবল খেলার ঘটনাটিতে তোমার পঠিত কোন যুদ্ধের ঘটনার প্রতিফলন ঘটেছে? ব্যাখ্যা করো।",
          "explanation": "উদ্দীপকে উল্লেখিত ঘটনাটিতে উহুদ যুদ্ধের ঘটনার প্রতিফলন ঘটেছে। মহানবি (স) মহান আল্লাহর কাছে ধৈর্যের যতগুলো পরীক্ষা দিয়েছেন তার মধ্যে উহুদ যুদ্ধ একটি। এটি মদিনার তখনকার সব মুসলমানের জন্যই এক কঠোর অগ্নিপরীক্ষা ছিল। এ যুদ্ধে পরাজয়ের মধ্য দিয়ে মুসলমানরা পরবর্তী সময়ে যুদ্ধে সুশৃঙ্খল থাকার শিক্ষা অর্জন করে। ৬২৪ খ্রিষ্টাব্দে বদরের যুদ্ধে মুসলমানদের কাছে কুরাইশরা পরাজিত হয়। এ প্রেক্ষাপটে পরের বছর উহুদের যুদ্ধ সংঘটিত হয়। নেতার আদেশ উপেক্ষা করায় এ লড়াইয়ে মুসলমানরা হেরে যায়। উদ্দীপকে বর্ণিত বিষয়টিতে এ যুদ্ধের ঘটনাই প্রতিফলিত হয়েছে। উদ্দীপকে দেখা যায়, গোলাপী ফুটবল দলের প্রশিক্ষক মাঠের নির্দিষ্ট স্থানে খেলোয়ারদের মোতায়েন করেন। তিনি যার যার অবস্থানে অনড় থেকে, খেলা চালিয়ে যাওয়ার নির্দেশ দেন। কিন্তু এ নির্দেশ না মানার কারণে গোলাপী দলের পরাজয় ঘটে। ইসলামের আদিপর্বে উহুদ যুদ্ধের ক্ষেত্রেও এমন ঘটনা ঘটেছিল। মহানবি (স) মদিনায় হিজরতের মাত্র দুই বছরের মধ্যে সেখানে ইসলাম ধর্ম অনেক প্রসার লাভ করে। মদিনায় ইসলামি রাষ্ট্র প্রতিষ্ঠিত হলে মক্কার কুরাইশরা ঈর্ষান্বিত হয়ে ওঠে। এমন প্রেক্ষাপটে নানা ঘটনাকে কেন্দ্র করে তাদের সাথে মুসলমানদের বদরের যুদ্ধ সংঘটিত হয়। এ যুদ্ধে কুরাইশদের নেতা আবু জেহেলসহ তাদের বহু যোদ্ধা নিহত হয় এবং তারা পরাজয় বরণ করে। তাই কুরাইশরা প্রতিশোধ গ্রহণের জন্য পরের বছর উহুদের যুদ্ধে অবতীর্ণ হয়। এ যুদ্ধে মহানবি (স) এর নির্দেশ অমান্য করার কারণে মুসলমানদের পরাজয় ঘটে। এর আলোকে নিশ্চিতভাবেই বলা যায়, উদ্দীপকের ঘটনা উহুদের যুদ্ধের কথাই মনে করিয়ে দেয়।"
        },
        {
          "label": "ঘ",
          "question": "উদ্দীপকের ঘটনার সাথে সামঞ্জস্যপূর্ণ তোমার পঠিত যুদ্ধের তাৎপর্য ও প্রভাব সুদূরপ্রসারী ছিল-উক্তিটি বিশ্লেষণ করো।",
          "explanation": "উহুদ যুদ্ধের তাৎপর্য ও প্রভাব ছিল সুদূরপ্রসারী। উহুদের যুদ্ধ ছিল মুসলমানদের জন্য এক অগ্নিপরীক্ষা। মহান আল্লাহ উহুদের যুদ্ধের মাধ্যমে মুসলমানদের ধৈর্য ও ইমান পরীক্ষা করেছিলেন। উহুদ যুদ্ধের মতো চরম অবস্থায় না পড়লে মুসলমানরা নিজেদের যাচাই করতে পারত না। এ যুদ্ধে নিজেদের অবস্থা বুঝে পরবর্তীতে, 3 বিজয়ের শপথে নামে মুসলমানগণ। এ যুদ্ধের প্রেরণাই তাদেরকে পরবর্তী বিজয়ে সাহায্য করেছিল। উহুদের যুদ্ধে মুসলিম বাহিনীর বিপর্যয় ঘটলেও যুদ্ধের জয়-পরাজয় চূড়ান্তভাবে নির্ধারিত হয়নি। যুদ্ধে জয়ী হয়েছে এই ভেবে কুরাইশরা মদিনা দখল না করে চলে যায়। তবে ঐতিহাসিক পি. কে. হিটির মতে, 'মর্জার, অধিবাসীরা আবু সুফিয়ানের নেতৃত্বে উদ্বুদ প্রান্তরে তাদের পরাজয়ের প্রতিশোধ তুলতে এবং এমনকি মুহাম্মদ (স)-কে আঘাত করারও চেষ্টা করেছিল। তবে তাদের বিজয় স্থায়ী হয়নি।' নেতার আদেশ অমান্য করে মুসলিম সৈনিকরা অবশ্যম্ভাবী বিজয় অর্জনে ব্যর্থ হয়ে এক মহান শিক্ষা অর্জন করে। যুদ্ধক্ষেত্রে নেতার আদেশ অগ্রাহ্য করা এবং বিশৃঙ্খল হওয়ার পরিণতি তা তারা মর্মে মর্মে অনুভব করেন। পরবর্তীকালে আর কোনো যুদ্ধেই মুসলিম সেনাবাহিনী এরূপ মারাত্মক ভুল করেনি। পরবর্তী যুদ্ধসমূহ জয়লাভ করার জন্য এ শিক্ষা বেশ সহায়ক হয়েছিল। তাই মুসলমানদের জন্য এ যুদ্ধে পরাজয় পরোক্ষভাবে আশীর্বাদস্বরূপ ছিল। উহুদ যুদ্ধে মুসলমানরা আপাতদৃষ্টে পরাজিত হলেও মূলত এর মাধ্যমেই ইসলাম ধর্ম রাষ্ট্রধর্মের মর্যাদা লাভ করেছিল। পি. কে হিট্টি বলেন, \"এখন থেকেই ইসলাম একটি রাষ্ট্রের ধর্মে পরিণত হয়েছিল।\" উদ্বুদের যুদ্ধের মাধ্যমে মুসলমানরা মদিনায় শত্রুভাবাপন্ন ও ষড়যন্ত্রকারী ইহুদি গোত্রগুলো, চিহ্নিত করে, যেমন- বনু কায়নুকা, বনু নাজির ও কুরায়জা প্রভৃতি। পরবর্তী সময়ে মহানবি (স) এর সাথে চুক্তি ভঙ্গের দায়ে এদেরকে মদিনা থেকে বহিষ্কার করা হয় এবং মদিনা শত্রুমুক্ত হয়। উপরের আলোচনা থেকে বোঝা যায়, উহুদের যুদ্ধে কুরাইশদের বিজয়। স্থায়ী হয়নি। এ সময় ইসলাম তার পূর্বাবস্থায় ফিরে গিয়েছিল এবং প্রাধান্য সৃষ্টির পথে অগ্রসর হয়েছিল। তাই এ বিষয়টি সুনিশ্চিত যে, উহুদ যুদ্ধের তাৎপর্য ও প্রভাব ছিল সুদূরপ্রসারী।"
        }
      ]
    },
    {
      "number": "6",
      "uddipok": "জনাব শাহ সুলতান নিজ অঞ্চল ইছাপুর পরিত্যাগ করে উজান নগরে একটি রাজ্য প্রতিষ্ঠা করেন। তার প্রভাব-প্রতিপত্তি, সাফল্য, আর্থিক সচ্ছলতা, জনপ্রিয়তা ও শক্তিবৃদ্ধিতে শঙ্কিত হয়ে ইছাপুরের বিরোধী শক্তি ঐক্যবদ্ধ হয়ে তাকে উজাননগর হতে বিতাড়নের পরিকল্পনা গ্রহণ করে। এ ষড়যন্ত্রের বিষয় অবগত হয়ে জনাব শাহ সুলতান তার একজন বিশিষ্ট উপদেষ্টার পরামর্শক্রমে রাজধানীর চারপাশে পরিখা (গর্ত) খনন করে শত্রু বাহিনীর আগমন প্রতিহত করেন।",
      "tag": "ACC 25",
      "sub_questions": [
        {
          "label": "ক",
          "question": "খন্দকের যুদ্ধ কত খ্রিষ্টাব্দে সংঘটিত হয়?",
          "explanation": "খন্দকের যুদ্ধ ৬২৭ খ্রিষ্টাব্দে সংঘটিত হয়।"
        },
        {
          "label": "খ",
          "question": "মহানবি (স) এর বিদায় হজের ভাষণটির তাৎপর্য ব্যাখ্যা করো।",
          "explanation": "ইসলামের পূর্ণতা ও মানবাধিকার প্রতিষ্ঠার ক্ষেত্রে মহানবি (স)-এর বিদায় হজের ভাষণ অধিক তাৎপর্যপূর্ণ। মহানবি (স) তাঁর জীবনের শেষ হজে বিশ্ব মানবতার উদ্দেশ্যে একটি ঐতিহাসিক ভাষণ দেন, যা বিশ্বের মানবাধিকারের জন্য ছিল একটি মাইলফলক। এ ভাষণে তিনি জাতি-ধর্ম-বর্ণ নির্বিশেষে সবার অধিকার আদায়ের নির্দেশনা দিয়ে যান। জাহেলিয়া যুগের কুসংস্কারসমূহ দূর করে তিনি মানবজাতিকে আলোর পথের সন্ধান দেন এবং শ্রেষ্ঠত্বের মাপকাঠি হিসেবে মানুষকে তাকওয়াবান হওয়ার নির্দেশ দেন। তাঁর এ ভাষণের মাধ্যমেই ইসলাম পূর্ণতাপ্রাপ্ত হয়। তার এ ভাষণ অনুযায়ী জীবনের সার্বিক দিক পরিচালনা করলে একটি আদর্শ ও কল্যাণময় জীবন গঠন করা সম্ভব। এ জন্যই সৈয়দ আমীর আলীর ভাষায় বলা যায়, \"তিনি জাবালুল আরাফাতে দাঁড়িয়ে সমবেত জনগণকে যে উপদেশ দেন, তা এখনও প্রত্যেক মুসলমানের হৃদয়ে সমুজ্জ্বল হয়ে আছে।\""
        },
        {
          "label": "গ",
          "question": "উদ্দীপকে উল্লেখিত জনাব শাহ সুলতানের প্রতিরোধ পরিকল্পনার সাথে তোমার পঠিত যুদ্ধের মিল ব্যাখ্যা করো।",
          "explanation": "উদ্দীপকে উল্লিখিত জনাব শাহ সুলতানের প্রতিরোধ পরিকল্পনার সাথে আমার পঠিত খন্দকের যুদ্ধের মিল রয়েছে। ইসলামের সূচনালগ্নে যে কয়টি যুদ্ধ সংঘটিত হয়েছিল খন্দকের যুদ্ধ সেগুলোর মধ্যে অন্যতম। ৬২৭ খ্রিষ্টাব্দে সংঘটিত এ যুদ্ধে মহানবি (স) এক অভিনব কৌশলের মাধ্যমে মদিনা আক্রমণকারী কুরাইশদের মোকাবিলা করেন। তিনি পারসিক সাহাবি সালমান ফারসির পরামর্শক্রমে মদিনার চারপাশে খন্দক (পরিখা বা খাল) খনন করে কুরাইশদের প্রতিরোধ করেন। তাই ইসলামের ইতিহাসে এ যুদ্ধ 'খন্দকের যুদ্ধ' নামে পরিচিত। এ যুদ্ধে মূলত কৌশলের মাধ্যমেই মুসলমানরা কুরাইশদের পরাজিত করেছিল। উদ্দীপকের ঘটনায় এরকম কৌশলেরই প্রতিফলন দেখা যায়। উদ্দীপকের জনাব শাহ সুলতান নিজ অঞ্চল ইছাপুর পরিত্যাগ করে উজান নগরে একটি রাজ্য প্রতিষ্ঠা করেন। তার প্রভাব প্রতিপত্তি, সাফল্য, আর্থিক সচ্ছলতা, জনপ্রিয়তা ও শক্তিবৃদ্ধিতে সঙ্কিত হয়ে ইছাপুরের বিরোধী শক্তি ঐক্যবদ্ধ হয়ে তাকে উজান নগর থেকে বিতাড়িত করার পরিকল্পনা করে। এটি জানতে পেরে শাহ সুলতান একজনের পরামর্শক্রমে রাজধানীর চারপাশে পরিখা (গর্ত) খনন করে শত্রু বাহিনীর আগমন প্রতিহত করেন। মহানবি (স)ও সাহাবি সালমান ফারসি (রা)-এর পরামর্শে খন্দক যুদ্ধের সময় মদিনার অরক্ষিত স্থানগুলোতে গভীর পরিখা খনন করেন। সুতরাং বলা যায়, জনাব শাহ সুলতানের প্রতিরোধ পরিকল্পনার সাথে খন্দক যুদ্ধের পরিকল্পনার মিল রয়েছে।"
        },
        {
          "label": "ঘ",
          "question": "নব প্রতিষ্ঠিত মুসলিম রাষ্ট্রের সুরক্ষায় উদ্দীপকের সাথে সামঞ্জস্যপূর্ণ আত্মরক্ষামূলক যুদ্ধ পরিকল্পনাটি মূল্যায়ন করো।",
          "explanation": "নব প্রতিষ্ঠিত, মুসলিম রাষ্ট্রের সুরক্ষায় উদ্দীপকের সাথে সামঞ্জস্যপূর্ণ আত্মরক্ষামূলক যুদ্ধ অর্থাৎ খন্দক যুদ্ধের পরিকল্পনার গুরত্ব ছিল অপরিসীম। ৬২৭ খ্রিষ্টাব্দের মার্চ মাসে কুরাইশ, ইহুদি ও বেদুইনদের সম্মিলিত বাহিনী মদিনাকে ধ্বংস করার উদ্দেশ্যে অগ্রসর হয়। উহুদ যুদ্ধের বিজয়ী সেনাপতি আবু সুফিয়ান দশ হাজার সৈন্যের এ বাহিনীর নেতৃত্ব দেন। তাদের মোকাবিলা করার জন্য হযরত মুহাম্মদ (স) মাত্র ৩,০০০ সৈন্য সংগ্রহ করতে সক্ষম হন। যুদ্ধের কৌশল নির্ধারণের জন্য মহানবি (স) সাহাবিদের সাথে পরামর্শ করেন। সালমান ফারসির পরামর্শক্রমে মদিনা নগরীর অরক্ষিত স্থানগুলোতে গভীর পরিখা খনন করে প্রতিরক্ষা ব্যবস্থাকে সুদৃঢ় করার সিদ্ধান্ত নেওয়া হয়। মহানবি (স) নিজেও ঐ খনন কাজে অংশ নেন। উদ্দীপকে দেখা যায়, ইছাপুরের বিরোধী শক্তি উজান নগরে আক্রমণের পরিকল্পনা করলেও, জনাব শাহ সুলতানের রণকৌশলের কাছে তারা পরাজিত হয়। আর রক্ষা পায় উজান নগর। এ ঘটনা খন্দক যুদ্ধের সাথে সামঞ্জস্যপূর্ণ। ৬২৭ খ্রিষ্টাব্দের ৩১ মার্চ মক্কার যৌথবাহিনী মদিনায় হামলা চালায়। কিন্তু মহানবি (স) এর অভিনব আত্মরক্ষার কৌশল দেখে তারা বিস্মিত হয়। অনেক চেষ্টা করেও কুরাইশরা পরিখা পার হয়ে মদিনায় প্রবেশ করতে পারেনি। তাই তারা ২৭ দিন মদিনা অবরোধ করে রাখে। এর মধ্যে সম্মিলিত বাহিনী খাদ্যাভাব, ঝড়-বৃষ্টি, হিমেল হাওয়া ইত্যাদি কারণে প্রচণ্ড ক্ষতির সম্মুখীন হয়। বাধ্য হয়ে তারা অবরোধ তুলে নিয়ে মক্কায় ফিরে যায়। শুধু পরিখা খননের এই কৌশলের ফলেই শক্তিশালী শত্রুপক্ষের আক্রমণ থেকে মুসলমানদের জানমাল রক্ষা পায় এবং তারা নব প্রতিষ্ঠিত মুসলিম রাষ্ট্র মদিনাকে সুরক্ষিত রাখতে সক্ষম হয়। এটি ছিল মুসলমানদের একটি বড় বিজয়। বিশেষ করে সমর শক্তিতে পিছিয়ে থাকা পক্ষের জয়ী হতে হলে এ ধরনের কৌশলের বিকল্প নেই। পরিশেষে বলা যায়, যুদ্ধের সময় পরিখা বা খাল খনন করে শত্রু বাহিনীর অগ্রযাত্রা ঠেকানো একটি অভিনব কৌশল। খন্দকের যুদ্ধে এ কৌশল প্রয়োগ করে রাসুল (স) জয়লাভ করেন। আর নব প্রতিষ্ঠিত মদিনা রাষ্ট্রের সুরক্ষায় এই রণকৌশল গুরুত্বপূর্ণ ভূমিকা পালন করে।"
        }
      ]
    },
    {
      "number": "7",
      "uddipok": "যশোধর সিং অভিনেতা এবং শরীর চর্চাবিদ হিসেবে সমাজে প্রতিষ্ঠিত হওয়ার কারণে এমনিতেই তার অনেক অনুসারী ছিল। তারপরও ধর্মকে ব্যবহার করে আরও মর্যাদা ও অর্থবিত্তের মালিক হওয়ার আকাঙ্ক্ষায় তিনি 'ক' অঞ্চলে ঢেঁরা খুলে বসেন। নিজে ধর্মগুরু সেজে কাল্পনিক ধর্ম বিশ্বাসের মিথ্যা লোভ দেখিয়ে প্রচুর ভক্ত ও অর্থের মালিক হন। কিন্তু তার এহেন কার্যকলাপ রাষ্ট্র ধর্মের জন্য হুমকি মনে করে। সরকার তার বিরুদ্ধে কঠোর ব্যবস্থা গ্রহণ করে। একই সাথে অন্যান্য ধর্ম ব্যবসায়ীদেরও সরকার সমূলে দমন করে।",
      "tag": "ACC 25",
      "sub_questions": [
        {
          "label": "ক",
          "question": "বয়স্ক পুরুষদের মধ্যে কে প্রথম ইসলাম গ্রহণ করেন?",
          "explanation": "বয়স্ক পুরুষদের মধ্যে সর্বপ্রথম হযরত আবু বকর (রা) ইসলাম গ্রহণ করেন।"
        },
        {
          "label": "খ",
          "question": "গ্রন্থাকারে কুরআন লিপিবদ্ধ করার কারণ কী? ব্যাখ্যা করো।",
          "explanation": "কুরআন বিলুপ্তির আশঙ্কার কারণে এটি গ্রন্থাকারে লিপিবদ্ধ করা হয়। রাসুল (স)-এর যুগে আল-কুরআন বই আকারে সংরক্ষণ করা সম্ভব ছিল না। কারণ, তখন কুরআন নাজিল অব্যাহত ছিল। নাজিলের প্রথম দিকে লেখার চেয়ে কুরআন মুখস্থ করার ওপর বেশি গুরুত্ব দেওয়া হয়েছিল। রাসুল (স)-এর জীবদ্দশায়ই সাহাবায়ে কেরামের একটি বড় অংশ হাফেজে কুরআন হয়েছেন। ইয়ামামার যুদ্ধে এ হাফিজগণের অনেকেই শহিদ হন। এ অবস্থায় হযরত ওমর (রা) মনে করলেন, এভাবে হাফিজগণ মৃত্যুবরণ করলে কুরআনের একটি বড় অংশ হারিয়ে যাবে। এ কারণে তার পরামর্শে হযরত আবু বকর (রা) আল-কুরআন গ্রন্থাকারে লিপিবদ্ধ করেন।"
        },
        {
          "label": "গ",
          "question": "উদ্দীপকের মতো ভণ্ড ধর্ম ব্যবসায়ীর আবির্ভাব কোন খলিফার আমলে প্রকট আকার ধারণ করেছিল? বুঝিয়ে লেখো।",
          "explanation": "হযরত আবু বকর (রা)-এর আমলে উদ্দীপকের মতো ভণ্ড ধর্ম ব্যবসায়ীর আবির্ভাব প্রকট আকার ধারণ করেছিল। হযরত মুহাম্মদ (স)-এর নবুয়তের সাফল্য অনেকের মনে নবুয়ত লাভের আকাঙ্ক্ষা জাগিয়ে তোলে। নবি (স)-এর জীবনের শেষ দিকে দেশের বিভিন্ন অঞ্চলে কিছু ভণ্ড নবির উদ্ভব হয়। তারা নিজেদের নবি বলে দাবি করে। তবে নবি (স)-এর ইন্তেকালের পর তাদের দাবি চরমে পৌছে। উদ্দীপকেও এমনটি লক্ষ করা যায়। উদ্দীপকের যশোধর শিং ধর্মকে ব্যবহার করে মর্যাদা ও অর্থবিত্তের মালিক হওয়ার আকাঙ্ক্ষায় 'ক' অঞ্চলে ঢেঁরা খুলে বসেন। কিন্তু তার এমন কার্যকলাপ রাষ্ট্র ও ধর্মের জন্য হুমকি মনে করে সরকার তার বিরুদ্ধে কঠোর ব্যবস্থা গ্রহণ করে। এভাবে হযরত মুহাম্মদ (স)-এর জীবদ্দশায় আসওয়াদ আনসি সর্বপ্রথম নবুয়তের মিথ্যা দাবি করে। সে সমগ্র ইয়েমেন থেকে মুসলিম প্রতিনিধিদের বিতাড়িত করে নাজরান ও ইয়েমেনের রাজধানী সানা দখল করে। নবি (স)-এর মৃত্যুর পর পরই ভণ্ড তোলায়হা বেদুইন সম্প্রদায়কে যাকাত না দিতে উসকানি দেয়। তার উসকানিতে যাকাতবিরোধী বনি আবস ও বনি জুবিয়ান গোত্র মদিনার উপকণ্ঠে হানা দেয়। পরবর্তী সময়ে হযরত আবু বকর (রা)-এর কঠোর ব্যবস্থাপনায় ভণ্ড নবি তোলায়হা সেনাপতি খালিদ বিন ওয়ালিদের কাছে পরাজিত হয়ে সিরিয়ায় পালিয়ে যায়। তবে ভণ্ড নবিদের মধ্যে সবচেয়ে শক্তিশালী ছিল মুসায়লামাতুল কাজ্জাব। সে আর এক ভণ্ড নবি সাজাহকে বিয়ে করে বনু হানিফ গোত্রের সহায়তায় ইসলামকে ধ্বংস করতে উদ্যত হয়। হযরত আবু বকর (রা) খালিদ বিন ওয়ালিদের মাধ্যমে ইয়ামামার যুদ্ধে মুসায়লামার যৌথ বাহিনীকে পরাস্ত করতে সক্ষম হন। সুতরাং বোঝা যায়, উদ্দীপকের মতো ভণ্ড ধর্ম ব্যবসায়ীরা খলিফা হযরত আবু বকর (রা)-এর সময়ে প্রকট আকারে মাথাচাড়া দিয়ে উঠেছিল।"
        },
        {
          "label": "ঘ",
          "question": "উদ্দীপকে ধর্ম ও রাষ্ট্রের প্রতি হুমকিস্বরূপ উল্লেখিত কর্মকাণ্ডের তুলনায় রিদ্দা আন্দোলন ছিল আরও ভয়াবহ ও সুদূরপ্রসারী- উক্তিটি বিশ্লেষণ করো।",
          "explanation": "উদ্দীপকের ধর্ম ও রাষ্ট্রের প্রতি হুমকিস্বরূপ উল্লেখিত কর্মকাণ্ডের তুলনায় রিদ্দা আন্দোলন ছিল আরও ভয়াবহ ও সুদূরপ্রসারী। মহানবি হযরত মুহাম্মদ (স)-এর ইন্তেকালে হেজাজ ছাড়া প্রায় পুরো আরবে ইসলাম ধর্ম ও নবপ্রতিষ্ঠিত মদিনা রাষ্ট্রের বিরুদ্ধে প্রচণ্ড বিদ্রোহ শুরু হয়। আরববাসীর অনেকে ইসলাম ধর্ম ত্যাগ করে স্বধর্মে ফিরে যায়। ইহুদি ও খ্রিষ্টানরা মাথাচাড়া দিয়ে ওঠে। এদের বিদ্রোহে সমগ্র আরবে চরম অস্থিতিশীল ও বিশৃঙ্খল পরিস্থিতি সৃষ্টি হয়। তবে উদ্দীপকের ধর্ম ব্যবসায়ীর তৎপরতা এত মারাত্মক পরিস্থিতি সৃষ্টি করেনি। উদ্দীপকের যশোধর শিং ধর্ম ব্যবসার মাধ্যমে প্রচুর অর্থের মালিক হন। তবে তিনি সরকারের বিরুদ্ধে কোনো আন্দোলন বা বিদ্রোহে যাননি। আর তার তৎপরতা প্রতিরোধ দেশের জন্য কোনো সুদূরপ্রসারী ফলও বয়ে আনেনি। অপরপক্ষে, মহানবি (স)-এর জীবদ্দশায় ও তাঁর ইন্তেকালের পরে ভন্ড নবিরা নবুয়তকে একটি লাভজনক ব্যবসা মনে করেছিল। তাই তারা আরবের বিভিন্ন গোত্র ও শ্রেণির বিভ্রান্তদের নিয়ে ইসলাম ধ্বংসের ঘৃণ্য বিদ্রোহে লিপ্ত হয়েছিল। এ বিদ্রোহই রিদ্দা আন্দোলন নামে পরিচিত। এ অবস্থায় ইসলাম রক্ষা ও বিদ্রোহীদের দমন করার জন্য খলিফা আবু বকর (রা) বলিষ্ঠ পদক্ষেপ গ্রহণ করেন। এটি “রিদ্দার যুদ্ধ” নামেও পরিচিত। এ যুদ্ধে যোগ্য সেনাপতিদের দুর্বার ভূমিকার কারণে মুসলমানরা জয়লাভ করে। এ জয়ের ফলে আরব থেকে পৌত্তলিকতা চিরতরে বিলুপ্ত হয় এবং সমগ্র আরবে আল্লাহর একত্ববাদ সুপ্রতিষ্ঠিত হয়। রিদ্দা যুদ্ধে জয়লাভের ফলে ইসলামি রাষ্ট্র ধ্বংসের হাত থেকে চিরদিনের মতো রক্ষা পায় এবং মুসলমানদের শক্তি ও শৃঙ্খলার কথা সারাবিশ্বে ছড়িয়ে পড়ে। মদিনা রাষ্ট্র বিচ্ছিন্নতাবাদী আন্দোলন থেকে রক্ষা পায় এবং মুসলিম জাতি নববলে বলীয়ান হয়। এ যুদ্ধে জয়লাভের ফলে ইসলামি রাষ্ট্রের আয়ের পথ বেড়ে যায়। বিভিন্ন গোত্র ও সম্প্রদায়ের কাছ থেকে যাকাত সংগৃহীত হওয়ার ফলে রাষ্ট্রের অর্থনৈতিক অবস্থার উন্নতি হয়। ইসলাম সম্পর্কে মুসলমানদের সন্দেহের অবসান হয় এবং তাদের মনে নতুন উৎসাহ-উদ্দীপনা এবং আশার আলো সঞ্চারিত হয়। উপরের আলোচনা থেকে বোঝা যায়, উদ্দীপকের কর্মকাণ্ডের তুলনায় রিদ্দা আন্দোলন ছিল ভয়াবহ ও সুদূরপ্রসারী।"
        }
      ]
    },
    {
      "number": "8",
      "uddipok": "ভ্রান্তিবিলাসী আরব বসন্তের ঢেউ মিসরের বয়োঃবৃদ্ধ প্রেসিডেন্টকে ক্ষমতাচ্যুত করে। কিন্তু জনগণ নতুন যাকে শাসক নিয়োগ করে তিনি সেনাপ্রধানের সাথে ক্ষমতার দ্বন্দ্বে জড়িয়ে পড়েন। ফলে নতুন শাসক শক্তি ও শাসনে যোগ্যতার পরিচয় দিলেও কূটকৌশলে বিরোধীদের কাছে হেরে যান এবং অল্প সময়ের মধ্যে কঠিন পরিণতি ভোগ করেন। সেনাপ্রধান খোলস ছেড়ে প্রেসিডেন্টের পদ দখল করেন।",
      "tag": "ACC 25",
      "sub_questions": [
        {
          "label": "ক",
          "question": "'আসাদুল্লাহ' কার উপাধি?",
          "explanation": "'আসাদুল্লাহ' হযরত আলি (রা)-এর উপাধি।"
        },
        {
          "label": "খ",
          "question": "'শিয়া' শব্দের অর্থ ব্যাখ্যাসহ লেখো।",
          "explanation": "'শিয়া' আরবি শব্দ। এর অর্থ দল, সমার্থক, অনুসারী প্রভৃতি। ইসলামের ইতিহাসে 'শিয়া' শব্দটি মহানবি (স)-এর জামাতা হযরত আলি (রা)-এর অনুসারীদের সমন্বয়ে গঠিত দলকে বোঝায়। এ দল দাবি করে যে, একমাত্র হযরত মুহাম্মদ (স)-এর গোত্রভুক্ত, বিশেষ করে তার মেয়ে ফাতিমা এবং তার স্বামী আলি (রা)-এর বংশধরেরাই শিয়া। প্রকৃতপক্ষে, খিলাফতের প্রশ্নে ইসলামের প্রাথমিক যুগে সৃষ্ট বিভক্তির ফলে গড়ে ওঠা দুই প্রতিদ্বন্দ্বী গোষ্ঠীর একটি হলো শিয়া।"
        },
        {
          "label": "গ",
          "question": "মিসরের প্রেসিডেন্টের পরিণতির সাথে হযরত উসমান (রা)- এর পরিণতির সামঞ্জস্য ব্যাখ্যা করো।",
          "explanation": "মিসরের প্রেসিডেন্টের পরিণতির সাথে খলিফা ওসমান (রা)-এর পরিণতির সামঞ্জস্য লক্ষ করা যায়। তাদের উভয়েরই আন্দোলনের মুখে পতন হয়েছে। হযরত ওসমান (রা) ছিলেন ইসলামের একনিষ্ঠ সেবক। মক্কার শ্রেষ্ঠ ধনীদের তালিকায় তিনি ছিলেন অন্যতম। তিনি সবসময় ইসলামের খেদমতে অর্থ ব্যয় করেছেন। খলিফা নির্বাচিত হয়েও তিনি নিজেকে মানুষের কল্যাণ আর ইসলামের জন্য উৎসর্গ করেছেন। কিন্তু এসবের পরও নানা মিথ্যা অভিযোগের ভিত্তিতে তার বিরুদ্ধে আন্দোলন হয় এবং এক হৃদয়বিদারক হত্যাকাণ্ডের মাধ্যমে তার পতন ঘটে। উদ্দীপকেও এ ঘটনার প্রতিফলন লক্ষ করা যায়। উদ্দীপকে বলা হয়েছে, ভ্রান্তিবিলাসী আরব বসন্তের ঢেউ মিসরের বয়োঃবৃদ্ধ প্রেসিডেন্টকে ক্ষমতাচ্যুত করে। অনুরূপভাবে ইসলামের তৃতীয় খলিফা হযরত ওসমান (রা) বিরুদ্ধবাদীদের ষড়যন্ত্রের শিকার হয়ে তাদের হাতে নিহত হন। এভাবে তার খিলাফতের পরিসমাপ্তি ঘটে। তিনি ক্ষমতা লাভের (৬৪৪খ্রি.) প্রথম ছয় বছর শান্তি, সমৃদ্ধি, গৌরবের সাথে খিলাফত পরিচালনা করলেও দ্বিতীয় ছয় বছর তার খিলাফতে দেখা দেয় বিদ্রাহ, বিশৃঙ্খলা আর রক্তপাতের করুণ কাহিনি। বায়তুল মালের অর্থ ব্যক্তিগত কাজে ব্যবহার, আত্মীয়স্বজনকে রাষ্ট্রীয় গুরুত্বপূর্ণ পদে নিয়োগ দান, কুরআন শরিফ পোড়ানো, দার্শনিক ও সমাজতাত্ত্বিক আবুজর গিফারিকে নির্বাসন দান প্রভৃতি অভিযোগের ভিত্তিতে একদল বিদ্রোহী তার বিরুদ্ধে আন্দোলন শুরু করে এবং এক পর্যায়ে তারা খলিফাকে হত্যা (৬৫৬ খ্রি.) করে। এভাবে হযরত ওসমান (রা)-এর খিলাফতের অবসান ঘটে। সুতরাং বলা যায়, শাসককে ক্ষমতা থেকে অপসারণের দিক দিয়ে মিসরের প্রেসিডেন্টের পরিণতি এবং ওসমান (রা)-এর পরিণতি পরস্পর সাদৃশ্যপূর্ণ"
        },
        {
          "label": "ঘ",
          "question": "উদ্দীপকের ক্ষমতার দ্বন্দ্বের নিরিখে হযরত আলি (রা) ও মুয়াবিয়া (রা)-এর মধ্যকার দ্বন্দ্বের পরিণতি মূল্যায়ন করো।",
          "explanation": "নতুন শাসকের শাসনের আলোকে হযরত আলি (রা) ও মুয়াবিয়া, (রা)-এর মধ্যকার দ্বন্দ্ব ইসলামের ইতিহাসে প্রভাব বিস্তারকারী ঘটনা। ইসলামের তৃতীয় খলিফা হযরত ওসমান (রা)-এর হত্যাকাণ্ডের পর একটি বিশৃঙ্খল পরিবেশে খিলাফতে আরোহণ করেন হযরত আলি (রা)। বিলাফতে শৃঙ্খলা প্রতিষ্ঠার লক্ষ্যে হযরত আলি (রা) আগের প্রাদেশিক শাসকদের অপসারণ করে নতুন শাসক নিয়োগের নীতি গ্রহণ করেন। সব প্রদেশের শাসকেরা তার নির্দেশ মেনে 'নিলেও দামেস্কের শাসনকর্তা মুয়াবিয়া (রা) মেনে নেননি। ফলে তাদের মধ্যে সংঘাত শুরু হয়। এতে যোগ্যতা থাকা সত্ত্বেও আলি (রা) মুয়াবিয়া (রা)-এর কূটকৌশলের কাছে হেরে যান। উদ্দীপকের বর্ণনায়ও এ ঘটনা প্রতিফলিত হয়েছে। উদ্দীপকে বলা হয়েছে, মিসরের শাসকের ক্ষমতাচ্যুতির পর একজন নতুন শাসক শাসনক্ষমতা গ্রহণ করেন। কিন্তু যোগ্যতা থাকা সত্ত্বেও, তিনি কূটকৌশলে প্রতিদ্বন্দ্বীর কাছে হেরে যান এবং অল্প সময়ের মধ্যে কঠিন পরিণতি ভোগ করেন। সেনাপ্রধান খোলস ছেড়ে প্রেসিডেন্টের পদ দখল করেন। অনুরূপভাবে হযরত ওসমান (রা)-এর পর হযরত আলি (রা) খিলাফতে আরোহণ করেন। বিভিন্ন কারণে হযরত আলি (রা) ও দামেস্কের শাসক মুয়াবিয়া (রা)-এর মধ্যে বিরোধ দেখা দেয়। এ বিরোধকে কেন্দ্র করে ৬৫৭ খ্রিষ্টাব্দে উভয়ের মধ্যে সিফফিনের প্রান্তরে রক্তক্ষয়ী যুদ্ধ সংঘটিত হয়। যুদ্ধে হযরত আলি (রা)-এর তীব্র আক্রমণে মুয়াবিয়া (রা)- এর বাহিনী যখন পরাজয়ের দ্বারপ্রান্তে তখন মুয়াবিয়া (রা) একজনের পরামর্শে কূটকৌশল অবলম্বন করেন এবং আলি (রা)-কে যুদ্ধ বন্ধ করতে বাধ্য করেন। অবশেষে ইরাকের মধ্যবর্তী স্থান দুমাতুল জান্দলের সালিশির (৬৫৯খ্রি.) চূড়ান্ত রায় অনুযায়ী কৌশলে দূরদর্শী আমর বিন আস হযরত আলি (রা)-এর পরিবর্তে মুয়াবিয়াকে খলিকা বলে ঘোষণা করেন। খিলাফতে অধিষ্ঠিত হয়ে মুয়াবিয়া (রা) খুলাফায়ে রাশেদিনের গণতান্ত্রিক আদর্শ থেকে বিচ্যুত হয়ে পড়েন এবং রাজতন্ত্রের সূচনা করেন। হযরত আলি (রা) ও মুয়াবিয়া (রা)-এর দ্বন্দ্বে মুসলমানদের ঐক্য বিনষ্ট হয় এবং তাদের মধ্যে দ্বিধা-বিভক্তি ঘটে। এ ঘটনার ফলেই হযরত আলি (রা) খারেজিদের হাতে নিহত হন। উপরের আলোচনা থেকে বলা যায়, হযরত আলি (রা) ও মুয়াবিয়া (রা)-এর মধ্যে দ্বন্দ্ব-সংঘাতের ফলে ইসলামে রাজতন্ত্রের সূত্রপাত ঘটে এবং বিভিন্ন দল-উপদলের উদ্ভব ঘটে। ইসলামে এটি একটি মোড় পরিবর্তনকারী ঘটনা।"
        }
      ]
    },
    {
      "number": "9",
      "uddipok": "",
      "tag": "ACC 25",
      "sub_questions": [
        {
          "label": "ক",
          "question": "উমাইয়া খিলাফতের প্রতিষ্ঠাতার নাম কী?",
          "explanation": "উমাইয়া খিলাফতের প্রতিষ্ঠাতার নাম মুয়াবিয়া।"
        },
        {
          "label": "খ",
          "question": "কাকে এবং কেন রাজেন্দ্র বলা হয়?",
          "explanation": "উমাইয়া খলিফা আবদুল মালিকের চারজন পুত্র পরবর্তীতে খলিফা হওয়ায় তাকে রাজেন্দ্র বলা হয়। আবদুল মালিকের চার পুত্র আল ওয়ালিদ (৭০৫-৭১৫ খ্রি.), সুলাইমান (৭১৫-৭১৭ খ্রি.), দ্বিতীয় ইয়াজিদ (৭২০-৭২৪ খ্রি.) এবং হিশাম (৭২৪-৭৪৩ খ্রি.) পরবর্তীকালে খলিফা হওয়ার সৌভাগ্য অর্জন করেন। তারা সুযোগ্য নেতৃত্ব দ্বারা উমাইয়া বংশকে সমৃদ্ধির স্বর্ণশিখরে পৌঁছে দেন। ঐতিহাসিক পি. কে. হিট্টি বলেন, ‘আবদুল মালিক এবং তার উত্তরাধিকারী চার পুত্রের শাসনকালে দামেস্কের এ রাজবংশ শৌর্যবীর্য ও গৌরবের চরম শিখরে আরোহণ করে।"
        },
        {
          "label": "গ",
          "question": "উদ্দীপকের স্থাপত্যচিত্র কোন ঐতিহাসিক ঘটনা নির্দেশ করে? ব্যাখ্যা করো।",
          "explanation": "উদ্দীপকের স্থাপত্য চিত্রটি ঐতিহাসিক মিরাজের ঘটনাকে নির্দেশ করে। উদ্দীপকের স্থাপত্য চিত্রটি 'কুব্বাতুস সাখরা' বা Dome of the Rock, যেটি উমাইয়া খলিফা আব্দুল মালিক এর স্থাপত্যকীর্তির উজ্জ্বল নিদর্শন। তিনি ৬৯১ খ্রিষ্টাব্দে জেরুজালেমে মহানবি (স)-এর মিরাজের স্মৃতি বিজড়িত পবিত্র পাথরের ওপর অষ্টাকোণাকৃতির এ স্থাপত্য কীর্তিটি নির্মাণ করেন- যেটি মহানবি (স)-এর ঐতিহাসিক মিরাজ গমনের ঘটনাকে স্মরণ করিয়ে দেয়। মহানবি (স)-এর জীবনে সবচেয়ে চমকপ্রদ ও অলৌকিক ঘটনা হলো মিরাজ গমন। বিবি খাদিজা ও চাচা আবু তালিবের মৃত্যুর পর মহানবি (স)-কে সান্ত্বনা দেওয়ার জন্য আল্লাহ মিরাজের মাধ্যমে তাকে সাক্ষাৎ প্রদান করেন। মিরাজ শব্দের অর্থ উর্ধ্বগমন। ৬২০ খ্রিষ্টাব্দের রজব মাসের ২৭ তারিখে মুহাম্মদ (স) আল্লাহর সাক্ষাৎ লাভের উদ্দেশ্যে পবিত্র মসজিদুল আকসা থেকে বোরাক নামের দ্রুতগতির বাহনে আরোহন করে আরশে আজিম যান এবং আল্লাহর সাথে কথা বলেন। তিনি মিরাজ থেকে পাঁচ ওয়াক্ত নামাজ পড়ার নির্দেশ পান, যা সব মুসলমানদের জন্য আদায় করা ফরজ। মহানবি (স) এর মিরাজ গমনের এই ঘটনাটি স্মরণীয় করার উদ্দেশ্যে উমাইয়া খলিফা আবদুল মালিক জেরুজালেমে অবস্থিত মিরাজের স্মৃতি বিজড়িত পাথরের ওপর কুব্বাতুন্স সাখরা বা Dome of the Rock নির্মাণ করেন। তাই বলা যায়, উদ্দীপকের স্থাপত্য চিত্র ঐতিহাসিক মিরাজের ঘটনাকে ইঙ্গিত করে।"
        },
        {
          "label": "ঘ",
          "question": "কেবল স্থাপত্য শিল্পের পৃষ্ঠপোষকই নয়, শাসক হিসেবেও এর নির্মাতা কৃতিত্বের স্বাক্ষর রেখেছিলেন-উক্তিটি ব্যাখ্যা করো।",
          "explanation": "কেবল স্থাপত্য শিল্পের পৃষ্ঠপোষকই নয়, শাসক হিসেবেও আবদুল মালিক কৃতিত্বের স্বাক্ষর রেখেছিলেন- উক্তিটি যুক্তিযুক্ত। আবদুল মালিকের শাসনকালকে ইসলামের ইতিহাসে অভ্যন্তরীণ সংস্কারের একটি গুরুত্বপূর্ণ যুগ হিসেবে বিবেচনা করা হয়। তিনি আরব জাতীয়তাবাদী নীতি প্রবর্তন, সরকারি অফিসে আরবি ভাষা প্রচলন, আরবি লিপির উন্নতি সাধন, আরবি মুদ্রা প্রচলনসহ প্রভূত সংস্কারমূলক কাজ করেন। আবদুল মালিক সিংহাসনে আরোহণ করে স্থাপত্য শিল্পে পৃষ্ঠপোষকতা করার পাশাপাশি রাজ্যের অভ্যন্তরীণ সমস্ত বাধা দূর করেন এবং আরব জাতীয়তাবাদের বিকাশ ঘটান। এজন্য তিনি প্রশাসনিক দফতরে পারসিক ও রোমানদের প্রভাব কমিয়ে আরবি ভাষাভাষীদের চাকরি দেন। সরকারি অফিসে বিশুদ্ধ আরবি ভাষার প্রচলন করেন এবং আরবি ভাষার উন্নতিকল্পে তিনি আরবি হরফে হরকত ও নোকতার প্রবর্তন করেন। এছাড়াও তিনি খাঁটি আরবি মুদ্রা প্রচলনের জন্য ৬৯৫ সালে একটি টাকশাল নির্মাণ করে দিনার, দিরহাম ও ফালুস নামের স্বর্ণ, রৌপ্য ও তাম্রমুদ্রার প্রচলন করেন। অধিকন্তু আবদুল মালিক রাজস্ব বিভাগ, ডাক বিভাগ, রেজিস্ট্রি বিভাগ ও বিচার বিভাগের সংস্কার সাধন করে তার রাষ্ট্রে একটি সুসংহত শাসন ব্যবস্থা কায়েম করেন। উপরের আলোচনা থেকে বলা যায়, খলিফা আবদুল মালিক তার শাসনামলে স্থাপত্য শিল্পের পৃষ্ঠপোষকতা করার পাশাপাশি শাসক হিসেবেও অসামান্য অবদান রাখেন।"
        }
      ]
    },
    {
      "number": "10",
      "uddipok": "দিল্লির দাস বংশের সুলতান নাসির উদ্দিন একজন ন্যায়পরায়ণ শাসক ছিলেন। সুলতান হয়েও তিনি সহজ সরল জীবনযাপন করতেন। ব্যক্তিগত ব্যয় নির্বাহের জন্য তিনি রাজকোষ হতে কোনো অর্থ গ্রহণ করতেন না। তিনি টুপি সেলাই করে ও কুরআন মাজিদ নকল করে জীবিকা নির্বাহ করতেন। সাম্প্রদায়িক সম্প্রীতি প্রতিষ্ঠাকল্পে তিনি কতিপয় ব্যবস্থা গ্রহণ করেন। বিদ্রোহ দমন ও রাজ্য বিস্তারনীতি পরিত্যাগ করে তিনি শান্তিনীতি গ্রহণ করেন।",
      "tag": "ACC 25",
      "sub_questions": [
        {
          "label": "ক",
          "question": "ওমর বিন আবদুল আজিজ কত খ্রিষ্টাব্দে খিলাফত লাভ করেন?",
          "explanation": "৭১৭ খ্রিষ্টাব্দে ওমর বিন আবদুল আজিজ খিলাফত লাভ করেন।"
        },
        {
          "label": "খ",
          "question": "মাওয়ালি কারা?",
          "explanation": "অনারব নওমুসলিমদের মাওয়ালি বলা হয়। জন্মগতভাবে যারা মুসলিম না বা যারা নতুনভাবে ইসলাম ধর্মে দীক্ষিত হয়েছে তাদেরকে মাওয়ালি বলা হয়। নওমুসলিম হওয়ায় তাদের প্রতি উমাইয়া শাসকদের নীতি ছিল নেতিবাচক। এ জন্য তাদেরকে বৈষম্যমূলকভাবে খারাজ ও জিজিয়া কর দিতে হতো। একমাত্র ধার্মিক উমাইয়া খলিফা ওমর বিন আব্দুল আজিজ তাদের এ বৈষম্যমূলক কর থেকে মুক্তি দেন।"
        },
        {
          "label": "গ",
          "question": "",
          "explanation": "উদ্দীপকে উল্লেখিত সুলতান নাসিরউদ্দিনের সাথে উমাইয়া খলিফা ওমর বিন আবদুল আজিজের মিল রয়েছে। উমাইয়া খলিফাদের রাজত্বকালে দেশজুড়ে ক্ষমতা নিয়ে সংঘর্ষ, বিশ্বাসঘাতকতা, ষড়যন্ত্র ও নিষ্ঠুরতা চলছিল। তবে দ্বিতীয় ওমর হিসেবে পরিচিত খলিফা ওমর বিন আবদুল আজিজ ছিলেন এ যুগের ব্যতিক্রমধর্মী একজন মহান শাসক। উদ্দীপকের সুলতান নাসিরউদ্দিনের মধ্যে তারই চারিত্রিক বৈশিষ্ট্য ও কর্মের প্রতিচ্ছবি দেখা যায়। উদ্দীপকের সুলতান নাসিরউদ্দিন চারিত্রিক দিক দিয়ে ছিলেন সরল, অনাড়ম্বর, ধর্মানুরাগী ও কর্তব্যপরায়ণ। এ ধরনের বৈশিষ্ট্য খলিফা ওমর বিন আবদুল আজিজের ক্ষেত্রেও দেখা যায়। তিনি ছিলেন একজন অনাড়ম্বর, ধর্মানুরাগী, কর্তব্যপরায়ণ ও প্রজাবৎসল খলিফা। খুলাফায়ে রাশেদিনের আদর্শ ও ইসলামি মূল্যবোধে বিশ্বাসী ছিলেন তিনি। খলিফা ওমর বিন আবদুল আজিজ অত্যন্ত সহজ-সরল সাধারণ জীবনযাপন করতেন। তিনি প্রথম ওমরের মতো তালিযুক্ত কাপড় পরিধান করতেন। বিশাল সাম্রাজ্যের খলিফা হয়েও তিনি নিজের ও পরিবারের জীবিকা নির্বাহের জন্য মাত্র দুই দিরহাম অর্থ বায়তুল মাল থেকে গ্রহণ করতেন। তিনি বিশ্বাস করতেন, বায়তুল মাল প্রজাদের সম্পদ। তার চরিত্রের অন্যতম শ্রেষ্ঠ বৈশিষ্ট্য ছিল ধর্মভীরুতা। খিলাফতের ইতিহাসের মধ্যে বিরল ধর্মভীরুতা ও চারিত্রিক নিষ্কলুষতার জন্য তাকে 'উমাইয়া সাধু' (Ummaya Saint) এবং 'পঞ্চম ধর্মপ্রাণ খলিফা' বলা হয়। সুতরাং বলা যায়, সুলতান নাসিরউদ্দিনের সাথে উমাইয়া খলিফা ওমর বিন আবদুল আজিজের চারিত্রিক বৈশিষ্ট্যের অনেক মিল রয়েছে।"
        },
        {
          "label": "ঘ",
          "question": "",
          "explanation": "উক্ত খলিফার অর্থাৎ খলিফা ওমর বিন আবদুল আজিজের নীতি অর্থাৎ শাসন সংস্কার উমাইয়া বংশের পতনের জন্য দায়ী বলে আমি মনে করি না। খলিফা ওমর বিন আবদুল আজিজের শাসন সংস্কার উমাইয়া খিলাফতের ভিত্তিকে দুর্বল করে দিয়েছিল। তবে এ বংশের পতনের জন্য তার গৃহীত নীতি সম্পূর্ণরূপে দায়ী ছিল না। নিরপেক্ষ দৃষ্টিভঙ্গি নিয়ে ওমর বিন আবদুল আজিজের শাসনকালের প্রতিটি দিক বিবেচনা করলে উমাইয়া বংশের পতনের জন্য তাকে দায়ী করা যায় না। তার উদার ও সাম্যের নীতির ফলে উমাইয়া বংশের প্রতি কেউ শত্রুভাবাপন্নও ছিল না। দ্বিতীয় ওমর নামে খ্যাত ওমর বিন আবদুল আজিজ তার শাসনামলে উমাইয়া, হাশেমি, আরব-অনারব, হিমারীয়-মুদারীয় দ্বন্দ্ব নিরসন করার চেষ্টা করেন। এতে তিনি অনেকাংশে সফল হন। দীর্ঘদিনের রক্তপাত, ষড়যন্ত্র এবং বিশ্বাসঘাতকতার বিভীষিকার মধ্যে তার শাসনকাল উপশমের ভূমিকা পালন করেছে। উমাইয়া খিলাফতের পতনের দায় তার ওপর আরোপিত হওয়া একেবারেই ঠিক নয়। বরং ওমরের তিরোধানের পর তার নীতি অব্যাহত রাখা হলে আলি ও আব্বাসি বংশীয়রা সহজে ক্ষুব্ধ হতো না। তাদের আন্দোলনের জন্য দায়ী পরবর্তী দুর্বল শাসকেরা, খলিফা ওমর বিন আবদুল আজিজ নন। তার মৃত্যুর পর আরব সমাজে নতুন করে অতীতের অসাম্য ও ভেদাভেদ নীতি মাথাচাড়া দেওয়ায় উমাইয়াবিরোধী আন্দোলন জোরদার হয়। এর পরিণতিতেই উমাইয়াদের পতন ঘটে।"
        }
      ]
    },
    {
      "number": "11",
      "uddipok": "জনাব নাজিব ইব্রাহিম তার শাসনামলে জ্ঞান-বিজ্ঞান চর্চা, গবেষণা ও উন্নয়নের লক্ষ্যে রাজধানীতে আধুনিক শিক্ষা ও বিজ্ঞান গবেষণাগার প্রতিষ্ঠা করেন। দেশ-বিদেশের খ্যাতনামা পণ্ডিতগণকে তিনি উচ্চতর গবেষণা বৃত্তি প্রদান করে এই প্রতিষ্ঠানে নিয়োগ দান করেন। প্রাচীন জ্ঞান-বিজ্ঞান ও ধর্ম দর্শনের বিখ্যাত গ্রন্থসমূহ তিনি দেশীয় ভাষায় অনুবাদের ব্যবস্থা করেন। এ ছাড়া ছাত্র শিক্ষকগণের পড়াশোনার জন্য প্রতিষ্ঠানের অভ্যন্তরে 'তিনি একটি বৃহৎ লাইব্রেরিও স্থাপন করেন।",
      "tag": "ACC 25",
      "sub_questions": [
        {
          "label": "ক",
          "question": "সর্বশেষ আব্বাসি খলিফার নাম কী?",
          "explanation": "সর্বশেষ আব্বাসি খলিফার নাম হলো আল মুতাসিম বিল্লাহ।"
        },
        {
          "label": "খ",
          "question": "বার্মাকিদের সম্পর্কে কী জানো?",
          "explanation": "বার্মাকিরা ছিলেন পারস্যের খোরাসানের অধিবাসী। বার্মাকি উজিরদের পূর্বপুরুষ জাফর বলখের বৌদ্ধ মন্দিরের প্রধান পুরোহিত থাকায় তার উপাধি ছিল বার্মাক। উল্লেখ্য জাফর তার স্ত্রী ও পুত্র খালিদসহ উমাইয়া খলিফা আল ওয়ালিদের সেনাপতি কুতাইরা বিন মুসলিমের মধ্য এশিয়া বিজয়ের সময় যুদ্ধে বন্দিরূপে ধরা পড়েন। পরবর্তী। সময়ে তারা ইসলাম ধর্ম গ্রহণ করে বন্দিত্ব থেকে মুক্তি লাভ করেন। এরা আব্বাসি আন্দোলন থেকে শুরু করে এ বংশের প্রতিষ্ঠা, বিদ্রোহ দমন ও প্রশাসন পরিচালনায় বিশেষ অবদান রেখে খ্যাতি অর্জন করে।"
        },
        {
          "label": "গ",
          "question": "উদ্দীপকে উল্লিখিত শাসকের সাথে তোমার পঠিত আব্বাসি খলিফার শিক্ষা সম্প্রসারণমূলক ব্যবস্থাবলির সাদৃশ্য ব্যাখ্যা করো।",
          "explanation": "উদ্দীপকের জনাব নাজিব ইব্রাহিমের কার্যাবলির সাথে আব্বাসি খলিফা আল মামুনের কার্যাবলির মিল রয়েছে। আব্বাসি খলিফা আল মামুনের নির্মিত বায়তুল হিকমা ছিল আব্বাসিদের গৌরবোজ্জ্বল যুগের অন্যতম প্রতীক। জ্ঞান-বিজ্ঞানকে প্রাতিষ্ঠানিক রূপ প্রদানের জন্য তিনি ৮৩০ খ্রিষ্টাব্দে বাগদাদে এই জগদ্বিখ্যাত প্রতিষ্ঠানটি নির্মাণ করেন। জ্ঞান বিকাশের জন্য তিনি এই প্রতিষ্ঠানটিতে গ্রন্থাগার, শিক্ষায়তন ও অনুবাদ ব্যুরো এই তিনটি পৃথক বিভাগ স্থাপন করেন। উদ্দীপকেও আমরা এ বিষয়ের প্রতিফলন লক্ষ করি। উদ্দীপকে দেখা যায়, বিদ্বান, ও বিচক্ষণ শাসক জনাব নাজিব ইব্রাহিম বিজ্ঞান ও সাহিত্যের পৃষ্ঠপোষক ছিলেন। তার দরবারে বিভিন্ন জ্ঞানী-গুণীদের পদচারণা ছিল। অনুরূপভাবে আব্বাসি খলিফা আল মামুন প্রাচীন গ্রন্থাবলি সংরক্ষণ ও জ্ঞান-বিজ্ঞানের গবেষণার জন্য বায়তুল হিকমা বা জ্ঞানগৃহ প্রতিষ্ঠা করেন। গ্রিক, সংস্কৃত, পারসিক, সিরীয় প্রভৃতি ভাষায় লিখিত পুস্তকাদির অনুবাদ কার্যকে সুষ্ঠুভাবে পরিচালনা করার জন্য তিনি এটি নির্মাণ করেন। এতে তিনটি বিভাগ ছিল, যথা- গ্রন্থাগার, মিলনায়তন ও অনুবাদ কার্যালয়। হুনায়ন ইবনে ইসহাক নামক একজন সুপণ্ডিতকে এ প্রতিষ্ঠানের তত্ত্বাবধায়ক নিযুক্ত করা হয়। এ অনুবাদক সে আমলের সর্বাপেক্ষা বড় পণ্ডিত ও সর্বাপেক্ষা মহান ছিলেন। তার চেষ্টায় এরিস্টটল, গ্যালিলিও, প্লেটো প্রমুখ পণ্ডিতের গ্রন্থ অনুদিত হয়। আরবি সাহিত্যের। মারফত দেশ-বিদেশে প্রচারিত হয়। সুতরাং দেখা যায়, জনাব নাজিব-ইব্রাহিমের এবং খলিফা আল মামুনের কর্মকান্ড একই সূত্রে গাঁথা।"
        },
        {
          "label": "ঘ",
          "question": "মুসলিম সভ্যতা ও সংস্কৃতির বিকাশে উদ্দীপকের সাথে সামঞ্জস্যপূর্ণ আব্বাসিয় খলিফার অবদান মূল্যায়ন করো।",
          "explanation": "মুসলিম সভ্যতা ও সংস্কৃতির বিকাশে খলিফা আল-মামুনের অবদান অপরিসীম। আল মামুনের রাজত্বকালে জ্ঞান-বিজ্ঞানের প্রভূত উন্নতি সাধিত হয় এবং তার রাজত্বকালকে মুসলিম সভ্যতার স্বর্ণযুগ বলা হয়। কেননা খলিফা আল মামুনের শাসনামলে আব্বাসি খিলাফত জ্ঞান-বিজ্ঞান চর্চায় অভূতপূর্ব উন্নতি সাধন করেছিল। জ্ঞান-বিজ্ঞানে মামুনের অবদানের কারণেই এটি সম্ভব হয়েছিল। মামুনের খিলাফত সারাসিনীয় ইতিহাসে সর্বাপেক্ষা গৌরবময় অধ্যায়। যথার্থভাবে একে ইসলামের অগাস্টান যুগ বলা হয়েছে। তার বিশ বছরের শাসনকাল চিন্তাধারার প্রত্যেক ক্ষেত্রে মুসলমানদের বুদ্ধিবৃত্তির স্থায়ী স্মৃতিচিহ্ন রেখে গেছে। তার রাজসভা বহু জ্ঞানী-গুণীর সমাবেশে সমুজ্জ্বল ছিল। মামুনের উদার পৃষ্ঠপোষকতায় জাতি ধর্ম নির্বিশেষে বহু দার্শনিক, বিজ্ঞানী, চিকিৎসক, সাহিত্যিক, আইনবিদ, হাদিস সংগ্রাহক প্রভৃতি মনীষীগণ তার দরবারে স্থান লাভ করে জ্ঞান-বিজ্ঞানের সব বিভাগে অপূর্ব উন্নতি সাধন করতে সক্ষম হয়েছিলেন। মামুন ইতিহাসে যোদ্ধা ও শাসক অপেক্ষা বিদ্বান ও বিদ্যোৎসাহী নৃপতি হিসেবে সর্বাধিক পরিচিত। অনুবাদ কার্যকে সুষ্ঠুভাবে পরিচালনা করার জন্য মামুন ৮৩০ খ্রিষ্টাব্দে বাগদাদে বায়তুল হিকমাহ বা জ্ঞানগৃহ নামে একটি গ্রন্থাগার, শিক্ষায়তন ও অনুবাদ কার্যালয় স্থাপন করেন। এ যুগে অনুবাদ কার্যাদির সঙ্গে সঙ্গে বিজ্ঞানের বিভিন্ন বিষয়ে প্রভূত উন্নতিও সাধিত হয়েছিল। বস্তুত ব্যাপক অনুবাদ এবং মৌলিক গবেষণা ও সৃষ্টিধর্মী গ্রন্থ প্রণয়নের ফলে মামুনের আমলে আব্বাসি জ্ঞান-বিজ্ঞান গ্রিক জ্ঞান-বিজ্ঞানের সমপর্যায়ে উন্নীত হয়। জ্যোতির্বিদ্যায় গবেষণার জন্য মামুনই সর্বপ্রথম তাদমীর প্রান্তরে শামসিয়া নামক স্থানে একটি মানমন্দির প্রতিষ্ঠা করেন। সার্বিক দিক বিবেচনা করে এ কথা বলা যায়, জ্ঞান-বিজ্ঞানের উন্নতির ক্ষেত্রে খলিফা আল মামুন এক গৌরবোজ্জ্বল যুগের সূচনা করে যা শুধু ইসলামের ইতিহাসে নয় সারা বিশ্বের ইতিহাসে জাগরণের সৃষ্টি করে।"
        }
      ]
    }
  ]
}