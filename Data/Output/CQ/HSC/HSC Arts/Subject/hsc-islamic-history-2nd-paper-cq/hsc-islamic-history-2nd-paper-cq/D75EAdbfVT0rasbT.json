{
  "title": "গাজীপুর ক্যান্ট. পাবলিক কলেজ ২০২৫",
  "subtitle": "ইসলামের ইতিহাস ও সংস্কৃতি (11)",
  "questions": [
    {
      "number": "1",
      "uddipok": "আয়ান তার প্রতিষ্ঠানের শিক্ষার্থীদের নিয়ে জাতীয় জাদুঘর পরিদর্শনে যান। সেখানে একটি গ্যালারির কিছু দৃশ্যের ওপর তাদের চোখ আটকে যায়।. চিত্রে বহু যুদ্ধাস্ত্র ও যুদ্ধের খণ্ডচিত্র ধারণ করা হয়েছে। নিরীহ জনগণের ওপর জুলুম, নির্যাতন, তাদের বাড়ি-ঘর ও সহায়-সম্পত্তি ধ্বংস, পাল্টা আক্রমণ এবং অত্যাচারীদের আত্মসমর্পণের দৃশ্য দেখে তারা ব্যথিত হওয়ার পাশাপাশি আনন্দিত হয়।",
      "tag": "GCPC 25",
      "sub_questions": [
        {
          "label": "ক",
          "question": "মুক্তিযুদ্ধের সময় বাংলাদেশকে কয়টি সেক্টরে ভাগ করা হয়?",
          "explanation": "মুক্তিযুদ্ধের সময় বাংলাদেশকে ১১টি সেক্টরে ভাগ করা হয়।"
        },
        {
          "label": "খ",
          "question": "'দ্বিজাতি তত্ত্ব' ব্যাখ্যা করো।",
          "explanation": "১৯৪০ সালের ২২-২৩ মার্চ লাহোরে মুসলিম লীগের ২৭তম অধিবেশনে মোহাম্মদ আলী জিন্নাহ হিন্দু-মুসলিম দুটি আলাদা জাতি- এ ধারণার ভিত্তিতে যে তত্ত্ব ঘোষণা করেন তাই দ্বিজাতি তত্ত্ব নামে পরিচিত। দ্বিজাতি তত্ত্বের মূলকথা হলো- হিন্দু ও মুসলিমরা তাদের ঐতিহ্য, সংস্কৃতি ও ধ্যান-ধারণার দিক থেকে দুটি আলাদা জাতি। ভারতের অধিবাসী হলেও তাদের ধর্মীয় ও দার্শনিক দৃষ্টিভঙ্গি, সামাজিক রীতি, প্রথা ইত্যাদি সম্পূর্ণ ভিন্ন। সুতরাং সাম্প্রদায়িক জটিলতা নিরসনে তাদের জন্য স্বতন্ত্র রাষ্ট্র গঠন অপরিহার্য। জিন্নাহর এ ধারণাই দ্বিজাতি তত্ত্ব নামে পরিচিত।"
        },
        {
          "label": "গ",
          "question": "উদ্দীপকের উল্লেখিত চিত্রসমূহ কোন যুদ্ধকে স্মরণ করিয়ে দেয়? ব্যাখ্যা করো।",
          "explanation": "উদ্দীপকে উল্লেখিত দৃশ্যপট ১৯৭১ সালে বাংলাদেশের স্বাধীনতা যুদ্ধের কথা স্মরণ করিয়ে দেয়। ১৯৭১ সালের মহান স্বাধীনতা যুদ্ধের সময় পাক-হানাদার বাহিনী বাংলার নিরীহ মানুষের ওপর জুলুম-নির্যাতন চালায়। বাংলার মানুষের ঘর-বাড়ি জ্বালিয়ে দেয়। তাদের অর্থ-সম্পত্তি ধ্বংস করে এবং নির্বিচারে মানুষ হত্যা করে। উদ্দীপকে আমাদের স্বাধীনতা যুদ্ধের এ ঘটনাগুলোই প্রকাশিত হয়েছে। উদ্দীপকে বর্ণিত গ্যালারির চিত্রে যুদ্ধাস্ত্র, যুদ্ধের খণ্ডচিত্র, নিরীহ জনগণের উপর অত্যাচার এবং অত্যাচারীদের আত্মসমর্পণের বিষয়গুলো প্রকাশ পেয়েছে। যা বাংলাদেশের স্বাধীনতা সংগ্রামের প্রতিচ্ছবি। ১৯৭১ সালের ২৫ মার্চ মধ্যরাতে পাকিস্তানি বাহিনী পূর্ব পাকিস্তানের নিরস্ত্র, নিরীহ ও স্বাধীনতাকামী সাধারণ মানুষের ওপর নির্মম ও বর্বর গণহত্যা চালায়। এর প্রতিবাদে বাংলার মানুষ পাকবাহিনীর বিরুদ্বে ফুঁসে ওঠে। ঝাঁপিয়ে পড়ে মুক্তি সংগ্রামে। ২৬ মার্চ স্বাধীন বাংলার প্রথম বেতার কেন্দ্র চট্টগ্রামের কালুরঘাট থেকে মেজর জিয়াউর রহমান কর্তৃক স্বাধীনতার ঘোষণা প্রচার করা হয়। শুরু হয় সশস্ত্র স্বাধীনতা সংগ্রাম। প্রতিরোধের সম্মুখীন হয়ে পাকবাহিনী গণহত্যা, লুণ্ঠন, নারী নির্যাতনের বিভীষিকা সৃষ্টি করে। ১৯৭১ সালের ১০ এপ্রিল 'মুজিবনগর সরকার' গঠিত হলে প্রতিরোধ সংগ্রাম 'মুক্তিসংগ্রাম' বা 'স্বাধীনতার যুদ্ধে' পরিণত হয়। দীর্ঘ নয় মাসের রক্তক্ষয়ী সংগ্রামের পর ১৯৭১ সালের ১৬ ডিসেম্বর স্বাধীন ও সার্বভৌম বাংলাদেশের অভ্যুদয় ঘটে। সুতরাং সার্বিক ঘটনার পর্যালোচনায় দেখা যায়, উদ্দীপকের চিত্রটি স্বাধীনতা যুদ্ধের ঘটনাকেই স্মরণ করিয়ে দেয়।"
        },
        {
          "label": "ঘ",
          "question": "",
          "explanation": "গ্যালারির শেষ প্রান্তের দৃশ্য স্বাধীনতা যুদ্ধে বাংলাদেশের বিজয়কে নির্দেশ করে; যা পরিদর্শকদের মনে আনন্দ দেয় এবং দেশপ্রেম জাগ্রত করে। বাংলাদেশের মহান স্বাধীনতা যুদ্ধের সময় পাক-হানাদার বাহিনীর আক্রমণের বিরুদ্ধে বাঙালিরাও পাল্টা আক্রমণ চালায়। তাদের সকল আক্রমণ প্রতিহত করে মুক্তিযোদ্ধারা তাদেরকে আত্মসমর্পণ করতে বাধ্য করে। হানাদার বাহিনীর এ পরাজয় ও আত্মসমর্পণের দৃশ্য দেখলে আনন্দে মন ভরে ওঠে। উদ্দীপকেও এ ঘটনার প্রতিফলন ঘটেছে। উদ্দীপকের বর্ণনা অনুযায়ী গ্যালারির শেষ প্রান্তের দৃশ্যে অত্যাচারীদের আত্মসমর্পণের দৃশ্য প্রতিফলিত হয়। যা মূলত পরিদর্শকদের ব্যথিত মনে আনন্দের জন্ম দেয়। প্রকৃতপক্ষে মুক্তিযুদ্ধের মাধ্যমে অর্জিত স্বাধীনতা আমাদেরকে পৃথিবীর বুকে একটি আত্মমর্যাদাশীল স্বাধীন জাতি হিসেবে প্রতিষ্ঠিত হওয়ার সুযোগ করে দিয়েছে। মুক্তিবাহিনীর বীরত্বপূর্ণ লড়াই, সমগ্র দেশবাসীর দৃঢ় ঐক্য, মিত্রবাহিনীর সক্রিয় সহায়তার মাধ্যমেই স্বাধীনতা অর্জিত হয়। ধর্ম, বর্ণ, জাতি, নির্বিশেষে সকল শ্রেণি-পেশার মানুষ এ সশস্ত্র মুক্তিযুদ্ধে ঝাঁপিয়ে পড়ে। মুক্তিযুদ্ধ হয়ে দাঁড়ায় বাঙালির জাতীয়তাবাদী চেতনার বহিঃপ্রকাশ। ডিসেম্বরের প্রথম দিকে মুক্তিবাহিনীর সাথে ভারতীয় মিত্রবাহিনী যোগ দিলে যুদ্ধে নতুন মাত্রা যোগ হয়। অবশেষে ১৬ ডিসেম্বর বিকেল চারটায় রেসকোর্স ময়দানে পাকিস্তান সেনাবাহিনীর ইস্টার্ন কমান্ডের প্রধান লেফটেন্যান্ট জেনারেল নিয়াজী প্রায় ৯৩,০০০ সৈন্যসহ আত্মসমর্পণ করে। ১৯৭১ সালে ২৬ মার্চের স্বাধীনতা ঘোষণা দ্বারা বাংলাদেশের স্বাধীনতার যে সূচনা হয়েছিল ১৬ ডিসেম্বর তা পূর্ণতা পায়। বিশ্ব মানচিত্রে উদ্ভাসিত হয় স্বাধীন ও সার্বভৌম বাংলাদেশ, যা থেকে অনুপ্রাণিত হয়ে যুদ্ধ শেষে জনগণ বিধ্বস্ত দেশ পুনর্গঠন এবং সমৃদ্ধ বাংলাদেশ প্রতিষ্ঠায় আত্মনিয়োগ করে। পরিশেষে বলা যায়, হানাদার বাহিনীর আক্রমণের প্রতিরোধে বাঙালিদের পাল্টা আক্রমণ এবং তাদের আত্মসমর্পণের দৃশ্য আমাদের যেমন ব্যথিত করে, তেমনি বাঙালি হিসেবে আমাদেরকে আনন্দিত ও গর্বিত করে।"
        }
      ]
    },
    {
      "number": "2",
      "uddipok": "হোসনি মোবারক মিশরের প্রেসিডেন্ট নির্বাচিত হবার পর সামরিক বাহিনীর সহায়তায় স্বৈরাচারী নীতিতে রাষ্ট্র পরিচালনা করতে থাকেন। বিরোধী দলের মতামতকে অগ্রাহ্য করে তিনি দেশের একটি অঞ্চলের উপর কঠোর দমননীতি চালু করেন। দেশের আপামর জনসাধারণ তার অত্যাচারে জর্জরিত হয়ে ঐক্যবদ্ধ আন্দোলন শুরু করে। সরকার পতনের এ আন্দোলনের মুখে হোসনি মোবারক পদত্যাগ করতে বাধ্য হয়।",
      "tag": "GCPC 25",
      "sub_questions": [
        {
          "label": "ক",
          "question": "",
          "explanation": "১৯৬৯-এর গণঅভ্যুত্থানের প্রথম শহিদ ড. শামসুজ্জোহা।"
        },
        {
          "label": "খ",
          "question": "",
          "explanation": "শিক্ষাখাতে পূর্ব বাংলা ও পশ্চিম পাকিস্তানের বৈষম্য ছিল অত্যন্ত মারাত্মক ও ভয়ংকর। পূর্ব পাকিস্তানিদের অশিক্ষিত রেখে শোষণ করাই ছিল পশ্চিম পাকিস্তানিদের মূল লক্ষ্য। এখানে সরকারের দৃষ্টিভঙ্গিও ছিল পশ্চিম পাকিস্তানিদের মতো। তাদের সুচিন্তিত, পরিকল্পিত দীর্ঘমেয়াদি ষড়যন্ত্র ছিল যে, পূর্ব পাকিস্তানিরা যেন মর্যাদায়, যোগ্যতায় ও ক্ষমতায় পশ্চিম পাকিস্তানিদের সমযোগ্য হতে না পারে। পূর্ব পাকিস্তান শিক্ষায় অনগ্রসর থাকার কারণে এখানেই সর্বোচ্চ শিক্ষা বাজেট বরাদ্দ করা প্রয়োজন ছিল। অথচ তারা এর উল্টো করেছে।"
        },
        {
          "label": "গ",
          "question": "",
          "explanation": "উদ্দীপকে বর্ণিত হোসনি মোবারকের সাথে পাকিস্তানের শাসক আইয়ুব খানের সাদৃশ্য রয়েছে। নিচে তা ব্যাখ্যা করা হলো- উদ্দীপকে প্রেসিডেন্ট হোসনি মোবার মিশরের প্রেসিডেন্ট হয়ে সামরিক বাহিনীর সহায়তায় স্বৈরাচারী নীতিতে রাষ্ট্র পরিচালনা করেন, যেখানে তিনি বিরোধীদের ওপর কঠোর দমননীতি দ্বারা অত্যাচার করেন। ফলে দেশের জনগণ ঐক্যবদ্ধভাবে আন্দোলনে ঝাঁপিয়ে পড়ে। উদ্দীপকের হোসনি মোবারকের সাথে আইয়ুব খানের মিল রয়েছে। আইয়ুব খান ১৯৫৮ সালে পাকিস্তানের প্রেসিডেন্ট হয়ে স্বৈরাচারী শাসন প্রবর্তন করেন। তিনি সকল রাজনৈতিক দলকে নিষিদ্ধ করেন। পাকিস্তানে ১৯৫৮ সাল থেকে ১৯৬৯ সাল পর্যন্ত আইয়ুব খান সামরিক শাসন ও তথাকথিত মৌলিক গণতন্ত্রের প্রহসন চলে। ১৯৫৮ সালে দেশে সামরিক আইন জারি করে পাকিস্তানের গণতন্ত্রকে হত্যা করা হয়। গণতন্ত্রের চর্চার কামনায় জনগণ সময়ের অপেক্ষায় ছিল যার বহিঃপ্রকাশ ঘটে ঊনসত্তরের বিক্ষোভের মধ্য দিয়ে। পাকিস্তানের আইয়ুব শাসন মূলত দুর্নীতির বীজ বপন করার দশক। মৌলিক গণতন্ত্র নামে তথাকথিত গণতন্ত্র কায়েম করে গণবিরোধী দুর্নীতিপরায়ণ টাউট শ্রেণির দৌরাত্ম্য দেশের জনগণকে একটি শ্বাসরুদ্ধকর পরিবেশের মধ্যে ঠেলে দেয়। আইয়ুব খান দালাল শ্রেণি সৃষ্টি করে অবৈধ শ্রেণির দ্বারা দুর্নীতি বৈধকরণ করেন। এর সাথে সরকারি যোগসূত্র স্থাপন করে অরাজকতার মাত্রা বাড়িয়ে দেয়। পাকিস্তানের প্রথম আইয়ুব সামরিক শাসনে কতিপয় সামরিক ও বেসামরিক উচ্চপদস্থ কর্মকর্তার ক্ষমতা, প্রভাব দারুণভাবে বেড়ে যায়। তাদের দৌরাত্ম্যের ও কর্মকান্ডের সরকার ও জনগণের মধ্যে ব্যবধান বৃদ্ধি পেয়ে সরকার গর্ণসম্পর্কহীন হয়ে পড়ে। তাদের গণবিরোধী ভূমিকায় জনগণ অতিষ্ঠ হয়ে ওঠে। তাই বলা যায় , হোসনি মোবারকের সাথে পাকিস্তানের শাসক আইয়ুব খান যথার্থই সাদৃশ্যপূর্ণ।"
        },
        {
          "label": "ঘ",
          "question": "",
          "explanation": "উদ্দীপকের আন্দোলনের মতো উনসত্তরের গণঅভ্যুত্থান ছিল পাকিস্তানের ইতিহাসের সফল ও বড় গণআন্দোলন মন্তব্যটি যথার্থ ও যুক্তিযুক্ত। নিচে তা ব্যাখ্যা করা হলো- ১৯৪৭ সালে পাকিস্তান বিভক্তির পর পাকিস্তান শাসকগোষ্ঠীর বিরুদ্ধে ১৯৬৯ সাল পর্যন্ত বিভিন্ন, আন্দোলন সংগ্রাম সংঘটিত হয়, যার মধ্যে ১৯৬৯ সালের গণঅভ্যুত্থান ছিল সবচেয়ে সফল ও বড় গণআন্দোলন। কেননা এ আন্দোলনের ফলে আইয়ুব খান ১৯৬৯ সালের ২৫ মার্চ ক্ষমতা ছাড়তে বাধ্য হয়। সামরিক স্বৈরাচারী শাসক আইয়ুব খান, বাঙালিদের ছয় দফা দাবির প্রেক্ষাপটে গড়ে ওঠা গণআন্দোলন দমনের জন্য ১৯৬৮ সালের ১৮ জানুয়ারি একটি রাষ্ট্রদ্রোহিতার মামলা দায়ের করে। বঙ্গবন্ধু শেখ মুজিবুর রহমানকে প্রধান আসামি করে ৩৫ জন সামরিক ও বেসামরিক ব্যক্তিকে মামলার আসামি করা হয়। এ মামলাটি আগরতলা মামলা নামে পরিচিত। বাঙালি জনগোষ্ঠী এবং রাজনৈতিক নেতৃত্বকে দমিয়ে রাখার এক ঘৃণ্য ষড়যন্ত্র হচ্ছে আগরতলা মামলা। এ মামলার আসামিদের গ্রেফতার দেখানো হলে সমগ্র বাংলার ব্যাপক গণআন্দোলন গড়ে ওঠে। ১৯৬৯ সালের জানুয়ারি সর্বদলীয় ছাত্র সংগ্রাম পরিষদ গঠন করা হয় এবং আন্দোলনের কর্মসূচি হিসেবে ১১ দফা ঘোষণা করা হয়। ১৯৬৯ সালের ১৪ জানুয়ারি পূর্ব পাকিস্তানে পূর্ণ হরতাল পালিত হয় এবং এ আন্দোলনে বাধা দেওয়ার কারণে ১৮ জানুয়ারি ছাত্র ধর্মঘট পালিত হয়। ১৯৬৯ সালের ২০ জানুয়ারি ঢাকা বিশ্ববিদ্যালয় ক্যাম্পাসে অনুষ্ঠিত ছাত্র সমাবেশে হাজার হাজার ছাত্র অংশগ্রহণ করে এবং একপর্যায়ে পুলিশ ও ইপিআর-এর সাথে তাদের সংঘর্ষ হলে পুলিশের গুলিতে আসাদুজ্জামানসহ আরো ৩ জন নিহত হয়। যার প্রেক্ষিতে সমগ্র পাকিস্তানে ব্যাপক আন্দোলন ছড়িয়ে পড়ে। সমস্যা সমাধানে ১৯৬৯ সালের ৫ ফেব্রুয়ারি আইয়ুব খান বিরোধী রাজনৈতিকদের সাথে আলোচনার প্রস্তাব দিলেও বঙ্গবন্ধু জেলে থাকায় তা ব্যর্থ হয়। এদিকে ১৫ ফেব্রুয়ারি পুলিশের গুলিতে ঢাকা সেনানিবাসে আটক আগরতলা মামলার আসামি সার্জেন্ট জহুরুল হকের মৃত্যু ও ১৮ ফেব্রুয়ারি অধ্যাপক শামসুজ্জোহার মৃত্যু হলে আন্দোলন তীব্র হয়। অবশেষে আন্দোলনের তীব্রতায় ১৯৬৯ সালের ২৫ মার্চ ইয়াহিয়া খানের হাতে ক্ষমতা ছেড়ে দিয়ে আইয়ুব খান পদত্যাগ করেন।"
        }
      ]
    },
    {
      "number": "3",
      "uddipok": "ফেব্রুয়ারি একুশ তারিখ দুপুর বেলার অক্ত বৃষ্টি নামে, বৃষ্টি কোথায়? বরকতেরই রক্ত। হাজার যুগের সূর্যতাপে জ্বলবে এমন লাল যে,",
      "tag": "GCPC 25",
      "sub_questions": [
        {
          "label": "ক",
          "question": "পাকিস্তান রাষ্ট্রে প্রথম কী নিয়ে বিতর্কের সৃষ্টি হয়?",
          "explanation": "পাকিস্তান রাষ্ট্রে প্রথম ভাষা নিয়ে বিতর্কের সৃষ্টি হয়।"
        },
        {
          "label": "খ",
          "question": "শহিদ মিনার কেন নির্মাণ করা হয়েছে?",
          "explanation": "১৯৫২ সালের ভাষা আন্দোলনে আত্মদানকারী শহিদদের প্রতি শ্রদ্ধা জানাতে শহিদ মিনার নির্মাণ করা হয়েছে। ১৯৫২ সালের ২১ ফেব্রুয়ারি ভাষা আন্দোলনের চূড়ান্ত পর্যায়ে এদেশের ভাষাসৈনিকেরা বাংলা ভাষার মর্যাদা লাভের দাবিতে ১৪৪ ধারা উপেক্ষা করে ঢাকার রাজপথে মিছিল বের করে। পুলিশ মিছিলের ওপর কাঁদানে গ্যাস, গুলি ছোঁড়ে। এতে রফিক, বরকত, শফিক, জব্বার, সালাম প্রমুখ নিহত হন। তাদের স্মরণে ১৯৫২ সালের ২৩ ফেব্রুয়ারি ঢাকা মেডিকেলের ছাত্ররা প্রথম শহিদ মিনারের স্মৃতিস্তম্ভ নির্মাণ করে। এরপর ১৯৫৬ সালে বাংলা রাষ্ট্রভাষা হিসেবে স্বীকৃতি লাভের পর ১৯৫৭ সালে শিল্পী হামিদুর রহমানের নকশায় কেন্দ্রীয় শহিদ মিনারের নির্মাণ কাজ শুরু হয়। ১৯৬৩ সালের শুরুর দিকে এর নির্মাণ কাজ শেষ হয়। প্রতি বছর ২১ ফেব্রুয়ারি এ মিনারে ফুল দিয়ে এদেশের লাখো মানুষ ভাষাশহিদদের প্রতি সম্মান জানান।"
        },
        {
          "label": "গ",
          "question": "উদ্দীপকের কবিতার লাইনগুলো বাঙালির কোন অত্মত্যাগের কথা মনে করিয়ে দেয়? ব্যাখ্যা করো।",
          "explanation": "উদ্দীপকের কবিতার লাইনগুলো ভাষা আন্দোলনে বাঙালির আত্মত্যাগের কথা মনে করিয়ে দেয়। পাকিস্তান সৃষ্টির পর থেকেই পশ্চিম পাকিস্তানি শাসকগোষ্ঠী পূর্ব পাকিস্তানের প্রতি বৈষম্যমূলক নীতি গ্রহণ করে। পাকিস্তানের সংখ্যাগরিষ্ঠের ভাষা বাংলা হওয়া সত্ত্বেও তারা এদেশের সংস্কৃতিকে ধ্বংস করার জন্য উর্দুকে রাষ্ট্রভাষা করার চক্রান্ত করে। এ চক্রান্তের বিরুদ্ধে পূর্ব বাংলার মানুষ মাতৃভাষা রক্ষার দাবিতে আন্দোলন শুরু করে, যেটি ইতিহাসে ভাষা আন্দোলন নামে পরিচিত। এ আন্দোলনে শহিদ হন রফিক, শফিউর, জব্বার, বরকত ও সালাম। উদ্দীপকের কবিতাটিতে এ শহিদদের আত্মত্যাগই ফুটে উঠেছে। উদ্দীপকে একুশে ফেব্রুয়ারি নিয়ে একটি কবিতা বর্ণিত হয়েছে, যা ১৯৫২ সালের ভাষা আন্দোলনকে স্মরণ করিয়ে দেয়। ভাষা আন্দোলন বাঙালির আত্মত্যাগের এক উজ্জ্বল দৃষ্টান্ত। এ আন্দোলন ছিল বাঙালির সাংস্কৃতিক স্বাধিকার আন্দোলন। পাকিস্তানি শাসকগোষ্ঠীর অগণতান্ত্রিক মনোভাব ও বৈষম্যমূলক আচরণের পরিপ্রেক্ষিতে এ আন্দোলন শুরু হয়। পাকিস্তানের ৫৬.৪০ শতাংশের মুখের ভাষা বাংলা হওয়া সত্ত্বেও সংখ্যালঘিষ্ঠ মাত্র ৩.২৭ শতাংশের মুখের ভাষা উর্দুকে তারা রাষ্ট্রভাষা হিসেবে চাপিয়ে দিতে চেয়েছিল। কিন্তু বাঙালি ছাত্র, শিক্ষক, বুদ্ধিজীবীসহ সবাই এ বৈষম্যমূলক আচরণের বিরুদ্ধে প্রতিবাদ জানায়। তারা দেশব্যাপী আন্দোলন গড়ে তোলে। ১৯৫২ সালের ২১ ফেব্রুয়ারি এ আন্দোলন চূড়ান্ত রূপ লাভ করে। এদিন সরকারের জারি করা ১৪৪ ধারা ভঙ্গ করে বাঙালি রাজপথে নেমে আসে। পুলিশ তাদের ওপর গুলি চালায়। পুলিশের গুলিতে শহিদ হন রফিক, বরকত, শফিউর, জব্বার, সালাম প্রমুখ। তাদের আত্মত্যাগের বিনিময়ে বাংলা রাষ্ট্রভাষার মর্যাদা লাভ করে। বাংলা ভাষার মর্যাদা রক্ষায় বাঙালির এ আত্মত্যাগই উদ্দীপকের লাইনগুলোতে প্রকাশ পেয়েছে।"
        },
        {
          "label": "ঘ",
          "question": "বাঙালির উক্ত আত্মত্যাগের তাৎপর্য বিশ্লেষণ করো।",
          "explanation": "বাঙালিদের মধ্যে জাতীয়তাবাদী চেতনার বিকাশ ও স্বাধীনতা সংগ্রামকে ত্বরান্বিত করার ক্ষেত্রে উক্ত আত্মত্যাগ তথা ভাষা আন্দোলনে বাঙালিদের আত্মত্যাগের তাৎপর্য অপরিসীম। ১৯৫২ সালের ভাষা আন্দোলন বাঙালির জাতীয় জীবনে এক ঐতিহাসিক ঘটনা। বাঙালি যে একটি ঐক্যবদ্ধ জাতি; তাদেরকে দমিয়ে রাখা সম্ভব নয় এ আন্দোলন তা প্রমাণ করে। ভাষা শহিদদের মহান আত্মত্যাগের বিনিময়ে রাষ্ট্রভাষা হিসেবে মাতৃভাষা বাংলার মর্যাদা অর্জিত হয়। আর এ অর্জন বাঙালিকে সব আন্দোলন-সংগ্রামে ঐক্যবদ্ধ হওয়ার প্রেরণা দেয়। উদ্দীপকের কবিতাটিতে বাঙালির আত্মত্যাগের পাশাপাশি তাদের অধিকারবোধ ও প্রতিবাদী চেতনার বহিঃপ্রকাশ ঘটেছে। ১৯৫২ সালের ভাষা আন্দোলনের শহিদদের আত্মত্যাগ থেকে পাওয়া জাতীয়তাবাদী চেতনায় উজ্জীবিত হয়ে ১৯৬২ সালে আইয়ুব খান সরকারের প্রবর্তিত শিক্ষা কমিশনের বিরুদ্ধে বাংলার ছাত্রসমাজ এক দুর্বার আন্দোলন গড়ে তোলে। ১৯৬৬ সালের ছয় দফা দাবির প্রেক্ষিতে আইয়ুব খানের স্বৈরশাসনের বিরুদ্ধে বীর বাঙালি ঝাঁপিয়ে পড়ে। আর ১৯৬৯ সালে সংঘটিত হয় ঐতিহাসিক গণঅভ্যুত্থান, যা আইয়ুব খানের পতনকে ত্বরান্বিত করে। পরে ১৯৭০ সালের নির্বাচনে আওয়ামী লীগ বিপুল ভোটে জয়লাভ করে। কিন্তু তাদেরকে ক্ষমতায় যেতে দেওয়া না হলে শেখ মুজিবুর রহমান ১৯৭১ সালের ৭ মার্চ এক ঐতিহাসিক ভাষণ দেন। এ ভাষণে উদ্বুদ্ধ হয়ে বাঙালি জাতি মুক্তিযুদ্ধে ঝাঁপিয়ে পড়ে। দীর্ঘ ৯ মাস রক্তক্ষয়ী সংগ্রামের মাধ্যমে ১৬ ডিসেম্বর বাঙালি অর্জন করে তাদের চূড়ান্ত বিজয়। আবার '৯০-এর স্বেরাচারী বিরোধী আন্দোলনেও ঐক্যবদ্ধ হয়ে বাঙালি স্বৈরাচারের পতন ঘটায়। বাঙালির এ ধারাবাহিক আন্দোলন-সংগ্রামের পেছনে রয়েছে ১৯৫২ সালের ভাষা আন্দোলন থেকে উৎসারিত জাতীয়তাবাদী চেতনা। পরিশেষে বলা যায়, ভাষা আন্দোলনে শহিদ হওয়া রফিক, বরকত, শফিউর, জব্বার, সালাম প্রতিনিয়ত বাঙালির মধ্যে অধিকারবোধ সৃষ্টি করে এবং ঐক্যবদ্ধ হয়ে সব ধরনের বৈষম্যমূলক আচরণের, বিরুদ্ধে আন্দোলনের অনুপ্রেরণা দেয়।"
        }
      ]
    },
    {
      "number": "4",
      "uddipok": "স্যার ছাত্র-ছাত্রীদের দলগতভাবে সম্রাট বাবরের চরিত্র ও কৃতিত্ব নিরূপণ করতে বললে ছাত্ররা প্রথম, দ্বিতীয়, তৃতীয় এবং চতুর্থ দলে বিভক্ত হয়ে যথাক্রমে নিম্নলিখিত বিষয়গুলো আলোকপাত করে: দল ভূমিকা প্রথম দল সমাজের প্রতিষ্ঠাতা দ্বিতীয় দল সেনানায়ক তৃতীয় দল শাসক চতুর্থ দল বিদ্যা ও সংস্কৃতির অনুরাগী",
      "tag": "GCPC 25",
      "sub_questions": [
        {
          "label": "ক",
          "question": "বাবর অর্থ কী?",
          "explanation": "বাবর অর্থ সিংহ।"
        },
        {
          "label": "খ",
          "question": "সিন্ধু বিজয়ের কারণ কী?",
          "explanation": "আরবদের সিন্ধু বিজয়ের প্রত্যক্ষ কারণ ছিল সিন্ধুর জলদস্যু কর্তৃক আরব জাহাজ লুট। এছাড়াও এ বিজয়ের পেছনে অনেক পরোক্ষ কারণ ছিল। আরবদের সিন্ধু বিজয় ছিল উমাইয়াদের সম্প্রসারণবাদ রাজ্যবিস্তার নীতির অংশ। রাজ্য বিস্তারের স্বাভাবিক আকাঙ্ক্ষা তাদের সিন্ধু বিজয়ে প্ররোচিত করে। এছাড়া এর পেছনে ভারতের ধন-সম্পদ লাভের আকাঙ্ক্ষা, সীমান্তের নিরাপত্তা বিধান, সিন্ধুর রাজা দাহিরের আরব বিদ্রোহীদের আশ্রয় দান প্রভৃতি কারণও ছিল। তবে প্রত্যক্ষ কারণটি হলো সিন্ধুর দেবল বন্দরে জলদস্যু কর্তৃক মুসলমানদের ৮টি জাহাজ লুট। হাজ্জাজ বিন ইউসুফ সিন্ধুর রাজা দাহিরের কাছে লুট হওয়া জাহাজের ক্ষতিপূরণ দাবি করে। ক্ষতিপূরণ দিতে রাজা দাহির অস্বীকার করলে ক্ষুদ্ধ হয়ে ৭১২ খ্রিস্টাব্দে আরবরা সিন্ধুতে অভিযান পরিচালনা করে।"
        },
        {
          "label": "গ",
          "question": "উদ্দীপকের প্রথম দলের আলোচিত বিষয়টি ব্যাখ্যা করো।",
          "explanation": "উদ্দীপকের প্রথম দলের আলোচনায় মুঘল সাম্রাজ্যের প্রতিষ্ঠাতা হিসেবে বাবরের পরিচয় পাওয়া যায়। মুঘল সাম্রাজ্যের প্রতিষ্ঠাতা হিসেবে সম্রাট বাবর ইতিহাসে অমর হয়ে রয়েছেন। তবে এ সাম্রাজ্য প্রতিষ্ঠা তার জন্য সহজ ছিল না। এর পেছনে রয়েছে বিস্তর প্রেক্ষাপট। বাবর ১৪৯৪ খ্রিষ্টাব্দে তার পিতার মৃত্যুর পর ফারগানা রাজ্যের সিংহাসনে বসেন। সিংহাসন লাভের পরপরই তিনি আত্মীয়-স্বজন ও উজবেক নেতা সাইবানি খানের বিরোধিতার মুখে পড়েন। ১৪৯৭ খ্রিষ্টাব্দে বাবর সমরখন্দ দখল করেন। কিন্তু কিছুদিনের মধ্যেই তার রাজ্য হাতছাড়া হয়ে যায়। অদম্য বাবর ১৫০০ খ্রিষ্টাব্দে পুনরায় ফারগানা অধিকার করেন। কিন্তু ১৫০৩ খ্রিষ্টাব্দে তিনি সাইবানি খানের কাছে পরাজিত হয়ে আবার সেখান থেকে বিতাড়িত হন। ফারগানা রাজ্য থেকে বিতাড়িত হয়ে আশ্রয় ও সহায়-সম্বলহীন অবস্থায় ঘুরে বেড়ালেও বাবর কখনো হতাশ হননি। ১৫০৪ খ্রিষ্টাব্দে তিনি কাবুল অধিকার করে 'পাদিশাহ' বা বাদশাহ উপাধি গ্রহণ করেন। অল্প কিছুদিনের মধ্যে পুরো আফগানিস্তান তার নিয়ন্ত্রণে আসে। এ সময় দিল্লিতে লোদি বংশের শাসন চলছিল। আভিজাত্যের দ্বন্দ্বসহ বিভিন্ন কারণে কয়েকজন প্রাদেশিক শাসনকর্তা সুলতান ইব্রাহিম লোদির বিরুদ্ধে বিদ্রোহ করেন। সুলতান বিদ্রোহ দমনে ব্যস্ত হয়ে পড়লে লোদি বংশের দুর্বলতা ও রাজনৈতিক গোলযোগের সুযোগে' ১৫২৬ খ্রিষ্টাব্দে পানিপথের প্রথম যুদ্ধে ইব্রাহিম লোদিকে পরাজিত করে বাবর ভারতে মুঘল রাজবংশ প্রতিষ্ঠা করে। উদ্দীপকে প্রথম দল সাম্রাজ্যের প্রতিষ্ঠাতা হিসেবে বাবরের এ বিষয়গুলোই আলোচনা করেছে।"
        },
        {
          "label": "ঘ",
          "question": "উদ্দীপকে উল্লেখিত শাসকের শাসন ব্যবস্থা কেমন ছিল? বিশ্লেষণ করো।",
          "explanation": "উদ্দীপকে উল্লেখিত শাসক হলেন সম্রাট বাবর, শাসন ব্যবস্থায় যার উল্লেখযোগ্য কিছু সংস্কার লক্ষণীয়। বাবর ছিলেন পশ্চিমে কাবুল থেকে পূর্বে বিহার এবং উত্তরে হিমালয় থেকে দক্ষিণে চান্দেরি পর্যন্ত বিস্তৃত এক সাম্রাজ্যের অধিপতি। তবে সম্রাট হিসেবে তিনি মাত্র চার বছর রাজত্ব করেন। আর এ সংক্ষিপ্ত রাজত্বকালের অধিকাংশ সময় কেটেছে যুদ্ধ বিগ্রহে। কাজেই শাসক হিসেবে তিনি তেমন কোনো মৌলিক প্রতিভার পরিচয় বা শাসন কাঠামোর সংস্কার, উন্নয়ন ও পরিবর্তন সাধন করতে পারেননি। বাধ্য হয়ে তিনি তুর্কি-আফগান শাসননীতি অনুসরণ করেছিলেন। উদ্দীপকে সম্রাট বাবরের চরিত্র ও কৃতিত্বের বিষয়বস্তু লক্ষণীয়। সম্রাট বাবর শাসন ব্যবস্থায় মৌলিক প্রতিভার পরিচয় না দিলেও অর্থনৈতিক, সামরিক ও প্রশাসনিক ক্ষেত্রে তার সংস্কার কম ছিল না। সম্রাট বাবর মুসলমানদের প্রথাগত খেলাফতের প্রতি আনুগত্য ত্যাগ করে ভারতীয় রাজনীতির বাস্তবতার নিরিখে নিরঙ্কুশ ক্ষমতার প্রতীক হিসেবে নিজেকে 'বাদশাহ' বলে ঘোষণা করেন। অর্থনৈতিক ও সামরিক ব্যবস্থায় বাবর ভারতের প্রচলিত জায়গিরদারি ব্যবস্থা বহাল এবং সামন্ত অধিপতিদের ওপর স্থানীয় প্রশাসন পরিচালনার ভার অর্পণ করেছিলেন। বাদশাহ ও সাম্রাজ্যের প্রশাসনিক দপ্তরগুলোর সাথে সংযোগ রক্ষার জন্য তিনি প্রধানমন্ত্রী নিয়োগ করেছিলেন। প্রাদেশিক শাসনকার্য নির্বাহের জন্য তিনি প্রত্যেক প্রদেশে একজন করে ওয়ালি (প্রদেশপাল), দেওয়ান রাজস্ব কর্মকর্তা, শিকদার (সমরকর্তা) এবং কোতোয়াল (নগরকর্তা) নিয়োগ করেছিলেন। উপর্যুক্ত আলোচনা থেকে একথা সুস্পষ্টভাবে প্রতীয়মান যে, উদ্দীপকের ছাত্র-ছাত্রীদের ৩য় দলের আলোচিত বিষয়টিতে সম্রাট বাবরের শাসনামলের কৃতিত্বের কথাই আলোকপাত করা হয়েছে। তার শাসনকাল ক্ষণস্থায়ী হলেও শাসন ব্যবস্থার বিভিন্ন ক্ষেত্রে তিনি উল্লেখযোগ্য সংস্কার করে গেছেন।"
        }
      ]
    },
    {
      "number": "5",
      "uddipok": "শের শাহের শাসনতান্ত্রিক সংস্কারাবলি মূল্যায়ন: ১. কেন্দ্রীয় শাসন ব্যবস্থা ২. দিওয়ান-ই-ইনশা ৩. রাজস্ব সংস্কার ৪. বিচার ব্যবস্থা ৫. সামরিক সংস্কার",
      "tag": "GCPC 25",
      "sub_questions": [
        {
          "label": "ক",
          "question": "ময়ূর সিংহাসন লুট করে নিয়ে যান কে?",
          "explanation": "পারস্যের সম্রাট নাদির শাহ ময়ূর সিংহাসন লুট করে নিয়ে যান।"
        },
        {
          "label": "খ",
          "question": "কে এবং কেন বাংলার নাম জান্নাতাবাদ রাখেন?",
          "explanation": "মুঘল সম্রাট হুমায়ুন বাংলার প্রাকৃতিক সৌন্দর্যে আকৃষ্ট হয়ে এর নাম রাখেন জান্নাতাবাদ। প্রাচীনকাল থেকেই বাংলা ছিল প্রাকৃতিক সৌন্দর্যের লীলাভূমি। এদেশের সবুজ-শ্যামল প্রকৃতি বিদেশি পর্যটকদের আকৃষ্ট করেছে। শের শাহের কাছ থেকে ১৫৩৮ সালে বাংলা পুনরুদ্ধারের জন্য সম্রাট হুমায়ুন এদেশে আগমন করেন। বাংলার প্রাকৃতিক সৌন্দর্যে মুগ্ধ হয়ে তিনি এর নাম দেন জান্নাতাবাদ।"
        },
        {
          "label": "গ",
          "question": "উদ্দীপকের তালিকায় ৩নং সংস্কারটি ব্যাখ্যা করো।",
          "explanation": "উদ্দীপকের তালিকার ৩ নম্বর সংস্কারে শের শাহের রাজস্ব সংস্কার লক্ষণীয়। রাজস্ব সংস্কার শের শাহের রাজত্বকালের অন্যতম শ্রেষ্ঠ কীর্তি। তার আগে রাজস্ব নির্ধারণের জন্য সুনির্দিষ্ট কোনো পদ্ধতি প্রচলিত ছিল না। কানুনগো নামক কর্মচারীদের মৌখিক বিবরণের ওপর ভিত্তি করে ভূমি রাজস্ব নির্ধারণ করা হতো। এতে রাজস্ব ফাঁকির সুযোগ ছিল। এ সমস্যার সমাধানে শের শাহ ভূমি রাজস্ব এবং শুল্ক ও মুদ্রা ব্যবস্থার সুনির্দিষ্ট সংস্কার সাধন করেন। উদ্দীপকের শের শাহের শাসনতান্ত্রিক কিছু সংস্কার তুলে ধরা হয়েছে। যার তৃতীয় নম্বরে রয়েছে রাজস্ব সংস্কার। রাজস্ব সংস্কারের জন্য শের শাহ উল্লেখযোগ্য কিছু পদক্ষেপ গ্রহণ করেন। তিনি তার রাজস্ব ঘাটতি পূরণ করার জন্য নির্ভুল ভূমি জরিপ ব্যবস্থা প্রবর্তন করেন এবং উৎপাদিত শস্যের এক-তৃতীয়াংশ খাজনারূপে নির্ধারণ করেন। জনসাধারণ নগদ অর্থে অথবা উৎপাদিত শস্যে খাজনা দিতে পারত। তিনি চাষযোগ্য জমিকে তিন শ্রেণিতে বিভক্ত করেন। যথা- উর্বর, অপেক্ষাকৃত কম উর্বর এবং অনুর্বর। এছাড়া শের শাহ রৌপ্য ও স্বর্ণ মুদ্রা এবং দাম নামে তাম্রমুদ্রারও প্রচলন করেন। ফলে প্রজাসাধারণ খুব সহজেই সরাসরি রাজ কোষাগারে খাজনা জমা দিতে পারত। এ সংস্কারের ফলে শের শাহের রাজস্ব প্রচুর পরিমাণে বৃদ্ধি পায়। ফলে রাজস্ব ঘাটতি পূরণ হয়ে যায়। এভাবে শের শাহ নানা পদক্ষেপ গ্রহণের মাধ্যমে রাজস্ব ব্যবস্থার সংস্কার সাধন করেন।"
        },
        {
          "label": "ঘ",
          "question": "উদ্দীপকের তালিকায় ৫নং সংস্কারটি বিশ্লেষণ করো।",
          "explanation": "উদ্দীপকের তালিকার ৫ নম্বর সংস্কারে শের শাহের সামরিক সংস্কার লক্ষণীয়। অস্ত্রবলে রাজবংশ প্রতিষ্ঠা এবং রাজ্যজয় করেছিলেন বলে স্বভাবতই সামরিক' সংগঠনের ব্যাপারে শের শাহের বিশেষ আগ্রহ ছিল। তবে এক্ষেত্রে তিনি কোনো নতুন বা অভিনব পদ্ধতি প্রবর্তন করেননি। তিনি পূর্বসূরী সুলতান আলাউদ্দিন খলজির দৃষ্টান্ত অনুসরণ করে তার সামরিক বাহিনীকে ঢেলে সাজান। উদ্দীপকের ৫ নম্বর বিষয়টি শের শাহের সামরিক সংস্কারকে নির্দেশ। করে। শের শাহ তার সময়ে সামরিক ক্ষেত্রে বিভিন্ন সংস্কার সাধন করেন। তিনি সেনাবাহিনীতে সামন্ত প্রথার উচ্ছেদ করে তার নিজের তত্ত্বাবধানে স্থায়ী সেনাবাহিনী গঠন করেন। সাম্রাজ্যের গুরুত্বপূর্ণ স্থানে সেনানিবাস স্থাপন করে সেখানে সৈন্য মোতায়েন করেন। তিনি সেনাদের জায়গিরের পরিবর্তে নগদে বেতন পরিশোধ করতেন। সেনাদের দুর্নীতি রোধের ক্ষেত্রেও শের শাহ সজাগ ছিলেন। সেনাদের দুর্নীতি রোধের উদ্দেশ্যে তিনি \"দাগ” বা অশ্বচিহ্নিত কর এবং \"চেরা\" বা সেনাদের বিস্তারিত বিবরণমূলক তালিকা সংরক্ষণের ব্যবস্থা করেন।. প্রতি দুই বছর অন্তর তিনি সামরিক কর্মকর্তাদের বদলির নীতিও প্ররর্তন করেন। তার সেনাবাহিনীতে আফগানদের, প্রাধান্য থাকলেও অন্যান্য জাতির সৈন্যও ছিল। এছাড়া সুষ্ঠুভাবে সেনা প্রশাসন পরিচালনার জন্য তিনি দিউয়ান-ই-আরজ নামে একটি কেন্দ্রীয় দপ্তর প্রতিষ্ঠা করেছিলেন। উপরের আলোচনা থেকে বলা যায়, শের শাহ নিজে যেমন একজন দক্ষ ও কুশলী সমরনেতা ছিলেন, তেমনি সামরিক সংস্কারের ক্ষেত্রেও দক্ষতার পরিচয় দেন। সামরিক ক্ষেত্রে তার বিভিন্ন সংস্কার পরবর্তীতে দক্ষ সেনাবাহিনী গঠনে এবং রাজ্য জয়ে বিশেষভাবে সহায়তা করেছিল।"
        }
      ]
    },
    {
      "number": "6",
      "uddipok": "রাজা নাসিরউদ্দিন একজন প্রতাপশালী শাসক ছিলেন। তিনি ন্যায়বিচারে যেমন কঠোর ছিলেন তেমনি অসহায়দের প্রতি ছিলেন উদার। রাজশত্রুর বিরুদ্ধে তার নির্মম অবস্থা যেমন ভয়ের সঞ্চার করে তেমনি স্ত্রী নূরমহলের প্রতি তার অন্ধ ভালোবাসা তাকে একজন কোমলমতি স্বামী হিসেবে প্রতিষ্ঠিত করে। স্ত্রীর প্রতি রাজার দুর্বলতার সুযোগে নূরমহল রাজকার্যের হস্তক্ষেপ করেন।",
      "tag": "GCPC 25",
      "sub_questions": [
        {
          "label": "ক",
          "question": "সম্রাট জাহাঙ্গীরের বাল্যনাম কী?",
          "explanation": "সম্রাট জাহাঙ্গীরের বাল্যনাম সেলিম।"
        },
        {
          "label": "খ",
          "question": "সম্রাট জাহাঙ্গীর যমুনা নদীর তীর থেকে রাজপ্রাসাদ পর্যন্ত ষাটটি ঘণ্টা বেঁধেছিলেন কেন? ব্যাখ্যা করো।",
          "explanation": "সম্রাট জাহাঙ্গীর মজলুম প্রজাদের অভিযোগ শোনার জন্য যমুনা নদীর তীর থেকে রাজপ্রাসাদ পর্যন্ত যাটটি ঘণ্টা বেঁধেছিলেন। প্রজাদের সার্বিক মঙ্গলের কথা চিন্তা করে সম্রাট জাহাঙ্গীর কতকগুলো কল্যাণকর নীতি গ্রহণ করেন। নিরীহ মজলুম প্রজাদের অভিযোগ শুনে এর প্রতিবিধানের উদ্দেশ্যে সম্রাট আগ্রা দুর্গের শাহ বুরিজি থেকে যমুনা নদীর তীরবর্তী একটি প্রস্তরস্তম্ভ পর্যন্ত ৩০ গজ লম্বা একটি ঘণ্টাযুক্ত ন্যায়শৃঙ্খল টানিয়ে দেন। সম্রাটের এই ঘণ্টা \"Bell of justice\" এবং শিকঘণ্টা বা \"Chain of justice\" নামে পরিচিত। যেকোনো ব্যক্তি এই শিকল টেনে অভিযোগ বিষয়ে সম্রাটের দৃষ্টি আকর্ষণ করলে সম্রাট তার প্রতিকারের ব্যবস্থা করতেন। এ প্রেক্ষিতেই সম্রাট জাহাঙ্গীর যমুনা নদীর তীর থেকে রাজপ্রাসাদ পর্যন্ত ঘাটটি ঘণ্টা বেঁধেছিলেন।"
        },
        {
          "label": "গ",
          "question": "উদ্দীপকের নূরমহলের সাথে কোন মুঘল সম্রাজ্ঞীর সামঞ্জস্য পাওয়া যায়? ব্যাখ্যা করো।",
          "explanation": "উদ্দীপকের নূরমহলের সাথে মুঘল সম্রাজ্ঞী নূরজাহানের মিল রয়েছে। নূরজাহানের প্রকৃত নাম মেহের-উন-নিসা। তিনি মুঘল সম্রাট জাহাঙ্গীরের স্ত্রী ছিলেন। তিনি অসামান্য রূপের অধিকারী ছিলেন। তাই সম্রাট জাহাঙ্গীর তাকে নূরজাহান (পৃথিবীর আলো) উপাধি দিয়ে মর্যাদায় ভূষিত করেন। এরপর থেকে মেহের-উন-নিসা নূরজাহান নামেই পরিচিতি লাভ করেন। নূরজাহানের প্রতি সম্রাট জাহাঙ্গীরের ভালোবাসা ছিল অসামান্য। প্রজ্ঞা ও বুদ্ধিমত্তার জন্য রাজপরিবারের সর্বত্রই নূরজাহানের কর্তৃত্ব ছিল। উদ্দীপকের নূরমহলের ক্ষেত্রেও এরকম দেখা যায়। উদ্দীপকে দেখা যায়, স্ত্রী নূরমহলের প্রতি ভালোবাসা প্রতাপশালী শাসক নাসিরউদ্দিনকে একজন কোমলমতি স্বামী হিসেবে প্রতিষ্ঠিত করেছে। স্ত্রীর প্রতি শাসকের এ দুর্বলতার সুযোগে তার স্ত্রী রাজ্যের বিভিন্ন কাজে হস্তক্ষেপ করেন। সম্রাট জাহাঙ্গীরের ওপরও তার স্ত্রী নূরজাহানের অপরিসীম প্রভাব ছিল। জাহাঙ্গীর আরামপ্রিয় ছিলেন। এ সুযোগে সম্রাটকে নিজের নিয়ন্ত্রণে এনে নূরজাহান তার আত্মীয়-স্বজনদের রাজ্যের উচ্চপদে নিয়োগ দেন। তার পিতা মির্জা গিয়াস বেগ এবং ভাই আসফ খানকে জাহাঙ্গীরের উজির নিযুক্ত করা হয়। নূরজাহান সাম্রাজ্যে অপরিসীম ক্ষমতার অধিকারী ছিলেন। তার ক্ষমতা এতটা বৃদ্ধি পেয়েছিল যে, জাহাঙ্গীর নামমাত্র সম্রাটে পরিণত হয়েছিলেন। সুতরাং দেখা যাচ্ছে, বুদ্ধিমত্তা ও কর্তৃত্ব প্রতিষ্ঠার' দিক দিয়ে উদ্দীপকের নূরমহল এবং মুঘল মহীয়সী নূরজাহান একে অন্যের প্রতিরূপ।"
        },
        {
          "label": "ঘ",
          "question": "উদ্দীপকের নাসিরউদ্দিনের চারিত্রিক বৈশিষ্ট্যের আলোকে সম্রাট জাহাঙ্গীরের চরিত্র মূল্যায়ন করো।",
          "explanation": "উদ্দীপকের নাসিরউদ্দিনের মতো সম্রাট জাহাঙ্গীরের মধ্যেও ন্যায়পরায়ণতা ও প্রজাকল্যাণের গুণ লক্ষ করা যায়। সম্রাট জাহাঙ্গীর ছিলেন মানবতা, ন্যায়বিচার, উদারতা ও রাজনৈতিক প্রজ্ঞার এক অসাধারণ দৃষ্টান্ত। তিনি সাম্রাজ্যে ন্যায়বিচার নিশ্চিত করেন। প্রজাদের কল্যাণে তিনি শিকলঘণ্টা, দস্তরুল আমল জারিসহ বিভিন্ন কল্যাণকর নীতি গ্রহণ করেন। প্রজাদের জন্য তিনি ছিলেন নিবেদিত প্রাণ। রাহাজানি, চুরি ও অন্যায় প্রতিরোধে তিনি যেমন কঠোর ছিলেন, তেমনি আর্তপীড়িতের জন্য তিনি ছিলেন উদার। উদ্দীপকের নাসিরউদ্দিনের মধ্যেও। এ গুণ লক্ষণীয়। উদ্দীপকের নাসিরউদ্দিন ন্যায়বিচারে যেমন কঠোর, তেমনি অসহায়দের প্রতি ছিলেন উদার। অনুরূপভাবে সম্রাট জাহাঙ্গীরের মধ্যে এরূপ ন্যায়বিচার ও প্রজাবাৎসল্যের গুণ লক্ষ করা যায়। ন্যায়বিচার প্রতিষ্ঠায় সম্রাট জাহাঙ্গীর বিচারঘন্টা স্থাপন করেন। যেখানে মজলুম বিচারপ্রার্থীরা ঘণ্টার সাথে যুক্ত শিকল টেনে সম্রাটের দৃষ্টি আকর্ষণ করতে পারত। সম্রাট পরবর্তীতে সেই সমস্যা সমাধানে উপযুক্ত ব্যবস্থা গ্রহণ করতেন। আবার \"দন্তরুল, আমল\" নামক ১২টি বিধি জারির মাধ্যমে তিনি প্রজাকল্যাণের পরিচয় দেন। এ বিধিতে তিনি সামাজিক অনাচারমূলক কাজের শাস্তি, মাদক নিষিদ্ধকরণ, আর্তপীড়িতের সেবার জন্য হাসপাতাল নির্মাণ প্রভৃতি বিষয়ে বিধি জারি করেন। তাছাড়া তিনি প্রজাদের কল্যাণের জন্য দ্রব্যসামগ্রী সন্তা ও জনসাধারণের নাগালের মধ্যে রাখার জন্য প্রয়োজনীয় পদক্ষেপ নেন। উপরের আলোচনা থেকে বলা যায়, সম্রাট জাহাঙ্গীর ন্যায়বিচার প্রতিষ্ঠায় যেমন কঠোর ছিলেন, তেমনি প্রজা ও অসহায়দের প্রতি ছিলেন উদার। সুতরাং উদ্দীপকের নাসিরউদ্দিনের চরিত্র সম্রাট জাহাঙ্গীরের চরিত্রেরই প্রতিনিধিত্ব করে।"
        }
      ]
    },
    {
      "number": "7",
      "uddipok": "ফ্রান্সের সম্রাট নেপোলিয়ন তাঁর রাজত্বের শেষের দিকে স্পেন আক্রমণ করে জয় করেছিলেন। কিন্তু এটা ছিল তাঁর পতনের অন্যতম প্রধান কারণ। এজন্য নেপোলিয়নের স্পেন আক্রমণকে স্পেনীয় ক্ষত বলা হয়।",
      "tag": "GCPC 25",
      "sub_questions": [
        {
          "label": "ক",
          "question": "কাকে জিন্দাপির বলা হয়?",
          "explanation": "সম্রাট আওরঙ্গজেবের জিন্দাপির বলা হয়।"
        },
        {
          "label": "খ",
          "question": "পানিপথের প্রথম যুদ্ধের তাৎপর্য ব্যাখ্যা করো।",
          "explanation": "পানিপথের প্রথম যুদ্ধের ফলাফলের ভিত্তিতেই ভারতে মুঘল সাম্রাজ্যের ভিত্তি স্থাপিত হয়েছিল। পানিপথের প্রথম (১৫২৬ খ্রি.) যুদ্ধে সম্রাট বাবর লোদি বংশের শেষ শাসক ইব্রাহিম লোদিকে পরাজিত করে মুঘল সাম্রাজ্য প্রতিষ্ঠা করেন। এ যুদ্ধের মাধ্যমে প্রতিষ্ঠিত মুঘল সাম্রাজ্য (১৫২৬-১৮৫৭ খ্রি.) পর্যন্ত সুদীর্ঘ তিন শতাব্দীকাল স্থায়ী হয়েছিল। যদিও বাবরকে এ যুদ্ধের পর আরও দুটি গুরুত্বপূর্ণ যুদ্ধ করতে হয়েছিল। পানিপথের প্রথম যুদ্ধে প্রথম কামানের ব্যবহার এবং গোলন্দাজ বাহিনী গঠন করা হয়।"
        },
        {
          "label": "গ",
          "question": "উদ্দীপকের নেপোলিয়নের সাথে কোন মুঘল সম্রাটের কর্মকাণ্ডের সাদৃশ্য রয়েছে? ব্যাখ্যা করো।",
          "explanation": "উদ্দীপকের নেপোলিয়নের সাথে মুঘল সম্রাট আওরঙ্গজেবের কর্মকাণ্ডের সাদৃশ্য রয়েছে। দাক্ষিণাত্য নীতি সম্রাট আওরঙ্গজেবের শাসনকালের (১৬৫৮-১৭০৭) একটি বিশেষ উল্লেখযোগ্য অধ্যায়। উত্তর ভারতের রাজনৈতিক সমস্যার সমাধান করে সম্রাট দক্ষিণ ভারতের দিকে নজর দেন। ১৬৮১ খ্রিস্টাব্দ থেকে জীবনের শেষ পর্যন্ত তিনি দাক্ষিণাত্যের মারাঠা দমনের প্রচেষ্টা অব্যাহত রাখেন। তবে ঐতিহাসিকগণ মনে করেন, আওরঙ্গজেবের সাম্রাজ্য ধ্বংসের পেছনে তার দাক্ষিণাত্য নীতি অনেকাংশে দায়ী। উদ্দীপকেও এ বিষয়টি প্রতিফলিত হয়েছে। উদ্দীপকে বর্ণিত নেপোলিয়ন রাজ্যের শেষের দিকে স্পেন জয় করেন। কিন্তু স্পেন জয় ছিল তার পতনের অন্যতম কারণ। নেপোলিয়নের স্পেন জয়ের মধ্যে মুঘল সম্রাট আওরঙ্গজেবের দাক্ষিণাত্য জয়ের প্রতিফলন ঘটেছে। নেপোলিয়নের মতো আওরঙ্গজেব সাম্রাজ্যবাদী নীতি গ্রহণ করেন। তার সময় ভারতীয় মুঘল সাম্রাজ্যের বিস্তৃতি এত বেশি হয়েছিল যে এ বিশাল সাম্রাজ্যকে সুষ্ঠুভাবে শাসন করা সম্ভব ছিল না। আর দাক্ষিণাত্য বিজয়ের মধ্য দিয়ে যে বিস্তৃত সাম্রাজ্য প্রতিষ্ঠিত হয় তা পরিচালনা ও সর্বত্র সুশাসন প্রতিষ্ঠা একটি বড় সমস্যা হয়ে দেখা দেয়। উপরন্তু এর ফলে কেন্দ্রীয় শাসন ব্যবস্থা দুর্বল হয়ে পড়ে। ফলে এ বিজয় তার পতনের পথ প্রশস্ত করে। তাই বলা যায়, নেপোলিয়নের স্পেন জয়ের মধ্যে মুঘল সম্রাট আওরঙ্গজেবের দাক্ষিণাত্য বিজয়ের সুস্পষ্ট প্রতিফলন লক্ষ করা যায়।"
        },
        {
          "label": "ঘ",
          "question": "উক্ত শাসকের দাক্ষিণাত্য নীতিকে নেপোলিয়নের স্পেনীয় ক্ষতের সাথে তুলনা করা যায় কি? বিশ্লেষণ করো।",
          "explanation": "হ্যাঁ, আওরঙ্গজেবের দাক্ষিণাত্য নীতিকে নেপোলিয়নের স্পেনীয় ক্ষতের সাথে তুলনা করা যায়। আওরঙ্গজেবের দাক্ষিণাত্য নীতি সম্পর্কে স্যার যদুনাথ সরকার বলেন, 'আপাতদৃষ্টিতে সব কিছু লাভ করলেও তিনি প্রকৃতপক্ষে সবকিছুই হারালেন। এ সময় থেকে তার পতনের সূচনা হয়। তার জীবনের মর্মান্তিক এবং অত্যন্ত নৈরাশ্যজনক অধ্যায়ের সূত্রপাত ঘটে।' দাক্ষিণাত্য বিজয়ের মাধ্যমে ১৬৯১ খ্রিষ্টাব্দে সম্রাট কাবুল থেকে চট্টগ্রাম এবং কাশ্মির থেকে কুমারিকা অন্তরীপ পর্যন্ত বিশাল ও বিস্তীর্ণ ভূখণ্ডের এক অপ্রতিদ্বন্দ্বী নরপতির মর্যাদা লাভ করেন। এতদসত্ত্বেও আওরঙ্গজেবের দাক্ষিণাত্য নীতি মুঘল সাম্রাজ্যের পক্ষে মারাত্মক ক্ষতির কারণ হয়ে দাঁড়ায়। যেমন নেপোলিয়নের ক্ষেত্রেও লক্ষণীয়। উদ্দীপকে বর্ণিত নেপোলিয়নের পতনের অন্যতম কারণ স্পেন বিজয়। এজন্য তার স্পেন আক্রমণ স্পেনীয় ক্ষত নামে পরিচিত। অনুরূপভাবে মুঘল সম্রাট আওরঙ্গজেবও দাক্ষিণাত্য নীতির কারণে তার সাম্রাজ্যের পতন ঘটান। দাক্ষিণাত্য জয়ের ফলে সাম্রাজ্যের ব্যাপক বিস্তৃতির কারণে কেন্দ্রীয় শাসনব্যবস্থা দুর্বল হয়ে পড়ে। দাক্ষিণাত্যে দীর্ঘস্থায়ী যুদ্ধ হওয়ার ফলে সাম্রাজ্যের অর্থনীতিতেও সংকট দেখা দেয়। উত্তর ভারতে সম্রাটের দীর্ঘ অনুপস্থিতিতে সেখানে সম্রাটের প্রভাব হ্রাস পায় ফলে আফগান, শিখ, লাঠ, মেওয়াটি ও রাজপুতরা চারদিকে মাথা তুলে দাঁড়ায়। এভাবে সম্রাটের জীবিতাবস্থায় মুঘল সাম্রাজ্যের বিপর্যয়ের সূত্রপাত হয় এবং এ অবস্থার বিরুদ্ধে যথোপযুক্ত ব্যবস্থা গ্রহণের মতো ক্ষমতা সম্রাটের ছিল না। দাক্ষিণাত্য ক্ষত আওরঙ্গজেবের সর্বনাশ ডেকে এনেছিল। দাক্ষিণাত্য নীতির ব্যর্থতার ফলে দুশ্চিন্তায় সম্রাটের মন ও শরীর ভেঙে পড়ে এবং ভগ্নস্বাস্থ্য নিয়ে ১৭০৭ খ্রিষ্টাব্দের ৩ মার্চ ভারতের শেষ উল্লেখযোগ্য মুঘল সম্রাট শেষ নিঃশ্বাস ত্যাগ করেন উপরের আলোচনায় প্রতীয়মান হয়, আওরঙ্গজেবের দাক্ষিণাত্য বিজয় এবং নেপোলিয়নের স্পেন বিজয় সাম্রাজ্য পতনের ক্ষেত্রে একটি অপরটির প্রতিচ্ছবি।"
        }
      ]
    },
    {
      "number": "8",
      "uddipok": "নাদির খান পৈতৃক সূত্রে সিংহাসন লাভ করেন এবং পিতৃ প্রদত্ত রাজ্যকে আরও বড় করার মানসে তাঁর এলাকার সকল সম্প্রদায়ের সাথে মিত্রতার সম্পর্ক স্থাপন করেন। সামরিক শক্তির সাহায্য ছাড়া তাঁর উদ্দেশ্য অর্জন করা সম্ভব নয় বিধায় তিনি তাঁর সামরিক বাহিনীকে সুবিন্যস্ত করে তাদের অভিজ্ঞ সেনাপতিদের অধীনে আনয়ন এবং যোগ্যতা ও পদমর্যাদা অনুসারে বেতন ভাতাদি প্রদান করেন। ফলে তাঁর শাসন ব্যবস্থা সুদৃঢ় হয়।",
      "tag": "GCPC 25",
      "sub_questions": [
        {
          "label": "ক",
          "question": "বৈরাম খান কে ছিলেন?",
          "explanation": "বৈরাম খান ছিলেন একজন তুর্কি যোদ্ধা এবং সম্রাট আকবরের প্রধান উজির।"
        },
        {
          "label": "খ",
          "question": "'দ্বীন-ই-ইলাহি'-এর প্রকৃত উদ্দেশ্য কী? ব্যাখ্যা করো।",
          "explanation": "ভারতে মুঘল শক্তির স্থায়িত্ব বিধানে হিন্দু-মুসলিমদের মধ্যে ঐক্য ও প্রীতির বন্ধন গড়ে তোলাই ছিল 'দ্বীন-ই-ইলাহি' এর প্রকৃত উদ্দেশ্য। মধ্যযুগের ভারতের ইতিহাসে অন্যতম আলোচিত ও সমালোচিত বিষয় হলো সম্রাট আকবরের 'দ্বীন-ই-ইলাহি' ধর্মমত। সম্রাটের এ ধর্মমত প্রচারের পেছনে রাজনৈতিক উদ্দেশ্য জড়িত ছিল। কেননা তিনি মনে করতেন যে, হিন্দুদের সমর্থন ও সহযোগিতা পাওয়ার জন্য উদার ধর্মীয় নীতি গ্রহণ করা উচিত। তাই তিনি তার সাম্রাজ্যের সবাইকে একটি কাঠামোর মধ্যে ঐক্যবদ্ধ করেন এবং সাম্রাজ্যের স্থায়িত্ব বিধানের জন্য নতুন ধর্মমত প্রচার করেন। আর এ উদ্দেশ্যেই তিনি 'দ্বীন-ই-ইলাহি' ধর্মমত প্রবর্তন করেন।"
        },
        {
          "label": "গ",
          "question": "উদ্দীপকের নাদির খানের মিত্রতা নীতিটি সম্রাট আকবরের গৃহীত কোন নীতির সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকের নাদির খানের মিত্রতা নীতিটি সম্রাট আকবরের গৃহীত রাজপুত নীতির সাথে সাদৃশ্যপূর্ণ। অর্ধশতাব্দী রাজত্বকালে সম্রাট আকবরের গৃহীত উল্লেখযোগ্য নীতিগুলোর মধ্যে রাজপুত নীতি একটি। সংখ্যাগরিষ্ঠ হিন্দুদের সমর্থনের মাধ্যমে সর্বভারতীয় সাম্রাজ্য প্রতিষ্ঠার লক্ষ্যে তিনি রাজপুত নীতি গ্রহণ করেন। এ নীতির বাস্তবায়নে তিনি রাজপুতদের সাথে বন্ধুত্বপূর্ণ সম্পর্ক স্থাপন করেন। উদ্দীপকেও অনুরূপ প্রতিচ্ছবি লক্ষণীয়। উদ্দীপকে বর্ণিত নাদির খান পিতৃপ্রদত্ত রাজ্যকে বড় করার মানসে তার। এলাকার সকল সম্প্রদায়ের সাথে মিত্রতার সম্পর্ক স্থাপন করেন। তার এরূপ মিত্রতা নীতি সম্রাট আকবরের রাজপুত নীতির সাথে সামঞ্জস্যপূর্ণ। সম্রাট আকবর ছিলেন উদারপন্থি ও অসাম্প্রদায়িক। তিনি তার দূরদৃষ্টি, রাজনৈতিক জ্ঞান ও বাস্তব বুদ্ধি দ্বারা বুঝতে পেরেছিলেন যে, ভারতবর্ষে মুঘল সাম্রাজ্যকে শক্তিশালী, স্থিতিশীল ও সমৃদ্ধশালী করতে হলে রাজপুতদের সমর্থন ও সহযোগিতা প্রয়োজন। কাজেই তিনি নিজ বংশের স্থায়িত্বের স্বার্থে হিন্দু জাগরণে নেতৃত্বদানকারী রাজপুতদের মন জয়ে সচেষ্ট হন এবং তাদের ব্যাপারে বিশেষ নীতি গ্রহণ করেন, যেটি ইতিহাসে 'রাজপুত নীতি' নামে পরিচিত। এ নীতি বাস্তবায়নে তিনি মিলনাত্মক নীতি গ্রহণ করেন। তাদের সাথে সুসম্পর্ক স্থাপনের লক্ষ্যে তিনি ১৫৬২ খ্রিষ্টাব্দে সর্বপ্রথম অম্বরের রাজা বিহারিমলের কন্যা যৌধবাঈকে বিয়ে করেন। রাজপ্রাসাদে হিন্দু সম্রাজ্ঞীদের জন্য মন্দির স্থাপন করেন। সমগ্র রাজ্যে হিন্দুদের স্বাধীনভাবে ধর্মীয় আচার-অনুষ্ঠান পালনের অধিকার প্রদান করেন। সুতরাং বলা যায়, উদ্দীপকে সম্রাট আকবরের গৃহীত রাজপুত নীতির প্রতিচ্ছবি ফুটে উঠেছে।"
        },
        {
          "label": "ঘ",
          "question": "নাদির খানের সামরিক ব্যবস্থাটি উক্ত সম্রাটের মনসবদারি প্রথার অনুরূপ-তোমার মতামত দাও।",
          "explanation": "নাদির খানের সামরিক ব্যবস্থাটি উক্ত সম্রাট তথা সম্রাট আকবরের মনসবদারি প্রথার অনুরূপ। 'মনসব' শব্দের অর্থ হলো পদ বা মর্যাদা। আর এ পদের অধিকারীকে মনসবদার বলা হতো। মুঘল সম্রাট আকবর তার সেনাবাহিনীর মধ্যে শৃঙ্খলা, নিয়মানুবর্তিতা ও দক্ষতার অভাব লক্ষ করে তার আশু সংস্কারের জন্য যে পরিকল্পনা গ্রহণ করেন, ইতিহাসে তাই মনসবদারি প্রথা নামে পরিচিত। উদ্দীপকের সামরিক ব্যবস্থাও সম্রাটের এ প্রথাকে নির্দেশ করে। উদ্দীপকে দেখা যায়, নাদির খান সামরিক বাহিনীকে সুবিন্যস্ত করে তাদের অভিজ্ঞ সেনাপতিদের অধীনে আনয়ন এবং যোগ্যতা অনুসারে বেতন প্রদান করেন। ফলে তার শাসনব্যবস্থা সুদৃঢ় হয়। অনুরূপভাবে সম্রাট আকবরও সামরিক ব্যবস্থার সংস্কারের জন্য ১৫৭৭ খ্রিষ্টাব্দে মনসবদারি প্রথা চালু করেন। আবুল ফজলের মতে, সাম্রাজ্যে সর্বমোট ৩৩ এবং কোনো কোনো তথ্য মতে, ৬৬ টি মনসব ছিল। এ ব্যবস্থায় সর্বোচ্চ পর্যায়ের মনসবদারের অধীনে মোট ১০ হাজার এবং সর্বনিম্ন পর্যায়ে ১০ জন সৈন্য থাকার নিয়ম ছিল। একজন ব্যক্তির সামরিক যোগ্যতা ও দক্ষতার ভিত্তিতে সম্রাট অকে মনসবদার হিসেবে নিয়োগ দিতেন। মনসবদারদের 'জাত' ও 'সওয়ার' নামক দুটি মর্যাদা ছিল। একজন পাঁচ হাজারি মনসবদারের বেতন ছিল মাসিক ৩২০০ টাকা, প্রথম শ্রেণির একজন পাঁচশতী মনসবদারের বেতন ছিল মাসিক ২৫০০ টাকা এবং ১০ জন সৈন্যের মনসবদারের মাসিক বেতন ছিল ১০০ টাকা অর্থ বা বেতনের সমপরিমাণ জায়গির দেওয়া হতো। তাই বলা যায়, নাদির খানের সামরিক সংস্কারের মধ্যে সম্রাট আকবরের এ মনসবদারি প্রথারই প্রতিফলন ঘটেছে।"
        }
      ]
    },
    {
      "number": "9",
      "uddipok": "সুলতান নাসির উদ্দিন ক্ষমতায় অধিষ্ঠিত হওয়ার পর সাম্রাজ্যের অভ্যন্তরীণ সকল সমস্যার সমাধান করেন। তিনি অন্য একটি রাজ্যকে জয় করার অভিপ্রায় ব্যক্ত করেন। প্রথম যুদ্ধে তিনি প্রতিপক্ষের নিকট পরাজিত হন। এই পরাজয়ের গ্লানি মোচনের জন্য তিনি পরবর্তী বছর দ্বিতীয় যুদ্ধে অবতীর্ণ হন। প্রতিপক্ষের সৈন্য সংখ্যা অধিক হওয়া সত্ত্বেও তাদেরকে শোচনীয় ভাবে পরাজিত করেন। তিনি বিজয়ের গৌরব অর্জন করেন এবং স্থায়ী রাজত্ব প্রতিষ্ঠা করতে সক্ষম হন।",
      "tag": "GCPC 25",
      "sub_questions": [
        {
          "label": "ক",
          "question": "",
          "explanation": "ভারতের গুজরাটের কাথিওয়াডের পশ্চিম উপকূলে সোমনাথ মন্দির অবস্থিত।"
        },
        {
          "label": "খ",
          "question": "",
          "explanation": "হাজ্জাজ বিন ইউসুফ সিংহলরাজের প্রেরিত আটটি হাজাজ সিন্ধু দেবল বন্দরে জলদস্যুদের দ্বারা লুট হওয়াই ছিলো আবরদের প্রত্যক্ষ কারণ। সিংহলরাজার আনুগত্য নির্দশস্বরূপ আটটি জাহাজে করে খলিফা ওয়ালিদ ও হাজ্জাজ বিন ইউসুফের কাছে উপটৌকন প্রেরণ করেন।কিন্তু সেগুলা সিন্ধু দেবল বন্দরে লুট হলে হাজ্জজ বিন ইউসুফ রাজা দাহিরের কাছে এগুলার ক্ষতিপূরন দাবি করেন। রাজা দাহির তা দিতে অস্বীকার জানান।ফলে তিনি তাকে সমুচিত শিক্ষা দেওয়ার জন্য খলিফার অনুমতি নিয়ে ৭১২ খ্রিষ্টাব্দে মুহাম্মদ বিন কাসিমের নেতৃত্বে সিন্ধুতে অভিযান পরিচালনা করেন।"
        },
        {
          "label": "গ",
          "question": "",
          "explanation": "উদ্দীপকে বর্ণিত যুদ্ধের সাথে আমার পঠিত সুলতান ঘুরির তরাইনের প্রথম ও দ্বিতীয় যুদ্ধের সাথে সাদৃশ্য রয়েছে। নিচে তা বর্ণনা করা হলো :   সুলতান মুহাম্মদ ঘুরির উদ্দেশ্য ছিল ভারতে একটি স্থায়ী মুসলিম সাম্রাজ্য প্রতিষ্ঠা করা। তার এই উদ্দেশ্য তিনি মুলতান ও সিন্ধু অভিযান, গুজরাট অভিযান ও পাঞ্জাব অধিকারের জন্য অভিযান পরিচালনা করেন এবং সফল হন। এরপর ভারতের মূল ভূখণ্ডে প্রবেশের লক্ষ্যে তিনি দিল্লি ও আজমিরের শাসক পৃথ্বীরাজের মুখেমুখি হন।যা উদ্দীপকে বর্ণিত যুদ্ধের সাথে সাদৃশ্য রয়েছে।   সুলতান নাসিরউদ্দিন ক্ষমতায় অধিষ্ঠিত হওয়ার পর অন্য একটি রাজ্য জয়ের পরিকল্পনা করেন। এর জন্য তিনি যুদ্ধের পরিচালনা করেন। প্রথমবার যুদ্ধে তিনি পরাজিত হন। এই পরাজয়ের গ্লানি মোচনের জন্য তিনি দ্বিতীয়বার যুদ্ধ পরিচালনা করেন এবং জয়লাভ করেন। প্রতিপক্ষের সৈন্য অধিক হওয়া স্বত্তেও তাদের শোচনীয় ভাবে পরাজয় করেন। মুহাম্মদ ঘুরির ক্ষেত্রেও এমনটি লক্ষ্য করা যায়। ১১৮৯ খ্রিস্টাব্দে ভাতিন্দা দখল করে মুহাম্মদ ঘুরি চৌহান রাজের বিরুদ্ধে অগ্রসর হলে তাকে মোকাবেলার উদ্দেশ্য পৃথ্বীরাজ উত্তর ভারতের হিন্দু রাজাদের সমন্বয়ে একটি 'কনফেডারেসি' বা ঐক্যজোট গঠন করেন কনৌজ রাজা জয়চাঁদ ছাড়া প্রায় সকল হিন্দু রাজন্য এতে যোগ দেন।১১৯১ খ্রিস্টাব্দে থানেশ্বরের কাছাকাছি তরাইনের রণক্ষেত্র সম্মিলিত বাহিনী ও মুহাম্মদ ঘুরির বাহিনীর মধ্যে তুমুল যুদ্ধ হয়।যুদ্ধে মুসলিম বাহিনী পরাজিত হন এবং মুহাম্মদ ঘুরি আহত হয়ে পালিয়ে যান। তরাইনের প্রথম যুদ্ধে পরাজয়ের গ্লানি মুহাম্মদ ঘুরিকে প্রতিশোধের স্পৃহায় উদ্দীপ্ত করে তোলে। এ অবস্থায় ১১৯২ খ্রিস্টাব্দে ১,২০,০০০ সৈন্যের এক বিশাল বাহিনী নিয়ে তিনি পুনরায় যুদ্ধযাত্রা করেন। মুসলিম বাহিনীর মোকাবেলায় পৃথ্বীরাজ তিন লক্ষ সৈন্যর এক বিশাল বাহিনী সংগঠিত করেন। তার আহ্বানে সাড়া দিয়ে প্রায় দেড়শ রাজপুত রাজা পৃথ্বীরাজের পতাকাতলে সমবেত হয়েছিল বলে ঈশ্বরী প্রসাদ উল্লেখ করেছেন। তরাই প্রান্তরে উভয় বাহিনী মুখোমুখি হয়। বিপুল সংখ্যাগরিষ্ঠতা হওয়া স্বত্তেও মুহাম্মদ ঘুরির উন্নত রণকৌশলের কাছে সম্মিলিত রাজওুত বাহিনী শোচনীয় ভাবে পরাজিত হন। পালিয়ে যাওয়ার সময় রাজা পৃথ্বীরাজ ধরা পড়েন এবং নিহত হন। যা আমরা উদ্দীপকেও দেখতে পাই।"
        },
        {
          "label": "ঘ",
          "question": "",
          "explanation": "\"উদ্দীপকের দ্বিতীয় যুদ্ধ অথ্যাৎ তরাইনের দ্বিতীয় যুদ্ধ ছিল চূড়ান্ত নিষ্পত্তিকারী যুদ্ধ \" মন্তব্যটি যথার্থ। নিচে তা বর্ণনা করা হলো :   ভরতের রাজনৈতিক ইতিহাসে তরাইনের দ্বিতীয় যুদ্ধ 'এক যুগান্তকারী ঘটনা '।এই বিজয়ের পথ ধরেই মুহাম্মদ ঘুরির ভারতে স্থায়ী মুসলিম সাম্রাজ্য প্রতিষ্ঠার পথ সুনির্দিষ্ট হয়। যা আমরা উদ্দীপকেও দেখতে পাই।   উদ্দীপকের দ্বিতীয় যুদ্ধে সুলতান নাসিরউদ্দিনের প্রতিপক্ষ দলের সৈন্য সংখ্যা অধিক হওয়া স্বত্তেও তাদেরকে শোচনীয়ভাবে পরাজয় করতে সক্ষম হন। তিনি বিজয়ের গৌরব অর্জন করেন এবং স্থায়ী সাম্রাজ্য প্রতিষ্ঠা করেন। একইভাবে তরাইনের দ্বিতীয় যুদ্ধ ভারতে মুসলিম সাম্রাজ্য প্রতিষ্ঠা করার ক্ষেত্রেও গুরুত্বপূর্ণ ভূমিকা পালন করে। ভারতের রাজনৈতিক ইতিহাসে তরাইনের দ্বিতীয় যুদ্ধ 'এক যুগান্তকারী ঘটনা '। ভি.এ.স্মিথের মতে, \"১১৯২ খ্রিস্টাব্দে সংগঠিত তরাইনের দ্বিতীয় যুদ্ধকে চূড়ান্ত সংঘর্ষ হিসাবে গণ্য করা যায়, যা হিন্দুস্থানের ওপর মুসলিম আধিপত্যের চরম সাফল্যের সূচনা \"। এ.বি.এম হাবিবুল্লাহ বলেন, \" মুইজউদ্দিনের এই বিজয় কোনো বিক্ষিপ্ত ব্যক্তিকেন্দ্রিক বিজয় কিংবা দৈব ঘটনা ছিল না। একদিকে এই বিজয় ছিল একজন দৃঢ়সংকল্প বিজেতার সুনির্দিষ্ট লক্ষ্যে পরিচালিত কর্মসূচির বাস্তবায়ন এবং অপরদিকে ছিল পূর্ণ দ্বাদশ শতাব্দী ধরে বিস্তৃত একটি ধারার সফল পরিণতি। \" বস্তুত তরাইনের দ্বিতীয় যুদ্ধে পরাজয়ের ফলে রাজপুতদের রাজনৈতিক শক্তি খর্ব হয় এবং তারা মুসলিমদের প্রতিরোধ করার শক্তি হারিয়ে ফেলে। ফলে ভারতীয় রাজ্যগুলোর ওপর মুহাম্মদ ঘুরির চূড়ান্ত কর্তৃত্ব সুনিশ্চিত হয় এবং উত্তর ভারতে দিল্লি পর্যন্ত সব শহরের তরোণ তার জন্য উন্মোচিত হয় বিজয়ী মুহাম্মদ ঘুরি অনায়াসে সামানা, সিরসুত, কুহরাম ও হান্সি দখল করেন। আনুগত্য প্রকাশ এবং নিয়মিত কর প্রদানের শর্তে আজমিরের শাসনভার পৃথ্বীরাজের পুত্র গোলার ওপর ন্যস্ত করা হয়।   অবশেষে সবকিছু বিবেচনা করে বলা যায় যে, \"উদ্দীপকের দ্বিতীয় যুদ্ধ অথ্যাৎ তরাইনের দ্বিতীয় যুদ্ধ ছিল এক চূড়ান্ত নিষ্পত্তিকারী যুদ্ধ \"।"
        }
      ]
    },
    {
      "number": "10",
      "uddipok": "খলিফা ওয়ালিদের আমলে গুরুত্বপূর্ণ রাজ্য জয় হলো স্পেন বিজয়। এ সময় স্পেনের রাজনৈতিক-সামাজিক অবস্থা ছিল অত্যন্ত শোচনীয়। স্পেন কতিপয় ক্ষুদ্র ক্ষুদ্র রাষ্ট্রে বিভক্ত ছিল। তখন স্পেনের রাজা ছিলেন খ্রিষ্টান রডারিক। তিনি অত্যাচারী শাসক ছিলেন। ফ্লোরিডার সাথে অন্যায় আচরণ করার কারণে তার বাবা জুলিয়ান উত্তর আফ্রিকার গভর্নর মুসা বিন নুসায়েরকে স্পেন আক্রমণের আহ্বান জানান। ফলে মুসা বিন নুসায়ের ও তারেক বিন জিয়াদ সম্মিলিতভাবে স্পেন জয় করেন।",
      "tag": "GCPC 25",
      "sub_questions": [
        {
          "label": "ক",
          "question": "সিন্ধু বিজয়ের সময় ইরাকের শাসনকর্তা কে ছিলেন?",
          "explanation": "মুসলমানদের সিন্ধু বিজয়ের সময় ইরাকের শাসনকর্তা ছিলেন হাজ্জাজ বিন ইউসুফ।"
        },
        {
          "label": "খ",
          "question": "মুহাম্মদ বিন কাসিমের মৃত্যুর প্রকৃত কারণ ব্যাখ্যা করো।",
          "explanation": "মুহাম্মদ বিন কাসিমের মৃত্যুর প্রকৃত কারণ ছিল খলিফা সুলায়মানের ব্যক্তিগত আক্রোশ। মুহাম্মদ বিন কাসিমের মৃত্যুর পেছনে রাজা দাহিরের কন্যা সূর্যদেবী ও পরিমল দেবীর মিথ্যা অভিযোগকে দায়ী করা হয়। তবে এ ঘটনার ঐতিহাসিক কোনো ভিত্তি নেই। প্রকৃতপক্ষে হাজ্জাজ বিন ইউসুফের প্রতি খলিফা সুলায়মানের ব্যক্তিগত আক্রোশের কারণেই তার জামাতা মুহাম্মদ বিন কাসিমকে প্রাণ দিতে হয়েছিল। খলিফার নির্দেশেই তাকে রাজধানী দামেস্কে এনে কারারুদ্ধ করে নির্মমভাবে হত্যা করা হয়।"
        },
        {
          "label": "গ",
          "question": "উদ্দীপকে উল্লেখিত স্পেন আক্রমণের কারণের সাথে মুসলমানদের সিন্ধু আক্রমণের কারণের তুলনামূলক ব্যাখ্যা করো।",
          "explanation": "উদ্দীপকে উল্লেখিত স্পেন আক্রমণের কারণের সাথে মুসলমানদের সিন্ধু অভিযানের প্রত্যক্ষ কারণের প্রেক্ষাপটগত ভিন্নতা পরিলক্ষিত হয়। খলিফা ওয়ালিদের আমলে পূর্বাঞ্চলীয় প্রদেশগুলোর শাসনকর্তা ছিলেন হাজ্জাজ বিন ইউসুফ। তার কঠোর শাসনে কতিপয় বিদ্রোহী আরব সীমান্ত অতিক্রম করে সিন্ধু দেশে গমন করলে সিন্ধুরাজ দাহির তাদেরকে আশ্রয় প্রদান করে। হাজ্জাজ বিদ্রোহীদের প্রত্যাবর্তনের দাবি জানালে রাজা দাহির তার দাবি প্রত্যাখ্যান করেন। এছাড়া পরবর্তীতে সিন্ধুর দেবল বন্দরে সিংহল রাজার প্রেরিত উপঢৌকনপূর্ণ আটটি যুদ্ধজাহাজ লুণ্ঠিত হলে হাজ্জাজ বিন ইউসুফ রাজা দাহিরের নিকট ক্ষতিপূরণ দাবি করেন। কিন্তু এবারও তিনি তার দাবি প্রত্যাখ্যান করেন। এর ফলে হাজ্জাজ বিন ইউসুফ রাজা দাহিরকে যথোপযুক্ত শাস্তি প্রদানের জন্য তার বিরুদ্ধে যুদ্ধাভিযানের প্রস্তুতি গ্রহণ করেন। উদ্দীপকে উল্লেখিত খলিফা ওয়ালিদের শাসনামলে স্পেন বিজয় হয়। এ সময় স্পেনের রাজা ছিলেন রডারিক। তিনি অত্যাচারী শাসক ছিলেন। ফ্লোরিভার সাথে অন্যায় আচরণ করার কারণে তার বাবা কাউন্ট জুলিয়ান উত্তর আফ্রিকার গভর্নর মুসা বিন নুসায়েরকে স্পেন আক্রমণের আহ্বান জানালে তিনি ও তারিক বিন জিয়াদ সম্মিলিতভাবে স্পেন জয় করেন। এর থেকে প্রতীয়মান হয় যে, সিন্ধু ও স্পেন মুসলমান কর্তৃক বিজিত হলেও এ দুটি ঘটনার মধ্যে প্রেক্ষাপট বা কারণগত ভিন্নতা ছিল।"
        },
        {
          "label": "ঘ",
          "question": "উদ্দীপকে উল্লেখিত স্পেনের রাজনৈতিক-সামাজিক অবস্থার চেয়ে ভারতীয় উপমহাদেশের অবস্থা ছিল বেশি শোচনীয়-এর পক্ষে মতামত দাও।",
          "explanation": "উদ্দীপকে উল্লেখিত 'স্পেনের রাজনৈতিক ও সামাজিক অবস্থার চেয়ে ভারতীয় উপমহাদেশের রাজনৈতিক ও সামাজিক অবস্থা ছিল বেশি শোচনীয়'- আমি এ বক্তব্যের সাথে একমত। মুসলমানদের বিজয়ের প্রাক্কালে ভারতের রাজনৈতিক ও সামাজিক অবস্থা অত্যন্ত শোচনীয় ছিল। সে সময়ে ভারতে কোনো রাজনৈতিক ঐক্য ছিল না। মৌর্য সম্রাট অশোক ও হর্ষবর্ধনের মৃত্যুর পর যোগ্য উত্তরাধিকারের অভাবে ভারতে অনেকগুলো ক্ষুদ্র ক্ষুদ্র স্বাধীন রাষ্ট্রের উদ্ভব হয়। কেন্দ্রীয় শাসনব্যবস্থা না থাকায় স্বার্থগত দ্বন্দ্বের কারণে এ সকল ক্ষুদ্র ক্ষুদ্র রাজ্যের মধ্যে যুদ্ধবিগ্রহ লেগেই থাকত। তৎকালীন ভারতের সামাজিক অবস্থা সন্তোষজনক ছিল না। হিন্দু সমাজে সংকীর্ণ জাতিপ্রথা বিদ্যমান ছিল। সমাজে নানা ঘৃণ্যপ্রথা ও কুসংস্কার প্রচলিত ছিল। বহু বিবাহ প্রচলিত থাকলেও বিধবা বিবাহ নিষিদ্ধ ছিল। খলিফা ওয়ালিদের সময় মুসলমানদের স্পেন বিজয়ের প্রাক্কালেও সেখানকার রাজনৈতিক ও সামাজিক অবস্থা শোচনীয় ছিল। স্পেন কতিপয় ক্ষুদ্র ক্ষুদ্র রাষ্ট্রে বিভক্ত ছিল। কিন্তু ভারতবর্ষের মতো যুদ্ধবিগ্রহ লেগে থাকত না এবং স্পেনে ভারতের জাতিভেদ প্রথা ও বিভিন্ন কুসংস্কারের প্রচলন ছিল না। এজন্য আমি মনে করি, তৎকালীন স্পেনের চেয়ে ভারতের রাজনৈতিক ও সামাজিক অবস্থা বেশি শোচনীয় ছিল। সুতরাং বলা যায়, উদ্দীপকের রাজনৈতিক ও সামাজিক অবস্থার চেয়ে ভারতের রাজনৈতিক ও সামাজিক অবস্থা ছিল বেশি শোচনীয়।"
        }
      ]
    },
    {
      "number": "11",
      "uddipok": "বহুধাবিভক্ত ভারতবর্ষের দাক্ষিণাত্যের রাজ্যগুলোর শাসকদের মধ্যে অনৈক্য ও ঈর্ষাপরায়ণতার সুযোগ এবং সমৃদ্ধশালী দক্ষিণাঞ্চল থেকে অর্থ-সম্পদ সংগ্রহ করার উদ্দেশ্যে সুলতান আলাউদ্দিন খলজি দাক্ষিণাত্যে অভিযান প্রেরণ করেন এবং প্রচুর ধনরত্ব লাভ করেন। কথিত আছে, বরঙ্গল বিজয়ের পর তিনি ১০০০ উট দিয়ে যুদ্ধলব্ধ ধনরত্ন দিল্লিতে বহন করে নিয়ে যায়।",
      "tag": "GCPC 25",
      "sub_questions": [
        {
          "label": "ক",
          "question": "'শাহনামা' কে রচনা করেন?",
          "explanation": "মহাকবি আবুল কাসেম ফেরদৌসি শাহনামা রচনা করেন।"
        },
        {
          "label": "খ",
          "question": "আল বিরুনির পরিচয় দাও।",
          "explanation": "আবু রায়হান আল বিরুনি ছিলেন মধ্যযুগের বিখ্যাত আরবীয় শিক্ষাবিদ ও গবেষক। আল বিরুনি ৯৭৩ খ্রিষ্টাব্দে মধ্য এশিয়ার খাওয়ারিজমে (আফগানিস্তানে অবস্থিত) জন্মগ্রহণ করেন। তিনি ছিলেন বহুমুখী প্রতিভার অধিকারী। দর্শন, ভূগোল, ইতিহাস, জ্যোতিষশাস্ত্রে তিনি বিশেষ বুৎপত্তি অর্জন 'করেন। তার বিখ্যাত গ্রন্থ কিতাবুল হিন্দ। তিনি সুলতান মাহমুদের দরবারের অন্যতম শ্রেষ্ঠ মনীষী ছিলেন।"
        },
        {
          "label": "গ",
          "question": "উদ্দীপকের বর্ণিত বরঙ্গল বিজয় ও সম্পদ প্রাপ্তির সাথে সুলতান মাহমুদের কোন অভিযানের মিল রয়েছে? ব্যাখ্যা করো।",
          "explanation": "উদ্দীপকে বর্ণিত বরঙ্গল বিজয় ও সম্পদ প্রাপ্তির সাথে সুলতান মাহমুদের সোমনাথ অভিযানের সাদৃশ্য রয়েছে। গজনির সুলতান মাহমুদ ভারতের বিপুল ধন-ঐশ্বর্যে প্রলুদ্ধ হয়ে ১০০০-১০২৭ খ্রি. পর্যন্ত মোট ১৭ বার সেখানে অভিযান চালান। তার অভিযানসমূহের মধ্যে সবচেয়ে গুরুত্বপূর্ণ ও উল্লেখযোগ্য হলো সোমনাথ মন্দির বিজয়। গুজরাটের চালুক্য রাজ্যের কাথিওয়াড়ের পশ্চিম উপকূলে অবস্থিত সোমনাথ মন্দির ছিল প্রভূত ধনৈশ্বর্যে পরিপূর্ণ। এ বিপুল ধনরাজির সংবাদ পেয়ে ১০২৬ খ্রিষ্টাব্দে সুলতান মাহমুদ সোমনাথ আক্রমণ করেন এবং স্থানীয় জনগণের প্রবল বাধা সত্ত্বেও তিনি এ অভিযানে জয়লাভ করেন। উদ্দীপকে দেখা যায়, আলাউদ্দিন খলজি বরঙ্গল বিজয়ের পর প্রচুর ধনরত্ন লাভ করেন। কথিত আছে তিনি ১ হাজার উটের সাহায্যে অতিকষ্টে যুদ্ধলব্ধ ধনরত্ন দিল্লিতে বহন করে নিয়ে যান। একই ঘটনা সোমনাথ বিজয়ের ক্ষেত্রেও দেখা যায়। পুরোহিতদের ধারণা ছিল এ মন্দির আক্রমণ ও বিজয় মাহমুদের সাধ্যের বাইরে। কিন্তু তিনি তাদের বিশ্বাস ভেঙে দিয়ে মন্দিরে স্থাপিত ৩০০ দেব-দেবীর মূর্তি চূর্ণ-বিচূর্ণ করেন। গুজরাটের রাজা ভীমদেবের নেতৃত্বে হিন্দুরা প্রতিরোধ গড়ে তুললেও তারা পরাজিত হয়। গজনির সুলতান মাহমুদ সোমনাথ মন্দির বিজয়ের পর দুই কোটিরও বেশি স্বর্ণমুদ্রা ও বিগ্রহাদির অলংকার থেকে দু'শ মণ মূল্যবান মণি-মুক্তা নিয়ে নিজ দেশে ফিরে যান। সুতরাং দেখা যায়, সুলতান মাহমুদের সোমনাথ অভিযানের সাথে আলাউদ্দিন খলজির বরঙ্গল বিজয়ের সাদৃশ্য রয়েছে।"
        },
        {
          "label": "ঘ",
          "question": "উদ্দীপকের আলোকে সুলতান মাহমুদের ভারত অভিযানের অর্থনৈতিক দিকটি বিশ্লেষণ করো।",
          "explanation": "সুলতান মাহমুদের ভারত অভিযানের প্রধান উদ্দেশ্য ছিল অর্থনৈতিক, যা আলাউদ্দিন খলজির দাক্ষিণাত্য অভিযানের ক্ষেত্রেও লক্ষণীয়। সুলতান মাহমুদ তার ৩৩ বছরের শাসনামলে (৯৯৭-১০৩০ খ্রি.) মোট ১৭ বার ভারতবর্ষে অভিযান পরিচালনা করেন। নিরপেক্ষ ঐতিহাসিক বিশ্লেষণে দেখা যায়, তার ভারত অভিযানের পেছনে অর্থনৈতিক উদ্দেশ্যই ছিল মুখ্য। প্রাচীন ভারতবর্ষ ছিল ধনৈশ্বর্যে সমৃদ্ধ একটি দেশ। সুলতান মাহমুদ ভারতকে তার প্রয়োজনীয় অর্থভাণ্ডার মনে করেছিলেন। তাই তার মহাপরিকল্পনা বাস্তবায়নের জন্য অর্থ সংগ্রহের উদ্দেশ্যে তিনি বার বার ভারত আক্রমণ করেন এবং বিপুল অর্থ-সম্পদ নিয়ে স্বদেশে ফিরে যান। উদ্দীপকে বর্ণিত আলাউদ্দিন খলজি দাক্ষিণাত্য বিজয়ের মাধ্যমে প্রচুর ধনরত্ন, মণিমুক্তা অর্জন করেন। একইভাবে সুলতান মাহমুদও ভারত অভিযানের মাধ্যমে প্রচুর সম্পদ অর্জন করেন। অর্থাৎ তাদের দুজনের অভিযানের উদ্দেশ্য ছিল এক। সুলতান মাহমুদের ভারত আক্রমণের ফলে যুগ যুগ ধরে সঞ্চিত ভারতের অর্থ-সম্পদের মারাত্মক ক্ষতি হয়। উত্তর ভারতীয় রাজ্যসমূহ বড় রকমের আর্থিক বিপর্যয়ে পড়ে। অন্যদিকে ভারত থেকে লুট করা বিপুল ধনৈশ্বর্য দ্বারা মাহমুদ নিজ রাজ্য গজনির উন্নতি ও সমৃদ্ধি সাধন করেন। ফলে গজনি ইতিহাসসমৃদ্ধ নগরীতে পরিণত হয়। তাছাড়া সুলতান মাহমুদ তার বিজিত অঞ্চলসমূহের মধ্যে একমাত্র পাঞ্জাব ছাড়া অন্য কোনো অঞ্চলকে নিজ সাম্রাজ্যভুক্ত করেননি। উপরের আলোচনার প্রেক্ষিতে বলা যায়, সুলতান মাহমুদের ভারত অভিযানের মূল উদ্দেশ্য ছিল অর্থনৈতিক, যা সুলতান আলাউদ্দিন খলজির দাক্ষিণাত্য অভিযানের উদ্দেশ্যের সাথে সম্পূর্ণ সাদৃশ্যপূর্ণ।"
        }
      ]
    }
  ]
}