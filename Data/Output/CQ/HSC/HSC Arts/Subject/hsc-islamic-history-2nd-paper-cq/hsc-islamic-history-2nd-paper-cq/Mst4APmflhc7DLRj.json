{
  "title": "সম্মিলিত বোর্ড ২০১৫",
  "subtitle": "ইসলামের ইতিহাস ও সংস্কৃতি (9)",
  "questions": [
    {
      "number": "1",
      "uddipok": "ভুটানের 'কিংস কাপ' ফুটবল ফাইনাল প্রতিযোগিতায় বাংলাদেশের শেখ জামাল ধানমণ্ডি ক্লাবের রক্ষণভাগের সাহসী খেলোয়াড় ইয়াছিন তার চমৎকার ক্রীড়াশৈলী প্রদর্শন করে ভারতের শক্তিশালী পুনে ক্লাবের বিরুদ্ধে জয় এনে দেন। ইয়াছিন ডিফেন্স থেকে প্রতিপক্ষের দুর্বলতাগুলো লক্ষ করেন এবং সুযোগ বুঝে মধ্যমাঠ দিয়ে না গিয়ে বরং সাইড লাইন ঘেঁষে ক্ষিপ্র গতিতে গিয়ে গোলপোস্ট ছেড়ে দূরে দাঁড়ানো বিপক্ষে গোল কিপারকে বোকা বানিয়ে বলটিকে অতর্কিতে প্রতিপক্ষের জালে পাঠিয়ে দেন। বাকি সময়ে প্রতিপক্ষ সে গোল আর শোধ করতে পারেনি। অথচ জয়ের নায়ক ইয়াছিন ইতোপূর্বে জাতীয় দলসহ বিভিন্ন ক্লাবে নিজের নাম অন্তর্ভুক্তির প্রাণপণ চেষ্টা করেও ব্যর্থ হয়েছিলেন।",
      "tag": "All.B 15",
      "sub_questions": [
        {
          "label": "ক",
          "question": "ভারতে স্বাধীন মুসলিম শাসন প্রতিষ্ঠা করেন কে?",
          "explanation": "ভারতে স্বাধীন মুসলিম শাসন প্রতিষ্ঠা করেন কুতুবউদ্দিন আইবেক।"
        },
        {
          "label": "খ",
          "question": "কুতুবউদ্দিন আইবেক প্রতিষ্ঠিত বংশকে দাসবংশ বলা হয় কেন?",
          "explanation": "কুতুবউদ্দিন আইবেক প্রথম জীবনে ক্রীতদাস ছিলেন বলে এবিএম হবিবুল্লাহ কুতুবউদ্দিনের এ রাজবংশকে 'মামলুক' বা 'দাস বংশ' নামে অভিহিত করেছেন। ১২০৬ খ্রিষ্টাব্দের ২৪ জুন আইবেক সুলতান উপাধি গ্রহণ করে দিল্লির সিংহাসনে আরোহণ করেন। কুতুবউদ্দিন আইবেকের সিংহাসনে আরোহণের মধ্য দিয়ে ভারতে স্বাধীন মুসলিম শাসন ও একটি নতুন রাজবংশের সূচনা হয়। কুতুবউদ্দিনের প্রতিষ্ঠিত এ রাজবংশই ইতিহাসে 'দাস বংশ' নামে পরিচিত।"
        },
        {
          "label": "গ",
          "question": "উদ্দীপকে ইয়াছিনের খেলোয়াড় হিসেবে ক্লাবে নাম অন্তর্ভুক্তির প্রচেষ্টার সাথে বখতিয়ার খলজির প্রথম জীবনের ইতিহাসের কী মিল পাওয়া যায়? ব্যাখ্যা করো।",
          "explanation": "উদ্দীপকে ইয়াছিনের খেলোয়াড় হিসেবে ক্লাবে নাম অন্তর্ভুক্তির প্রচেষ্টার সাথে বখতিয়ার খলজির প্রথম জীবনের সেনাবাহিনীতে চাকরি প্রাপ্তির প্রচেষ্টার মিল রয়েছে। ভাগ্য সব সময় মানুষের অনুকূলে থাকে না। তবে প্রচেষ্টা থাকলে শেষ পর্যন্ত সফলতা লাভ অনিবার্য। উদ্দীপকের ইয়াছিন প্রথম জীবনে ভাগ্যের আনুকূল্য পাননি। বারবার চেষ্টা করেও তিনি জাতীয় দলসহ কোনো ক্লাবে ফুটবল খেলোয়াড় হিসেবে নাম লেখাতে পারেননি। বখতিয়ার খলজির প্রথম জীবনের ঘটনাও অনুরূপ। ইখতিয়ার উদ্দিন মুহাম্মদ বখতিয়ার খলজি দারিদ্র্যের নিপীড়নে প্রথম জীবনে স্বদেশ ত্যাগ করে ভাগ্যান্বেষণে বের হন। প্রথমেই গজনির সুলতান মুহাম্মদ ঘরির সৈন্যবাহিনীতে চাকরি প্রার্থী হয়ে ব্যর্থ হন। এরপর তিনি দিল্লিতে কুতুবউদ্দিন আইবেকের দরবারে হাজির হন। এখানেও তিনি চাকরি পেতে ব্যর্থ হন। অতঃপর তিনি বাদাউনে যান। সেখানকার শাসনকর্তা মালিক হিজবর উদ্দিন বখতিয়ার খলজিকে নগদ বেতনে সেনাবাহিনীতে চাকরি প্রদান করেন। কিন্তু তিনি সামান্য বেতনভোগী সিপাহি হয়ে পরিতৃপ্ত হতে পারেননি। অল্পকাল পরে তিনি অযোধ্যায় যান। অযোধ্যার শাসনকর্তা হুসামউদ্দিন তাকে দুইটি পরগনায় জায়গির প্রদান করেন। পরবর্তীতে তিনি সৈন্য সংগ্রহ করে নিজের শক্তি বৃদ্ধি করতে থাকেন। এভাবে উদ্দীপকের খেলোয়াড়ের মতো প্রাণপণ চেষ্টায় বখতিয়ার খলজি নিজের অবস্থান দৃঢ় করেন।"
        },
        {
          "label": "ঘ",
          "question": "উদ্দীপকে বাংলাদেশের কিংস কাপ জয়ের কৌশল ও বখতিয়ার খলজির বঙ্গ বিজয়ের কৌশল প্রায় একই-উক্তিটি বিশ্লেষণ করো।",
          "explanation": "উদ্দীপকে বাংলাদেশের কিংস কাপ জয়ের কৌশল ও বখতিয়ার খলজির বঙ্গ বিজয়ের কৌশল প্রায় একই- উক্তিটি সঠিক। যেকোনো কাজে সফলতা লাভের জন্য পরিকল্পনা ঠিক করতে হয়। এক্ষেত্রে পরিকল্পনা যত সূক্ষ্ম ও যথাযথ হবে ততই সফলতা লাভের সম্ভাবনা বৃদ্ধি পাবে। উদ্দীপকের ইয়াছিন অত্যন্ত সুন্দরভাবে পরিকল্পনা নির্ধারণ করেছিলেন। তিনি প্রতিপক্ষ দলের দুর্বলতা চিহ্নিত করে কৌশলে গোল করতে সক্ষম হয়েছেন। তার এরূপ কৌশল বখতিয়ার খলজির বঙ্গ বিজয়ের কৌশলের সাথে প্রায় মিলে যায়। বখতিয়ার অত্যন্ত সতর্কতার সঙ্গে বাংলা আক্রমণের প্রস্তুতি গ্রহণ করেন। বাংলার সেন রাজা লক্ষ্মণ সেন এ সময় দ্বিতীয় রাজধানী নদীয়াতে অবস্থান করছিলেন। বখতিয়ার বুঝেছিলেন যে, স্বাভাবিক কারণেই লক্ষ্মণ সেন বাংলায় প্রবেশের একমাত্র পথ তেলিয়াগরহিতে দুর্ভেদ্য প্রতিরোধ গড়ে তুলবেন। তাই তিনি বাংলা আক্রমণের জন্য বেছে নিলেন ঝাড়খণ্ডের জঙ্গল। তিনি তার সেনাবাহিনীকে ক্ষুদ্র ক্ষুদ্র দলে ভাগ করেন। সতেরো সৈন্যের প্রথম দলের অগ্রভাগে ছিলেন বখতিয়ার খলজি। অশ্ববিক্রেতার ছদ্মবেশে তারা বিনা বাধায় লক্ষ্মণ সেনের নদীয়ার রাজপুরীতে চলে আসেন। মধ্যাহ্ন দুপুরে লক্ষ্মণ সেনের অপ্রস্তুত প্রহরীদের সহজেই তিনি পরাজিত করলেন। এভাবে সহজেই কৌশলগত পরিকল্পনার মাধ্যমে তিনি জয়লাভ করলেন। উপরের আলোচনা থেকে বখতিয়ার খলজির বাংলা বিজয়ের কৌশল পর্যালোচনা করলে দেখা যায়, এ যেন উদ্দীপকে বর্ণিত কিংস কাপ জয়েরই প্রতিরূপ।"
        }
      ]
    },
    {
      "number": "2",
      "uddipok": "ফিলিপাইনের প্রেসিডেন্ট মার্কোস আকর্ষণীয় ব্যক্তিত্ব ও চরিত্রের অধিকারী ছিলেন। তার চরিত্রে দোষ ও গুণের সমাবেশ ছিল। তিনি একই সাথে কোমল ও কঠোর ছিলেন। তিনি অনেক জনকল্যাণমূলক। কাজ সম্পন্ন করেন এবং ন্যায়বিচারও প্রতিষ্ঠা করেন। কিন্তু তার শাসনামলে তার স্ত্রী ইমেলদা এতই প্রভাবশালী হয়ে ওঠেন যে, সমস্ত প্রশাসনযন্ত্র তাকে প্রেসিডেন্টের চালিকাশক্তি হিসেবে গণ্য করে।",
      "tag": "All.B 15",
      "sub_questions": [
        {
          "label": "ক",
          "question": "নূরজাহানের প্রকৃত নাম কী ছিল?",
          "explanation": "নূরজাহানের প্রকৃত নাম ছিল মেহের-উন-নিসা।"
        },
        {
          "label": "খ",
          "question": "সম্রাট জাহাঙ্গীরের নাম সেলিম রাখার কারণ ব্যাখ্যা করো।",
          "explanation": "বিখ্যাত সাধক শেখ সেলিম চিশতির নামানুসারে সম্রাট জাহাঙ্গীরের নাম সেলিম রাখা হয়। সম্রাট জাহাঙ্গীর ছিলেন সম্রাট আকবরের পুত্র। একাধিক শিশু সন্তানের মৃত্যু হওয়ায় উত্তরাধিকার হিসেবে পুত্রসন্তান লাভের আশায় সম্রাট আকবর প্রতি বছর আজমিরে হযরত খাজা মঈনুদ্দিন চিশতির দরগাহ জিয়ারত করে আল্লাহর নিকট প্রার্থনা করতেন। একই উদ্দেশ্যে সম্রাট প্রতি সপ্তাহে ফতেহপুর সিক্রির বিখ্যাত সাধক শেখ সেলিম চিশতির খানকাতে যেতেন। বহু প্রার্থনার পর ১৫৬৯ খ্রিস্টাব্দের ৩০ আগস্ট রানি যোধবাঈ-এর গর্ভে এক সন্তানের জন্ম হয়। শেখ সেলিম চিশতির নামানুসারে এ সন্তানের নাম রাখা হয় সেলিম।"
        },
        {
          "label": "গ",
          "question": "উদ্দীপকের প্রেসিডেন্ট মার্কোসের সাথে কোন মুঘল সম্রাটের তুলনা করা যায়?",
          "explanation": "উদ্দীপকের প্রেসিডেন্ট মার্কোসের সাথে মুঘল সম্রাট জাহাঙ্গীরের তুলনা করা যায়। উদ্দীপকের প্রেসিডেন্ট মার্কোসের চরিত্রে দোষ ও গুণের সংমিশ্রণ ছিল। তিনি একই সাথে কোমল ও কঠোর ছিলেন। তিনি অনেক জনকল্যাণমূলক কাজ ও ন্যায়বিচার প্রতিষ্ঠা করেন। একইভাবে জাহাঙ্গীরের চরিত্রেও বৈপরীত্যের সংমিশ্রণ দেখা যায়। ঐতিহাসিকরাও কেউ প্রশংসা, আবার কেউ সম্রাট জাহাঙ্গীরের তীব্র সমালোচনা করেছেন। ঈশ্বরী প্রসাদ জাহাঙ্গীরের প্রশংসা করে বলেন, 'মুঘল ইতিহাসে, একটি অন্যতম আকর্ষণীয়, চরিত্র হচ্ছে জাহাঙ্গীর।' আত্মীয়-স্বজনের প্রতি অনুরাগপ্রবণ, মহানুভব, নির্যাতনের প্রতি প্রচন্ড বিতৃষ্ণা এবং সুবিচারের প্রতি প্রগাঢ় মোহ তার চারিত্রিক গুণাবলির অন্তর্ভুক্ত ছিল। আবার তার চরিত্রের তীব্র সমালোচক ভিনসেন্ট স্মিথ বলেন, 'জাহাঙ্গীরের চরিত্রে নমনীয়তা ও নৃশংসতা, সুবিচার ও খামখেয়ালিপনা, বুচিবোধ, বর্বরতা সুবুদ্ধি ও জ্ঞানসুলভ গুণাবলির সমাবেশ দেখা যায়। তাকে একদিকে যেমন অত্যাচারী, নিষ্ঠুর ও হৃদয়হীন বলে অভিহিত করা হয়েছে, অন্যদিকে প্রজাদের মঙ্গলার্থে ১২টি প্রজামঙ্গলকর আইন প্রণয়ন করে তিনি জনকল্যাণকর শাসক হিসেবে পরিগণিত হয়েছেন। অত্যধিক আফিম ও মাদকাসক্তি ছিল- তার চরিত্রের বড় ত্রুটি। অন্যের প্রভাবে প্রভাবান্বিত হওয়া তার চরিত্রের অন্যতম দোষ ছিল। তাই বলা যায়, ফিলিপাইনের প্রেসিডেন্ট মার্কোসের চরিত্রে মুঘল সম্রাট জাহাঙ্গীরের চারিত্রিক বৈশিষ্ট্যের প্রতিফলন ঘটেছে।"
        },
        {
          "label": "ঘ",
          "question": "উদ্দীপকে বর্ণিত ইমেলদার কার্যাবলির সাথে সম্রাজ্ঞী নূরজাহানের কার্যাবলির তুলনামূলক আলোচনা করো।",
          "explanation": "উদ্দীপকে বর্ণিত ইমেলদার কার্যাবলির সাথে সম্রাজ্ঞী নূরজাহানের কার্যাবলির অনেক মিল রয়েছে। উদ্দীপকে প্রেসিডেন্ট মার্কোসের স্ত্রী ইমেলদা তার শাসনামলে অত্যন্ত প্রভাবশালী হয়ে ওঠেন এবং সমস্ত প্রশাসন যন্ত্রের চালিকাশক্তি হিসেবে গণ্য হতে থাকেন। একইভাবে সম্রাজ্ঞী নূরজাহান ও জাহাঙ্গীর এর শাসনামলে সাম্রাজ্যের শাসনব্যবস্থায় প্রবল প্রতিপত্তি ও প্রভাব বিস্তার করেন। সম্রাট জাহাঙ্গীর নিজ নামের সাথে নূরজাহানের নাম মুদ্রায় অঙ্কিত করেছিলেন। নূরজাহান জাহাঙ্গীরের ওপর ক্রমান্বয়ে প্রভাব বিস্তার করে সার্থকতার সাথে সাম্রাজ্য পরিচালনা করতে থাকেন। ফলে সম্রাট তার হাতের ক্রীড়নকে পরিণত হন। নূরজাহান তার পিতা গিয়াস বেগকে 'ইতিমাদউদ্দৌলা' উপাধিসহ সাম্রাজ্যের প্রধানমন্ত্রী পদে নিযুক্ত করেন এবং ভাই আসফখানকে 'খান-ই-সামান' পদে উন্নীত করেন। তাদের সাহায্যে তিনি দরবারে একটি শক্তিশালী দল গঠন করেন। জাহাঙ্গীরের পুত্র শাহরিয়ারের সাথে পূর্ব স্বামীর ঔরসজাত কন্যা লাডলী বেগমকে বিয়ে দিয়ে অধিকতর ক্ষমতার অধিকারী হন। কথিত আছে যে, রাজকীয় ফরমানসমূহ নূরজাহানের দস্তখত ছাড়া মূল্যহীন বলে পরিগণিত হতো। এ প্রসঙ্গে মুতামাদ খান বলেন, 'অবশেষে তার ক্ষমতা এরূপ পর্যায়ে উপনীত হয়েছিল যে, রাজা শুধু নামেমাত্র থাকলেন। পরিশেষে বলা যায়, উদ্দীপকের ইমেলদার মতো সম্রাজ্ঞী নূরজাহানও শাসনব্যবস্থায় একচ্ছত্র আধিপত্য বিস্তার করতে সক্ষম হন।"
        }
      ]
    },
    {
      "number": "3",
      "uddipok": "একটি পাঁচ টাকার কয়েন গলিয়ে ২টি চা-চামচ তৈরি করে। তা দশ টাকায় বিক্রি করার ফলে হঠাৎ 'ক' দেশে ধাতব মুদ্রার অভাব দেখা দেয়। অভাব মোকাবিলায় সরকার উর্বর দক্ষিণ অঞ্চলের কর বৃদ্ধি করে। ওদিকে ব্যবসায়ীরা মুদ্রার অভাবে সিলযুক্ত কাগজের স্লিপ ব্যবহার করতে থাকে। কিন্তু অসাধু ব্যক্তিরা এসব স্লিপ জাল করে দেশের অর্থনীতিতে বিশৃঙ্খলা সৃষ্টি করে।",
      "tag": "All.B 15",
      "sub_questions": [
        {
          "label": "ক",
          "question": "কারাচিল কোথায় অবস্থিত?",
          "explanation": "কারাচিল ভারত ও চীনের মধ্যবর্তী এলাকায় অবস্থিত।"
        },
        {
          "label": "খ",
          "question": "দৌলতাবাদে রাজধানী স্থানান্তরের কারণ ব্যাখ্যা করো।",
          "explanation": "ভৌগোলিক অবস্থান ও গুরুত্ব, প্রশাসনিক জটিলতা নিরসন, অনুকূল আবহাওয়া প্রভৃতি কারণে সুলতান মুহাম্মদ বিন তুঘলক দাক্ষিণাত্যের দৌলতাবাদে রাজধানী স্থানান্তর করেন। দাক্ষিণাত্যের হিন্দুদের বিদ্রোহাত্মক মনোভাব লক্ষ করে তাদের ওপর আধিপত্য ও কর্তৃত্ব বজায় রাখতে সুলতান দৌলতাবাদে রাজধানী স্থানান্তর করেছিলেন। তাছাড়া মোঙ্গল আক্রমণের হাত থেকে রাজধানীকে নিরাপদ রাখার ক্ষেত্রে দৌলতাবাদই ছিল উপযুক্ত স্থান। দাক্ষিণাত্যের প্রাচুর্য ও সম্পদের অধিকতর সদ্ব্যবহারের জন্য সুলতান দৌলতাবাদে রাজধানী স্থাপন অধিক সমীচীন বলে মনে করেছিলেন। মূলত শাসনকার্যের সুবিধার জন্য তিনি দৌলতাবাদে রাজধানী স্থানান্তর করেন।"
        },
        {
          "label": "গ",
          "question": "উদ্দীপকে উল্লেখিত উর্বর দক্ষিণ অঞ্চলের সাথে ভারতের কোন অঞ্চলের তুলনা করা যায়? ব্যাখ্যা করো।",
          "explanation": "উদ্দীপকে উল্লেখিত উর্বর দক্ষিণাঞ্চলের সাথে ভারতের দোয়াব অঞ্চলের তুলনা করা যায়। উদ্দীপকে অর্থনৈতিক সংকটের পরিপ্রেক্ষিতে একটি দেশের সরকারের দেশটির উর্বর দক্ষিণাঞ্চলে কর বৃদ্ধির ঘটনা উল্লিখিত হয়েছে। অনেকটা একই রকম প্রেক্ষাপটে দিল্লি সালতানাতের সুলতান মুহাম্মদ বিন তুঘলক উর্বর দোয়াব অঞ্চলের কর বৃদ্ধি করেছিলেন। এ প্রেক্ষিতে আলোচ্য অঞ্চল দুটি সাদৃশ্যপূর্ণ। গঙ্গা ও যমুনা নদীর মধ্যবর্তী উর্বর অঞ্চল দোয়াব নামে পরিচিত। দিল্লি সালতানাতের 'শস্যভাণ্ডার' নামে খ্যাত এ অঞ্চলে কর বৃদ্ধি ছিল মুহাম্মদ বিন তুঘলকের অন্যতম গুরুত্বপূর্ণ প্রশাসনিক পরিকল্পনা। ঐতিহাসিক ডব্লিউ হেগের মতে, 'সামরিক শক্তি বৃদ্ধি ও শাসনব্যবস্থাকে কার্যকর করার উদ্দেশ্যে দোয়াব অঞ্চলে কর বৃদ্ধি করা হয়।' তাছাড়া ওই অঞ্চলের বিদ্রোহী প্রজাদের শাস্তি প্রদান করা ছিল এর অন্য একটি কারণ। এছাড়া রাজধানী স্থানান্তর, খোরাসান ও কারাচিন্স অভিযান এবং মুদ্রা প্রবর্তনের ফলে রাজকোষ অর্থশূন্য হয়ে পড়লে তিনি এ অঞ্চলে কর বৃদ্ধি করেন। আধুনিক গবেষকদের মতে, দোয়াব অঞ্চলে ধার্যকৃত করের পরিমাণ ৫০%-এর বেশি ছিল না। দোয়াব অঞ্চলে বিত্তবানদের বিদ্রোহ, অনাবৃষ্টি ও অতিবৃষ্টির কারণে ফসল উৎপাদন ব্যাহত হওয়ায় এবং দুর্ভিক্ষের কারণে সুলতানের দোয়াব অঞ্চলে কর বৃদ্ধির পরিকল্পনা শেষ পর্যন্ত ব্যর্থ হয়।"
        },
        {
          "label": "ঘ",
          "question": "উদ্দীপকে উল্লেখিত মুদ্রা ব্যবস্থার মতোই মুহাম্মদ বিন তুঘলকের \"প্রতীক মুদ্রা\" পরিকল্পনাটি ব্যর্থতায় পর্যবসিত হয়- উক্তিটি মূল্যায়ন করো।",
          "explanation": "উদ্দীপকে উল্লেখিত মুদ্রাব্যবস্থার মতো মুহাম্মদ বিন তুঘলকের প্রতীকী মুদ্রা পরিকল্পনাও ব্যর্থতায় পর্যবসিত হয়েছিল- উক্তিটি যথার্থ। সুলতান মুহাম্মদ বিন তুঘলক সাম্রাজ্যের অর্থনৈতিক সংকট মোকাবিলায় পরীক্ষামূলক পদ্ধতি হিসেবে সোনা ও রুপার মুদ্রার পরিবর্তে তামার মুদ্রার প্রচলন করেছিলেন। এটি সুলতানের রাজনৈতিক ও অর্থনৈতিক প্রজ্ঞার পরিচায়ক হলেও বাস্তবায়ন নীতিতে ত্রুটি থাকায় তা ব্যর্থ হয়। উদ্দীপকের 'ক' দেশেও একই পরিস্থিতি দেখা যায়। উদ্দীপকের 'ক' দেশে ধাতব মুদ্রার অভাব দেখা দিলে ব্যবসায়ীরা সিলযুক্ত কাগজের স্লিপের ব্যবহার শুরু করে। কিন্তু অসাধু ব্যবসায়ীরা এই স্লিপ জাল করায় এ ব্যবস্থা অকার্যকর হয়ে পড়ে যা অনেকটা প্রতীকী মুদ্রার মতো। মুহাম্মদ বিন তুঘলকের প্রতীকী মুদ্রার প্রচলনও নানা কারণে ব্যর্থ হয়েছিল। কেননা- নতুন মুদ্রা তৈরিতে সরকারি একচেটিয়া নিয়ন্ত্রণ না থাকায় অসাধু ব্যবসায়ীরা প্রচুর জাল মুদ্রার প্রচলন করে। প্রদেশেও ব্যাপকভাবে জালমুদ্রা চালু হয়। ঐতিহাসিক বারানীর মতে, 'প্রতিটি হিন্দুগৃহ জাল মুদ্রা তৈরির কেন্দ্রস্থলে পরিণত হয়।' সাধারণ লোকের পক্ষে আসল ও জাল মুদ্রা চেনা সম্ভব না হওয়ায় তারা তামার মুদ্রা গ্রহণে অস্বীকৃতি জানায়। সুলতান মুদ্রা জাল করা বন্ধ করতে অসমর্থ হলে এ মুদ্রা অচল হয়ে পড়ে। বিদেশি বণিকরাও এ মুদ্রা গ্রহণে অস্বীকৃতি জানায়। কারণ তাদের দেশে এ মুদ্রার কোনো মূল্য ছিল না। ঐতিহাসিক আগা মেহেদী হাসানের মতে, 'সুলতানি যুগে ঘন ঘন রাজবংশের পরিবর্তনের ফলে পরবর্তী সুলতানরা বৈধ মুদ্রা হিসেবে তামার মুদ্রা স্বীকার করবেন এমন কোনো নিশ্চয়তা ছিল না।' প্রতীকী মুদ্রা যাতে জাল হতে না পারে সে জন্য সুলতান উপযুক্ত প্রশাসনিক ব্যবস্থা নেননি এবং জাল মুদ্রা প্রস্তুতকারীদের শাস্তিদানেরও কোনো ব্যবস্থা তিনি গ্রহণ করেননি। ফলে মুদ্রা জালিয়াতি রোধ করা সম্ভব হয়নি। ফলে সুলতানের তাম্রমুদ্রা প্রচলনের উদ্যোগটি ব্যর্থ হয়। পরিশেষে বলা যায়, মুহাম্মদ বিন তুঘলকের তাম্রমুদ্রা প্রচলনের পরিকল্পনা পরিশেষে বলা যায়, মুহাম্মদ বিন তুঘলকের তাম্রমুদ্রা প্রচলনের পরিকল্পনা মহৎ হলেও যুগের চেয়ে অগ্রগামী ছিল বলে তা ব্যর্থ হয়।"
        }
      ]
    },
    {
      "number": "4",
      "uddipok": "বাসির উদ্দিন মোল্লা অগাধ ধন-সম্পত্তির মালিক ছিলেন। কিন্তু তিনি অপুত্রক হওয়ায় তার সমস্ত সম্পত্তি মৃত্যুর পূর্বে মেয়ের জামাই হারুন মিয়াকে উইল করে দিয়ে যান। হারুন মিয়া চরাঞ্চলের একজন উচ্চ শিক্ষিত মানুষ হলেও তার এলাকায় কোনো শিক্ষা প্রতিষ্ঠান ছিল না। তাই হারুন মিয়া প্রাপ্ত অর্থ ব্যয়ে শ্বশুরের নামে একটি কলেজ, মায়ের নামে একটি মাদ্রাসা এবং নিজের নামে একটি স্কুল অত্র-এলাকায় প্রতিষ্ঠা করেন। তিনি গরিব ও মেধাবী ছেলে-মেয়েদের পড়াশোনার জন্য বৃত্তিরও ব্যবস্থা করেন।",
      "tag": "All.B 15",
      "sub_questions": [
        {
          "label": "ক",
          "question": "",
          "explanation": "হাজি মুহম্মদ মোহসিনের পূর্বপুরুষেরা পারস্যের অধিবাসী ছিলেন।"
        },
        {
          "label": "খ",
          "question": "",
          "explanation": "ঔপনিবেশিক যুগে বাংলার মুসলিম সমাজে বিদ্যমান নানা কুসংস্কার ও অন্ধবিশ্বাস তাদেরকে উন্নয়নের মূল ধারা থেকে বিচ্ছিন্ন করে রাখে। তাই তখন শিক্ষা সংস্কারের প্রয়োজন দেখা দেয়। পলাশির যুদ্ধে পরাজয়ের মধ্য দিয়ে স্বাধীনতা হারিয়ে বাঙালি জাতি এক অনিশ্চয়তার অন্ধকারে পড়ে যায়। মুসলমানরা ইংরেজি শিক্ষা থেকে মুখ  ফিরিয়ে নেয়। ফলে বাঙালি মুসলমানদের মধ্যে দেখা দেয় পশ্চাৎপদতা, অনগ্রসরতা, অশিক্ষা, কুসংস্কার প্রভৃতি। তাই এ সময়ে বাংলার মানুষকে আধুনিক শিক্ষায় শিক্ষিত করার জন্য সমাজে শিক্ষা সংস্কার প্রয়োজন হয়ে পড়ে।"
        },
        {
          "label": "গ",
          "question": "",
          "explanation": "উদ্দীপকের বাসির উদ্দিন মোল্লার সাথে হাজি মুহম্মদ মোৎসিনের বৈপিত্রেয় বোন মন্নুজানের মিল রয়েছে। উদ্দীপকে বাসির উদ্দিন মোল্লা যেমন তার অগাধ সম্পত্তি মৃত্যুর পূর্বে মেয়ের জামাই হারুন মিয়াকে উইল করে যান। একইভাবে মন্নুজান ও তার সব সম্পত্তি হাজি মুহম্মদ মোহসিনকে দিয়ে যান। হাজি মুহম্মদ মোহসিনের মাতা জয়নব খানমের তার পিতা হাজি ফয়জুল্লাহর সাথে বিয়ে হওয়ার আগে আগা মোতাহার বলে একজন ধনাঢ্য ইরানি ব্যবসায়ীর সাথে বিয়ে হয়েছিল। মন্নুজান ছিলেন আগা মোতাহারের ঔরসজাত সন্তান। হুগলি, যশোর, মুর্শিদাবাদ ও নদীয়া অঞ্চলে আগা মোতাহারের বিস্তীর্ণ জায়গির ভূমি ছিল। তিনি তার এ ভূ-সম্পত্তি তার একমাত্র সন্তান মন্নুজানের নামে উইল করে দেন। তাছাড়া মন্নুজানের স্বামী হুগলির নায়েব-ফৌজদার সালাউদ্দিনের বিপুল সম্পত্তি ছিল। স্বামীর অকাল মৃত্যুতে মন্নুজান তার সম্পত্তিরও উত্তরাধিকারী হন। বিধবা নিঃসন্তান মন্নুজান তার এ বিশাল ধন-সম্পত্তি তদারকি ও পরিচালনার জন্য তার ভাই হাজি মুহম্মদ মোহসিনকে অনুরোধ করেন। বোনের অনুরোধে সাড়া দিয়ে তিনি দেশে ফিরে আসেন। ১৮০৩ সালে মলুলানের মৃত্যুর পর হাজি মুহম্মদ মোহসিন তার সৈয়দপুর জমিদারিসহ সব সম্পত্তির মালিক হন। আর এসব সম্পত্তি তিনি বিভিন্ন জনকল্যাণমূলক কাজে ব্যয় করেন। সুতরাং বাসির উদ্দিন মোল্লার সাথে মন্নুজানের মিল রয়েছে।"
        },
        {
          "label": "ঘ",
          "question": "",
          "explanation": "উদ্দীপকের হারুন মিয়ার মতো হাজি মুহম্মদ মোহসিনও শিক্ষার উন্নয়নে গুরুত্বপূর্ণ অবদান রেখেছিলেন। হাজি মুহম্মদ মোহসিন শিক্ষার প্রসারে ব‍্যাপক ভূমিকা রাখেন। তিনি সব ধর্মের শিক্ষা প্রতিষ্ঠানে আর্থিক সাহায্য করতেন। তার টাকায় হুগলি, ইমামবাড়া, কলেজ, মাদ্রাসা ও ছাত্রাবাস নির্মিত হয়। তিনি নিজের প্রয়োজনের জন্য সামান্য অর্থ রেখে বাকি অর্থ গরিব-দুঃখীদের মধ্যে বিতরণ করে দিতেন। ১৭৬৯-১৭৭০ খ্রিষ্টাব্দের সরকারি রেকর্ডপত্রে হাজি মুহম্মাদ মোহসিনকে একজন মানবহিতৈষী ব্যক্তিরূপে উল্লেখ করা হয়েছে। হাজি মুহম্মদ মোহসিন শিক্ষা বিস্তারে স্কুল, কলেজ, মাদ্রাসা প্রতিষ্ঠা করেন এবং গরিব ও মেধাবী ছেলে-মেয়েদের লেখাপড়ার জন্য বৃত্তির ব্যবস্থা করেন। একইভাবে হারুন মিয়াও পশ্চাৎপদতা, অনগ্রসরতা দূর করে আধুনিক শিক্ষায় শিক্ষিত করতে অগ্রণী ভূমিকা পালন করেছেন। হারুন মিয়া যে জনহিতৈষী কাজ করেছেন হাজি মুহম্মদ মোহসিনকে তার আদর্শ মানব বলা যায়। তার কর্মকাণ্ড মোহসিনের কৃতিত্বকে নতুনভাবে তুলে ধরেছে। উপরের আলোচনার প্রেক্ষিতে বলা যায় যে, উদ্দীপকে হারুন মিয়ার কাজের আলোকে হাজি মুহম্মদ মোহসিনের কৃতিত্ব তুলে ধরা হয়েছে। শিক্ষার প্রসার ও জনকল্যাণে তার অবদান অতুলনীয়।"
        }
      ]
    },
    {
      "number": "5",
      "uddipok": "উত্তরাধিকার সূত্রে তকী খান এক বিশাল জমিদারির মালিক। হন। তিনি এতিম ও অসহায়দের সাহায্যার্থে বিভিন্ন দফতর প্রতিষ্ঠা করেন এবং এ কাজে রাজকোষের প্রচুর অর্থ ব্যয় করেন। এ ছাড়া জমিদারি পরিচালনার ক্ষেত্রে বিশেষ করে খাজনা-ট্যাক্স আদায়ে যথেষ্ট নমনীয়তার পরিচয় দেন। এতে জমিদারের প্রতি জনগণের ভালোবাসা ও আনুগত্য প্রকাশ পেলেও রাজ্যে সুদূরপ্রসারী আর্থিক সংকট দেখা দেয়, যার পরিণতিতে ধীরে ধীরে জমিদারি পতনের দিকে ধাবিত হয়।",
      "tag": "All.B 15",
      "sub_questions": [
        {
          "label": "ক",
          "question": "ফিরোজ শাহ তুঘলক কত খ্রিষ্টাব্দে সালতানাতে অধিষ্ঠিত হন?",
          "explanation": "ফিরোজ শাহ তুঘলক ১৩৫১ খ্রিস্টাব্দের ২৩ মার্চ সালতানাতে অধিষ্ঠিত হন।"
        },
        {
          "label": "খ",
          "question": "ফিরোজ শাহ ছিলেন ক্রীতদাসদের প্রতি অনুরক্ত-ব্যাখ্যা করো।",
          "explanation": "ফিরোজ শাহ ছিলেন ক্রীতদাসদের প্রতি অনুরক্ত। ফিরোজ শাহ ক্রীতদাসদের জন্য একটি বিরাট ক্রীতদাস বিভাগ গড়ে তোলেন। তার আমলে ১,৮০,০০০ জন ক্রীতদাস ছিল। এর মধ্যে দরবারে প্রায় বারো হাজার ক্রীতদাস বিভিন্ন কাজে নিযুক্ত থেকে পারদর্শী হয়ে ওঠে। ক্রীতদাসদের রক্ষণাবেক্ষণের জন্য 'দিওয়ান-ই-বন্দেগান' নামে একটি নতুন বিভাগ' স্থাপন করা হয়। যুদ্ধবন্দিদের অযথা হত্যা না করে ইসলামের প্রতি আকৃষ্ট করার জন্য সুলতান তাদের প্রতি উদার নীতি গ্রহণ করেন। এ ব্যবস্থা মানবোচিত হলেও এতে সরকারের ব্যয় বৃদ্ধি পায়। ফলে পরবর্তীকালে রাজ্যে আর্থিক সংকট দেখা দেয় এবং এসব দাস দিল্লি সালতানাতের জন্য হুমকি হয়ে ওঠে।"
        },
        {
          "label": "গ",
          "question": "উদ্দীপকে তকী খানের প্রজাহিতৈষী কাজের সাথে তোমার পঠিত কোন শাসকের কাজের সাদৃশ্য রয়েছে? ব্যাখ্যা করো।",
          "explanation": "উদ্দীপকে তকী খানের প্রজাহিতৈষী কাজের সাথে আমার পাঠ্যবইয়ের ফিরোজ শাহ তুঘলকের কাজের সাদৃশ্য রয়েছে। জমিদার তকী খান প্রজাদরদি ছিলেন। তিনি এতিম ও অসহায়দের সাহায্যার্থে বিভিন্ন দফতর প্রতিষ্ঠা করেন এবং এ কাজে রাজকোষের প্রচুর অর্থ ব্যয় করেন। ফলে তিনি জনগণের নিকট প্রশংসিত হন। ফিরোজ শাহ তুঘলকও তার প্রজাহিতৈষী কাজের জন্য প্রশংসিত ছিলেন। ফিরোজ শাহ তুঘলকের গৃহীত প্রজাহিতৈষণামূলক কয়েকটি পদক্ষেপ ইতিহাসে 'মাতামহীসুলভ ব্যবস্থা' নামে পরিচিত। এ ব্যবস্থায় উল্লেখযোগ্য দিকের মধ্যে ছিল বিবাহ দপ্তর এবং চাকরি দপ্তর প্রতিষ্ঠা। বিবাহ দপ্তরের মাধ্যমে গরিব ও অনাথ মেয়েদের সরকারি খরচে বিয়ে এবং বেওয়ারিশ লাশের অন্ত্যেষ্টিক্রিয়া সম্পন্নের ব্যবস্থা করা হতো। 'দিওয়ান-ই-ইস্তহাক' নামক দপ্তর থেকে দরিদ্র, অনাথ ও বিধবাদের আর্থিক সাহায্য দেওয়া হতো। প্রজাসাধারণের স্বাস্থ্যসেবা নিশ্চিত করার লক্ষ্যে সুলতান 'দার উস শিফা' নামক দাতব্য চিকিৎসালয় স্থাপন করেছিলেন। অন্যান্য শহরে এরকম আরো ৪টি হাসপাতাল নির্মাণ করেন। সুলতান ৩৬টি ক্ষুদ্র ও বৃহৎ শিল্পকারখানা গড়ে তুলেছিলেন। কৃষিকাজের উন্নতির জন্য খাল খনন করেন এবং প্রায় ১২০০ উদ্যান নির্মাণ করে আয়ের টাকা দিয়ে খাদ্যঘাটতি পূরণ করেন। এভাবে সুলতান জনমজালকর কাজের দ্বারা তার শাসনব্যবস্থাকে স্মরণীয় করে রাখেন। সুতরাং জনকল্যাণকর উদ্যোগ গ্রহণের দিক দিয়ে তকী খান এবং ফিরোজ শাহ তুঘলক পরস্পর সাদৃশ্যপূর্ণ।"
        },
        {
          "label": "ঘ",
          "question": "উদ্দীপকে উল্লিখিত তকী খানের জমিদারির পরিণতির সাথে তুঘলক বংশের পরিণতি আলোচনা করো।",
          "explanation": "উদ্দীপকের তকী খানের জমিদারির পরিণতির সাথে তুঘলক বংশের পরিণতির সাদৃশ্য বিদ্যমান। সুতরাং জনকল্যাণকর উদ্যোগ গ্রহণের দিক দিয়ে তকী খান এবং ফিরোজ শাহ তুঘলক পরস্পর সাদৃশ্যপূর্ণ। প্রজাহিতৈষী কার্যক্রমের মাধ্যমে জমিদার তকী খান জনগণের আস্থা ও ভালোবাসা পেলেও শেষ পর্যন্ত তিনি সফল হতে পারেননি। তার গৃহীত পদক্ষেপ আর্থিক সংকট সৃষ্টি করে এবং তার জমিদারির পতন ঘটে। দিল্লি সালতানাতের ইতিহাসে ফিরোজ শাহ তুঘলককেও অনুরূপ পরিণতির শিকার হতে দেখা যায়। ফিরোজ শাহ জনপ্রিয় সুলতান ছিলেন, কিন্তু সিংহাসনের মূলভিত্তি তিনি রক্ষা করতে পারেননি। সাম্রাজ্যের বিদ্রোহ, বিশৃঙ্খলা দমনে তিনি ছিলেন সম্পূর্ণ ব্যর্থ। তার আরেকটি বড় ভুল ছিল জায়গিরদারির প্রথার পুনঃপ্রবর্তন। এর ফলে অভিজাতবর্গ ক্ষমতাশালী হয়ে ওঠে এবং কেন্দ্রীয় শাসনের ক্ষমতা শিথিল হয়ে পড়ে। তিনি সেনাবাহিনীতে বংশানুক্রমিক চাকরির অধিকার প্রদান করে সাম্রাজ্যের স্থায়িত্বের মূলে কুঠারাঘাত করেন। তার সৃষ্ট ক্রীতদাস বাহিনীর ভরণপোষণে রাজকোষের প্রচুর অর্থ অপচয় হয়। ফলে সাম্রাজ্যের পতন অনিবার্য হয়ে পড়ে। সুলতান যুদ্ধনীতি পরিহার করায় সাম্রাজ্য দুর্বল হয়ে পড়ে। সুলতান ফিরোজ শাহ শাসনকার্যে উলামাদের প্রাধান্য দেওয়ায় অসুন্নি মুসলমান ও হিন্দু সম্প্রদায়ের রোষানলে পতিত হন। অপরাধীদের শাস্তি প্রদান রহিতকরার ফলে দুর্নীতি বেড়ে যায় এবং দুর্নীতিপরায়ণ কর্মচারীরা সরকারি অর্থসম্পদ লুট করতে ব্যস্ত হয়ে পড়ে। এতে রাজ্যের আর্থিক ভিত্তি দুর্বল হয়ে পড়ে। পরিশেষে বলা যায় যে, ফিরোজ শাহ তুঘলকের শাসননীতি ও কার্যাবলি তুঘলক বংশের পতনের জন্য প্রত্যক্ষভাবে দায়ী না হলেও এ বংশের পতনের পথকে ত্বরান্বিত করেছিল।"
        }
      ]
    },
    {
      "number": "6",
      "uddipok": "আফ্রিকার খনিজ সম্পদে ভরপুর একটি দেশ সুদান। এদেশের উত্তরাঞ্চলের আয়তন দক্ষিণাঞ্চলের চেয়ে অনেক বড় হলেও জনসংখ্যা তুলনামূলকভাবে অনেক কম। এছাড়া উত্তরাঞ্চলে নদী-নালা কম থাকার কারণে এখানকার ভূমি ছিল অনুর্বর এবং কোথাও কোথাও মধুময়। অন্যদিকে নদীবিধৌত দক্ষিণ সুদান ছিল উর্বর এবং খনিজ সম্পদগুলোও এ অঞ্চলে অবস্থিত ছিল। রাষ্ট্রক্ষমতায় উত্তর সুদানের একচ্ছত্র আধিপত্য থাকায় তারা দক্ষিণ সুদানকে অর্থনৈতিকভাবে বঞ্চিত করে উত্তরে সম্পদের পাহাড় গড়ে তোলে এ অবস্থায় দক্ষিণ সুদান। সশস্ত্র আন্দোলনের মাধ্যমে স্বাধীনতার ডাক দিলে জাতিসংঘের মধ্যস্থতায় গণভোটের মাধ্যমে দক্ষিণ সুদান স্বাধীনতা অর্জন করে।",
      "tag": "All.B 19,All.B 15,ISCM 24,ACC 24",
      "sub_questions": [
        {
          "label": "ক",
          "question": "",
          "explanation": "পাকিস্তানের সংখ্যাগরিষ্ঠ জনগণের মাতৃভাষা ছিল বাংলা।"
        },
        {
          "label": "খ",
          "question": "",
          "explanation": "বাঙালি জাতীয়তাবাদী আন্দোলনের প্রথম বড় পদক্ষেপের সবচেয়ে গুরুত্বপূর্ণ দিন হিসেবে একুশে ফেব্রুয়ারি স্মরণীয় হয়ে আছে। বাংলাদেশের রাজনৈতিক ইতিহাসে ১৯৫২ সালের ২১ ফেব্রুয়ারি একটি উজ্জ্বল তারিখ। এই দিনে বাংলাকে পাকিস্তানের অন্যতম রাষ্ট্রভাষা করার দাবিতে পূর্ব পাকিস্তানের রাজধানী ঢাকায় বাঙালি ছাত্র-জনতা ১৪৪ ধারা ভঙ্গ করে রাস্তায় নেমে আসে। তাদের মিছিলে পুলিশ গুলিবর্ষণ করলে রফিক, বরকত, জব্বারসহ কয়েকজন শহিদ হন। তাদের রক্তের বিনিময়ে বাংলা অন্যতম রাষ্ট্রভাষার মর্যাদা পায়। শহিদ দিবস হিসেবে এ দিনটি স্মরণীয়। একুশে ফেব্রুয়ারিকে জাতিসংঘ 'আন্তর্জাতিক মাতৃভাষা দিবস' হিসেবেও স্বীকৃতি দিয়েছে।"
        },
        {
          "label": "গ",
          "question": "",
          "explanation": "উদ্দীপকে উল্লেখিত আফ্রিকার সুদানের ভৌগোলিক বৈশিষ্ট্যের সাথে তদানীন্তন পাকিস্তানের ভৌগোলিক বৈশিষ্ট্যের সাদৃশ্য দেখা যায়। পাকিস্তান দক্ষিণ এশিয়ার একটি দেশ। ১৯৪৭ সালের ১৪ আগস্ট ভারত বিভক্ত হয়ে পাকিস্তান ও ভারত নামে দুটি রাষ্ট্র গঠিত হয়। এর মধ্যে পাকিস্তান রাষ্ট্রটি পূর্ব পাকিস্তান ও পশ্চিম পাকিস্তান- এই দুই ভাগে বিভক্ত ছিল। পশ্চিম পাকিস্তান আয়তনে অনেক বড় হলেও এর বিশাল অঞ্চল ছিল অনুর্বর, পাহাড়ি ও মরুময়। সেজন্য তখন ঐ অঞ্চলে কৃষিপণ্য কম উৎপাদিত হতো। অন্যদিকে নদীমাতৃক পূর্ব পাকিস্তান ছিল সুজলা-সুফলা, শস্য-শ্যামলা এক উর্বর ভূখণ্ড। উদ্দীপকের সুদানের ক্ষেত্রেও একই বৈশিষ্ট্য দেখা যায়। উদ্দীপকের সুদানের দক্ষিণাঞ্চল উর্বর এবং খনিজ সম্পদে ভরপুর।। অন্যদিকে উত্তরাঞ্চল অনুর্বর। আবার উত্তরাঞ্চলের আয়তন বেশি হলেও দক্ষিণাঞ্চলের তুলনায় সেখানে জনসংখ্যা কম। অনুরূপভাবে পশ্চিম পাকিস্তানের আয়তন বেশি হলেও পূর্ব পাকিস্তানের তুলনায় সেখানে জনসংখ্যা কম ছিল। পূর্ব পাকিস্তান বা পূর্ব বাংলা ছিল প্রাকৃতিক সম্পদে ভরপুর। এ অঞ্চলের ভূমি ছিল উর্বর, যার ফলে এখানে কৃষির উন্নয়নের 'ব্যাপক সম্ভাবনা ছিল। বহু নদ-নদীবিধৌত পূর্ব পাকিস্তানে প্রচুর ফসল উৎপাদিত হতো। তবে শাসনক্ষমতা পশ্চিম পাকিস্তানিদের হাতে থাকায় পূর্বাঞ্চলের মানুষের ভাগ্যের উন্নয়ন হয়নি। সুতরাং বলা যায়, ভৌগোলিক বৈশিষ্ট্যের দিক দিয়ে তদানীন্তন পাকিস্তানের সাথে সুদানের মিল রয়েছে।"
        },
        {
          "label": "ঘ",
          "question": "",
          "explanation": "উদ্দীপকে উল্লেখিত সুদানের দুই অংশের বৈষম্যের মতো তৎকালীন পূর্ব ও পশ্চিম পাকিস্তানের অর্থনৈতিক বৈষম্যও ছিল পাহাড় সমান। পাকিস্তান আমলে পূর্ব পাকিস্তান চরম অর্থনৈতিক বৈষম্যের শিকার হয়। ১৯৫৯-৬০ সালে পশ্চিম পাকিস্তানের অধিবাসীদের মাথাপিছু আয় ছিল পূর্ব পাকিস্তানের মানুষের তুলনায় ৩২% বেশি। পাকিস্তানের মোট রাজস্ব আয়ের শতকরা ৬০ ভাগই অর্জিত হতো পূর্বাঞ্চল থেকে। অথচ এর মাত্র ২৫ ভাগ ব্যয় হতো এ অঞ্চলে। মোট রপ্তানি আয়ের ৬০ ভাগ পূর্ব বাংলার পণ্য থেকে অর্জিত হলেও এ অঞ্চল আমদানি পণ্যের মাত্র শতকরা ৩০ ভাগ পেত। পাকিস্তানের জনসংখ্যার শতকরা ৬০ ভাগই পূর্ব পাকিস্তানে থাকলেও জাতীয় আয়ের মাত্র ২৭ ভাগ ব্যয় হতো তাদের জন্য। পূর্ব পাকিস্তানের হাতে মুদ্রা ও অর্থনৈতিক ব্যবস্থা নিয়ন্ত্রণের কোনো ক্ষমতাই ছিল না। কেন্দ্রীয় ব্যাংকসহ প্রায় সকল ব্যাংক, বিমা, বাণিজ্য, সরকারি-বেসরকারি প্রতিষ্ঠান, বিদেশি মিশনসমূহের সদর দফতর ছিল পশ্চিম পাকিস্তানে। অনেক শিল্পের কাঁচামাল পূর্ব পাকিস্তানে উৎপন্ন হলেও প্রধান শিল্পকারখানাগুলো প্রতিষ্ঠিত হয় পশ্চিমে। মোট তিনটি পঞ্চবার্ষিক পরিকল্পনায় যে সকল উন্নয়ন প্রকল্প গ্রহণ করা হয় সেখানে পশ্চিম পাকিস্তানের তুলনায় পূর্ব পাকিস্তানে বরাদ্দ ছিল অনেক কম। উদ্দীপকে দেখা যায়, উত্তর সুদান দক্ষিণ সুদানকে অর্থনৈতিকভাবে বঞ্চিত করে সম্পদের পাহাড় গড়ে তোলে। একইভাবে পশ্চিম পাকিস্তানও পূর্ব পাকিস্তানকে অর্থনৈতিকভাবে শোষণ করে নিজেদের সমৃদ্ধ করে তোলে। পূর্ব পাকিস্তান হয়ে পড়ে অর্থনৈতিকভাবে পঙ্গু। পরিশেষে বলা যায়, উদ্দীপকে বর্ণিত উত্তর সুদানের নেতারা রাষ্ট্রক্ষমতায় একচ্ছত্র আধিপত্য বিস্তারের মাধ্যমে দক্ষিণ সুদানকে অর্থনৈতিকভাবে বঞ্চিত করেছিলেন। একইভাবে পশ্চিম পাকিস্তানি শাসকগোষ্ঠীও পূর্ব পাকিস্তানকে অর্থনৈতিকভাবে বঞ্চিত করে উভয়ের মধ্যে ব্যাপক বৈষম্যের সৃষ্টি করে।"
        }
      ]
    },
    {
      "number": "7",
      "uddipok": "উসমানের পূর্বপুরুষরা গোবি মরুভূমির একটি ক্ষুদ্র রাজ্যের শাসক ছিলেন। যেখানে শত্রুপক্ষের শক্তির কারণে সুবিধা করতে না পেরে তারা এশিয়া মাইনরে চলে আসেন। এশিয়া মাইনরে বহুদিন ধরে সেলজুকরা শাসন করলেও উত্তরাঞ্চলে ক্ষুদ্র ক্ষুদ্র বেশকিছু স্বাধীন ও শক্তিশালী গ্রিক রাজ্য বিদ্যমান ছিল। উসমান শেষ সেলজুক সুলতান, আলাউদ্দিনের পতন ঘটিয়ে সেখানে উসমানীয় সাম্রাজ্য প্রতিষ্ঠা করেন। তিনি শক্তিশালী গ্রিক রাজাদেরও পরাজিত করে যে বিশাল উসমানীয় সাম্রাজ্য গঠন করেন তা কয়েক শতাব্দী স্থায়ী হয়েছিল।",
      "tag": "DB, RB, DIN.B, CB, DIN.B, SB, JB, BB 23,All.B 15",
      "sub_questions": [
        {
          "label": "ক",
          "question": "",
          "explanation": "পানিপথের প্রথম যুদ্ধ ১৫২৬ খ্রিষ্টাব্দে সংঘটিত হয়।"
        },
        {
          "label": "খ",
          "question": "",
          "explanation": "সম্রাট শাহজাহানের অনবদ্য, অমর ও সর্বশ্রেষ্ঠ সৃষ্টি হলো যমুনা নদীর তীরে আগ্রায় নির্মিত তাজমহল। এ তাজমহল সম্রাট তার প্রিয়তমা স্ত্রী মমতাজের প্রেমের নিদর্শনস্বরূপ বানিয়েছিলেন। সম্রাজ্ঞী মমতাজ ১৫৩০ খ্রিষ্টাব্দের ৭ জুন সম্রাটের দাক্ষিণাত্যের বুরহানপুরে খানজাহান লোদীর বিরুদ্ধে সামরিক অভিযান পরিচালনাকালে মৃত্যুবরণ করেন। ১৫৩১ খ্রিষ্টাব্দে এর নির্মাণ কাজ শুরু হয়। ঐতিহাসিক আব্দুল হামিদ লাহোরির মতে, এ তাজমহল বানাতে ১২ বছর লেগেছে এবং ৫০ লক্ষ রুপি ব্যয় হয়েছে। ঐতিহাসিক ঈশ্বরী প্রসাদের মতে, এসময়ও নির্মাণ ব্যয় শুধু তাজমহলের ভেতরের মার্বেল প্রস্তরের। ফরাসি পরিব্রাজক টেভার্নিয়ার ১৬৫৩ খ্রিষ্টাব্দে আগ্রায় উপস্থিত ছিলেন। তার মতে, তাজমহল নির্মাণ করতে ২২ বছর সময় লেগেছে এবং ৩ (তিন) কোটি রুপি খরচ হয়েছে।"
        },
        {
          "label": "গ",
          "question": "",
          "explanation": "উদ্দীপকের উসমানীয়দের এশিয়া মাইনরে গমনের সাথে রাবরের ভারত আগমনের সামঞ্জস্য রয়েছে। নিচে তা ব্যাখ্যা করা হলো- মুঘল সাম্রাজ্যের প্রতিষ্ঠাতা বাবরের পিতা ছিলেন ফারগানা রাজ্যের অধিপতি। পিতার মৃত্যুর পর এগারো বছর চার মাস বয়সে বাবর ফারগানার সিংহাসনে আরোহণ করেন। সিংহাসনে আরোহণ করেই তিনি দুই পিতৃব্য ও অন্য আত্মীয়স্বজন এবং সাইবানী খানের ন্যায় শত্রু দ্বারা পরিবেষ্টিত হয়ে পড়েন। কিন্তু তা সত্ত্বেও ১৫০২ সালে বাবর সমরকন্দ অধিকার করেন। ১৫০৩ সালে বাবর আরচিয়ানের যুদ্ধে সাইবানী খানের নিকট পরাজিত হয়ে সমরকন্দ হারান এবং পিতৃরাজ্য ফারগানা হতে বিতাড়িত হন। এরপর বাবর আশ্রয়ের সন্ধানে স্থান হতে স্থানান্তরে ঘুরতে থাকেন। আর ঐ সময় ভারতবর্ষে মুসলিম সুলতানদের অন্তর্গন্থের ফলে দুর্বল উপমহাদেশে বাবর স্থায়ী সাম্রাজ্য স্থাপনের স্বপ্ন দেখতে থাকেন। চূড়ান্তভাবে অভিযান পরিচালনার পূর্বে বাবর পরীক্ষামূলকভাবে কিছু অভিযান পরিচালনা করেন। ইতোমধ্যে দিল্লির সুলতান ইব্রাহিম লোদির অপশাসনে অতিষ্ঠ হয়ে পাঞ্জাবের শাসনকর্তা দৌলত খান বাবরকে ভারতবর্ষ আক্রমণে আমন্ত্রণ জানালে তিনি এ সুবর্ণ সুযোগ গ্রহণ করেন এবং ১৫২৬ খ্রিষ্টাব্দের ২১ এপ্রিল পানিপথের মহাপ্রান্তরে ইব্রাহীম লোদীর মুখোমুখি হন এবং জয়লাভ করেন। এভাবে দিল্লির সাম্রাজ্য বাবরের অধীনে আসে যা কালক্রমে বিশাল সাম্রাজ্যে পরিণত হয়। তাই বলা যায়, উদ্দীপকে উসমানীয়দের এশিয়া মাইনরে গমনের ক্ষেত্রেও যেসব কর্মকাণ্ড পরিলক্ষিত হয় তা বাবরের উপরিউক্ত ঘটনা অর্থাৎ ভারত আগমনের সাথে সামঞ্জস্যপূর্ণ।"
        },
        {
          "label": "ঘ",
          "question": "",
          "explanation": "উদ্দীপকে সম্রাট বাবরের প্রতি ইঙ্গিত করা হয়েছে। তিনি সাম্রাজ্যের প্রতিষ্ঠাতা ও শাসক হিসেবে অপরিসীম কৃতিত্বের স্বাক্ষর রাখতে সক্ষম হন। মুঘল সাম্রাজ্য প্রতিষ্ঠায় উক্ত শাসকের কৃতিত্ব মূল্যায়ন করা হলো- সম্রাট বাবর কেবল নির্ভীক সৈনিক, দক্ষ সেনাধ্যক্ষ, সুদক্ষ অস্ত্র পরিচালক, প্রশংসনীয় ঘোড়সওয়ারই ছিলেন' না, বরং আলেকজান্ডারের মতো দেশ জয়ের নেশায় বিভোর থাকতেন। পানিপথের প্রথম যুদ্ধ, খানুয়ার যুদ্ধ এবং গোগরার যুদ্ধে তার সাফল্য তাকে ভারতীয় সমর ইতিহাসে উচ্চাসনে অধিষ্ঠিত করেছে। বাবর মাত্র ১১ বছর বয়স থেকে নানা প্রতিকূলতার মধ্য দিয়ে অগ্রসর হন। বাধাবিপত্তি অতিক্রম করে তিনি প্রথমে কাবুলে এবং পরে ভারতবর্ষে মুঘল সাম্রাজ্য প্রতিষ্ঠা করতে সক্ষম হন। শুধু প্রতিষ্ঠা করেই ক্ষান্ত হয়নি। তার ভিত্তি সুদৃঢ় করে একে একটি শক্তিশালী সাম্রাজ্যে পরিণত করেন। বাবরের চার বছরের শাসনামলে যুদ্ধবিগ্রহ কেটে যায়। এ অবস্থায় নবপ্রতিষ্ঠিত মুঘল সাম্রাজ্যের শাসনব্যবস্থায় কোনো প্রকার পরিবর্তন ও সংস্কার সাধন করা তার পক্ষে সম্ভব হয়নি। তথাপি তিনি নিজের নিরঙ্কুশ ক্ষমতা হ্রাস করেন। প্রাদেশিক শাসনকার্য পরিচালনার জন্য প্রত্যেক প্রদেশে একজন ওয়ালি, একজন দিওয়ান, শিকদার এবং কোতওয়াল ছিল। তিনি প্রশাসনিক কাজে তুর্কি, আফগান ও হিন্দুদের সমাজ সুযোগ দিতেন। সমগ্র সাম্রাজ্যে ১৫ মাইল অন্তর তিনি ডাক চৌকির ব্যবস্থা করেন। প্রজারঞ্জক বাবর দিল্লি ও আগ্রায় ২০টি উদ্যান, বহু পাকা নর্দমা, সেতু, অট্টালিকা নির্মাণ করেন। পরিশেষে বলতে পারি, সম্রাট বাবর শুধুমাত্র একজন বিজেতা হিসেবেই প্রশংসার দাবিদার নন, বরং একজন দক্ষ প্রশাসনিক হিসেবেও তিনি কৃতিত্বের দাবিদার। তাই সার্বিকভাবে বাবরের শাসনকাল কৃতিত্বপূর্ণ একথা নিঃসন্দেহেই বলা যায়।"
        }
      ]
    },
    {
      "number": "8",
      "uddipok": "কীর্তিপাশার জমিদার মহিম রায় চৌধুরী খুবই রুচিবান ও শৌখিন মানুষ ছিলেন। তিনি জমিদারি কার্যক্রম পরিচালনার জন্য একটি জাঁকজমকপূর্ণ দরবারহল নির্মাণ করেছিলেন। পাশাপাশি তার নির্মিত কাচারি বাড়ি নায়েব মহল আজও স্বমহিমায় দাঁড়িয়ে আছে। একই সময়ে নির্মিত নাট মন্দিরটি এখনও ধর্মীয় কাজে ব্যবহৃত হয়। তাঁর স্ত্রী কমলাদেবী অনিন্দ্য সুন্দরী ও বিদুষী রমনী ছিলেন। জমিদার মহিম রায় চৌধুরীর স্ত্রীর প্রতি ছিল অপরিসীম ভালোবাসা। কিন্তু এক দুর্ঘটনায় পড়ে কমলাদেবী অকালে মৃত্যুবরণ করলে জমিদার খুবই মুষড়ে পড়েছিলেন। তিনি স্ত্রীর স্মৃতি রক্ষার্থে বহু অর্থ ব্যয়ে যে সৌধটি নির্মাণ করেন, আজও তা বিদ্যমান রয়েছে।",
      "tag": "All.B 15",
      "sub_questions": [
        {
          "label": "ক",
          "question": "সম্রাট শাহজাহানের পিতার নাম কী?",
          "explanation": "সম্রাট শাহজাহানের পিতার নাম সম্রাট জাহাঙ্গীর।"
        },
        {
          "label": "খ",
          "question": "সম্রাট শাহজাহানের পুত্রদের মধ্যে সংঘটিত উত্তরাধিকার যুদ্ধের প্রধান কারণটি ব্যাখ্যা করো।",
          "explanation": "সম্রাট শাহজাহানের জীবদ্দশায় তার চার পুত্রের মধ্যে যে সংঘর্ষ হয় তার প্রথম কারণ ছিল মুঘল সাম্রাজ্যে সুষ্ঠু ও সুনির্দিষ্ট উত্তরাধিকার নীতির অভাব। মুঘল সম্রাট হুমায়ুন, আকবর, জাহাঙ্গীর এবং শাহজাহান তাদের প্রতিদ্বন্দ্বীদের সাথে যুদ্ধ করে সিংহাসন লাভ ও সংরক্ষণ করেন। আবার শাহজাদা সেলিম ও শাহজাদা খুররম মুঘল সিংহাসনে সমাসীন হওয়ার পূর্বে তাদের পিতার বিরুদ্ধে বিদ্রোহ ঘোষণা করেন। এভাবে মুঘল সাম্রাজ্যে যারা অধিষ্ঠিত হয়েছেন প্রত্যেকেই সংঘাতের মধ্য দিয়ে ক্ষমতা লাভ করেছেন। সুতরাং, মুঘল সিংহাসনকে কেন্দ্র করে ভ্রাতৃদ্বন্দ্ব অথবা পিতার বিরুদ্ধে বিদ্রোহের মূল কারণ ছিল সুষ্ঠু উত্তরাধিকার নীতির অভাব ।"
        },
        {
          "label": "গ",
          "question": "উদ্দীপকের কমলাদেবীর সাথে কোন মুঘল সম্রাটের মহীয়সীর সামঞ্জস্য রয়েছে? বিশ্লেষণ করো।",
          "explanation": "উদ্দীপকে কমলাদেবীর সাথে মুঘল সম্রাট শাহজাহানের স্ত্রী মমতাজ মহলের সামঞ্জস্য রয়েছে। মুঘল সম্রাট শাহজাহান ছিলেন সৌন্দর্যপিপাসু এবং শিল্পীমনের মানুষ। তিনি স্থাপত্যের উদার পৃষ্ঠপোষকতা করেন। তার নির্মিত স্থাপত্যশিল্পের মধ্যে তাজমহল অন্যতম। তিনি তার স্ত্রী মমতাজমহলের স্মৃতি রক্ষার্থে এ স্থাপত্যটি নির্মাণ করেন। উদ্দীপকেও স্ত্রীর প্রতি ভালোবাসার এ রূপ নিদর্শন লক্ষ করা যায়। উদ্দীপকে বলা হয়েছে, কীর্তিপাশার জমিদার মহিম রায় চৌধুরী বহু স্থাপনা নির্মাণ করেন। তিনি তার স্ত্রী কমলাদেবীকে খুব ভালোবাসতেন। এক দুর্ঘটনায় কমলাদেবী মারা গেলে জমিদার মহিম রায় চৌধুরী খুবই মুষড়ে পড়েন এবং স্ত্রীর স্মৃতি রক্ষার্থে বহু অর্থ ব্যয় করে তিনি একটি সৌধ নির্মাণ করেন। অনুরূপ ঘটনা পরিলক্ষিত হয় সম্রাট শাহজাহানের ক্ষেত্রে। সম্রাট শাহজাহানের স্ত্রী মমতাজমহল সন্তান জন্ম দিতে গিয়ে মারা যান। প্রিয়তমা স্ত্রীর মৃত্যুতে তিনি শোকাহত হন। তিনি তার স্ত্রীর স্মৃতি ধরে রাখার জন্য তার সমাধির ওপর তাজমহল নামে একটি স্থাপত্য নির্মাণ করেন। ইন্দো- পারসিক রীতির সংমিশ্রণে তৈরি তাজমহল মধ্যযুগীয় পৃথিবীর অন্যতম সপ্তাশ্চর্য হিসেবে সমাদৃত। ২০ হাজার কারিগর দীর্ঘ ২২ বছর পরিশ্রম করে তৎকালীন তিন কোটি টাকা ব্যয়ে এর নির্মাণ কাজ সমাপ্ত করেন। এর স্থাপত্যিক উপকরণের সুবিন্যাস, অলংকরণের সূক্ষ্ম কারুকাজ ও নৈপুণ্য দর্শকদের মুগ্ধ করে। উদ্দীপকের সমাধির মধ্যে সম্রাট শাহজাহানের নির্মিত এ তাজমহলেরই প্রতিচ্ছবি ফুটে উঠেছে।"
        },
        {
          "label": "ঘ",
          "question": "উদ্দীপকের জমিদার মহিম রায় চৌধুরীর কর্মকাণ্ডের আলোকে উক্ত সম্রাটের স্থাপত্যকীর্তির মূল্যায়ন করো।",
          "explanation": "উদ্দীপকের জমিদার মহিম রায় চৌধুরীর মতো মুঘল সম্রাট শাহজাহান। স্থাপত্যশিল্পে অভাবনীয় কৃতিত্ব প্রদর্শন করেন। ভারতবর্ষের ইতিহাসে শাহজাহান একজন শ্রেষ্ঠ নির্মাতা। ঐতিহাসিকেরা তাকে 'স্থাপত্যের রাজপুত্র' বলে অভিহিত করেছেন। সম্রাট শাহজাহান বিশ্বের অন্যতম শ্রেষ্ঠ স্থাপত্যশিল্প 'তাজমহল' নির্মাণ করেন। এর স্থাপত্যিক উপকরণের সুবিন্যাস, অলংকরণের সূক্ষ্মতা ও নৈপুণ্য দর্শকদের মুগ্ধ করে। সম্রাট শাহজাহানের শিল্পানুরাগের আরেকটি অপূর্ব নিদর্শন হলো 'ময়ূর সিংহাসন'। সম্রাট শাহজাহান আগ্রা দুর্গে দেওয়ান-ই-আমের উত্তরে শ্বেতপাথর দ্বারা মতি মসজিদ নির্মাণ করেন। তাছাড়া তিনি দিল্লিতে সুরক্ষিত লাল কেল্লা নির্মাণ করেন। দিল্লির জামে মসজিদ তার অন্যতম এক কীর্তি। সম্রাট শাহজাহানের সময় নির্মিত শিশমহল ও জুঁইমহল ছিল বিশ্বের সর্বশ্রেষ্ঠ সুশোভিত রাজকীয় আবাসগৃহ। আগ্রা দুর্গের অভ্যন্তরে তিনি মুসাম্মাম বুরুজ নামে অপূর্ব সুন্দর একটি প্রকোষ্ঠ তৈরি করেন। তাছাড়া সম্রাট শাহজাহান দিল্লি, আগ্রা, লাহোর, কাবুল, কাশ্মির, আজমির ও আহমদ নগরে সুন্দর সুন্দর অট্টালিকা তৈরি করেন। এছাড়া নিজামউদ্দিন আউলিয়ার মাজার, লওখাল, খাওয়ারগাহ, শালিমার উদ্যান প্রভৃতি তার স্থাপত্যশিল্পের অপূর্ব নিদর্শন। স্থাপত্যশিল্পের উৎকর্ষতার কারণে তার রাজত্বকালকে ঐতিহাসিকগণ মুঘল শাসনের 'স্বর্ণযুগ' বলে আখ্যায়িত করেন। পরিশেষে বলা যায়, শাহজাহানের আমলে মুঘল সাম্রাজ্যের আর্থিক প্রাচুর্য থাকায় ললিতকলা ও স্থাপত্যশিল্পে তিনি অনবদ্য অবদান রাখতে পেরেছেন, যা তাকে ভারতবর্ষের ইতিহাসে একজন শ্রেষ্ঠ নির্মাতার মর্যাদায় ভূষিত করে।"
        }
      ]
    },
    {
      "number": "9",
      "uddipok": "যুগোশ্লাভিয়ার বসনিয়া-হার্জেগোভিনা মুসলিম সংখ্যাগরিষ্ঠ অঞ্চল। সংখ্যালঘিষ্ঠ, সার্ব শাসকগোষ্ঠীর নিকট দ্বিতীয় বিশ্বযুদ্ধের পর থেকেই শোষিত ও নিষ্পেষিত হয়ে আসছিল বসনীয় জনগোষ্ঠী। ফলে দীর্ঘদিনের বঞ্চনা তাদের বিক্ষুব্ধ করে তোলে এবং ঐক্যবদ্ধ হয়ে স্বাধীনতার ডাক দেয়। সার্ব-ক্রোট যৌথশক্তি এ আন্দোলন দমনে গণহত্যা, লুণ্ঠন, নারী ও শিশুদের প্রতি পাশবিক নির্যাতন চালায়। অবশেষে লক্ষ লোকের আত্মদান ও অসংখ্য নারীর সম্ভ্রমের বিনিময়ে বসনিয়া স্বাধীনতা অর্জন করে।",
      "tag": "All.B 18,All.B 15",
      "sub_questions": [
        {
          "label": "ক",
          "question": "মুজিবনগর সরকারের প্রধানমন্ত্রী কে ছিলেন?",
          "explanation": "মুজিবনগর সরকারের প্রধানমন্ত্রী ছিলেন তাজউদ্দীন আহমদ।"
        },
        {
          "label": "খ",
          "question": "মুজিবনগর সরকার গঠনের উদ্দেশ্য ব্যাখ্যা করো।",
          "explanation": "বাংলাদেশের স্বাধীনতা যুদ্ধকে, সুষ্ঠুভাবে পরিচালনার উদ্দেশ্যে মুজিবনগর সরকার গঠিত হয়। ১৯৭১ সালের ২৬ মার্চ প্রথম প্রহরে বঙ্গবন্ধুর প্রথম স্বাধীনতা ঘোষণার মধ্য দিয়ে মুক্তিযুদ্ধ শুরু হয়। এ যুদ্ধকে সাংগঠনিক রূপ দিতে ১৯৭১ সালের ১০ এপ্রিল মুজিবনগর সরকার গঠিত হয়। মুজিবনগর সরকারের দায়িত্ব ছিল দক্ষতার সাথে যুদ্ধ পরিচালনা করে দেশকে শত্রুমুক্ত করা, দেশ- বিদেশে বাংলাদেশের স্বাধীনতার পক্ষে জনমত গড়ে তোলা, মুক্তিযোদ্ধাদের প্রশিক্ষণের ব্যবস্থা করা এবং মুক্তাঞ্চলে বেসামরিক প্রশাসন পরিচালনা করা। মুক্তিযুদ্ধের সফলতার পেছনে মুজিবনগর সরকারের ভূমিকা ছিল অসামান্য।"
        },
        {
          "label": "গ",
          "question": "উদ্দীপকের সাথে স্বাধীন বাংলাদেশের অভ্যুদয়ের কোন বিশেষ ঘটনার মিল রয়েছে? ব্যাখ্যা করো।",
          "explanation": "উদ্দীপকের সাথে স্বাধীন বাংলাদেশের অভ্যুদয়ের ক্ষেত্রে পূর্ব পাকিস্তানের মানুষের ওপর পশ্চিমা শাসকগোষ্ঠীর অত্যাচার-নির্যাতন, গণহত্যা এবং এর বিরুদ্ধে বাঙালির ঐক্যবদ্ধ আন্দোলনের মিল রয়েছে। ১৯৪৭ সালে পাকিস্তান সৃষ্টির পর থেকেই পশ্চিম পাকিস্তানের শাসকগোষ্ঠী পূর্ব পাকিস্তানের প্রতি বৈষম্যমূলক নীতি গ্রহণ করে। তাদের অত্যাচার- নির্যাতনে পূর্ব পাকিস্তানের মানুষ নানা বঞ্চনা ও শোষণের শিকার হতে থাকে। তাছাড়া বিভিন্ন সময়ে পাকিস্তান সরকার বাঙালির ওপর নৃশংস গণহত্যা চালায়। তাদের এ অত্যাচার-নির্যাতনের বিরুদ্ধে বাঙালি আন্দোলন গড়ে তোলে এবং সশস্ত্র সংগ্রামের মাধ্যমে দেশ স্বাধীন করে। উদ্দীপকে বর্ণিত বসনিয়ার ক্ষেত্রেও একই পরিস্থিতি দেখা যায়। উদ্দীপকে বলা হয়েছে, দ্বিতীয় বিশ্বযুদ্ধের পর থেকেই সার্ব শাসকগোষ্ঠীর কাছে বসনীয় জনগোষ্ঠী শোষিত, নিগৃহীত ও বঞ্চিত হতে থাকে। বঞ্চনা থেকে মুক্তি পেতে বসনিয়াবাসী ঐক্যবদ্ধ হয়ে স্বাধীনতা আন্দোলন শুরু করে। আন্দোলন দমনে সার্ব-ক্রোট যৌথশক্তি তাদের ওপর পাশবিক নির্যাতন চালায়। অবশেষে বসনিয়া স্বাধীনতা অর্জন করে। একইভাবে পূর্ব বাংলার প্রতি পাকিস্তানি শাসকদের নীতি ছিল বৈষম্যমূলক। রাজনৈতিক, অর্থনৈতিক, সামরিক, সামাজিক, শিক্ষাসহ প্রতিটি ক্ষেত্রেই এ বৈষম্য প্রকট আকার ধারণ করে। পাকিস্তানিরা প্রতিনিয়ত বাঙালির ন্যায়সংগত অধিকারকে উপেক্ষা করতে থাকে যা তাদের মনে তীব্র ক্ষোভ সৃষ্টি করে। পশ্চিম পাকিস্তানি শাসকগোষ্ঠীর শোষণ, বঞ্চনায় অতিষ্ঠ হয়ে পূর্ব পাকিস্তানের মানুষ ঐক্যবদ্ধভাবে সরকারের বিরুদ্ধে আন্দোলন শুরু করে। ১৯৭১ সালের ২৫ মার্চ রাতে পাকিস্তানি হানাদার বাহিনীর বর্বর গণহত্যার পর বাঙালিরা সশস্ত্র সংগ্রাম গড়ে তোলে। পাক সরকার বাঙালিদের দমনের জন্য বাংলার অসংখ্য নিরস্ত্র মানুষকে হত্যা করে, তাদের বাড়িঘর জ্বালিয়ে দেয় এবং নারী ও শিশুদের ওপর নির্মম নির্যাতন চালায়। এতসব অত্যাচারের পরও তারা বাঙালিদের দমাতে পারেনি দীর্ঘ ৯ মাস যুদ্ধ করে বাঙালি তাদের বিজয় চিনিয়ে নিতে সক্ষম হয়। উদ্দীপকের বসনিয়ার স্বাধীনতা সংগ্রামেও এ ঘটনার প্রতিফলন ঘটেছে।"
        },
        {
          "label": "ঘ",
          "question": "উদ্দীপকের আলোকে ১৯৭১ খ্রিস্টাব্দের মুক্তিযুদ্ধের প্রকৃতি বিশ্লেষণ করো।",
          "explanation": "উদ্দীপকের বসনিয়ার মতো বাংলাদেশও ১৯৭১ সালে আপামর জনসাধারণের অংশগ্রহণে সশস্ত্র সংগ্রামের মাধ্যমে স্বাধীনতা অর্জন করে। পাকিস্তান সরকারের অধীনে নানা অত্যাচার-নির্যাতনের শিকার হয়ে নানা আন্দোলনের পথ ধরে ১৯৭১ সালের ২৬ মার্চ বাঙালি মুক্তিযুদ্ধে অংশ নেয়। সব শ্রেণির মানুষের অংশগ্রহণে এ যুদ্ধ জনযুদ্ধে পরিণত হয়। বসনিয়ার স্বাধীনতা আন্দোলনের ক্ষেত্রেও একই প্রকৃতি লক্ষণীয়। সার্ব শাসকগোষ্ঠীর অত্যাচার থেকে মুক্তি পেতে বসনিয়াবাসী স্বাধীনতা আন্দোলন শুরু করলে সাবেক যুগোশ্লাভিয়া সরকার বসনিয়ায় গণহত্যা, লুণ্ঠন, নারী ও শিশুদের ওপর পাশবিক নির্যাতন চালায়। অবশেষে লক্ষ লোকের আত্মদান ও অসংখ্য নারীর সম্ভ্রমের বিনিময়ে বসনিয়া স্বাধীনতা অর্জন করে। একইভাবে বাঙালির স্বাধীনতার চেতনাকে স্তব্ধ করে দিতে পাকিস্তান সরকার নানা অপতৎপরতা চালায়। ১৯৭১ সালের ২৫ মার্চ রাতে পাকিস্তানি হানাদার বাহিনীর বর্বর গণহত্যার পরপরই ২৬ মার্চ প্রথম প্রহরে বঙ্গবন্ধু শেখ মুজিবুর রহমান প্রথম বাংলাদেশের স্বাধীনতা ঘোষণা করেন। এ ঘোষণায় উজ্জীবিত অদম্য বাঙালি পাকিস্তানি হানাদার শক্তির বিরুদ্ধে দেশের সর্বত্র প্রতিরোধ যুদ্ধ গড়ে তোলে। শুরু হয় মুক্তিযুদ্ধ। কৃষক, শ্রমিক, নারী, ছাত্র, শিল্পী, সাহিত্যিক, রাজনীতিবিদ সব শ্রেণির মানুষ মুক্তিযুদ্ধে অংশ নিয়ে একে জনযুদ্ধে রূপ দেয়। পাকিস্তান সরকার স্বাধীনতাকামী জনতাকে দমনের জন্য কঠোর অবস্থান গ্রহণ করেও ব্যর্থ হয়। সব অত্যাচার-নির্যাতনের বিরুদ্ধে রুখে দাঁড়িয়ে বাঙালি মুক্তিযোদ্ধারা তাদের পিছু হটতে বাধ্য করে। পরাজয় নিশ্চিত জেনে হানাদার বাহিনী ১৪ ডিসেম্বর এদেশের বুদ্ধিজীবীদের হত্যায় মেতে ওঠে। তবে শেষ পর্যন্ত পাকিস্তানি বাহিনী আত্মসমর্পণ করতে বাধ্য হয়। প্রায় ৩০ লাখ শহিদের আত্মত্যাগ আর ২ লাখ নারীর সম্ভ্রমের বিনিময়ে ১৯৭১ সালের ১৬ ডিসেম্বর বাংলাদেশ চূড়ান্ত বিজয় লাভ করে। পরিশেষে বলা যায় যে, বসনিয়া এবং বাংলাদেশের স্বাধীনতা আন্দোলনের প্রেক্ষাপট এবং প্রকৃতি প্রায় একই ধরনের। বসনিয়ার মতো সশস্ত্র যুদ্ধের মাধ্যমেই ১৯৭১ সালে পৃথিবীর মানচিত্রে অঙ্কিত হয় বাংলাদেশ নামে একটি স্বাধীন সার্বভৌম রাষ্ট্রের চিত্র।"
        }
      ]
    }
  ]
}