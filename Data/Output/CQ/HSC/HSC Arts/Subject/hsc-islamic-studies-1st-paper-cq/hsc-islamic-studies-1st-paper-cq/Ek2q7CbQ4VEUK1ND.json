{
  "title": "রাজউক উত্তরা মডেল কলেজ ২০২৩",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "মুনিরা ও সারাহ শিক্ষার বিষয়বস্তু নিয়ে আলোচনা করছিল। মুনিরা বললো, ন্যায়ের ওপর প্রতিষ্ঠিত থাকা ও চারিত্রিক উৎকর্ষের জন্য শিক্ষা অতীব প্রয়োজন। সারাহ বললো, আল্লাহর দীনকে সমুন্নত রাখা, মানবতার বিকাশ এবং সুন্দর জীবনযাপনের জন্য মহানবি (স) বলেছেন, 'প্রত্যেক মুসলমান নর-নারীর প্রতি বিদ্যা শিক্ষা করা ফরজ।'",
      "tag": "RUMC 23",
      "sub_questions": [
        {
          "label": "ক",
          "question": "সংস্কৃতির আরবি শব্দ কী?",
          "explanation": "সংস্কৃতির আরবি শব্দ (সাকাফাহ )ثَقَافَتُ"
        },
        {
          "label": "খ",
          "question": "মক্তব শিক্ষা প্রয়োজন কেন? ব্যাখ্যা করো।",
          "explanation": "মুসলিম ছেলেমেয়েদের কুরআন, হাদিস ও ইসলামের মৌলিক বিষয়গুলোর প্রাথমিক শিক্ষা দেওয়ার জন্য মক্তব শিক্ষা প্রয়োজন। মক্তব বলতে সাধারণত সে প্রতিষ্ঠানকে বোঝায়, যেখানে মুসলিম শিশুদের কুরআন তিলাওয়াত, হাদিস ও ইসলামের মৌলিক বিষয়গুলোর প্রাথমিক শিক্ষা দেওয়া হয়। পবিত্রতা-অপবিত্রতা, হালাল-হারাম প্রভৃতি সম্পর্কে প্রয়োজনীয় প্রাথমিক জ্ঞান শিশুরা মক্তবেই পেয়ে থাকে। ছোট ছোট ছেলেমেয়েদের মানসিক বিকাশেও মক্তব ইতিবাচক ভূমিকা রাখে।"
        },
        {
          "label": "গ",
          "question": "উদ্দীপকের মুনিরার বক্তব্য কোন শিক্ষার প্রতি ইঙ্গিত করেছে? ব্যাখ্যা করো।",
          "explanation": "উদ্দীপকের মুনিরার বক্তব্য ইসলাম শিক্ষার প্রতি ইঙ্গিত করেছে। যে শিক্ষাব্যবস্থায় ইসলামকে একটি পরিপূর্ণ জীবনব্যবস্থা হিসেবে শিক্ষা দেওয়া হয় তাকে ইসলাম শিক্ষা বলে। এটি কুরআন ও সুন্নাহভিত্তিক একটি আদর্শ শিক্ষাব্যবস্থা। মানুষকে ইসলামের বিধিবিধান, আল্লাহর ইবাদতের পদ্ধতি শেখানো, জীবনের সর্বক্ষেত্রে ন্যায়নীতি প্রতিষ্ঠা করা এবং ব্যক্তির চারিত্রিক উৎকর্ষ সাধন ইসলাম শিক্ষার অন্যতম উদ্দেশ্য যা মুনিরার বক্তব্যে ফুটে উঠেছে। উদ্দীপকের মুনিরা বললো, ন্যায়ের ওপর প্রতিষ্ঠিত থাকা এবং চারিত্রিক উৎকর্ষের জন্য শিক্ষা অতীব প্রয়োজন। তার এ বক্তব্য ইসলাম শিক্ষার উদ্দেশ্যের সাথে সঙ্গতিপূর্ণ। ইসলাম শিক্ষার অন্যতম গুরুত্বপূর্ণ উদ্দেশ্য হলো মানুষকে উত্তম চরিত্রবান ও আদর্শ মানুষ হিসেবে গড়ে তোলা। উত্তম চরিত্র মৌলিক মানবীয় গুণ এবং জীবনের শ্রেষ্ঠ সম্পদ। এটি ছাড়া অন্য সবকিছু অর্থহীন। ইসলাম শিক্ষা মানুষকে সত্য ও ন্যায়ের পথ প্রদর্শন করে এবং অন্যায় ও অসত্য থেকে দূরে রাখে। এ শিক্ষা ব্যক্তির পাপপ্রবণতা ও মানবিক ত্রুটিসমূহ নিয়ন্ত্রণ করে তার চরিত্রকে সুন্দর করে। মানব চরিত্রের উৎকর্ষ সাধন ও সুনীতি প্রতিষ্ঠায় ইসলামের রয়েছে সুনির্ধারিত পদ্ধতি। এ শিক্ষা মানব চরিত্রের পাশবিকতাকে নির্মূল করে কাঙ্ক্ষিত মানবিক গুণাবলির বিকাশ ঘটায়। সুতরাং বলা যায় যে, মুনিরার বক্তব্যে ইসলাম শিক্ষার প্রতি ইঙ্গিত করা হয়েছে।"
        },
        {
          "label": "ঘ",
          "question": "সারাহর শেষ উক্তির মাধ্যমে যে শিক্ষার প্রতি দৃষ্টি দেওয়া হয়েছে তার গুরুত্ব বিশ্লেষণ করো।",
          "explanation": "সারাহর শেষ উক্তির মাধ্যমে দীনি ইলম তথা ইসলাম শিক্ষার প্রতি দৃষ্টি দেওয়া হয়েছে। মুসলিমদের জন্য ইসলাম শিক্ষার গুরুত্ব ও প্রয়োজনীয়তা অপরিসীম। ইসলামের বিধিবিধান সম্পর্কে প্রয়োজনীয় জ্ঞানার্জন, আল্লাহর ইবাদতের নিয়মকানুন ও পদ্ধতি জানা, আল্লাহর দীনকে সমুন্নত রাখা, মানবকল্যাণ সাধন এবং সুন্দর জীবনযাপনের জন্য ইসলামি শিক্ষা গ্রহণ করা অত্যাবশ্যক; যা সারাহর বক্তব্যে ফুটে উঠেছে। উদ্দীপকের সারাহ বললো, আল্লাহর দীনকে সমুন্নত রাখা, মানবতার বিকাশ ও সুন্দর জীবনযাপনের জন্য মহানবি (স) বলেছেন, 'জ্ঞানান্বেষণ করা প্রত্যেক মুসলিম নর-নারীর ওপর ফরজ।' সারাহর এ বক্তব্যের মাধ্যমে মূলত ইসলাম শিক্ষার প্রতি বিশেষ গুরুত্বারোপ করা হয়েছে। দীনি ইলম অর্জনের ক্ষেত্রে ফরজের বিধান দুই ধরনের। যথা- ফরজে আইন বা অবশ্যই পালনীয় ফরজ এবং ফরজে কিফায়া বা সামষ্টিক বাধ্যবাধকতা। উল্লিখিত হাদিসের মাধ্যমে দীনের মৌলিক জ্ঞানার্জন করা প্রত্যেক মুসলিমের জন্য ফরজ করা হয়েছে। দীনের গভীর জ্ঞানার্জন করা সবার জন্য বাধ্যতামূলক নয়। প্রত্যেক সমাজের কিছু লোককে এ জ্ঞান- গবেষণা করতে হবে। অন্যথায় সমাজের সবাই গুনাহগার হবে। মানুষের সামগ্রিক কল্যাণ সাধন ও সুখী, সুন্দর জীবনযাপনের জন্য ইসলামের জ্ঞানার্জন করা প্রয়োজন। উপরের আলোচনার পরিপ্রেক্ষিতে বলা যায়, আল্লাহর দীন ইসলামকে সমুন্নত রাখা এবং মানুষের জীবনের সামগ্রিক কল্যাণের জন্য ইসলাম শিক্ষার গুরুত্ব ও প্রয়োজনীয়তা অপরিসীম।"
        }
      ]
    },
    {
      "number": "2",
      "uddipok": "জনাব 'ব' জীবনের প্রতিটি কাজে, প্রতিটি ক্ষণে এবং প্রতিটি আচার- ব্যবহারে আল্লাহকে স্মরণ করেন, তাঁর প্রশংসা করেন এবং তাঁর কাছে সাহায্য প্রার্থনা করেন। অপর দিকে জনাব 'ম' একজন ব্যবসায়ী। তিনি অবৈধ পন্থায় এবং নিষিদ্ধ পদ্ধতিতে ব্যবসা-বাণিজ্য করে অর্থ উপার্জন করেন। তাঁর মা তাঁর কর্মকাণ্ড সম্পর্কে অবহিত হয়ে তাঁর কাজের কুফল ও পরিণাম সম্পর্কে সতর্ক করেন।",
      "tag": "RUMC 23",
      "sub_questions": [
        {
          "label": "ক",
          "question": "ইসলাম শিক্ষার মূল কথা কী?",
          "explanation": "ইসলাম শিক্ষার মূল কথা হলো- আল্লাহ ছাড়া কোনো ইলাহ নেই।"
        },
        {
          "label": "খ",
          "question": "যিকিরের স্তরগুলো ব্যাখ্যা করো।",
          "explanation": "জিকিরের স্তর চারটি। জিকিরের চারটি স্তর হলো- ১. মৌখিক জিকির, ২. অন্তরের একাগ্রতাহীন জিকির, ৩. অন্তরের একাগ্রতাপূর্ণ জিকির ও ৪. আল্লাহর প্রেমে তন্ময়পূর্ণ জিকির। মৌখিক জিকির হলো শুধু মুখে মুখে আল্লাহর নাম উচ্চারণ বা স্মরণ করা। যে জিকিরে একাগ্রতা, নিষ্ঠা ও আন্তরিকতা প্রবল থাকে সেটি অন্তরের একাগ্রতাহীন জিকির। জিকিরের যে স্তরে ব্যক্তির একাগ্রতা ও নিষ্ঠা প্রতিষ্ঠিত হয়, সেটি অন্তরের একাগ্রতাপূর্ণ জিকির। আর জিকিরের শেষ স্তর হলো যে জিকিরে একাগ্রতা থাকে এবং আল্লাহভীতি প্রতিষ্ঠিত হয় সেটি আল্লাহর প্রেমে তন্ময়পূর্ণ জিকির।"
        },
        {
          "label": "গ",
          "question": "জনাব 'ব' এর কর্মকাণ্ড কীসের শামিল? ব্যাখ্যা করো।",
          "explanation": "জনাব 'ব' এর কর্মকাণ্ড জিকিরের শামিল। জিকির অর্থ স্মরণ করা, মনে রাখা ইত্যাদি। ইসলামি শরিয়তের পরিভাষায়, সার্বক্ষনিক আল্লাহকে স্মরণে রাখা, তাঁর প্রশংসা করা ও তাঁর কাছে সাহায্য প্রার্থনা করাকে জিকির বলে। যা জনাব 'ব'-এর মধ্যেও পরিলক্ষিত হয়। উদ্দীপকের জনাব 'ব' জীবনের প্রতিটি কাজে আল্লাহকে স্মরণ করেন, তাঁর প্রশংসা করেন এবং তাঁর কাছে সাহায্য প্রার্থনা করেন। তার এ কাজে জিকিরের পরিচয় পাওয়া যায়। মানবজীবনে জিকিরের গুরুত্ব অত্যধিক। জিকিরের মাধ্যমে মানুষের অন্তরের সব কলুষতা দূরীভূত হয় এবং আল্লাহর সাথে বান্দার একটি অদৃশ্য যোগসূত্র তৈরি হয়। আল্লাহর অনুগ্রহে পরিতৃপ্ত হয়ে অন্তর প্রশান্তি লাভ করে। এ প্রসঙ্গে আল্লাহ তায়ালা বলেন- 'জেনে রেখো, একমাত্র আল্লাহর জিকিরের মাধ্যমেই অন্তরসমূহ প্রশান্তি লাভ করে' (সুরা রা'দ : ২৮) মহানবি (স) বলেন, প্রত্যেক বস্তুর জং পরিষ্কার করার যন্ত্র আছে। অন্তরের জং পরিষ্কার করার যন্ত্র হলো আল্লাহর জিকির (বায়হাকি)। আবার আল্লাহর সাথে বান্দার যোগসূত্র স্থাপিত হয় জিকিরের মাধ্যমে। আল্লাহ বলেন, 'তোমরা আমাকে স্মরণ করো, আমিও তোমাদেরকে স্মরণ করব' (সুরা বাকারা: ১৫২)।"
        },
        {
          "label": "ঘ",
          "question": "জনাব 'ম' এর কর্মকাণ্ড চিহ্নিত পূর্বক তোমার পাঠ্যবইয়ের আলোকে তাঁর মায়ের সতর্ককৃত বিষয়টি বিশ্লেষণ করো।",
          "explanation": "জনাব 'ম'-এর কর্মকাণ্ডে হারাম উপার্জন পরিলক্ষিত হয়। তাই এ বিষয়ে তার মা তাকে সতর্ক করে যর্থার্থই করেছেন। অবৈধ, অননুমোদিত বা শরিয়তপরিপন্থি যেকোনো উপায়ে উপার্জন করাকে হারাম উপার্জন বলে। ইসলাম যাবতীয় অন্যায় অবৈধ পন্থায় উপার্জনকে হারাম ঘোষণা করেছে। কাউকে ঠকানো বা ব্যবসায় অবৈধ পন্থা অবলম্বন করা হারাম উপার্জনের অন্তর্ভুক্ত। যা জনাব 'ম'-এর মধ্যেই পরিলক্ষিত হয়। উদ্দীপকের জনাব 'ম' অবৈধ ও নিষিদ্ধ পন্থায় ব্যবসা করে অর্থোপার্জন করে। তার এ কাজটি হারাম উপার্জনের অন্তর্ভুক্ত। এজন্য তার মা তাকে এ কাজের কুফল ও পরিণাম সম্পর্কে সতর্ক করেন। প্রকৃতপক্ষে মানবজীবনে হারাম উপার্জনের কুফল অত্যন্ত ভয়াবহ। ইসলামে হালাল উপার্জন ফরয করা হয়েছে। কারণ হারাম উপার্জনের মাধ্যমে ব্যক্তির সব রকমের পাপের দরজা খুলে যায়। হারাম উপার্জনে মিথ্যা, শঠতা, প্রতারণাসহ বিভিন্ন পাপের আশ্রয় নিতে হয়। এজন্য রাসুল (স) বলেন, 'যে গোশত হারাম জীবিকা দিয়ে গঠিত তা বেহেশতে প্রবেশ করবে না' (মুসনাদে আহমাদ) তাই বলা যায় জনাব 'ম'-এর অবৈধ পন্থায় উপার্জনের পরিণাম ইহকাল ও পরকাল উভয় জগতেই অত্যন্ত ভয়াবহ। আমাদেরকে হারাম উপার্জন থেকে বিরত থাকতে হবে।"
        }
      ]
    },
    {
      "number": "3",
      "uddipok": "জনাব 'ন' ও জনাব 'ক' একটি ক্ষুদ্র সামাজিক সংগঠন নিয় আলোচনা করছিল, যেখানে সবসময় এবং সর্বক্ষেত্রে ইসলামের নীতি ও আদর্শ ক্রিয়াশীল থাকে। জনাব 'ন' বলেন, এ সংগঠনটিতে নারীর কর্তৃত্ব ও অধিকার স্বীকৃতি এবং এটি শান্তি ও তৃপ্তির কেন্দ্র। অপরদিকে জনাব 'ক' উক্ত সংগঠনটি হালাল উপার্জন ও জবাবদিহিতা এবং এর সদস্যদের আর্থিক ও সামাজিক নিরাপত্তা নিশ্চিত করে বলে উল্লেখ করেন।",
      "tag": "RUMC 23",
      "sub_questions": [
        {
          "label": "ক",
          "question": "বৈমাত্রেয় কাদের বলা হয়?",
          "explanation": "মায়ের বিয়ে একাধিক হলে প্রত্যেক আলাদা আলাদা স্বামীর সংসারে নিজে জন্ম দেওয়া ছেলে-মেয়েরা একে অপরের বৈমাত্রেয় ভাই-বোন।"
        },
        {
          "label": "খ",
          "question": "সন্তানদের ধর্মীয় শিক্ষায় শিক্ষিত করা উচিত কেন?",
          "explanation": "ধর্মীয় বিধান অনুযায়ী একটি সুশৃঙ্খল ও কল্যাণমূলক জীবন অতিবাহিত করার জন্য পিতামাতা সন্তানদেরকে ধর্মীয় শিক্ষায় শিক্ষিত করবেন। ধর্মীয় আকিদা, আমল সম্পর্কে সন্তানদের প্রাথমিক ধারণা দেওয়ার দায়িত্ব মাতাপিতার। তারা যদি এ দায়িত্ব যথাযথবাবে পালন করেন তাহলে মানবশিশু যথাযথ জ্ঞান নিয়ে বড় হয়ে উঠবে। আর শৈশবের এ শিক্ষাই তার সারাজীবনের সঞ্চয় হয়ে থাকবে। রাসুল্লাহ (স) বলেছেন- অর্থ: প্রত্যেক শিশুই ফিতরাত বা ইসলামের ওপর জন্মগ্রহণ করে। তারপর মাতাপিতাই তাকে ইহুদি বা খ্রিষ্টান অথবা অগ্নিপূজকে পরিণত করে (বুখারি)। সেজন্য ইসলামি পরিবারে মাতাপিতা শিশুকে ইসলাম ধর্মের প্রয়োজনীয় প্রাথমিক জ্ঞান দেবেন।"
        },
        {
          "label": "গ",
          "question": "জনাব 'ক' ও 'ন' আলোচিত বিষয়টি চিহ্নিত পূর্বক 'ন' এর বক্তব্যটি ব্যাখ্যা করো।",
          "explanation": "জনাব 'ক' ও 'ন'-এর আলোচিত বিষয়টি ইসলামি পরিবারকে নির্দেশ করে। জনাব 'ন'-এর বক্তব্যে এ পরিবারেরই বৈশিষ্ট্য ফুটে উঠেছে। কুরআন ও সুন্নাহর নির্দেশ অনুযায়ী যে পরিবার গড়ে ওঠে তাকে ইসলামি পরিবার বলে। এ পরিবারের সদস্যগণ সর্বক্ষেত্রে ই আল্লাহর বিধান মেনে চলেন। তারা সর্বদা ইসলামে নীতি ও আদর্শের ভিত্তিতে জীবনের সকল কার্যক্রম পরিচালনা করেন। জনাব 'ক' ও 'ন' এ পরিবারকেই বিশেষায়িত করেছেন। উদ্দীপকের জনাব 'ক' ও 'ন' সমাজের এমন এক ক্ষুদ্র সংগঠন নিয়ে আলোচনা করছিলেন, যেখানে সবসময় ইসলামের নীতি ও আদর্শ ক্রিয়াশীল থাকে। তাদের আলোচিত এ পরিবারটি ইসলামি পরিবার। আর ইসলামি পরিবারের বৈশিষ্ট্যের বর্ণনা দিতে গিয়ে জনাব 'ন' বলেন, এ সংগঠনে নারীর অধিকারের স্বীকৃতি রয়েছে এবং এটি শান্তি ও তৃপ্তির কেন্দ্র। জনাব 'ন' এখানে ইসলামের অন্যতম দুটি বৈশিষ্ট্য তুলে ধরেছেন। ইসলামি পরিবারে পিতা বা পুরুষ প্রধান হলেও নারী দাসী নন, বরং সে নিজের এবং পরিবারের সম্পদ ও সন্তানের অভিভাবক। ইসলামি পরিবারের আরো একটি বৈশিষ্ট্য হলো এটি শান্তি, তৃপ্তি ও নিরাপত্তার কেন্দ্র। এ সম্পর্কে আল্লাহ তায়ালা বলেন, “আল্লাহর নিদর্শনসমূহের মধ্যে অন্যতম হলো তিনি তোমাদের মধ্য থেকেই তোমাদের জুটি সৃষ্টি করেছেন, যাতে তোমরা প্রশান্তি লাভ করতে পারো।” (সূরা আররোম: ২১)। সুতরাং বলা যায়, ইসলামি পরিবারের অন্যতম বৈশিষ্ট্য হলো নারীর কর্তৃত্ব ও অধিকারের স্বীকৃতি দেওয়া এবং এটি শান্তি ও তৃপ্তির কেন্দ্র।"
        },
        {
          "label": "ঘ",
          "question": "জনাব 'ক' এর বক্তব্যের সাথে তুমি কি একমত? তোমার পাঠ্য বইয়ের আলোকে বিষয়টি বিশ্লেষণ করো",
          "explanation": "হ্যাঁ, ইসলামি পরিবারের বৈশিষ্ট্য প্রকাশ পাওয়ায় জনাব 'ক'-এর বক্তব্যের সাথে আমি একমত। ইসলামি পরিবারের গঠন ও (যাবতীয় কাজ কুরআন-সুন্নাহ নির্দেশিত উপায়ে পরিচালিত হয়। দৈনন্দিন কাজ ও ইবাদতের মাধ্যমে মহান আল্লাহর সন্তুষ্টি অর্জনই এ পরিবারের মূল উদ্দেশ্য। পারস্পরিক ভালোবাসা,, দায়িত্ববোধ, সহযোগিতা, হালাল উপার্জন, জবাবদিহিতা ও আর্থ-সামাজিক নিরাপত্তা ইসলামি পরিবারের গুরুত্বপূর্ণ বৈশিষ্ট্য। যা জনাব 'ক'-এর বক্তব্যে ও. প্রকাশ পায়। উদ্দীপকের জনাব 'ক' একটি সংগঠন সম্পর্কে বলেন, এ সংগঠন হালাল উপার্জন, জবাবদিহিতা ও সদস্যদের আর্থিক ও সামাজিক নিরাপত্তা নিশ্চিত করে। তার এ বক্তব্যে ইসলামি পরিবারের অন্যতম কয়েকটি বৈশিষ্ট্য প্রকাশ পেয়েছে। ইসলামি পরিবার তার প্রত্যেক সদস্যের আর্থ-সামাজিক নিরাপত্তা বিধান করে। এখানে প্রত্যেক সদস্যের জীবন, সম্পদ ও সম্ভ্রমের নিরাপত্তা নিশ্চিত করে। তার এ বক্তেব্যে ইসলামি পরিবারের অন্যতম কয়েকটি বৈশিষ্ট্য প্রকাশ পেয়েছে। ইসলামি পরিবার তার প্রত্যেক সদস্যের আর্থ- সামাজিক নিরাপত্তা বিধান করে। এখানে প্রত্যক সদস্যের জীবন, সম্পদ ও সম্ভ্রমের নিরাপত্তা নিশ্চিত করা হয়। তাছাড়া এ পরিবারের প্রত্যেক সদস্য নিজেদের দায়িত্বের ব্যাপারে সচেতন। কেননা তারা জানে দায়িত্বে ফাঁকি দিলে কেউ না দেখালেও আল্লাহ তায়ালা ঠিকই দেখেন এবং এ ব্যাপারে জবাবদিহিতাও নিবেন। এ সম্পর্কে রাসুলুল্লাহ (স) বলেন, \"তোমরা প্রত্যেকেই দায়িত্বশীল এবং তোমাদের প্রত্যেকেই তার দায়িত্ব সম্পর্কে জিজ্ঞাসিত হবে।” (বুখারি ও মুসলিম) সুতরাং বলা যায়, দায়িত্বশীলতা, জবাবদিহিতা ও আর্থ-সামাজিক নিরাপত্তা দান ইসলামি পরিবারের অন্যতম বৈশিষ্ট্য। জনাব 'ক'-এর মন্তব্যে এ বিষয়গুলো ফুটে উঠাই তার বক্তব্যটি যথার্থ ও প্রশংসনীয়।"
        }
      ]
    },
    {
      "number": "4",
      "uddipok": "জনাব 'ত' এর এক ছেলে ও দুই মেয়ে। তিনি তাঁর ছেলেকে বিদ্যালয়ে পড়ান, কিন্তু মেয়েদেরকে ধর্মীয় প্রয়োজনী জ্ঞানটুকুও শেখাচ্ছে না। তিনি মেয়েদের প্রতি অসন্তুষ্ট। বিষয়টি জেনে মহল্লার ইমাম সাহেব বললেন, ইসলামের দৃষ্টিতে ছেলে ও মেয়েদের মধ্যে ভেদাভেদ করা উচিত নয়। মহানবি (স) বলেছেন, 'ছেলে সন্তানের পূর্বে মেয়েসন্তানকে উপহার দেবে'।",
      "tag": "RUMC 23",
      "sub_questions": [
        {
          "label": "ক",
          "question": "মোহরানা কার ন্যায়সঙ্গত অধিকার?",
          "explanation": "মোহরানা স্ত্রীর ন্যায়সঙ্গত অধিকার।"
        },
        {
          "label": "খ",
          "question": "ইসলামি পরিবার বলতে কী বোঝায়?",
          "explanation": "যে পরিবার ইসলামি ভাবধারা, ইসলামের নীতিমালা অনুসারে গড়ে ওঠে তাকে ইসলামি পরিবার বলে। ইসলামি পরিবার সাধারণ পরিবারের মতোই সামাজিক সংস্থা। তবে ইসলামি পরিবারে সবসময় এবং সবক্ষেত্রে ইসলামের নীতি ও আদর্শ ক্রিয়াশীল থাকে। অর্থাৎ যে পরিবার ইসলামি ভাবধারা, ইসলামের নীতিমালা, অনুশাসন ও বিধিবিধান অনুসারে গড়ে ওঠে সেটাই ইসলামি পরিবার।"
        },
        {
          "label": "গ",
          "question": "উদ্দীপকে বর্ণিত হাদিসটি ব্যাখ্যা করো",
          "explanation": "উদ্দীপকে বর্ণিত হাদিসটিতে কন্যাসন্তানের অধিকার প্রতিষ্ঠিত হয়েছে। ইসলামি পরিবারে মাতাপিতা কন্যাসন্তানকে বেশি আদর করবেন; কন্যাসন্তানকে আগে উপহার দেবেন। কেননা ইসলামে ছেলে সন্তানের পূর্বে মেয়ে সন্তানকে উপহার দেওয়ার কথা বলা হয়েছে। এ সম্পর্কে রাসুল (স) বলেন, \"তোমরা ছেলে সন্তানের আগে মেয়ে সন্তানকে উপহার দেবে\" (আত তারগিব ওয়াত তারহিব) যা উদ্দীপকেও বর্ণিত হয়েছে। উদ্দীপকে ছেলে সন্তানের পূর্বে কন্যাসন্তানকে উপহার দেওয়ার হাদিসটি বর্ণিত হয়েছে। এ হাদিসের মাধ্যমে ইসলামি পরিবারে কন্যাসন্তানের প্রাধান্য ও অধিকার প্রতিষ্ঠিত হয়েছে। মাতাপিতা শুধু ছেলে সন্তানকেই প্রাধান্য দিবেন না, বরং কন্যা সন্তানকে তার চেয়ে বেশি প্রাধান্য দিবে। উল্লিখিত হাদিসের মাধ্যমেই এটি প্রমাণিত হয়।. সুতরাং ইসলামি পরিবারে মাতাপিতার অন্যতম কর্তব্য হলো কন্যাসন্তানদের বেশি আদর করা এবং তাদের প্রতি বিশেষ যত্ন নেওয়া।"
        },
        {
          "label": "ঘ",
          "question": "জনাব 'ত' এর কর্মকাণ্ড কার অধিকার লঙ্ঘনের শামিল? তোমার পাঠ্য বইয়ের আলোকে ইমাম সাহেবের উক্তিটির তাৎপর্য বিশ্লেষণ করো।",
          "explanation": "জনাব 'ত'-এর কর্মকাণ্ডে সন্তানের অধিকার লঙ্ঘন হয়েছে। আর ছেলে-মেয়ের মধ্যে ভেদাভেদ না করার নির্দেশ দেওয়াই ইমাম সাহেবের উক্তিটি যথার্থ। পিতামাতার কাছে সন্তান ছেলে হোক বা মেয়ে হোক উভয়েই সমান। উভয়ে একই পিতামাতার থেকে জন্মগ্রহণ করে। কিন্তু আমাদের সমাজে মেয়েকে বোঝা মনে করা হয়। অনেক পিতামাতা মেয়ে সন্তান হওয়াকে অভিশাপ মনে করে। অধিক কন্যাসন্তান হলে লজ্জাবোধ করেন। অথচ প্রিয়নবি (স) কন্যাদের বেশি আদর করতেন। কিন্তু জনাব 'ত'-এর মধ্যে এর বিপরীত চরিত্র প্রকাশ পায়। তাই এ সম্পর্কিত ইমাম সাহেবের উক্তিটি যথার্থ। উদ্দীপকে জনাব 'ত' কন্যা সন্তানকে অবহেলা করেন। তার এ কাজে সন্তানের অধিকার লঙ্ঘিত হয়েছে। তাই এ ব্যাপারে ইমাম সাহেব বলেন, ইসলামের দৃষ্টিতে ছেলে ও মেয়েদের মধ্যে ভেদাভেদ করা উচিত নয়। ইমাম সাহেবের এ বক্তব্যটি সঠিক। কেননা রাসুল (স) পুত্রসন্তানের ওপর কন্যাসন্তানের অগ্রাধিকার দিয়ে বলেন, 'ছেলে সন্তানের পূর্বে মেয়ে সন্তানকে উপহার দেবে।' কন্যাসন্তানের প্রতি সদাচার করার পুরস্কারের বিষয়ে নবি (স) বলেন, 'যে ব্যক্তির মেয়ে সন্তান আছে, আর সে তাকে জীবিত কবর দেয়নি, তাকে লাঞ্ছিত করেনি এবং তার চেয়ে ছেলে শুিশকে বেশি ভালোবাসেনি- আল্লাহ তায়ালা তাকে জান্নাতে প্রবেশ করাবেন, কোনো কারণে কন্যা যদি স্বামী পরিত্যক্তা হয় কিংবা বিধবা বা অসহায় অবস্থায় পড়ে, তাকে সাদরে গ্রহণ করে প্রয়োজনীয় আশ্রয় ও ভরণপোষণের ব্যবস্থা করাও পিতার অবশ্য কর্তব্য। এ প্রসঙ্গে হাদিসে এসেছে, কন্যা যদি তোমার নিকট অসহায় হয়ে ফিরে আসে তবে তার জন্য খরচ করাই তোমার জন্য সর্বশ্রেষ্ঠ সাদকা। সার্বিক আলোচনার প্রেক্ষিতে বলা যায়, ইসলামে কন্যাসন্তানের প্রতি যেমন আচরণ করার নির্দেশ রয়েছে তার আলোকে ইমাম সাহেবের মন্তব্যটি যথার্থ।"
        }
      ]
    },
    {
      "number": "5",
      "uddipok": "জনাব 'ক' এর আচার-আচরণ, কথাবার্তা সবকিছুই আপত্তিকর। তার চলাফেরা যেমন অহংকারপূর্ণ তেমনি তার পোশাক-পরিচ্ছদও অশালীন। সে বড়দের সম্মান করে না, ছোটদের স্নেহ করে না। পক্ষান্তরে জনাব 'খ' এর আচার-আচরণ 'ক' এর সম্পূর্ণ বিপরীত। তার জীবনপদ্ধতি একটি আদর্শ জীবনপদ্ধতি।",
      "tag": "RUMC 23",
      "sub_questions": [
        {
          "label": "ক",
          "question": "ইসলাম শিক্ষা কী?",
          "explanation": "যে শিক্ষাব্যবস্থায় ইসলামকে একটি পরিপূর্ণ জীবনব্যবস্থা হিসেবে শিক্ষা দেওয়া হয় তাকে ইসলাম শিক্ষা বলে।"
        },
        {
          "label": "খ",
          "question": "'ইসলাম শিক্ষা তাওহিদভিত্তিক'- ব্যাখ্যা করো।",
          "explanation": "ইসলাম শিক্ষা আল্লাহর একত্ববাদের ওপর প্রতিষ্ঠিত হওয়ায় একে তাওহিদভিত্তিক শিক্ষা বলা হয়। 'তাওহিদ' শব্দের অর্থ- একত্ববাদ। ইসলাম শিক্ষার মূলকথা হলো- لَا إِلَهَ إِلَّا اللَّهُ অর্থ: আল্লাহ ছাড়া কোনো ইলাহ নেই। আল্লাহ তায়ালাকে সৃষ্টিকর্তা, পালনকর্তা, রিজিকদাতা এবং ইবাদত ও আনুগত্যের যোগ্য এক ও অদ্বিতীয় সত্তা হিসেবে মুখে স্বীকার ও অন্তরে বিশ্বাস করার নাম তাওহিদ। তাওহিদে বিশ্বাস ছাড়া কোনো ব্যক্তিই মুমিন বা মুসলমান হতে পারে না। এজন্যই ইসলাম শিক্ষা তাওহিদের ওপর প্রতিষ্ঠিত। পৃথিবীতে যত নবি-রাসুল এসেছেন তাদের প্রত্যেকেই তাওহিদের দাওয়াত দিয়েছেন।"
        },
        {
          "label": "গ",
          "question": "জনাব 'ক' এর কর্মকান্ডে কীসের অভাব পরিলক্ষিত হয়? ব্যাখ্যা করো।",
          "explanation": "জনাক 'ক' এর কর্মকাণ্ডে ইসলামি সংস্কৃতির অভাব পরিলক্ষিত হয়। ইসলাম অনুমোদিত ও কুরআন-হাদিসে নির্দেশিত মুসলমানদের জীবন পদ্ধতিই হলো ইসলামি সংস্কৃতি। এর মাধ্যমে মুসলিম জাতির স্বতন্ত্র অস্তিত্ব প্রকাশ পায়। ইসলামি সংস্কৃতি একটি আদর্শিক সংস্কৃতি। ইসলামের মূলনীতি ও আদর্শের আলোকে এ সংস্কৃতি গড়ে উঠেছে। পারস্পরিক সাক্ষাতে সালাম বিনিময় করা, ভালো কাজের শুরুতে আল্লাহর নাম নেওয়া, কথাবার্তা, আচার-আচরণ ও চলাফেরায় শালীন ও মার্জিত হওয়া, পরিষ্কার- পরিচ্ছন্ন, মার্জিত ও শালীন পোশাক পরিধান করা, বড়দের শ্রদ্ধা ও ছোটদের স্নেহ করা ইত্যাদি ইসলামি সংস্কৃতির গুরুত্বপূর্ণ দিক। উদ্দীপকে উল্লেখ করা হয়েছে, জনাব 'ক' এর আচার-আচরণ, কথাবার্তা সবকিছুই আপত্তিকর। তার চলাফেরা অহংকারপূর্ণ এবং পোশাক পরিচ্ছদও অশালীন। সে বড়দের শ্রদ্ধা এবং ছোটদের স্নেহ করে না। জনাব 'ক' এর এসব কর্মকাণ্ড ইসলামি সংস্কৃতির সম্পূর্ণ বিপরীত। তার কর্মকান্ডে ইসলামি সংস্কৃতির অভাব লক্ষণীয়।"
        },
        {
          "label": "ঘ",
          "question": "উদ্দীপকের জনাব 'খ' এর আচার-আচরণের গুরুত্ব ইসলামের আলোকে বিশ্লেষণ করো।",
          "explanation": "উদ্দীপকের জনাব 'খ' এর আচার-আচরণ জনাব 'ক' এর সম্পূর্ণ বিপরীত হওয়ায় বলা যায় 'খ' ইসলামি সংস্কৃতি অনুসরণ করে। ইসলামি সংস্কৃতি একটি আদর্শিক সংস্কৃতি। এ সংস্কৃতি কুরআন ও সুন্নাহর আলোকে গড়ে উঠেছে। ইসলামি সংস্কৃতির মাধ্যমে ইমান পূর্ণতা পায়। কেননা ইসলামি সংস্কৃতি যথাযথভাবে চর্চা করার মাধ্যমেই একজন ব্যক্তির জীবনে ইসলাম বাস্তবরূপ লাভ করে, যা উদ্দীপকের জনাব 'খ' এর ক্ষেত্রে লক্ষণীয়। উদ্দীপকের জনাব 'খ' এর আচার-আচরণ 'জনাব 'ক' এর সম্পূর্ণ বিপরীত। তার জীবনপদ্ধতি একটি আদর্শ জীবনপদ্ধতি। সুতরাং জনাব 'খ' এর আচার-আচরণ ও জীবনযাপন ইসলামি সংস্কৃতির সাথে সঙ্গতিপূর্ণ। মুসলিম জাতির জীবনে ইসলামি সংস্কৃতির গুরুত্ব অপরিসীম। এ সংস্কৃতি মুসলিম জাতির স্বতন্ত্র অস্তিত্ব বহন করে। এ সংস্কৃতির অনুসরণের মাধ্যমে আল্লাহ ও তাঁর রাসুল (স) এর ভালোবাসা লাভ করা যায়। আল্লাহর সন্তুষ্টি অর্জন করতে পারলে দুনিয়া ও আখিরাতের সাফল্য লাভ করা যায়। পবিত্র কুরআনে উল্লেখ আছে 'মুহাম্মদ (স) আপনি বলুন, যদি তোমরা আল্লাহর ভালোবাসা চাও তাহলে আমাকে অনুসরণ করো' (সুরা আলে ইমরান: ৩১)। উপরের আলোচনার পরিপ্রেক্ষিতে বলা যায়, জনাব 'খ' এর আচার-আচরণ ও জীবনপদ্ধতি তথা ইসলামি সংস্কৃতির অনুসরণ মুসলমানদের দুনিয়ার জীবনে কল্যাণ নিশ্চিত করার পাশাপাশি পরকালেও মুক্তির ব্যবস্থা করবে। তাই মুসলিমদের জন্য ইসলামি সংস্কৃতি চর্চার গুরুত্ব অপরিসীম।"
        }
      ]
    },
    {
      "number": "6",
      "uddipok": "নাফিউল সাহেবের একমাত্র ছেলে মানবিক বিভাগ থেকে এসএসসি পাশ করার পর একাদশ শ্রেণিতে ভর্তি হবে। তিনি তাঁর পুত্রকে বলেন, তুমি একাদশ শ্রেণিতে এমন একটি বিষয় নির্বাচন করবে, যেখানে ইসলামকে পরিপূর্ণ জীবনাদর্শ হিসেবে শিক্ষা দেওয়ার ব্যবস্থা থাকে। যে শিক্ষা মানুষের চরিত্র, কর্মদক্ষতা ও আচরণকে পরিশীলত করে। অপরদিকে নাফিউল সাহেবের স্ত্রী তাঁর পুত্রকে উক্ত বিষয়ের বৈশিষ্ট্য ও উদ্দেশ্য ব্যাখ্যা করেন।",
      "tag": "RUMC 23",
      "sub_questions": [
        {
          "label": "ক",
          "question": "মক্তব কী?",
          "explanation": "যেখানে ছোট ছোট মুসলিম ছেলেমেয়েদেরকে ইসলামের প্রাথমিক জ্ঞান দান করা হয় তাকে মক্তব বলে"
        },
        {
          "label": "খ",
          "question": "'প্রত্যেক মুসলমানের উপর জ্ঞান শিক্ষা করা ফরয' ব্যাখ্যা করো।",
          "explanation": "ইসলামের বিধিবিধান এবং মহান আল্লাহর ইবাদতের পদ্ধতি ও গুরুত্ব সম্পর্কে জানার জন্য ইসলামের মৌলিক জ্ঞানার্জন করা প্রত্যেক মুসলিম নর-নারীর জন্য অবশ্য কর্তব্য। দীনি ইলম অর্জনের ক্ষেত্রে ফরজের বিধান দুই ধরনের। যথা- ফরজে আইন বা অবশ্যই পালনীয় ফরজ এবং ফরজে কিফায়া বা সামষ্টিক বাধ্যবাধকতা। উল্লিখিত হাদিসের মাধ্যমে দীনের মৌলিক জ্ঞানার্জন করা প্রত্যেক মুসলিমের জন্য ফরজ করা হয়েছে। এটি না করলে ব্যক্তিগতভাবে গুনাহগার হতে হবে। দীনের গভীর জ্ঞানার্জন করা সবার জন্য বাধ্যতামূলক নয়। প্রত্যেক সমাজের কিছু লোক দীন সম্পর্কে গভীর জ্ঞান-গবেষণা করতে হবে। অন্যথায় সমাজের সবাই গুনাহগার হবে।"
        },
        {
          "label": "গ",
          "question": "নাফিউল সাহেব তাঁর পুত্রকে কোন বিষয় নির্বাচনের পরামর্শ প্রদান করেন? ব্যাখ্যা করো।",
          "explanation": "নাফিউল সাহেব তার পুত্রকে ইসলাম শিক্ষা নির্বাচনের পরামর্শ প্রদান করেন। যে শিক্ষাব্যবস্থায় ইসলামকে একটি পূর্ণাঙ্গ জীবনাদর্শ হিসেবে শিক্ষা দেওয়া হয় তাকে ইসলাম শিক্ষা বলে। মুসলিম জাতির জীবনধারা, কর্মপরিধি, আদর্শ, সাধনা ও সাফল্য এই একটি শিক্ষার মাধ্যমেই বিন্যস্ত হয়েছে। এ শিক্ষার মাধ্যমে মানুষ তার চরিত্র কর্মদক্ষতা ও আচরণকে মার্জিত ও রুচিশীল করতে পারে। যা নাফিউল সাহেবের বক্তব্যেও ফুটে ওঠে। উদ্দীপকের নাফিউল সাহেব তার পুত্রকে এমন একটি বিষয় নির্বাচনের জন্য বলেন, যা পরিপূর্ণ জীবনাদর্শের শিক্ষা দেয় এবং মানব চরিত্র ও কর্মদক্ষতা পরিশীলিত করতে পারে। নাফিউল সাহেবের এ বক্তব্য ইসলাম শিক্ষাকে নির্দেশ করে। কেননা ইসলাম শিক্ষা সর্বজনীন শিক্ষা। এটি একটি পূর্ণাঙ্গ জীবনাদর্শভিত্তিক শিক্ষা। এ শিক্ষার মাধ্যমে মানুষের চরিত্র, কর্মদক্ষতা ও আচরণ উন্নত পর্যায়ে উপনীত হয়। তাই বলা যায়, নাফিউল সাহেব তার পুত্রকে ইসলাম শিক্ষা নির্বাচনের পরামর্শ দেন।"
        },
        {
          "label": "ঘ",
          "question": "নাফিউল সাহেবের স্ত্রীর ব্যাখ্যাকৃত বিষয়টি তোমার পাঠ্য বইয়ের আলোকে বিশ্লেষণ করো।",
          "explanation": "নাফিউল সাহেবের স্ত্রীর ব্যাখ্যাকৃত বিষয়ে ইসলাম শিক্ষার বৈশিষ্ট্য ও উদ্দেশ্য ফুটে উঠেছে। উদ্দেশ্য ও লক্ষ্যের দিক থেকে ইসলাম শিক্ষা এক অনন্য বৈশিষ্ট্যের অধিকারী। কুরআন-সুন্নাহের আলোকে মানুষের ইহ ও পরকালীন জীবনের কল্যাণ সাধনই ইসলাম শিক্ষার বৈশিষ্ট্য। আর ইসলামকে সঠিকভাবে জানা এবং তা মানার মাধ্যমে আল্লাহর সন্তুষ্টি অর্জন হলো ইসলাম শিক্ষার উদ্দেশ্য। নাফিউল সাহেবের স্ত্রীর বক্তব্যে এ বিষয় দুটি প্রকাশ পেয়েছে। উদ্দীপকের নাফিউল সাহেবের স্ত্রী তার পুত্রকে ইসলাম শিক্ষার বৈশিষ্ট্য ও উদ্দেশ্য ব্যাখ্যা করেন। ইসলাম শিক্ষার উল্লেখযোগ্য বৈশিষ্ট্যসমূহ হলো এটি তাওহিদভিত্তিক, কুরআন-সুন্নাহভিত্তিক, সমন্বিত শিক্ষা, তাকওয়াভিত্তিক শিক্ষা, সর্বজনীন শিক্ষা, পরিপূর্ণ শিক্ষা ইত্যাদি। আর এ শিক্ষার উদ্দেশ্য হলো ইসলামকে জানা ও মানার মাধ্যমে আল্লাহর সন্তুষ্টি অর্জন করা। সর্বোপরি ইসলাম শিক্ষার উদ্দেশ্য ও বৈশিষ্ট্য বিবেচনায় ইসলাম শিক্ষা মানুষের ইহকালীন কল্যাণের পাশাপাশি পরকালীন মুক্তিও নিশ্চিত করে। পরিশেষে বলা যায়, ইসলাম শিক্ষা একটি আদর্শিক শিক্ষা। এ শিক্ষা মানুষের ইহ ও পরকালীন উভয় জগতে সফলতা লাভে সহায়তা করে।"
        }
      ]
    },
    {
      "number": "7",
      "uddipok": "জনাব 'প' মসজিদের বারান্দায়, বৈঠকখানায় গড়ে উঠা একটি প্রতিষ্ঠান সম্পর্কে একটি সেমিনারে বক্তব্য দিতে গিয়ে বলেন, এটি এমন একটি প্রতিষ্ঠান যা ইসলাম শিক্ষার বুনিয়াদি প্রতিষ্ঠান। ইসলামের মৌলিক জ্ঞানদানে ও পাপপ্রবণতা হ্রাসে এটির ভূমিকা অপরিসীম। অন্য বক্তা জনাব 'ফ' বললেন, শুধু তাই নয় কুরআন মাজিদের শুদ্ধ উচ্চারণ শিক্ষা, অনুশীলন ও পাঠাভ্যাস গড়ে তুলতে এটির ভূমিকা উল্লেখযোগ্য।",
      "tag": "RUMC 23",
      "sub_questions": [
        {
          "label": "ক",
          "question": "যিকর শব্দের অর্থ কী?",
          "explanation": "জিকির শব্দের অর্থ স্মরণ করা।"
        },
        {
          "label": "খ",
          "question": "সবরের প্রকারগুলো ব্যাখ্যা করো।",
          "explanation": "রাসুলুল্লাহ (স)-এর হাদিস থেকে সবরের দুটি প্রকার পাওয়া যায়। সবরের দুটি প্রকার হলো- ১. সুখে সবর ও ২. দুঃখে সবর। সুখে সবর বলতে বোঝায় আত্মহারা না হয়ে বরং আল্লাহর কৃতজ্ঞতা প্রকাশ করা এবং সঙ্গত ও সংযমী আচরণ করা। আর দুঃখে সবর হলো দুঃখ-কষ্টে হতাশ না হওয়া। আল্লাহর উপর ভরসা রাখা এবং আল্লাহর রহমত থেকে নিরাশ হয়ে পাপের পথে পা না বাড়ানো।'"
        },
        {
          "label": "গ",
          "question": "উদ্দীপকে আলোচিত প্রতিষ্ঠানটির নাম কী? জনাব 'প' এর উক্তিটি ব্যাখ্যা করো।",
          "explanation": "উদ্দীপকে আলোচিত প্রতিষ্ঠানটি হলো মক্তব, মক্তব সম্পর্কে জনাব 'প'-এর উক্তিটি যথার্থ। আরবি 'মক্তব' শব্দের বাংলা অর্থ হলো- লেখার স্থান, বিদ্যালয় বা শিক্ষাকেন্দ্র। এটি ইসলামের মৌলিক বিষয়গুলো সম্পর্কে প্রাথমিক জ্ঞানার্জনের একটি আদর্শ স্থান। সাধারণত মসজিদের বারান্দায় বা মাদরাসার সাথে এটি গড়ে তোলা হয়। এখানে শিশুরা নৈতিক গুণাবলি অর্জন ও পাপকাজ থেকে দূরে থাকার শিক্ষা পায়। উদ্দীপকের জানাব 'প' এ প্রতিষ্ঠানের প্রতি ইঙ্গিত করেছেন। উদ্দীপকে জনাব 'প' মসজিদের বারান্দায় গড়ে ওঠা একটি প্রতিষ্ঠান সম্পর্কে বক্তব্য দেন যা মক্তবকেই নির্দেশ করে। ইসলামের মৌলিক জ্ঞানদান ও পাপ- প্রবণতা হ্রাসে মক্তবের ভূমিকা অপরিসীম। মক্তবে মুসলিম শিশুদের কুরআন তিলাওয়াত, হাদিস, ওজু, গোসল, নামাজ, রোজা, শিষ্টাচার ইত্যাদি মৌলিক বিষয়ের প্রাথমিক শিক্ষা দেওয়া হয়। মক্তবের শিক্ষা শিশুকে শৈশবেই নীতিবান করে তোলে। এখানে সে সত্য-মিথ্যা, ন্যায়-অন্যায়, ভালো-মন্দ, হালাল-হারাম সম্পর্কে প্রয়োজনীয় জ্ঞান লাভ করে। এভাবে মক্তবের মাধ্যমে শিশুরা নৈতিক চরিত্র অর্জনের পাশাপাশি পাপকাজ থেকে বিরত থাকতে পারে। সুতরাং মক্তব সম্পর্কিত জনাব 'প'-এর বক্তব্য যথার্থ।"
        },
        {
          "label": "ঘ",
          "question": "জনাব 'ফ' এর বক্তব্যের সাথে তুমি কি একমত? তোমার মতের স্বপক্ষে যুক্তি উপস্থাপন করো।",
          "explanation": "মক্তবের প্রয়োজনীয়তা ফুটে উঠাই জনাব 'ফ'-এর বক্তব্যের সাথে আমি একমত। মক্তব বলা হয় সেই প্রতিষ্ঠানকে যেখানে ছোট ছোট মুসলিম ছেলেমেয়েদেরকে ইসলামের প্রাথমিক জ্ঞানদান করা হয়। সাধারণত মসজিদের বারান্দায়, মাদরাসার সাথে, বৈঠকখানায়, বাড়ির আঙিনায় এ জাতীয় প্রতিষ্ঠান গড়ে তোলা হয়। এ প্রতিষ্ঠানে, কুরআন মাজিদের শুদ্ধ উচ্চারণ, অনুশীলন ও পাঠাভ্যাস তৈরি হয়। যা জনাব 'ফ'-এর বক্তব্যেও লক্ষণীয়। উদ্দীপকে জনাব 'ফ' মক্তব সম্পর্কে বলেন, কুরআন মাজিদের শুদ্ধ উচ্চারণ শিক্ষা, অনুশীলন ও পাঠাভ্যাস গড়ে তুলতে এটির ভূমিকা অপরিসীম। তার এ বক্তব্যে মক্তবের প্রয়োজনীয়তা প্রকাশ পেয়েছে। মক্তব মুসলিম শিশুদের একটি প্রাথমিক পাঠশালা। এখানেই শিশুদেরকে ভবিষ্যতে প্রাতিষ্ঠানিক শিক্ষা গ্রহণের জন্য প্রস্তুত করা হয়। মক্তবেই শিশুর পড়ার অভ্যাস গড়ে উঠে। কেননা, এখানে শিশুরা কুরঅন শেখে এবং আদব-কায়দা অনুশীলন করে। ফলে মক্তবের শিক্ষা শিশুকে শৈশবেই নীতিবান করে তোলে। সত্য-মিথ্যা, ভালো-মন্দ, পবিত্রতা-অপবিত্রতা, হালাল-হারাম প্রভৃতি সম্পর্কে প্রয়োজনীয় প্রাথমিক জ্ঞান শিশুরা এখানেই পেয়ে থাকে। শিক্ষার্থীকে ইবাদতে অভ্যস্ত হওয়ার প্রয়োজনীয় শিক্ষা এখানেই দেওয়া হয়। মক্তবেই শিশু ভবিষ্যতের জন্য ভালো কিছু করার এবং সুনাগরিক হওয়ার প্রেরণা পায়। উপরের আলোচনার পরিপ্রেক্ষিতে বলা যায়, ইসলামের মৌলিক জ্ঞান দান এবং ইসলামের আলোকে জীবন গড়ে তুলতে মক্তবের প্রয়োজনীয়তা অপরিসীম।"
        }
      ]
    },
    {
      "number": "8",
      "uddipok": "জনৈক 'চ' এর দুই ছেলের মধ্যে একজন বুদ্ধিপ্রতিবন্ধী। এ কারণে সে খুব অসন্তুষ্ট। সে মনে করে এটি তার বা তার পূর্বপুরুষের পাপের ফসল। সে মনে করে প্রতিবন্ধিতা একটি অভিশাপ। তার এরূপ মনোভাব বুঝতে পেরে এলাকার ইমাম সাহেব খুতবায় বলেন, প্রতিবন্ধিতা কোন অভিশাপ বা পাপের ফসল নয়। বরং এটি ব্যক্তির জন্য আখিরাতে সম্মানিত হওয়ার কারণ। অপরদিকে জনাব 'ছ' একজন ব্যবসায়ী। তিনি ওজনে কম দেন না এবং কর্মচারীদের বেতন যথাসময়ে এবং যথাযথভাবে প্রদান করেন। ক্রয়-বিক্রয়ের ক্ষেত্রে শরিয়তের বিধান লংঘন করেন না।",
      "tag": "RUMC 23",
      "sub_questions": [
        {
          "label": "ক",
          "question": "প্রতিবন্ধী অর্থ কী?",
          "explanation": "প্রতিবন্ধী অর্থ অক্ষম ব্যক্তি।"
        },
        {
          "label": "খ",
          "question": "প্রতিবন্ধীদের দুটি অধিকার বর্ণনা করো।",
          "explanation": "প্রতিবন্ধীদের দুটি অধিকার হলো- ১. মৌলিক চাহিদা পূরণের অধিকার ও ২. রাজনৈতিক অধিকার। প্রতিবন্ধীরা সাধারণ মানুষের মতো মৌলিক অধিকার তথা খাদ্য, বস্ত্র, বাসস্থান, শিক্ষা ও চিকিৎসা পাওয়ার যোগ্যতা রাখে। এছাড়া রাজনৈতিক কর্মকাণ্ডে অংশগ্রহণও তাদের অন্যতম অধিকার। তাদের ভোটাধিকার অন্যদের ভোটাধিকারের ন্যায়।"
        },
        {
          "label": "গ",
          "question": "উদ্দীপকে জনাব 'ছ' তার কর্মকাণ্ডে কীসের প্রতি লক্ষ্য রেখে চলে? বিষয়টির গুরুত্ব ব্যাখ্যা করো।",
          "explanation": "উদ্দীপকের জনাব 'ছ' হালাল উপার্জনের প্রতি লক্ষ রেখে চলেন, ইসলামে যার গুরুত্ব অত্যধিক। আল্লাহ ও রাসুল (স) নির্দেশিত বিধানানুযায়ী ব্যবসা-বাণিজ্যসহ বিভিন্ন কাজে শ্রম বিনিয়োগ ও মেধা খাটানোর মাধ্যমে উপার্জন করাকে হালাল উপার্জন বলে। সততা ও নিষ্ঠার সাথে কাজ করে এবং মিথ্যা বা প্রতারণার মাধ্যমে কাউকে না ঠকিয়ে উপার্জনের পদ্ধতিই হলো হালাল উপার্জন। যা জনাব 'ছ'-এর কর্মকাণ্ডেও পরিলক্ষিত হয়। উদ্দীপকের জনাব 'ছ' একজন ব্যবসায়ী। তিনি ওজনে কম দেন না এবং যথাসময়ে কর্মচারীদের বেতন পরিশোধ করেন। ক্রয়-বিক্রয়ের ক্ষেত্রেও তিনি শরিয়তের বিধান লঙ্ঘন করেন না। তার এ কাজটি হালাল উপার্জনকে নির্দেশ করে। ইসলামি শরিয়তে হালাল উপার্জনের গুরুত্ব অপরিসীম। হালাল উপার্জন হচ্ছে আল্লাহর নির্দেশিত পন্থা। হালাল উপার্জন করার মাধ্যমে আল্লাহ ও রাসুল (স) এর আদেশ মান্য করা হয় এবং তাদের সন্তুষ্টির মাধ্যমে পরকালে পুরস্কার লাভ করা যাবে। এ প্রসঙ্গে রাসুল (স) বলেন, 'সত্যবাদী মুসলিম ব্যবসায়ী কিয়ামতের দিন শহিদদের সাথে থাকবে' (ইবনে মাজাহ)। এ হাদিসে মূলত হালাল উপার্জনের, প্রতি গুরুত্বারোপ করা হয়েছে। এছাড়া হালাল উপার্জনকারী ব্যক্তি সততা ও নিষ্ঠার সাথে কাজ করে যেমন দুনিয়ায় মর্যাদার অধিকারী হন তেমনি আখিরাতে সফলতা লাভ করবেন।"
        },
        {
          "label": "ঘ",
          "question": "উদ্দীপকে বর্ণিত 'চ' এর ধারণাকে তুমি সঠিক মনে করো কিনা? তোমার মতের স্বপক্ষে যুক্তি উপস্থাপন করো।",
          "explanation": "না, প্রতিবন্ধী সম্পর্কিত 'চ'-এর ধারণাকে আমি সঠিক মনে করি না। যে ব্যক্তি জন্মগত বা অন্য কোনো কারণে দৈহিকভাবে বিকলাঙ্গ অথবা মানসিকভাবে ভারসাম্যহীন এবং স্বাভাবিক জীবনযাপনে অক্ষম তাকে প্রতিবন্ধী বলে। ইসলামে সুস্থ মানুষের মতো প্রতিবন্ধীদেরও সব ধরনের অধিকার রয়েছে। তাদের মানবিক মর্যাদা লাভের অধিকার রয়েছে। আল্লাহ বলেন, \"নিশ্চয়ই আমি আদমের সন্তান-সন্ততিকে মর্যাদা দান করেছি।\" (সুরা বনি ইসরাইল: ৭০) প্রতিবন্ধীরাও এই মর্যাদাবান মানুষের অন্তর্ভুক্ত। তাদের ঠাট্টা-বিদ্রুপ, হেয় প্রতিপন্ন বা খাটো করা যাবে না। তাদের ক্ষেত্রে এমন কোনো শব্দ উচ্চারণ করা যাবে না, যাতে তারা কষ্ট পায়। কিন্তু 'চ'- এর ধারণায় এর ব্যতিক্রম পরিলক্ষিত হয়। উদ্দীপকের 'চ'-এর দুই ছেলের মধ্যে একজন বুদ্ধিপ্রতিবন্ধী। সে মনে করে, প্রতিবন্ধীতা একটি অভিশাপ। এটি তার পূর্বপরুষের পাপের ফসল। তার এ ধারণা মোটেই সঠিক নয়। কেননা ইসলাম সুস্থ মানুষের ন্যায় প্রতিবন্ধীদেরও সব ধরনের অধিকার দিয়েছে। শুধু তাই না, সুস্থ মানুষের চেয়ে তাদের কিছু বাড়তি অধিকার দিয়েছে। মৌলিক অধিকারসহ আরও অন্যান্য অধিকারের স্বীকৃতি তাদের জন্য রয়েছে। তাই আমাদের উচিত প্রতিবন্ধীদের যথাযথ অধিকার আদায়ের পাশাপাশি তাদের বিদ্রূপ, হেয়- প্রতিপন্ন না করা।"
        }
      ]
    },
    {
      "number": "9",
      "uddipok": "জনাব আহমদ রহিমানপুর গ্রামে স্থানীয় মসজিদে সালাতের নেতৃত্ব প্রদান করেন। তাঁর এলাকার লোকদের অর্থনৈতিক সমৃদ্ধি ও সামাজিক জীবনযাত্রার মান উন্নয়নে দিকনির্দেশনা প্রদান করেন। জুমআর খুতবায় তিনি সমসাময়িক বিষয়াদি সম্পর্কে মুসল্লিদের অবহিত করেন। অপর দিকে জনাব সায়েম আল্লাহর হক আদায়ের পাশাপাশি পাড়া-প্রতিবেশীদের খোঁজ-খবর নেন। তাদের সাথে সদাচরণ করেন।",
      "tag": "RUMC 23",
      "sub_questions": [
        {
          "label": "ক",
          "question": "আদল কাকে বলে?",
          "explanation": "ইসলামি নীতিমালার আলোকে নিষ্ঠা ও ইহসানের সাথে হাক্কুল্লাহ ও হাক্কুল ইবাদের হক আদায় করাই হলো আদল।"
        },
        {
          "label": "খ",
          "question": "'আমর বিল মা'রুফ ও নাহি আনিল মুনকার' বলতে কী বোঝায়? ২",
          "explanation": "'আমর বিল মারুফ ও নাহি আনিল মুনকার' দ্বারা সৎকাজের আদেশ ও অসৎকাজে নিষেধ করা বোঝানো হয়েছে। ইসলামের বিধান অনুযায়ী প্রত্যেক মুসলমান পরস্পরকে সৎকাজের আদেশ দেবে ও অসৎকাজে নিষেধ করবে। সম্পর্ক ও অবস্থাভেদে আদেশ, নির্দেশ, অনুরোধ, উপদেশ ইত্যাদির মাধ্যমে মানুষ একে অপরকে সৎকাজের তাগিদ দেবে। পক্ষান্তরে, কোনো অসৎ কাজ না করার নির্দেশ দেওয়া কিংবা কাজটি না করতে বাধ্য করা অথবা কাজটি না করার জন্য অনুরোধ করা ইত্যাদি পদ্ধতি অনুসরণের মাধ্যমে মানুষকে অসৎকাজে নিষেধ করা হয়। এভাবে সৎকাজের আদেশ ও অসৎকাজে নিষেধ করা মুসলমানদের কর্তব্য।"
        },
        {
          "label": "গ",
          "question": "জনাব সায়েমের কর্মকাণ্ডে কী ফুটে উঠেছে? ব্যাখ্যা করো।",
          "explanation": "জনাব সায়েমের কর্মকাণ্ডে প্রতিবেশীর হক বা অধিকার আদায়ের বিষয়টি ফুটে উঠেছে। পাশাপাশি স্থায়ী বা অস্থায়ীভাবে অবস্থানকারীকে প্রতিবেশী বলে। ঘরের পাশে ঘর, বাড়ির পাশে বাড়ি, একটি পরিবারের পাশে আরেকটি পরিবারের উপস্থিতির মাধ্যমেই পাড়া ও মহল্লা গড়ে ওঠে। আর এভাবে যারা কাছাকাছি বাস করে, তারা পরস্পরের প্রতিবেশী। আন্তরিক ও শান্তিপূর্ণ সামাজিক জীবনের জন্য প্রতিবেশীর প্রতি দায়িত্ব-কর্তব্য পালনের গুরুত্ব অপরিহার্য। জনাব সায়েম এরূপ দায়িত্বই পালন করেছেন। উদ্দীপকের সায়েম আল্লাহর হক আদায়ের পাশাপাশি প্রতিবেশীদের খোঁজ রাখেন এবং তাদের সাথে সদাচরণ করেন। তার এ কাজের মাধ্যমে প্রতিবেশীর হক আদায় হয়েছে। প্রতিবেশীর সাথে সুসম্পর্ক বজায় রাখা ইসলামি সমাজব্যবস্থায় অপরিহার্য কর্তব্য হিসেবে চিহ্নিত হয়েছে। ইসলামি জীবনদর্শনে মানুষকে দুটো কর্তব্য পালন করতে বলা হয়েছে। আর তা হলো- হাক্কুল্লাহ বা আল্লাহর হক এবং হাক্কুল ইবাদ বা বান্দার হক। প্রতিবেশীর প্রতি কর্তব্য পালন করা হাক্কুল ইবাদের অন্তর্ভুক্ত। ইসলামি সমাজব্যবস্থায় প্রতিবেশীর অধিকার হলো- (i) সদাচরণ পাওয়ার অধিকার (ii) নিরাপত্তা পাওয়া (iii) বিপদে-আপদে কাছে পাওয়া প্রভৃতি। প্রত্যেক মুসলিমের প্রতিবেশীর হক আদায় করা আবশ্যক।"
        },
        {
          "label": "ঘ",
          "question": "Kজনাব আহমদ কোন দায়িত্ব পালন করেছেন? উক্ত দায়িত্ব পালনের সামাজিক প্রভাব মূল্যায়ন করো।",
          "explanation": "জনাব আহমদ ইমামের দায়িত্ব পালন করেছেন, যা সমাজে ইতিবাচক প্রভাব ফেলে। ইসলামি সমাজব্যবস্থায় ইমামের দায়িত্ব ও কর্তব্য অনেক। তিনি ধর্মীয়, সামাজিক, রাজনৈতিক সবক্ষেত্রে সমাজের মানুষকে সঠিক দিক নির্দেশনা দেবেন। চুরি, ডাকাতি, ছিনতাই, সুদ, ঘুষ, জুয়া, মাদকাসক্তি, ব্যভিচার প্রভৃতি সামাজিক অনাচার প্রতিরোধে তিনি কার্যকর ব্যবস্থা গ্রহণ করবেন। যেমনটি জনাব আহমদের ক্ষেত্রে লক্ষণীয়। উদ্দীপকের জনাব আহমদ একটি মসজিদের ইমাম। তিনি তার এলাকার লোকদের অর্থনৈতিক সমৃদ্ধি ও সামাজিক জীবন-যাত্রার মানোন্নয়নের পরামর্শ দেন। তার এ কাজের মাধ্যমে ইসলামি সমাজে ইমামের দায়িত্ব ও কর্তব্যের বিষয়টি ফুটে উঠেছে। ইসলামি সমাজ-ব্যবস্থায় ইমামের গুরুত্ব ও কর্তব্য রয়েছে। চুরি, ডাকাতি, ছিনতাই প্রভৃতি জঘন্যতম সামাজিক অনাচার। মসজিদের ইমামগণ জুমার খুতবা ও অন্যান্য আলোচনায় এসব অপরাধের পরিণাম সম্পর্কে মানুষকে সতর্ক করবেন। মানুষের জীবন, সম্পদ ও সম্ভ্রমের নিরাপত্তার ব্যবস্থা করবেন। কোথাও চুরি, ডাকাতি বা ছিনতাই এর ঘটনা ঘটলে নির্লিপ্ত থাকা ইমানের পরিপন্থি আচরণ। আবার সমাজের মানুষের দরিদ্রতা নিরসন তথা অর্থনৈতিক অবস্থার উন্নয়নের চেষ্টা করাও ইমামের কর্তব্য। উপরের আলোচনার পরিপ্রেক্ষিতে বলা যায়, ইসলামি সমাজব্যবস্থায় বিভিন্ন সামাজিক অনাচার প্রতিরোধে এবং সামাজিক উন্নয়নে কার্যকর ব্যবস্থা গ্রহণ করা ইমামের দায়িত্ব ও কর্তব্য। এটি ইমানের অনিবার্য দাবি।"
        }
      ]
    },
    {
      "number": "10",
      "uddipok": "জনাব আরহাম সড়ক দুর্ঘটনায় পা হারিয়ে স্বাভাবিক রোজগার বন্ধ হওয়ায় স্ত্রী ও সন্তান নিয়ে বড় বেকায়দায় পড়েন। এলাকার হেডমাস্টার তাঁর অবস্থা বিবেচনা করে তাঁকে অফিসে একটি চাকুরী প্রদান করেন এবং তাঁর প্রতি সদয় আচরণ করার জন্য নির্দেশ প্রদান করেন। কিন্তু অফিসের হেড ক্লার্ক প্রতিষ্ঠানের কথা বিবেচনা করে তাঁকে কোনরূপ ছাড় প্রদান করেন না। একটু ভুল করলেই তাঁকে ব্যঙ্গ-বিদ্রূপ করে।",
      "tag": "RUMC 23",
      "sub_questions": [
        {
          "label": "ক",
          "question": "মানবসমাজের বৃহত্তম সামাজিক সংগঠন কী?",
          "explanation": "মানবসমাজের বৃহত্তম সামাজিক সংগঠন হলো সম্প্রদায়।"
        },
        {
          "label": "খ",
          "question": "মসলিসে শূরার সদস্যদের আইন উদ্ভাবনকারী বলা হয় কেন?",
          "explanation": "কুরআন-সুন্নাহর আলোকে রাষ্ট্রে উদ্ভাবিত নতুন সমস্যার সমাধান করে থাকেন বলে মজলিসে শূরার সদস্যদের আইন উদ্ভাবনকারী বলা হয়। কুরআন-সুন্নাহে সব সমস্যা সমাধানের মূলনীতি দেওয়া হয়েছে। নির্দিষ্ট করে কোনো সমস্যার সমাধান দেওয়া হয়নি। কুরআন-সুন্নাহে যেসব সমস্যার সমাধান নেই শুরা সদস্যগণ সেসব সমাধান বের করবেন। সম্ভাব্য ক্ষেত্রে কুরআন-সুন্নাহর ভিত্তিতে নতুন আইন উদ্ভাবন করেন। শুরার সব সদস্য এবং দেশের মুজতাহিদদের নিয়ে উদ্ভাবিত আইনের ওপর ইজমা সম্পাদন করবেন। সর্বশেষে তাঁরা সে আইন বাস্তবায়নের জন্য রাষ্ট্রপ্রধানকে পরামর্শ দেবেন।"
        },
        {
          "label": "গ",
          "question": "প্রতিষ্ঠানের হেড ক্লার্কের আচরণে কীসের প্রতিফলন ঘটেছে? ব্যাখ্যা করো।",
          "explanation": "প্রতিষ্ঠানের হেড ক্লার্কের আচরণে প্রতিবন্ধীর প্রতি বিদ্রূপমূলক কাজের প্রতিফলন ঘটেছে। যে ব্যক্তি জন্মগতভাবে বা অন্য কোন কারণে দৈহিকভাবে বিকলাঙ্গ অথবা মানসিকভাবে ভারসাম্যহীন; স্বাভাবিক জীবনযাপনে অক্ষম তাকে প্রতিবন্ধী বলে। ইসলামে সুস্থ মানুষের মতো প্রতিবন্ধীদেরও সব ধরনের অধিকার রয়েছে। তাদের মানবিক মর্যাদা লাভের অধিকার রয়েছে। আল্লাহ বলেন - وَلَقَدْ كَرَّمْنَا بَنِي أَدَمَ অর্থ: নিশ্চয়ই আমি আদমের সন্তান-সন্ততিকে মর্যাদা দান করেছি। (সুরা বনি ইসরাঈল: ৭০) এই মর্যাদাবান মানুষের মধ্যে প্রতিবন্ধীরাও শামিল। তাদের হেয় প্রতিপন্ন করা যাবে না, খাটো করা যাবে না। তাদের ক্ষেত্রে এমন কোনো শব্দ উচ্চারণ করা যাবে না, যাতে তারা কষ্ট পায়। কর্মক্ষেত্রে তাদের কাজে সর্বপ্রকার সুযোগ সুবিধা দিতে হবে। মনে রাখতে হবে, তারা অন্য মানুষের মত স্বাভাবিক নয়। উদ্দীপকে জনাব আরহাম দুর্ঘটনায় একটি পা হারিয়ে হয়ে যান একজন শারীরিক প্রতিবন্ধী। তার স্বাভাবিক চলাফেরা ও আয়-রোজগার বন্ধ হয়ে যায়। এতে স্ত্রী-পুত্র নিয়ে তিনি বেকায়দায় পড়েন। হেড মাস্টার তার প্রতিষ্ঠানে তাকে চাকরি দেন এবং তাঁর প্রতি সহানুভূতি প্রদর্শন 'করেন। কিন্তু প্রতিষ্ঠানের হেড ক্লার্ক তার সাথে ভালো আচরণ করে না। একটু ভুল হলেই উপহাস ও ব্যঙ্গ বিদ্রুপ করে। তার এরূপ আচরণ জনাব আরহামের জন্য মর্যাদাহানিকর। তাই হেড ক্লার্কের এরূপ আচরণ পরিহার করা উচিত।"
        },
        {
          "label": "ঘ",
          "question": "জনাব আরহামের প্রতি হেডমাস্টারের আচরণের মূল্যায়ন করো।",
          "explanation": "জনাব আরহামের প্রতি হেড মাস্টারের আচরণ যথার্থ। উদ্দীপকে জনাব আরহাম দুর্ঘটনায় একটি পা হারান। তার স্বাভাবিক চলাফেরা ও আয়-রোজগার বন্ধ হয়ে যায়। এতে স্ত্রী পুত্র নিয়ে বেকায়দায় পড়লে হেড মাস্টার তাকে তার প্রতিষ্ঠানে চাকরির ব্যবস্থা করেন এবং তার প্রতি সদয় আচরণ করার জন্য প্রতিষ্ঠানের কর্মকর্তা-কর্মচারীদের নির্দেশ দেন। তার এ আচরণ সত্যিই প্রশংসনীয়। আমাদের সমাজে বিভিন্ন প্রকার প্রতিবন্ধী রয়েছে- কারো হাত নেই, কারো পা নেই। এদের প্রতি সুস্থ মানুষের অনেক করণীয় রয়েছে। যেমন: এদের সাথে সুন্দর ব্যবহার করা, বিভিন্ন সমস্যায় সহযোগিতা করা। রাসুল (স) বলেন, 'সমগ্র সৃষ্টি আল্লাহর পরিজন। আল্লাহর কাছে সে ব্যক্তিই প্রিয়, যে তার পরিজনের প্রতি বেশি অনুগ্রহশীল'। রাসুল (স) আরো বলেন, 'তোমরা পৃথিবীবাসীর প্রতি দয়া কর; তাহলে যিনি আসমানে আছেন তিনি তোমাদের দয়া করবেন। (তিরমিযি) সুতরাং হেড মাস্টারের মতো সকল মানুষের উচিত একজন অন্যজনের সহযোগিতায় এগিয়ে আসা। এটা অপরিহার্য দায়িত্ব ও কর্তব্য।"
        }
      ]
    },
    {
      "number": "11",
      "uddipok": "জনাব নাসির এবং জনাব নাজিম সমাজ সচেতন দুই বন্ধু। তারা আত্মহত্যা নিয়ে আলোচনা করছিলেন। জনাব নাসির বলেন, বিশ্বে প্রতি বছর প্রায় দশ লক্ষ মানুষ আত্মহত্যা করে। বিশ্ব স্বাস্থ্য সংস্থার মতে, যে সব কারণে মানুষের মৃত্যু ঘটে তার মধ্যে আত্মহত্যা প্রধান কারণ। জনাব নাজিম বলেন, যেসব সারণে মানুষ আত্মহত্যা করে সেগুলোর মধ্যে অন্যতম প্রধান কারণ হলো জীবনে ব্যর্থতা। বিপদাপদে, অভাব-অনটনে, পার্থিব ব্যর্থতা। কিশোর-কিশোরীরা প্রেমে ব্যর্থ হলে আত্মহত্যা করে। জনাব নাসির বলেন, কুরআন ও সুন্নাহর প্রতি আনুগত্য এবং আল্লাহর প্রতি দৃঢ় বিশ্বাসই এ সকল সমস্যা দূর করার উত্তম পন্থা।",
      "tag": "RUMC 23",
      "sub_questions": [
        {
          "label": "ক",
          "question": "উখওয়াত শব্দের অর্থ কী?",
          "explanation": "উখওয়াত শব্দের অর্থ ভ্রাতৃত্ববোধ।"
        },
        {
          "label": "খ",
          "question": "বিশ্বভ্রাতৃত্ব বলতে কী বোঝায়?",
          "explanation": "পৃথিবীব্যাপী বিস্তৃত মানুষের সাথে মানুষের সম্পর্কই হলো বিশ্বভ্রাতৃত্ব। পৃথিবীর সব মানুষ একই স্রষ্টার সৃষ্টি এবং একই পিতামাতার সন্তান। আদি পিতা হযরত আদম (আ) ও আদি মাতা হযরত হাওয়া (আ) থেকেই আল্লাহ তায়ালা সব মানুষকে সৃষ্টি করেছেন। এ দিক বিবেচনায় পৃথিবীর সব মানুষ ভ্রাতৃত্বের বন্ধনে আবদ্ধ। এর নাম বিশ্বভ্রাতৃত্ব।"
        },
        {
          "label": "গ",
          "question": "উদ্দীপকে আলোচিত বিষয়টির পরিণাম কুরআন ও হাদিসের আলোকে ব্যাখ্যা করো।",
          "explanation": "কুরআন ও হাদিসের আলোকে উদ্দীপকে আলোচিত বিষয় অর্থাৎ আত্মহত্যার পরিণাম অত্যন্ত ভয়াবহ। আত্মহত্যা অর্থ নিজেকে হত্যা, স্বেচ্ছায় নিজের জীবননাশ। এর আরবি প্রতিশব্দ হলো ইনতিহার। যেকোনো পদ্ধতিতে স্বেচ্ছায় নিজের জীবন বিনাশ করাকে আত্মহত্যা বলে। ইসলামি দৃষ্টিকোণ থেকে আত্মহত্যা কবিরা গুনাহ। আত্মহত্যা মানে নিজেকে ধ্বংস করা। নিজ আত্মাকে চরম যন্ত্রণা দেওয়া। মানুষের মৃত্যু ঘটানোর ক্ষমতা একমাত্র আল্লাহর। সুতরাং কেউ যদি নিজের হাতে তা তুলে নেয় তাহলে আল্লাহ তা কিছুতেই পছন্দ করতে পারেন না। উদ্দীপকে এ বিষয়টিই আলোচিত হয়েছে। উদ্দীপকে দুই বন্ধু জনাব নাসির এবং জনাব নাজিম আত্মহত্যার কারণ এবং এ সম্পর্কিত বিভিন্ন বিষয় নিয়ে আলোচনা করেন। মূলত আত্মহত্যা জঘন্যতম মহাপাপ। ইসলামে আত্মহত্যার পরিণাম অত্যন্ত ভয়াবহ। আল্লাহ তায়ালা ও রাসুল (স) আত্মহত্যা করতে নিষেধ করেছেন। আত্মহত্যার পরিণাম হলো জাহান্নাম। মহান আল্লাহ বলেন, 'তোমরা নিজেদেরকে হত্যা করো না' (সুরা নিসা: ২৯)। আল্লাহ তায়ালা আরও বলেন, 'তোমরা নিজেদের হাতে নিজেদেরকে ধ্বংসের দিকে ঠেলে দিও না' (সুরা বাকারা: ১৯৫)। আত্মহত্যার পরিণাম সম্পর্কে মহানবি (স) বলেন, 'যে ব্যক্তি দুনিয়াতে কোনো বস্তু দিয়ে নিজেকে হত্যা করবে, কিয়ামতের দিন তাকে সে বস্তু দিয়েই শাস্তি প্রদান করা হবে' (বুখারি)।"
        },
        {
          "label": "ঘ",
          "question": "কুরআন ও হাদিসের আলোকে জনাব নাসিরের শেষের উক্তিটির তাৎপর্য বিশ্লেশণ করো।",
          "explanation": "জনাব নাসিরের শেষের উক্তিটিকে ইসলামি সমাজব্যবস্থার গুরুত্ব প্রকাশ পেয়েছে। যে সমাজব্যবস্থা কুরআন-সুন্নাহর ভিত্তিতে গড়ে ওঠে এবং পরিচালিত হয় তাকে ইসলামি সমাজব্যবস্থা বলা হয়। এ সমাজের যাবতীয় কাজ ইসলামের আদর্শ ও বিধিবিধান অনুযায়ী সম্পাদিত হয়। এ সমাজব্যবস্থা পৃথিবীতে মানুষের সামগ্রিক কল্যাণ নিশ্চিত করার পাশাপাশি পরকালের মুক্তির জন্যও কাজ করে। জনাব নাসিরের বক্তব্যেও এটি প্রকাশ পায়। উদ্দীপকে সামাজিক অনাচার দেখে জনাব নাসির বলেন, কুরআন ও সুন্নাহর প্রতি আনুগত্য এবং আল্লাহর প্রতি দৃঢ় বিশ্বাসই এ সকল সমস্যা দূর করার উত্তম পন্থা। তার এ বক্তব্যে ইসলামি সমাজব্যবস্থার পরিচয় পাওয়া যায়। কেননা ইসলামি সমাজব্যবস্থা কুরআন-সুন্নাহর আলোকেই সামাজিক সমস্যাসমূহ দূর করে। মানবসমাজে শান্তি প্রতিষ্ঠায় ইসলামি সমাজব্যবস্থার গুরুত্ব অপরিসীম। ইসলামি সমাজব্যবস্থাই কেবল ঐশীবাণী নির্ভর সমাজব্যবস্থা। মূলত ইসলামি সমাজব্যবস্থা তাওহিদ, রিসালাত ও আখিরাতকেন্দ্রিক। কুরআন ও সুন্নাহর নির্দেশ মতে গঠিত সমাজব্যবস্থা। এ সমাজব্যবস্থায় মানুষের পার্থিব স্বার্থকে সংরক্ষণ করা হয় এবং পরকালীন স্বার্থকে সর্বাধিক গুরুত্ব দেওয়া হয়'। এখানে সব মানুষ সম্মান ও মর্যাদা নিয়ে বসবাস করতে পারে। প্রত্যেকেরই জান, মাল ও ইজ্জতের নিরাপত্তা সুরক্ষিত। তাই ইসলামি সমাজব্যবস্থা হলো সকলের জন্য কল্যাণকর ও ভারসাম্যপূর্ণ সমাজব্যবস্থা। পরিশেষে বলা যায়, মানুষের জান, মাল ও সম্পদের নিরাপত্তা বিধান এবং সমাজ থেকে আত্মহত্যাসহ অন্যান্য অনাচারমূলক অপরাধ নির্মূল করতে ইসলামি সমাজব্যবস্থার গুরুত্ব অপরিসীম। তাই এ সম্পর্কিত জনাব নাসিরের শেষোক্ত উক্তিটি সঠিক এবং যথার্থ।"
        }
      ]
    }
  ]
}