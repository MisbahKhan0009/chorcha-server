{
  "title": "নারায়ণগঞ্জ কলেজ ২০২৩",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "ইয়াসির বিশ্ববিদ্যালয়ে সম্মান শ্রেণিতে অধ্যয়ন করে। ইয়াসিরের ছোট বোন রহিমা তাকে বলে, 'ভাইয়া তুমি কোন বিষয়ে পড়?' ইয়াসির বলল, 'আমি এমন একটি বিষয়ে অধ্যয়ন করি যাতে আল্লাহর পরিচয়, তাঁর প্রতি ইমান ও' আনুগত্য সম্পর্কে এবং ইবাদত-বন্দেগির মাধ্যমে তাঁর সন্তুষ্টি অর্জনের উপায় জানা যায়।' ইয়াসিরের পিতা গ্রামের মসজিদে পাঁচ ওয়াক্ত নামাজ পড়ান। তিনি গ্রামের ছেলে-মেয়েদের দৈনন্দিন জীবনে যেসব কাজ করতে হয় যথা- সার্বক্ষণিক আল্লাহকে স্মরণ করা, কাজের শুরতে বিসমিল্লাহ বলা, কারো সাথে দেখা হলে সালাম দেওয়া, মসজিদে ডান পা দিয়ে প্রবেশ করা ইত্যাদি শিক্ষা দেন।",
      "tag": "NC 23",
      "sub_questions": [
        {
          "label": "ক",
          "question": "ইসলাম শব্দের অর্থ কী?",
          "explanation": "ইসলাম শব্দের অর্থ আত্মসমর্পণ, আনুগত্য করা ইত্যাদি।"
        },
        {
          "label": "খ",
          "question": "প্রত্যেক মুসলমানের উপর জ্ঞান অর্জন করা ফরজ- ব্যাখ্যা করো।",
          "explanation": "ইসলামের বিধি-বিধান যথাযথভাবে পালন করার জন্য ইসলামের মৌলিক জ্ঞানার্জন করা প্রত্যেক মুসলিম নর-নারীর জন্য অবশ্যকর্তব্য। দীনি ইলম অর্জনের ক্ষেত্রে ফরজের বিধান দুই ধরনের। যথা- ফরজে আইন বা অবশ্যই পালনীয় ফরজ এবং ফরজে কিফায়া বা সামষ্টিক বাধ্যবাধকতা। উল্লিখিত হাদিসের মাধ্যমে দীনের মৌলিক জ্ঞানার্জন করা প্রত্যেক মুসলিমের জন্য ফরজ করা হয়েছে। কেউ এটি না করলে ব্যক্তিগতভাবে গুনাহগার হবে। দীনের গভীর জ্ঞানার্জন করা সবার জন্য বাধ্যতামূলক নয়। প্রত্যেক সমাজের কিছু লোককে দীন সম্পর্কে গভীর জ্ঞানার্জন ও গবেষণা করতে হবে। অন্যথায় সমাজের সবাই গুনাহগার হবে।"
        },
        {
          "label": "গ",
          "question": "ইয়াসিরের অধীত বিষয়টি তোমার পঠিত কোন বিষয়ের সাথে তুলনীয়? ব্যাখ্যা করো।",
          "explanation": "ইয়াসিরের অধীত তাওহিদ, রিসালাত ও শরিয়ত সম্পর্কিত বিষয়টি ইসলাম শিক্ষার সাথে তুলনীয়। যে শিক্ষাব্যবস্থার মাধ্যমে মানুষ আল্লাহ তায়ালার শক্তি ও ক্ষমতা সম্পর্কে জানতে পারে এবং ইসলামি নীতিমালার আলোকে জীবন পরিচালনা করতে সক্ষম হয় তাকে ইসলাম শিক্ষা বলে। এই শিক্ষার মাধ্যমে আল্লাহর ইবাদতের সঠিক নিয়ম-কানুন সম্পর্কে ধারণা পাওয়া যায়। ইসলামকে সঠিকভাবে জানা এবং তা মানার মাধ্যমে মহান আল্লাহর সন্তুষ্টি অর্জনই এ শিক্ষার মূল উদ্দেশ্য। এটি ইয়াসিরের অধীত বিষয়ের বর্ণনায়ও লক্ষণীয়। উদ্দীপকের ইয়াসির এমন একটি বিষয় অধ্যয়ন করে যাতে আল্লাহর পরিচয়, তাঁর প্রতি ইমান ও আনুগত্য এবং তাঁর সন্তুষ্টি অর্জনের উপায় সম্পর্কে জানা যায়। ইসলাম শিক্ষা এমন একটি বিষয় যা অধ্যয়নের মাধ্যমে আল্লাহকে চেনা যায় এবং ইসলামের বিধি-বিধান সম্পর্কে জ্ঞান লাভ করে আল্লাহর সন্তুষ্টি লাভের উপায় জানা যায়। তাই বলা যায়, ইয়াসিরের অধীত বিষয়টি আমার পঠিত ইসলাম শিক্ষার সাথে তুলনীয়।"
        },
        {
          "label": "ঘ",
          "question": "ইয়াসিরের পিতা যে বিষয়টির শিক্ষা দেন মুসলমানদের দৈনন্দিন জীবনে তার গুরুত্ব বিশ্লেষণ করো।",
          "explanation": "ইয়াসিরের পিতা গ্রামের ছেলেমেয়েদের ইসলামি সংস্কৃতির শিক্ষা দেন। মুসলমানদের দৈনন্দিন জীবনে এটির গুরুত্ব অপরিসীম। ইসলাম অনুমোদিত ও কুরআন-হাদিসে নির্দেশিত মুসলমানদের জীবনপদ্ধতিই হলো ইসলামি সংস্কৃতি। আল্লাহর ইবাদত করা, পরস্পর দেখা হলে সালাম দেওয়া, ভালো কাজের শুরুতে 'বিসমিল্লাহ' বলা, খাওয়ার পর আল্লাহর শোকরিয়া আদায় করা প্রভৃতি ইসলামি সংস্কৃতির গুরুত্বপূর্ণ ব্যাবহারিক দিক। ইয়াসিরের পিতা গ্রামের ছেলেমেয়েদের এ বিষয়গুলোই শিক্ষা দেন। 'উদ্দীপকের ইয়াসিরের পিতা মসজিদে নামাজ পড়ান এবং গ্রামের ছেলে- মেয়েদের দৈনন্দিন জীবনের প্রয়োজনীয় কার্যাবলি সম্পর্কে শিক্ষা দেন। তিনি তাদেরকে আল্লাহকে স্মরণ করা, কাজের শুরুতে বিসমিল্লাহ বলা, পরস্পর সালাম বিনিময় করা, ডান পা দিয়ে মসজিদে প্রবেশ করা ইত্যাদি শিক্ষা দেন। এগুলো ইসলামি সংস্কৃতির গুরুত্বপূর্ণ দিক। মুসলমানদের দৈনন্দিন জীবনে ইসলামি সংস্কৃতি চর্চার গুরুত্ব অপরিসীম। মুসলিম জাতির জীবনে ইসলামি সংস্কৃতির গুরুত্ব অপরিসীম। এ সংস্কৃতি মুসলিম জাতির স্বতন্ত্র অস্তিত্ব বহন করে। এ সংস্কৃতির অনুসরণের মাধ্যমে আল্লাহ ও তাঁর রাসুল (স) এর ভালোবাসা লাভ করা যায়। আল্লাহর সন্তুষ্টি অর্জন করতে পারলে দুনিয়া ও আখিরাতের সাফল্য লাভ করা যায়। পবিত্র কুরআনে উল্লেখ আছে 'মুহাম্মদ (স) আপনি বলুন, যদি তোমরা আল্লাহর ভালোবাসা চাও তাহলে আমাকে অনুসরণ করো' (সুরা আলে ইমরান: ৩১)। উপরের আলোচনার পরিপ্রেক্ষিতে বলা যায়, ইসলামি সংস্কৃতির অনুসরণ মুসলমানদের দুনিয়ার জীবনে কল্যাণ নিশ্চিত করার পাশাপাশি পরকালেও মুক্তির ব্যবস্থা করবে। তাই মুসলিমদের জন্য ইসলামি সংস্কৃতি চর্চার গুরুত্ব অপরিসীম।"
        }
      ]
    },
    {
      "number": "2",
      "uddipok": "ফাইজা একাদশ শ্রেণির শিক্ষার্থী। সে প্রত্যেক বিষয়ে শিক্ষকের আলোচনা নোট করে। ইসলাম শিক্ষার খাতায় সে তিনটি পয়েন্ট নোট করেছে। সেগুলো হলো- (ক) ওহি ভিত্তিক, (খ) কুরআন ও সুন্নাহ ভিত্তিক এবং (গ) রিসালাতের শিক্ষা।",
      "tag": "NC 23",
      "sub_questions": [
        {
          "label": "ক",
          "question": "মক্তব কাকে বলে?",
          "explanation": "যে প্রতিষ্ঠানে ছোট ছোট মুসলিম ছেলেমেয়েদেরকে ইসলামের প্রাথমিক জ্ঞান দান করা হয় তাকে মক্তব বলে।"
        },
        {
          "label": "খ",
          "question": "\"হালাল উপার্জন করা ফরজের পরেও আরেকটি ফরজ\" উক্তিটির ব্যাখ্যা করো।",
          "explanation": "হালাল উপার্জন ফরজ ইবাদতের অন্তর্ভুক্ত। হালাল উপার্জন বলতে বৈধ, আইনানুগ বা অনুমোদিত পন্থায় উপার্জন করাকে বোঝায়। এটি ইবাদত কবুল হওয়ার প্রধান শর্ত। মানুষ যদি হালাল উপার্জন করে এবং হালাল জীবিকা গ্রহণ করে তাহলে তার ইবাদত কবুল হবে। অন্যথায় সে যতই দিনরাত ইবাদত করুক না কেন সে ইবাদত মোটেই কবুল হবে না। সব ফরজ ইবাদত যেমন- সালাত, সাওম, জাকাত, হজ প্রভৃতির মতোই হালাল উপার্জনও একটি ফরজ ইবাদত। রাসুল (স) বলেছেন, 'হালাল জীবিকা উপার্জন করা ফরজের পরে একটি ফরজ' (সহিহ বুখারি)।"
        },
        {
          "label": "গ",
          "question": "উদ্দীপকে ফাইজা ইসলাম শিক্ষার কোন দিকটি নোট করেছে? ব্যাখ্যা করো।",
          "explanation": "উদ্দীপকে ফাইজা ইসলাম শিক্ষার বৈশিষ্ট্যের দিকটি নোট করেছে। ইসলামি নীতিমালা, অনুশাসন ও বিধি মোতাবেক মানুষের জ্ঞান, কর্মদক্ষতা, চরিত্র ও মানসিক শান্তির বিকাশের প্রয়াসকে ইসলাম শিক্ষা বলে। উদ্দেশ্য ও লক্ষ্যের দিক থেকে ইসলাম শিক্ষা এক অনন্য বৈশিষ্ট্যের অধিকারী। -- ইসলাম শিক্ষা ওহিভিত্তিক, কুরআন ও সুন্নাহ এবং রিসালাত ভিত্তিক। যা আজিজুল হাকিমের নোট করা বিষয়টিতেও প্রতিফলিত হয়। উদ্দীপকে আজিজুল হাকিম ইসলাম শিক্ষার নোট খাতায় তিনটি পয়েন্ট লিখেছে। সেগুলো হলো- ওহিভিত্তিক, কুরআন ও সুন্নাহভিত্তিক এবং রিসালাতের শিক্ষা। যা ইসলাম শিক্ষার বৈশিষ্ট্যকে তুলে ধরে। ইসলাম শিক্ষা সর্বজনীন ও আদর্শ শিক্ষাব্যবস্থা। এ শিক্ষা আল্লাহ তায়ালার সাথে মানুষের সুসম্পর্ক তৈরি করে। এ শিক্ষা মানুষের দুনিয়া ও আখিরাতের জীবনের মধ্যে সমন্বয় সাধন করে। সুতরাং উদ্দীপকের আজিজুল হাকিম ইসলাম শিক্ষার বৈশিষ্ট্যকে তুলে ধরে।"
        },
        {
          "label": "ঘ",
          "question": "উদ্দীপকে ফাইজা ইসলাম শিক্ষার যা নোট করেছে সেটি তিনটি পয়েন্টে সীমাবদ্ধ নয়। বিশ্লেষণ করো।",
          "explanation": "ইসলাম শিক্ষা এক অনন্য বৈশিষ্ট্যের অধিকারী, যা উদ্দীপকের শুধু তিনটি বৈশিষ্ট্যের মধ্যে সীমাবদ্ধ নয়। ইসলাম সম্পর্কে প্রয়োজনীয় জ্ঞান লাভ করার শিক্ষাই ইসলাম শিক্ষা। ইসলাম শিক্ষা ওহিভিত্তিক, কুরআন-সুন্নাহ ভিত্তিক, রিসালাত ভিত্তিক, আদর্শিক শিক্ষা, তাকওয়াভিত্তিক শিক্ষা, চিরপ্রগতিশীল, নির্ভুল, সর্বজনীন, চরিত্র গঠনমূলক ও পূর্ণাঙ্গ ইত্যাদি বৈশিষ্ট্যের অধিকারী। যা আজিজুল হাকিমের কর্মকান্ডে আংশিক ব্যক্ত হয়েছে। উদ্দীপকে ফাইজা ইসলাম শিক্ষার ক্লাসে, কুরআন-সুন্নাহ এবং রিসালাত এ তিনটি বিষয় নোট করেছে। এছাড়াও ইসলাম শিক্ষার আরো কিছু বৈশিষ্ট্য রয়েছে। ইসলাম শিক্ষা একটি আদর্শিক শিক্ষা। এ শিক্ষা ইসলামি আদর্শিক চেতনায় উদ্বুদ্ধ করে মানুষের কথা ও কাজ পরিশুদ্ধ করে। ইসলাম শিক্ষা মূলত নৈতিক শিক্ষা। এ শিক্ষা মানুষকে সত্য, সুন্দর ও ন্যায়ের পথে পরিচালিত করে। ইসলাম শিক্ষার আরেকটি বৈশিষ্ট্য হলো এটি নির্ভুল ও সন্দেহমুক্ত। এ শিক্ষার প্রধান উৎস কুরআন সম্পর্কে আল্লাহ বলেছেন, 'এটা সেই কিতাব যাতে কোনো সন্দেহ নেই (সুরা বাকারা: ২)। নারী-পুরুষ তথা সব মানুষের জন্য এ শিক্ষার দ্বার উন্মুক্ত। মহানবি (স) বলেছেন, ইসলামি জ্ঞান (ইলম) অন্বেষণ করা প্রত্যেক মুসলিম নর-নারীর ওপর ফরজ (ইবনে মাজাহ)। এ শিক্ষা চরিত্র গঠনমূলক শিক্ষা। এ শিক্ষার প্রধান শিক্ষক ও বাস্তবায়নকারী হলেন মহানবি (স)। তিনি এ শিক্ষার মাধ্যমে গোটা মুসলিম জাতির চরিত্র গঠনে নিরলস প্রয়াস চালিয়েছেন। তাই বলা যায় যে, উদ্দীপকের ফাইজা ইসলাম শিক্ষার আংশিক বৈশিষ্ট্য ব্যক্ত করেছেন। মূলত ইসলাম শিক্ষা হলো অনন্য বৈশিষ্ট্যের সমন্বয়ক।"
        }
      ]
    },
    {
      "number": "3",
      "uddipok": "মাহমুদার তিন সন্তানের মধ্যে রাজিয়া চোখে দেখে না। তিনি তাকে খুবই আদর করেন এবং অন্যান্য সন্তানদের তুলনায় অধিকতর যত্নসহকারে লালন-পালন করেন। অন্য সন্তানদের মতই তিনি তাকে শিক্ষা অর্জনের জন্য পাঠশালায় নিয়ে যান। রাজিয়ার প্রতি দায়িত্ব পালনে মাহমুদা কখনও অবহেলা করেন না। মাহমুদার স্বামী জনাব আশফাক দেশের আইন শৃঙ্খলা রক্ষাকারী বাহিনীতে চাকরি করেন। সম্প্রতি মাদক ব্যবসায়ীদের দৌরাত্ম্য বেড়ে গেলে তিনি তা প্রতিরোধে কঠোর পদক্ষেপ গ্রহণ করেন। তার এ উদ্যোগের ফলে মানুষ মাদকের ভয়াবহতা থেকে মুক্তিলাভ করে।",
      "tag": "NC 23",
      "sub_questions": [
        {
          "label": "ক",
          "question": "ইমাম গাযযালি (রহ) এর মতে তাকওয়ার সোপান কয়টি?",
          "explanation": "ইমাম গাযযালি (রহ) এর মতে তাকওয়ার সোপান ৪টি।"
        },
        {
          "label": "খ",
          "question": "'হালাল উপার্জন একটি ফরজ ইবাদত'- ব্যাখ্যা করো।",
          "explanation": "হালাল উপার্জন করা অন্যান্য ফরজ ইবাদতের মত একটি অত্যাবশ্যকীয় কাজ। হালাল উপার্জন বলতে শরিয়ত অনুযায়ী বৈধ, আইনানুগ বা অনুমোদিত পন্থায় উপার্জন করাকে বোঝায়। এটি ইবাদত কবুল হওয়ার প্রধান শর্ত। মানুষ যদি হালাল উপার্জন ও হালাল জীবিকা গ্রহণ না করে, তাহলে তার ইবাদত আল্লাহর কাছে কবুল হবে না। হালাল উপার্জনের গুরুত্ব সম্পর্কে রাসুল (স) বলেন, 'হালাল জীবিকা উপার্জন করা ফরজের পরে একটি ফরজ' (সহিহ বুখারি)।"
        },
        {
          "label": "গ",
          "question": "মাহমুদার কার্যক্রম তোমার পাঠ্যবইয়ের আলোকে মূল্যায়ন করো।",
          "explanation": "অন্ধ সন্তান রাজিয়ার প্রতি মাহমুদার আচরণে প্রতিবন্ধীর অধিকার আদায়ের বিষয়টি ফুটে উঠেছে। যে ব্যক্তি জন্মগত বা অন্য কোন কারণে দৈহিকভাবে বিকলাঙ্গ অথবা মানসিকভাবে ভারসাম্যহীন এবং স্বাভাবিক জীবনযাপনে অক্ষম তাকে প্রতিবন্ধী বলে। ইসলামে সুস্থ মানুষের মত প্রতিবন্ধীদেরও সব ধরনের অধিকার রয়েছে। আল্লাহ বলেন- 'নিশ্চয়ই আমি আদমের সন্তান- সন্ততিকে মর্যাদা দান করেছি' (সুরা বনি ইসরাইল: ৭০)। তাই আদমসন্তান হিসেবে প্রতিবন্ধীরাও এই মর্যাদার অধিকারী। প্রতিবন্ধীরা মৌলিক মানবিক চাহিদা পূরণ, উপযুক্ত শিক্ষা ও মর্যাদা লাভ ইত্যাদি সব অধিকারেরই যোগ্য। তাই প্রতিবন্ধী সন্তান রাজিয়ার ব্যাপারে মাহমুদার আচরণ ও কার্যকলাপ যথার্থ। মাহমুদার তিন সন্তানের মধ্যে রাজিয়া চোখে দেখে না। তবে অন্য সন্তানদের মত তিনি রাজিয়াকেও জ্ঞানার্জনের জন্য পাঠশালায় নিয়ে যান। রাজিয়ার প্রতি দায়িত্ব পালনে মাহমুদা কখনও অবহেলা করেন না। তার এ দায়িত্ববোধে প্রতিবন্ধীর অধিকারের বিষয়টি ফুটে উঠেছে। অন্য সন্তানের মতো অন্ধ রাজিয়াকে সঠিকভাবে লালন পালন করায় মাহমুদা পরকালে পুরস্কারে ভূষিত হবেন। এছাড়া তার আচরণ সমাজে প্রতিবন্ধীদের অধিকার আদায়ের ক্ষেত্রে ইতিবাচক প্রভাব ফেলবে। তাই প্রতিবন্ধী সন্তানের অধিকার আদায় করে মাহমুদা যথার্থ দায়িত্ব পালন করেছেন।"
        },
        {
          "label": "ঘ",
          "question": "'দেশের স্বার্থ সংরক্ষণে আশফাক সাহেবের ভূমিকা অতীব গুরুত্বপূর্ণ'- পাঠ্যপুস্তকের আলোকে প্রমাণ করো।",
          "explanation": "দেশের স্বার্থ সংরক্ষণে আশফাক সাহেবের ভূমিকা তথা কর্তব্যপরায়ণতা অতীব গুরুত্বপূর্ণ। দায়িত্ব পালনে নিষ্ঠা ও আন্তরিকতা অবলম্বন করা হলো কর্তব্যপরায়ণতা। কর্তব্যপরায়ণতার মাধ্যমে সমাজ বা দেশ থেকে অপরাধ নির্মূল করে একটি আদর্শ সমাজ প্রতিষ্ঠা করা সম্ভব। শৃঙ্খলা প্রতিষ্ঠা ও জাতীয় উন্নয়নে কর্তব্য পরায়ণতার কোনো বিকল্প নেই। আশফাক সাহেবের মধ্যে কর্তব্যপরায়ণতা গুণটি লক্ষণীয়। উদ্দীপকের আশফাক সাহেব দেশের আইন শৃঙ্খলা বাহিনীতে চাকরি করেন। সম্প্রতি মাদক ব্যবসায়ীদের দৌরাত্ম্য বেড়ে গেলে তিনি তা কঠোরভাবে প্রতিরোধ করেন। তার এ ভূমিকার ফলে মানুষ মাদকের ভয়াবহতা থেকে রক্ষা পায়। আশফাক সাহেবের মতো সবাই নিজ নিজ জায়গায় কর্তব্যপরায়ণ হলে ব্যক্তিগত, সামাজিক, রাষ্ট্রীয় ইত্যাদি সবক্ষেত্রেই কল্যাণ হয়। কর্তব্যপরায়ণ হলে শ্রমিক তার দায়িত্বে অবহেলা করবে না, শিক্ষক নিষ্ঠা ও আন্তরিকতার সাথে পাঠদান করবেন, ছাত্র অধ্যয়নে ফাঁকি দেবে না, ডাক্তার সঠিকভাবে রোগীর সেবা করবেন, সরকারি কর্মকর্তা এবং নেতারা তাদের দায়িত্ব পালনে আন্তরিক হবেন। এভাবে নাগরিকদের প্রত্যেকে নিজ নিজ জায়গা থেকে নিষ্ঠা ও আন্তরিকতার সাথে তাদের কর্তব্য পালন করলে কোনো জাতি বা দেশ কখনই বিপথে যাবে না। অন্যথায় • সবাইকে দুর্ভোগ পোহাতে হবে। উপরের আলোচনা থেকে বলা যায়, আশফাক সাহেব কর্তব্যপরায়ণতার উজ্জ্বল দৃষ্টান্ত স্থাপন করেছেন। আমাদের প্রত্যেকের উচিত, আশফাক সাহেবের মতো নিজ নিজ দায়িত্বের ক্ষেত্রে কর্তব্যপরায়ণ হওয়া। এতে দেশের স্বার্থ সংরক্ষণ করে দেশকে সামনের দিকে এগিয়ে নেওয়া যায়।"
        }
      ]
    },
    {
      "number": "4",
      "uddipok": "জামিল সাহেব একটি বিশ্ববিদ্যালয়ের শিক্ষক। তিনি তাকওয়াপূর্ণ জীবন যাপনের জন্য আপ্রাণ চেষ্টা করেন। কিন্তু তার ছোট ভাই জাহিদ তাকওয়াহীন জীবন যাপনে অভ্যস্ত। সে নানা রকম পাপকাজের সাথে জড়িত।",
      "tag": "NC 23",
      "sub_questions": [
        {
          "label": "ক",
          "question": "সিদক অর্থ কী?",
          "explanation": "সিদক অর্থ সত্যবাদিতা।"
        },
        {
          "label": "খ",
          "question": "মুত্তাকি বলতে কী বোঝায়?",
          "explanation": "তাকওয়ার গুণে গুণান্বিত ব্যক্তি হলেন মুত্তাকি। মুত্তাকি শব্দের অর্থ আল্লাহ ভীরু। যার মধ্যে তাকওয়া বিদ্যমান থাকে তিনি অবশ্যই মুমিন হবেন এবং আল্লাহ তায়ালা ও রাসুলুল্লাহ (স)-এর নির্দেশের আনুগত্য করবেন। একমাত্র আল্লাহর ভয়ে মুত্তাকি ব্যক্তি সব ধরনের অন্যায় ও পাপকাজ থেকে বিরত থাকেন। তিনি বিশ্বাস করেন, আল্লাহ তায়ালা মানুষের সবকিছু জানেন ও দেখেন এবং দুনিয়ার জীবনে মানুষের সবকিছুর জন্য আখিরাতে আল্লাহর কাছে 'জবাবদিহি করতে হবে। কুরআন মাজিদে আল্লাহ তায়ালা মুত্তাকিদের পরিচয় দিয়ে বলেছেন- মুত্তাকি তারা, যারা- ১. অদৃশ্যে বিশ্বাস স্থাপন করে, ২. সালাত কায়েম করে, ৩. তাদেরকে আমি যে রিজিক দিয়েছি তা থেকে দান করে, ৪. আপনার প্রতি যে কিতাব নাজিল করেছি তার ওপর ইমান রাখে, ৫. আপনার আগে যা নাজিল হয়েছে তার ওপর ইমান রাখে এবং ৬. আখিরাতে দৃঢ় বিশ্বাস পোষণ করে (সুরা আল-বাকারা: ৩-৪)।"
        },
        {
          "label": "গ",
          "question": "জাহিদের জীবনযাপন শরিয়াতের আলোকে কীরূপ? ব্যাখ্যা করো।",
          "explanation": "শরিয়তের আলোকে জাহিদের জীবন-যাপন তাকওয়া পরিপন্থি। তাকওয়ার মূল অর্থ- আত্মরক্ষা করা, সংযত ও সতর্ক হওয়া, যাবতীয় খারাপ কাজ থেকে বিরত থাকা। শরিয়তের পরিভাষায় আল্লাহর সন্তুষ্টি ও ভালোবাসা হারানোর ভয়ে যাবতীয় খারাপ কাজ থেকে বিরত থাকাকে তাকওয়া বলে। যে ব্যক্তি তাকওয়া অবলম্বন করে সে মুত্তাকি। আর মুত্তাকিরা হলো আল্লাহ ভীরু। তারা যাবতীয় খারাপ কাজ থেকে বিরত থেকে ভালো কাজ করে আল্লাহর সন্তুষ্টি অর্জনের জন্য। যা জাহিদের জীবন-যাপনে অনুপস্থিত। উদ্দীপকে জাহিদ তাকওয়াহীন জীবন-যাপনে অভ্যস্থ এবং নানা রকম পাপকাজের সাথে জড়িত। এগুলো তাকওয়ার পরিপন্থি কাজ। তাকওয়াহীন জীবন-যাপনকারীদের অবস্থা এর বিপরীত। তাদের মনে আল্লাহর ভয় না থাকার কারণে তারা যে কোনো ধরনের পাপের কাজ করতে দ্বিধাবোধ করে না এরং আল্লাহ তা'য়ালা তাদেরকে পাপাচার থেকে পরিত্রাণ দেন না। সুতরাং জাহিদের জীবন-যাপন তাকওয়াহীন। যার পরিণতি অত্যন্ত ভয়াবহ। তাকওয়া মানুষকে পাপ-পঙ্কিলতা থেকে পরিত্রাণ দেয়। প্রকৃত তাকওয়াবানকে আল্লাহ তা'য়ালা বিপদ ও পাপাচার থেকে উদ্ধার করেন। আল্লাহ বলেন, যে ব্যক্তি তাকওয়া অবলম্বন করে আল্লাহ তার জন্য (সংকট ও পাপাচার থেকে বের হবার) একটি পথ তৈরি করে দেন। (সুরা আত-তালাক: ২)"
        },
        {
          "label": "ঘ",
          "question": "জামিল সাহেবের চেষ্টার সুফল বিশ্লেষণ করো।",
          "explanation": "জামিল সাহেবের চেষ্টায় তাকওয়া প্রকাশ পেয়েছে। যার সুফল ব্যাপক। তাকওয়ার মূল অর্থ- আত্মরক্ষা করা, সংযত ও সতর্ক হওয়া, যাবতীয় খারাপ কাজ থেকে বিরত থাকা। শরিয়তের পরিভাষায় আল্লাহর সন্তুষ্টি ও ভালোবাসা হারানোর ভয়ে যাবতীয় খারাপ কাজ থেকে বিরত থাকাকে তাকওয়া বলে। তাকওয়ার মাধ্যমে আত্মা শুদ্ধ ও পবিত্র হয়। যে ব্যক্তি আল্লাহর ক্ষমতায় বিশ্বাস স্থাপন করে, সে আল্লাহকে ছাড়া অন্য কাউকে ভয় পায় না। এছাড়া তাকওয়ার মাধ্যমে ব্যক্তি অমীয় নূর লাভ করে। তার অন্তর পবিত্র আলোয় আলোকিত হয়। জামিল সাহেব এগুলোই করার চেষ্টা করেন। উদ্দীপকের জামিল সাহেব তাকওয়াপূর্ণ জীবন-যাপনের জন্য আপ্রাণ চেষ্টা করেন। ব্যক্তির উন্নত চরিত্র গঠন ও সমুন্নত রাখার ক্ষেত্রে তাকওয়া দুর্গস্বরূপ। এটা ব্যক্তিকে সৎকর্মের প্রেরণা দেয় এবং উন্নত চরিত্র গঠনে সহায্য করে। যে যত বেশি তাকওয়া অর্জন করবে, আল্লাহর কাছে তার মর্যাদা তত বেশি বৃদ্ধি পাবে। আল্লাহ বলেন, 'তোমাদের মধ্যে সেই আল্লাহর নিকট অধিক মর্যাদার অধিকারী যে অধিক তাকওয়াবান' (সুরা হুজুরাত: ১৩)। তাকওয়ার অনুশীলন ব্যক্তির জান্নাতলাভ নিশ্চিত করে। রাসুলুল্লাহ (স) কে প্রশ্ন করা হয়েছিল কোন কাজের জন্য মানুষ অধিক জান্নাতে প্রবেশ করবে? তিনি বলেন, তাকওয়া বা আল্লাহর ভয় এবং সুন্দর চরিত্র (সুনামে তিরমিযি)। তাকওয়া অনুশীলনের ফলে ব্যক্তি আল্লাহর পথে চলার সঠিক নির্দেশনা পায়। সে এ পথে সুদৃঢ় থাকে এবং এর ফলে পৃথিবীতে ও আখিরাতে সাফল্য লাভ করে। আল্লাহ বলেন, নিশ্চয়ই তাকওয়াবানদের জন্য রয়েছে সফলতা (সুরা আন-নাবা: ৩১) তাই পরিশেষে বলা যায় যে, জামিল সাহেব তাকওয়ার মাধ্যমে জীবন- যাপন করার চেষ্টা করছেন। যার ফলে ইহকালে ও পরকালে অধিক মর্যাদার অধিকারী হবেন।"
        }
      ]
    },
    {
      "number": "5",
      "uddipok": "আফিফা একটি ছোট শিশু। তার-বাবা-মা তাকে আদর্শ রূপে গড়ে তুলতে চান। মুখে বুলি শেখার সময় থেকেই সে আল্লাহ, সালামসহ বিভিন্ন ভালো শব্দ শিখে নেয়। কাউকে বিদায় দেওয়ার সময় ও সে আধো ভাষায় 'আল্লাহ হাফেজ' জানায়। আফিফাকে সু সন্তান হিসেবে গড়তে তার বাবা- মা খুবই সচেষ্ট।",
      "tag": "NC 23",
      "sub_questions": [
        {
          "label": "ক",
          "question": "ইসলামি পরিবার কাকে বলে?",
          "explanation": "ইসলামি ভাবধারা, নীতিমালা ও আদর্শের অনুসরণে যে পরিবার গড়ে ওঠে এবং পরিচালিত হয় তাকে ইসলামি পরিবার বলে।"
        },
        {
          "label": "খ",
          "question": "ইসলামি পরিবারে গুরুত্ব লেখো।",
          "explanation": "মানবজীবনে ইসলামি পরিবারের গুরুত্ব অপরিসীম। পরিবার মানুষের বসবাসের একটি আদি ও গুরুত্বপূর্ণ আদর্শ প্রতিষ্ঠান। পৃথিবীর সকল ধর্ম ও সমাজে পরিবার একটি গুরুত্বপূর্ণ সংস্থা হিসেবে পরিচিত। বিশেষ করে ইসলামে এর গুরুত্ব ও তাৎপর্য অপরিসীম। কেননা সৃষ্টির সূচনালগ্ন থেকেই সমগ্র সৃষ্টিকূল জোড়ায় জোড়ায় বিন্যস্ত করেছেন, যার মাধ্যমে পরিবারের ধারণা প্রকাশ পায়।"
        },
        {
          "label": "গ",
          "question": "‘আফিফার মা-বাবা একটি ইসলামি পরিবারের প্রতিধিত্ব করে'- উক্তিটির সার্থকতা মূল্যায়ন করো",
          "explanation": "আফিফার মা-বাবা একটি ইসলামি পরিবারের প্রতিনিধিত্ব করে- উক্তিটি যথার্থ। পরিবার মানবসভ্যতার আদিরূপ। মানবজাতির সৃষ্টিলগ্ন থেকেই পরিবারের অস্তিত্ব বিদ্যমান ছিল। ইসলামের সাথে পরিবারের সম্পর্ক অত্যন্ত নিবিড়। যে পরিবার ইসলামি ভাবধারা, ইসলামের নীতিমালা, অনুশাসন ও বিধিবিধান অনুসরণে গড়ে ওঠে, সেখানে ইসলামি পারিবারিক আইনের পূর্ণাঙ্গ অনুশীলন হয় এবং ইসলামি মূলনীতিতে পরিচালিত হয় তাকে ইসলামি পরিবার বলে। উদ্দীপকের আফিফার বাবা-মা তাকে আদর্শরূপে গড়ে তুলতে চান। তাই তাকে ইসলামি আদর্শ শিক্ষা দেন। কারণ সন্তান পিতামাতার যৌথ ফসল। আল্লাহ তায়ালার সর্বশ্রেষ্ঠ সৃষ্টি মানব সন্তান পিতামাতার কাছে আমানত। সন্তানের লালন-পালন, সংরক্ষণ, প্রশিক্ষণ কর্মক্ষম করে তোলা ইত্যাদি সমস্ত দায়িত্ব পিতামাতার। এছাড়া পিতামাতার বিশেষ কিছু দায়িত্ব রয়েছে যেমন, গর্ভ ধারণকালীন কর্তব্য, উত্তম নাম রাখা, আকিকা করা ও মাথার চুল মুন্ডানো, সুন্নতে খাতনা করা, ধর্মের পথে পরিচালনা করা ইত্যাদি। আর এসবই আফিফার বাবা-মা যথাযথভাবে পালন করে। সুতরাং এটা যথার্থ যে, আফিফার মা-বাবা একটি ইসলামি পরিবারের পিতামাতার প্রতিনিধিত্ব করছে।"
        },
        {
          "label": "ঘ",
          "question": "‘আফিফার পরিবার একটি নৈতিক ও মানবিক শিক্ষায়তন' বিশ্লেষণ করো।",
          "explanation": "আফিফার পরিবার একটি নৈতিক ও মানবিক শিক্ষায়তন। সমাজের প্রাথমিক স্তরের মতোই শিক্ষা বা জ্ঞান লাভের প্রাথমিক স্তর হলো পরিবার। পরিবার থেকে শিক্ষা বা প্রাথমিক শিক্ষা ও ধর্মীয় বা নৈতিক শিক্ষা লাভ করে। যে পরিবার আইন, অনুশাসন ও সংস্কৃতি মেনে পরিচালিত হয় তাকে ইসলামি পরিবার বলে। ইসলামি পরিবার হলো নৈতিক ও মানবিক শিক্ষায়তন। ইসলামি পরিবারে স্নেহ, মমতা, ভক্তি, শ্রদ্ধা, সহানুভূতি, সমবেদনা উদারতা ত্যাগসহ সম্ভাব্য সকল মানবীয় গুণের প্রশিক্ষণ দেওয়া হয়। তাই একে নৈতিক ও মানবিক শিক্ষায়তন বলা হয়। ইসলামি পরিবারের অন্যতম বৈশিষ্ট্য হচ্ছে উক্ত পরিবার পরিচালিত হবে কুরআন ও সুন্নাহের ভিত্তিতে পরিবারের যাবতীয় কার্যক্রম ইসলামি শরিয়াহ মোতাবেক চলবে। ইসলামি পরিবার একটি আদর্শ শিক্ষা প্রতিষ্ঠান হিসেবে ভূমিকা পালন করে। পরিবারের সদস্যরা আদব-কায়দা, চাল-চলন, মায়া-মমতা, শ্রদ্ধা-ভক্তি, উদারতা ইত্যাদি পরিবার থেকেই শিখে থাকে। তাই বলা যায় যে, ইসলামি পরিবার হলো ইসলামি বা নৈতিক শিক্ষার সূতিকাগার।"
        }
      ]
    },
    {
      "number": "6",
      "uddipok": "জনাব শাহিন চৌধুরী একজন ব্যবসায়ী। তিনি পরিবারে সময় দিতে পারেন না বলে ছেলেমেয়েরা হোস্টেলে থেকে লেখাপড়া করে। আতিক চৌধুরী একদিন তার বন্ধু শাহিনের বাসায় স্ত্রীকে নিয়ে বেড়াতে গেলেন। শাহিন সাহেবের ছেলেমেয়েদের ব্যবহারে আতিক সাহেব ও তার স্ত্রী মুগ্ধ হলেন। তারা উভয়ে অনুভব করলেন পরিবার বিশ্ব প্রকৃতির শাশ্বত রূপ।",
      "tag": "NC 23",
      "sub_questions": [
        {
          "label": "ক",
          "question": "দাম্পত্য জীবন কাকে বলে?",
          "explanation": "স্বামী-স্ত্রীর বৈবাহিক জীবনকে দাম্পত্য জীবন বলে।"
        },
        {
          "label": "খ",
          "question": "ইসলামি পরিবারের স্বরূপ কেমন হওয়া উচিত?",
          "explanation": "ইসলামি পরিবার হলো শান্তির নীড়। ইসলামি পরিবারে পারস্পরিক শ্রদ্ধা-স্নেহ, মায়া-মমতা, মাতা-পিতার দায়িত্ব ও কর্তব্য, সন্তানের দায়িত্ব ও কর্তব্য যথাযথভাবে পালন করা হয়। এছাড়া এ ধরনের পরিবারে স্বামী-স্ত্রীর পারস্পরিক দায়িত্ব ও কর্তব্য এবং ছোট-বড় সকলের অধিকার যথাযথভাবে আদায় করা হয়। ইসলামি পরিবার ব্যবস্থায় সদস্যরা কোনো অনাকাঙ্ক্ষিত পরিস্থিতির সম্মুখীন হন না। এ কারণে ইসলামি পরিবার সুখের আসল ঠিকানা ও অনাবিল শান্তির নীড় হিসেবে বিবেচিত।"
        },
        {
          "label": "গ",
          "question": "শাহিন সাহেবের ছেলেমেয়েদের মধ্যে পরিবারের কোন কাজটির প্রতিফলন লক্ষ করা যায়? ব্যাখ্যা করো।",
          "explanation": "শাহিন সাহেবের ছেলে মেয়েদের মধ্যে ইসলামি পরিবারের শিষ্টাচারের প্রতিফলন লক্ষ করা যায়। ইসলামি শরিয়তের বিধানমতে, সন্তানকে ভদ্রতা-নম্রতা, বিনয় ও সততার শিক্ষা দেওয়া পিতা-মাতার দায়িত্ব। সন্তানরা এসব শিক্ষা পেয়ে থাকে ইসলামি পরিবার থেকে। শাহিন সাহেবের ছেলে-মেয়েদের মধ্যে এরকমেরই শিক্ষা পাওয়া যায়। উদ্দীপকে শাহিন সাহেবের বন্ধু আতিক সাহেব শাহিন সাহেবের ছেলে- মেয়েদের ব্যবহারে সে ও তার স্ত্রী মুগ্ধ হয়ে যায়। এতে করে বোঝা যাচ্ছে শাহীন সাহেব তার সন্তানদের আদব-কায়দা ও শিষ্টাচারের শিক্ষা দিয়েছেন। কেননা, সুন্দর ও মার্জিত আচরণ একজন মানুষের সর্বাধিক প্রশংসনীয় ও কাঙ্ক্ষিত গুণ। মাতাপিতা শৈশবেই সন্তানকে ভদ্রতা, বিনয়, সততা, সত্যবাদিতা, স্নেহ, শ্রদ্ধা, সদাচার প্রভৃতি সুনীতি ও আচরণ-এর শিক্ষা দেবেন। শৈশবে শিশু যদি সুন্দর আচরণের শিক্ষা না পায়, তাহলে সে প্রকৃত মানুষ হবে না। সেজন্যই রাসুলুল্লাহ (স) মাতাপিতাকে দায়িত্ব পালনে উৎসাহ দিয়ে বলেছেন- সন্তানের জন্য পিতার দানের মধ্যে সুন্দর আদব-কায়দা শিক্ষা দেওয়ার চেয়ে উত্তম কিছু নেই (তিরমিযি)। সুতরাং শাহিন সাহেবের ছেলে মেয়েদের মধ্যে আদব-কায়দা বা শিষ্টাচারের প্রতিফলন লক্ষ্য করা যায়"
        },
        {
          "label": "ঘ",
          "question": "আতিক সাহেবও তার স্ত্রীর অনুভূতি 'পরিবার বিশ্ব প্রকৃতির শাশ্বত রূপ'- মূল্যায়ন করো।।",
          "explanation": "পরিবারকে সমাজ জীবনের প্রাথমিক প্রতিষ্ঠান বলা হয় বলে পরিবার বিশ্ব প্রকৃতির শাশ্বত রূপ। যে পরিবার ইসলামের বিধিবিধান অনুযায়ী গড়ে উঠে ও পরিচালিত হয় এবং যার সকল সদস্যই মুসলিম তাকে ইসলামি পরিবার বলে। পরিবার বিশ্ব প্রকৃতির শাশ্বত রূপ। এটি এক চিরন্তন শাশ্বত ব্যবস্থা। মানুষ সৃষ্টির সেরা জীব। পরিবারিকভাবে জীবনযাপন করাই এর বৈশিষ্ট্য। পারিবারিক জীবনে ছোট বড় সব সদস্যের নৈতিক চরিত্র গঠন ও উৎকর্ষ সাধনের এক বিশেষ সুযোগ রয়েছে। উদ্দীপকে বর্ণিত আতিক সাহেব ও তার স্ত্রী শাহিন সাহেবের ছেলেমেয়েদের আদব-কায়দা দেখে পরিবারকে বিশ্বপ্রকৃতির শাশ্বত রূপ হিসেবে অনুভব করলেন। কেননা, সন্তানকে আদর্শ মানুষরূপে গড়ে তোলার ক্ষেত্রে পরিবার হলো হলো শ্রেষ্ঠ শিক্ষায়তন। পরিবারের প্রত্যেক সদস্যেরই যথারীতি দায়িত্ব ও কর্তব্য রয়েছে। আর প্রতিটি সদস্যই দায়িত্ব পালনে সচেতন থাকবে। একে অপরকে সৎ কাজে উপদেশ ও উৎসাহ দেবে এবং অসৎ কাজ থেকে বিরত রাখবে। ইসলাম পারিবারিক জীবনে পুরুষকে পরিবারের কর্তা বা অভিভাবক নিযুক্ত করে তার ওপর ভরণ-পোষণ, শান্তি-শৃঙ্খলা রক্ষার দায়- দায়িত্ব অর্পণ করেছে। ইসলামের নির্দেশ হলো প্রত্যেক পুরুষ নিজ পরিবারের লোকদের তত্ত্বাবধায়ক। এ পরিবারের প্রকৃতি হলো পারস্পরিক প্রীতি-ভালোবাসা দয়া-সহানুভূতি। ইসলামি পরিবার কুরআন-সুন্নাহর ভিত্তিতে পরিচালিত হয়। আর এ বিধান মতোই একে অন্যের প্রতি দায়িত্ব ও কর্তব্য পালন করতে হয়। সুতরাং বলা যায়, পরিবার থেকেই শিক্ষার প্রথম ধাপ শুরু হয়। আমাদের সকলের উচিত ইসলামি পরিবারের শিক্ষা অর্জন করা।"
        }
      ]
    },
    {
      "number": "7",
      "uddipok": "মাসউদা ও মাহমুদা দুই বোন। কিন্তু তাদের আচার আচরণ চালচলন, চিন্তা-ভাবনায় আকাশ-পাতাল ফারাক। মাহমুদার সাথে সমাজের সবার খুব সম্ভাব। বিশেষ করে আত্মীয়রা তাকে খুবই ভালোবাসে। কারণ সে তাদের সাথে ভালো ব্যবহার করে, মনোমালিন্য হলে নিজেই গিয়ে মিটমাট করে নেয়, তাদের বিপদে-আপদে যথাসাধ্য সাহায্য-সহযোগিতা করে, বিশেষ উপলক্ষে উপহার দেয় বেড়াতে আসলে যথাসাধ্য সমাদর করে। অপরদিকে মাসউদা এমন সব মানুষের সাথে সম্পর্ক রাখে যারা তার প্রশংসা করে, প্রয়োজনে তার কাজে আসে। অস্বচ্ছল আত্মীয়দের দান তো করেই না; বরং পান থেকে চুন খসলে দু কথা শুনিয়ে দেয়।",
      "tag": "NC 23",
      "sub_questions": [
        {
          "label": "ক",
          "question": "আত্মীয় কারা?",
          "explanation": "যারা রক্ত কিংবা বৈবাহিক সম্পর্কে সম্পর্কিত তারাই আত্মীয়।"
        },
        {
          "label": "খ",
          "question": "ইসলামি সমাজব্যবস্থায় আত্মীয় স্বজনের অধিকারসমূহ তুলে ধরো",
          "explanation": "ইসলামি সমাজব্যবস্থায় আত্মীয়-স্বজনের অধিকার সম্পর্কে বিস্তারিতভাবে আলোচনা করা হয়েছে। ইসলামি সমাজব্যবস্থায় আত্মীয়-স্বজনের অধিকারসমূহ হলো- মাতাপিতা ও নিকটাত্মীয়ের পরিত্যক্ত সম্পত্তির উত্তরাধিকার লাভ; ধনী-গরিব নির্বিশেষে সবার সাথে সম্পর্ক রক্ষা, জাকাত, ফিতরা, সাদকাসহ দুঃসময়ে সহায়তা পাওয়া, সহানুভূতি লাভ প্রভৃতি। তাছাড়া মেহমান হিসেবে সমাদর লাভ, বিশেষ উপলক্ষে উপহার লাভ, সুখ-দুঃখে অপর আত্মীয়-স্বজনদের পাশে পাওয়াও আত্মীয়-স্বজনের অধিকারের মধ্যে গণ্য।"
        },
        {
          "label": "গ",
          "question": "মাহমুদার আচরণের মূল লক্ষ্য কী? কুরআন হাদিসের আলোকে বর্ণনা করো।",
          "explanation": "মাহমুদার আচরণের মূল লক্ষ্য হলো আল্লাহর নির্দেশ পালন ও তাঁর সন্তুষ্টি অর্জন। কুরআন মাজিদের একাধিক জায়গায় একাধিকবার আল্লাহর পক্ষ থেকে আত্মীয়-স্বজনদের সাথে ইহসান করা, তাদের দান করা, সম্পত্তির হক প্রদানের তাগিদ এসেছে। আর ইসলামি জীবনব্যবস্থার দ্বিতীয় উৎস হাদিসে আত্মীয়দের প্রতি দায়িত্ব ও কর্তব্য পালনকে আল্লাহ ও তার রাসুলের ভালোবাসা পাওয়ার, নিজের জীবিকা' ও আয়ু বৃদ্ধির উপলক্ষ নির্ধারণ করে আত্মীয়ের সাথে সুন্দর ব্যবহার, আত্মীয়কে অর্থদান, উপহার প্রদান, সমাদর করা প্রভৃতি দায়িত্ব পালনের নির্দেশ দেয়া হয়েছে। যা মাহমুদার কাজে পরিলক্ষিত। উদ্দীপকের মাহমুদা এ নির্দেশগুলো পুঙ্খানুপুঙ্খভাবে পালনের চেষ্টা করে। কারণ সে মনে-প্রাণে বিশ্বাস করে আল্লাহর প্রতিটি বিধিবিধানই মানবকল্যাণের উদ্দেশ্যে নির্ধারিত। আর আত্মীয়তার অধিকার আদায় ও কর্তব্য পালন যে পার্থিব জীবনের শান্তি, শৃঙ্খলা, সামঞ্জস্য ও নিরাপত্তা বিধানের নিশ্চিত করে তা কারোই বুঝতে অসুবিধা হওয়ার কথা নয়। আর আল্লাহর সন্তুষ্টিতেই পরকালীন নিরাপদ জীবনের নিশ্চয়তা নিহিত। অতএব, মাহমুদার আচরণের মূল লক্ষ্য আল্লাহর নির্দেশ পালন ও তার সন্তুষ্টি অর্জন করা।"
        },
        {
          "label": "ঘ",
          "question": "মাসউদার কাজের পরিণতি কী? ইসলামে দৃষ্টিতে বিশ্লেষণ করো।",
          "explanation": "মাসউদার আচরণে আত্মীয়-স্বজনের অধিকার লঙ্ঘিত হয়েছে। যার পরিণতি অত্যন্ত ভয়াবহ। ইসলামি সমাজ ব্যবস্থায় মাতাপিতা ও সন্তানের পর অধিকার ও মর্যাদার দিক থেকে সবচেয়ে বেশি অগ্রাধিকারের যোগ্য হলেন আত্মীয়-স্বজনেরা। আল্লাহ তায়ালা ও রাসুল (স) আত্মীয়-স্বজনের অধিকার আদায়ের ব্যাপারে নির্দেশনা দিয়েছেন। আত্মীয়দেরকে উপহার দেওয়া, সহযোগিতা করা, তাদের সুখ-দুঃখের অংশীদার হওয়া, সুসম্পর্ক বজায় রাখা ইত্যাদি কাজের মাধ্যমে আত্মীয়দের অধিকার আদায় করা যায়। যা মাসউদার আচরণে অনুপস্থিত। উদ্দীপকের মাসউদা তার প্রশংসাকারীদের সাথে ভালো সম্পর্ক রাখে। কিন্তু অসচ্ছল আত্মীয়দের সে মূল্যায়ন করে না। তার এ কর্মকাণ্ডে আত্মীয় স্বজনের অধিকার লঙ্ঘিত হয়েছে। যার পরিণতি অত্যন্ত ভয়াবহ। আত্মীয়তার সম্পর্ক বজায় না রাখলে সমাজে একে অপরের প্রতি সহানুভুতি জাগ্রত হয় না। ভ্রাতৃত্ববোধ সৃষ্টিতে বিঘ্ন ঘটে। ফলে বিপদাপদে পারস্পরিক সাহায্য সহযোগিতা পাওয়া যায় না। তাছাড়া আত্মীয়তার সম্পর্ক ছিন্ন করার ফলে আল্লাহর নির্দেশও লঙ্ঘন করা হয়। আল্লাহ তায়ালা বলেন, আর তুমি নিকটাত্মীয়কে তার হক বা অধিকার দিয়ে দাও (সুরা বনি ইসরাইল: ২৬)। সুতরাং বলা যায়, আত্মীয়তার সম্পর্ক ছিন্নকারী ব্যক্তি ইহকাল ও পরকালে কল্যাণ থেকে বঞ্চিত হয়। আর মাসউদার আচরণে এ বৈশিষ্ট্য প্রকাশ পাওয়ায় সে এ ধরনের কল্যাণ থেকে বঞ্চিত হবে এবং কঠিন পরিস্থিতির সম্মুখীন হবে।"
        }
      ]
    },
    {
      "number": "8",
      "uddipok": "আশিক সাহেবের দেশে এমন অর্থব্যবস্থা বিদ্যমান যা মানবকল্যাণময়, বৈজ্ঞানিক এবং ভারসাম্যপূর্ণ। এ অর্থব্যবস্থা মানবরচিত পুজিবাদী বা সমাজবাদী যেকোনো অর্থব্যবস্থার তুলনার প্রগতিশীল এবং মানবতার জন্য অধিকতর কল্যাণকর একটি অর্থদর্শন। এ অর্থব্যবস্থার বৈশিষ্ট্য সমূহ অন্যান্য অর্থব্যবস্থা থেকে উন্নত এবং মানবকল্যাণময়।",
      "tag": "NC 23",
      "sub_questions": [
        {
          "label": "ক",
          "question": "সম্পদের প্রকৃত মালিক কে?",
          "explanation": "সম্পদের প্রকৃত মালিক আল্লাহ তায়ালা।"
        },
        {
          "label": "খ",
          "question": "ইসলামি অর্থনীতি বলতে কী বোঝায়?",
          "explanation": "ইসলামি অর্থব্যবস্থা এক আদর্শিক অর্থব্যবস্থা। ইসলাম অর্থসম্পদ সম্পর্কীয় সবক্ষেত্রে এর আদর্শিক চেতনা ও অর্থব্যবস্থাকে মানুষের কল্যাণে নিয়োজিত রাখে। তা সত্ত্বেও ইসলামি অর্থব্যবস্থার মূল লক্ষ্য কেবল পৃথিবীর অর্থনৈতিক সমস্যা সমাধান নয়; বরং এ ব্যবস্থা মানুষের পরকালের মুক্তিও নিশ্চিত করে। এককথায় ইসলামি অর্থব্যবস্থা হলো কুরআন-সুন্নাহে বর্ণিত মানুষের সম্পদ উপার্জন, বণ্টন ও ব্যয়ের নির্দেশনা।"
        },
        {
          "label": "গ",
          "question": "আশিক সাহেবের দেশে যে অর্থব্যবস্থার কথা বলা হয়েছে তার বৈশিষ্ট্যগুলো চিহ্নিত করো।",
          "explanation": "আশিক সাহেবের দেশে ইসলামি অর্থব্যবস্থার কথা বলা হয়েছে। ইসলামি অর্থব্যবস্থা হলো কুরআন-সুন্নাহর আলোকে মানুষের সম্পদ উপার্জন, বণ্টন ও ব্যয়ের নির্দেশনা। এটি একটি মানবকল্যাণময় ও প্রগতিশীল অর্থব্যবস্থা। জাকাত, হালাল উপার্জন ও ইসলামি শরিয়তের অনুসরণ এ অর্থব্যবস্থার অন্যতম বৈশিষ্ট্য। যা আশিক সাহেবের আলোচ্য অর্থব্যবস্থাটিকে নির্দেশ করে। উদ্দীপকের আশিক সাহেব এমন একটি অর্থব্যবস্থা সম্পর্কে আলোচনা করেছেন, যা মানবকল্যাণময় বৈজ্ঞানিক এবং ভারসাম্যপূর্ণ অর্থব্যবস্থা। এ অর্থব্যবস্থা পুঁজিবাদী বা সমাজবাদী যেকোনো অর্থব্যবস্থার তুলনায় প্রগতিশীল। তার আলোচিত অর্থব্যবস্থার সাথে ইসলামি অর্থব্যবস্থার মিল রয়েছে। ইসলামি অর্থব্যবস্থা একটি আদর্শিক অর্থব্যবস্থা। এ অর্থব্যবস্থায় সম্পদের প্রকৃত মালিক মহান আল্লাহ রাব্বুল আলামিন। মানুষ তাঁর প্রতিনিধি হিসেবে তা ব্যবহার করে। ইসলামি অর্থব্যবস্থায় হালাল পন্থায় উপার্জন বাধ্যতামূলক। এ ব্যবস্থায় সম্পদের সুষম ও ভারসাম্যপূর্ণ বণ্টননীতি অনুসরণ করা হয়। এ ব্যবস্থার অন্যতম গুরুত্বপূর্ণ বৈশিষ্ট্য হলো-হালাল-হারাম। সম্পদ উপার্জন, ব্যয় ও ভোগের ক্ষেত্রে হালাল-হারামের নির্ধারিত সীমা ও পরিসীমা মেনে চলা অত্যাবশ্যক। এ অর্থব্যবস্থার অন্যতম বৈশিষ্ট্য হলো- এটি জাকাতভিত্তিক ও সুদমুক্ত। এ অর্থব্যবস্থায় ধনীদের সম্পদে গরিবদের জন্য নির্ধারিত অংশ রয়েছে। ইসলামের বিধান অনুযায়ী সঠিকভাবে জাকাত প্রদানের মাধ্যমে ধনী- গরিবের মধ্যকার বৈষম্য কমে আসে।"
        },
        {
          "label": "ঘ",
          "question": "উক্ত অর্থব্যবস্থার গুরুত্ব বিশ্লেষণ করো।",
          "explanation": "ইসলামি অর্থব্যবস্থার গুরুত্ব অপরিসীম। ইসলামি অর্থব্যবস্থা সুদভিত্তিক আধুনিক ধনতান্ত্রিক ও সমাজতান্ত্রিক দুই ব্যবস্থার মধ্যবর্তী সুদমুক্ত এক সুষ্ঠু ও সুবিচারপূর্ণ অর্থব্যবস্থা। তাই মানবকল্যাণে এর গুরুত্ব অত্যধিক। তাছাড়া ইসলামি অর্থব্যবস্থা হলো আখিরাতভিত্তিক অর্থব্যবস্থা। এ অর্থব্যবস্থা সকল কর্মকাণ্ড পরিচালনা করে আখিরাতের সুখের কথা চিন্তা করে। আবার ইসলামি অর্থব্যবস্থায় যেমন বিপুল বিত্ত ও বিলাসিতায় অপচয় জীবনযাপনের সুযোগ নেই, তেমনি এ ব্যবস্থায় অযৌক্তিক কৃপণতাও নিষিদ্ধ। বরং ইসলামি অর্থব্যবস্থা ভারসাম্যপূর্ণ অর্থনৈতিক জীবন গড়ে দেয়। আল্লাহ তায়ালা বলেন, “মুমিন যখন ব্যয় করে তখন তারা অপচয় করে না এবং কার্পণ্যও করে না। বর মধ্যপন্থা অবলম্বন করে।” এছাড়াও ইসলামি অর্থব্যবস্থা অর্থনৈতিক সুবিচার ও সদাচার প্রতিষ্ঠার অবিসংবাদিত উপায়। মানুষের আর্থিক অধিকার নিশ্চিত করার এবং সম্ভাব্য ক্ষেত্রে সহযোগিতা ও সহানুভূতি প্রদর্শনের সর্বাধিক মানবিক পদ্ধতির প্রবক্তা ইসলামি অর্থব্যবস্থা। সেজন্য এ ব্যবস্থার গুরুত্ব সীমাহীন। পরিশেষে বলা যায়, ইসলামি অর্থব্যবস্থা প্রতিষ্ঠিত হলে সমাজ থেকে অর্থনৈতিক ক্ষেত্রে যাবতীয় অনাচার ও অবিচার দূর হয়ে সুন্দর, সুষ্ঠু ও কল্যাণকর অর্থব্যবস্থা প্রতিষ্ঠা লাভ করবে। যা সমাজে শান্তি ও নিরাপত্তার জন্য অপরিহার্য।"
        }
      ]
    },
    {
      "number": "9",
      "uddipok": "মামুন উচ্চশিক্ষার্থে একটি দেশে গমন করে দেখতে পায়, সে দেশে সৃষ্টিকর্তাকে সম্পদের মূল স্বত্তাধিকারী মনে করা হয়। সকল বিনিয়োগ ও লেন-দেন সম্পন্ন হয় লাভ-ক্ষতির ভিত্তিতে। প্রত্যেকটি আর্থিক প্রতিষ্ঠান বছরান্তে মোট সম্পদের নির্দিষ্ট অংশ রাষ্ট্রের বিশেষ তহবিলে জমা দেয়। সে লক্ষ্য করেছে, এখানে কেউ ভিক্ষা করে না। মামুন আরো জানতে পারে তার সহপাঠী মুয়াজের পিতা সেচের মাধ্যমে উৎপাদিত দুই হাজার মণ খেজুর থেকে একশ মণ খেজুর সরকারের তহবিলে জমা দেয়।",
      "tag": "NC 23",
      "sub_questions": [
        {
          "label": "ক",
          "question": "ইসলামি ব্যাংকিং বলতে কী বুঝ?",
          "explanation": "যে ব্যাংকের সব ধরনের কার্যক্রম ইসলামি নীতি ও আদর্শের ভিত্তিতে পরিচালিত হয় তাকে ইসলামি ব্যাংকিং বলে।"
        },
        {
          "label": "খ",
          "question": "জাকাত কীভাবে পরস্পরের মধ্যে সেতুবন্ধন রচনা করে? ব্যাখ্যা করো।",
          "explanation": "যথাযথভাবে জাকাত আদায়ের মাধ্যমে ধনী ও গরিবের মধ্যকার বৈষম্য হ্রাস পায় এবং তাদের মধ্যে সুসম্পর্ক তৈরি হয়। মুসলমান পরস্পর ভাই ভাই। কিন্তু অর্থনৈতিক বৈষম্য ধনী ও গরিবের মধ্যে দূরত্ব সৃষ্টি করে। ধনীরা দরিদ্রদের অবহেলা করে, আর দরিদ্ররা ধনীদের প্রতি হিংসা-বিদ্বেষ পোষণ করে। যথাযথভাবে জাকাত প্রদানের মাধ্যমে ধনী-গরিবের মধ্যকার এ বৈষম্য কমে আসে। তাদের মধ্যে একটি যোগসূত্র স্থাপিত হয়। ধনীরা গরিবদের প্রতি সহানুভূতি প্রদর্শন করে। আর গরিবরাও ধনীদের ভালোবাসে। এভাবে পরস্পর ভ্রাতৃত্বের বন্ধনে আবদ্ধ হয়। তাই বলা হয়, জাকাত ইসলামের সেতুবন্ধন।"
        },
        {
          "label": "গ",
          "question": "",
          "explanation": "উদ্দীপকে মুয়াজের পিতার দেওয়া রাজস্বটি হলো উশর। উশর হলো জমিতে উৎপন্ন ফসলের জাকাত। মুসলিমদের মালিকানাধীন ও আবাদকৃত জমিতে উৎপন্ন ফসলের ওপর উশর ধার্য হয়। উশর আদায় করা ফরজ। জমিতে উৎপন্ন ফসল কম হোক বা বেশি হোক তার উশর আদায় করতে হবে। রাসুলুল্লাহ (স) এ সম্পর্কে সুস্পষ্ট নির্দেশনা দিয়ে বলেছেন- 'যে জমি বৃষ্টির পানি ও ঝরনার পানি সিক্ত করে তা থেকে ফসলের দশ ভাগের এক ভাগ এবং যেসব জমি সেচের মাধ্যমে সিক্ত হয় সেগুলো থেকে ফসলের বিশ ভাগের এক ভাগ আদায়, করতে হবে' (সহিহ বুখারি)। আর মুয়াজের পিতার কর্মকাণ্ডে এই নির্দেশনারই প্রতিফলন পরিলক্ষিত হয়। উদ্দীপকে উল্লেখ করা হয়েছে, মামুনের সহপাঠী মুয়াজের পিতা উৎপাদিত দুই হাজার মণ খেজুর থেকে একশ মণ খেজুর সরকারের তহবিলে জমা দেন। রাসুল (স) এর নির্দেশনা অনুযায়ী যেসব জমি সেচের মাধ্যমে সিক্ত হয় সেগুলো থেকে ফসলের 'বিশ ভাগের এক ভাগ' উশর আদায় করতে হবে। মুয়াজের পিতাও মোট উৎপন্ন ফসলের ২০ ভাগের ১ ভাগ জাকাত দেন। এর থেকে স্পষ্ট বোঝা যায়, তিনি উশর আদায় করেছেন। সুতরাং বলা যায়, মুয়াজের পিতা তার জমিতে উৎপন্ন মোট ফসলের 'রিশ ভাগের এক ভাগ' উশর আদায় করেছেন।"
        },
        {
          "label": "ঘ",
          "question": "দেশটির অনুসৃত অর্থনৈতিক ব্যবস্থা চিহ্নিতপূর্বক দারিদ্র বিমোচনে এর ভূমিকা বিশ্লেষণ করো।",
          "explanation": "উদ্দীপকে উল্লেখিত দেশে ইসলামি অর্থব্যবস্থা বিদ্যমান। ইসলামি অর্থব্যবস্থা হলো কুরআন-সুন্নাহর আলোকে মানুষের সম্পদ উপার্জন, বণ্টন ও ব্যয়ের নির্দেশনা। এটি একটি মানবকল্যাণময় ও প্রগতিশীল অর্থব্যবস্থা। জাকাত, হালাল উপার্জন ও ইসলামি শরিয়তের অনুসরণ এ অর্থব্যবস্থার অন্যতম বৈশিষ্ট্য, যা উদ্দীপকের দেশটির ক্ষেত্রে লক্ষণীয়। উদ্দীপকের মামুন উচ্চশিক্ষার্থে একটি দেশে গমন করে দেখতে পায়, সে দেশে সৃষ্টিকর্তাকে সম্পদের মূল স্বত্বাধিকারী মনে করা হয়। সকল বিনিয়োগ ও লেনদেন লাভ-ক্ষতির ভিত্তিতে করা হয়। প্রত্যেকটি আর্থিক প্রতিষ্ঠান বছরান্তে মোট সম্পদের একটি অংশ রাষ্ট্রের বিশেষ তহবিলে জমা দেয়। সে আরও লক্ষ করেছে, এখানে কেউ ভিক্ষা করে না। প্রকৃতপক্ষে এসব বৈশিষ্ট্য ইসলামি অর্থব্যবস্থারই প্রতিচ্ছবি প্রকাশ করে। ইসলামি অর্থব্যবস্থা একটি আদর্শিক অর্থব্যবস্থা। এ অর্থব্যবস্থায় সম্পদের প্রকৃত মালিক মহান আল্লাহ রাব্বুল আলামিন। মানুষ তাঁর প্রতিনিধি হিসেবে তা ব্যবহার করেন। এ ব্যবস্থায় সম্পদের সুষম ও ভারসাম্যপূর্ণ বণ্টননীতি অনুসরণ করা হয়। দারিদ্র্য বিমোচনে ইসলামি অর্থব্যবস্থার তাৎপর্য অপরিসীম। এ অর্থব্যবস্থায় ধনীদের সম্পদে গরিবদের জন্য নির্ধারিত অংশ রয়েছে। ইসলামের বিধান অনুযায়ী সঠিকভাবে জাকাত প্রদানের মাধ্যমে ধনী-গরিবের মধ্যকার বৈষম্য কমে আসে। ইসলামি অর্থব্যবস্থায় বেকারদের কর্মসংস্থানের সুযোগ সৃষ্টি হয়। উপরের আলোচনার পরিপ্রেক্ষিতে বলা যায়, ধনী-গরিবের মধ্যকার অর্থনৈতিক বৈষম্য কমানো এবং কর্মসংস্থানের সুযোগ সৃষ্টি করার মাধ্যমে ইসলামি অর্থব্যবস্থা দারিদ্র্য বিমোচনে গুরুত্বপূর্ণ ভূমিকা পালন করে।"
        }
      ]
    },
    {
      "number": "10",
      "uddipok": "আজ নারায়ণগঞ্জ কলেজের ছাত্র-ছাত্রীরা টিফিন না খেয়ে সে টাকায় শাড়ি ও লুঙ্গি ক্রয় করে রোহিঙ্গাদের জন্য পাঠিয়ে দেয়। কলেজ শেষে রহিমা বাসায় ফিরে দরজার কাছে একটি চড়ুই পাখির বাচ্চা পড়ে থাকতে দেখে সেটিকে সে পাখিটির বাসায় তুলে রাখে। তার মা বিষয়টি জানতে পেরে বলেন, নিশ্চয়ই আল্লাহ তোমার উপর দয়া করবেন।",
      "tag": "NC 23",
      "sub_questions": [
        {
          "label": "ক",
          "question": "উম্মাহ কী?",
          "explanation": "কোনো বিশেষ নীতি ও আদর্শের অনুসারী সম্প্রদায়কে উম্মাহ বলা হয়।"
        },
        {
          "label": "খ",
          "question": "পানিতে বর্জ্য নিক্ষেপে পরিবেশ দূষণ হয়- ব্যাখ্যা করো।",
          "explanation": "পানিতে বর্জ্য নিক্ষেপ করলে তা পানিকে দূষিত করে পরিবেশকে বিপর্যয়ের মুখে ঠেলে দেয়। পানি পরিবেশের একটি গুরুত্বপূর্ণ উপাদান। কলকারখানার বর্জ্য পানিতে নিক্ষেপ করলে তা পানিকে দূষিত করে। এর ফলে পানি মানুষের ব্যবহারের অনুপযোগী হয়ে পড়ে। রাসায়নিক বর্জ্য ও অপরিশোধিত তেল সাগর ও নদীর পানিতে ছড়িয়ে পড়ে পরিবেশ নষ্ট করে।"
        },
        {
          "label": "গ",
          "question": "উদ্দীপকে রোহিঙ্গাদের প্রতি কলেজ ছাত্র-ছাত্রীদের কর্মকাণ্ড কীসের শামিল? ব্যাখ্যা করো।",
          "explanation": "উদ্দীপকে রোহিঙ্গাদের প্রতি নারায়ণগঞ্জ কলেজের ছাত্র-ছাত্রীদের মানবিক সাহায্য বিশ্বভ্রাতৃত্বের শামিল। পৃথিবীর সব মানুষ একই স্রষ্টার সৃষ্টি এবং একই পিতা-মাতার সন্তান। আদি পিতা হযরত আদম (আ) ও আদি মাতা হযরত হাওয়া (আ) থেকেই আল্লাহ তায়ালা সব মানুষকে সৃষ্টি করেছেন। এ দিক বিবেচনায় পৃথিবীর সব মানুষ ভ্রাতৃত্বের বন্ধনে আবদ্ধ। এর নাম বিশ্বভ্রাতৃত্ব। বিশ্বভ্রাতৃত্বের ধারণা অনুযায়ী জাতি, ধর্ম, বর্ণ নির্বিশেষে পৃথিবীর সব মানুষ ভাই ভাই। তাই ধর্ম-বর্ণ ভেদাভেদ না করে সব মানুষের সাথেই উত্তম আচরণ করতে হবে। সবার বিপদে-আপদে এগিয়ে আসতে হবে এবং প্রয়োজনীয় সাহায্য-সহযোগিতা করতে হবে। রোহিঙ্গাদের প্রতি নারায়ণগঞ্জ কলেজের ছাত্র-ছাত্রীদের আচরণে এ বিষয়টি ফুটে উঠেছে। উদ্দীপকের নারায়ণগঞ্জ কলেজের ছাত্র-ছাত্রীরা টিফিন না খেয়ে সে টাকায় শাড়ি ও লুঙ্গি ক্রয় করে রোহিঙ্গাদের জন্য পাঠিয়ে দেয়। তাদের এ কাজের মাধ্যমে রোহিঙ্গা সম্প্রদায়ের প্রতি সাহায্য সহযোগিতার বিষয়টি প্রকাশ পেয়েছে। তারা জাতি, ধর্ম, বর্ণ বিবেচনা না করে কেবল মানুষ হিসেবে রোহিঙ্গাদের বিপদে পাশে দাঁড়িয়েছে। যা বিশ্বভ্রাতৃত্বের ধারণার সাথে সাদৃশ্যপূর্ণ। সুতরাং বলা যায়, নিজের জন্মভূমি থেকে বিতাড়িত রোহিঙ্গা সম্প্রদায়ের প্রতি নারায়ণগঞ্জ কলেজের ছাত্র-ছাত্রীদের মানবিক আচরণে বিশ্বভ্রাতৃত্বের ধারণার প্রতিফলন ঘটেছে।"
        },
        {
          "label": "ঘ",
          "question": "রহিমার কাজটি চিহ্নিতপূর্বক তার বিষয়ে মায়ের বক্তব্যের যৌক্তিকতা বিশ্লেষণ করো।",
          "explanation": "উদ্দীপকের রহিমার চড়ুই পাখির বাচ্চার প্রতি সদাচরণ করা 'খিদমতে খালকের' অন্তর্ভুক্ত। এ প্রসঙ্গে তার মায়ের বক্তব্যটি যথার্থ। খিদমতে খালক অর্থ সৃষ্টির সেবা। ইসলামি পরিভাষায়, আল্লাহ তায়ালার সৃষ্টির প্রতি আদর-যত্ন, লালন-পালন, হিফাজত ও সংরক্ষণ, সহায়তা, সহানুভূতি ইত্যাদি প্রদর্শনকে খিদমতে খালক বলে। অর্থাৎ আল্লাহ তায়ালার সৃষ্টিকূলের প্রতি মানুষের কর্তব্য পালন করাই খিদমতে খালক বা সৃষ্টির সেবা। রহিমা পাখির বাচ্চার প্রতি সদাচরণ করার মাধ্যমে সৃষ্টির প্রতি কর্তব্য পালন করেছে। উদ্দীপকের নারায়ণগঞ্জ কলেজের ছাত্রী রহিমা কলেজ শেষে বাসায় ফিরে দরজার কাছে একটি চড়ুই পাখির বাচ্চা পড়ে থাকতে দেখে। তখন সে পাখির বাচ্চাটিকে বাসায় তুলে রাখে। তার কাজটি খেদমতে খালক হিসেবে পরিগণিত হবে। রহিমার মা তার পাখির বিষয়টি জানতে পেরে বলেন- 'নিশ্চয়ই আকাশবাসী তোমার ওপর দয়া করবেন।', আল্লাহর সৃষ্ট জীবের প্রতি রহিমার এই ভালোবাসা খিদমতে খালকের অন্তর্ভুক্ত। সৃষ্টির সেবার মাধ্যমে আল্লাহর সন্তুষ্টি অর্জন করা যায়। রাসুল (স) বলেন- 'সমগ্র সৃষ্টি আল্লাহর পরিজন। আল্লাহর কাছে সে ব্যক্তি সবচেয়ে প্রিয় যে তার পরিজনের প্রতি বেশি! অনুগ্রহশীল' (বায়হাকি)। তিনি আরও বলেন- 'তোমরা পৃথিবীবাসীর প্রতি দয়া করো। তাহলে যিনি আসমানে আছেন (আল্লাহ) তিনি তোমাদের প্রতি দয়া করবেন' (তিরমিযি)। উপরের আলোচনার পরিপ্রেক্ষিতে বলা যায়, আল্লাহর সৃষ্টির প্রতি রহিমার ভালোবাসা ও দয়া দেখে তার মা যে কথাটি বলেছেন তা ইসলামের দৃষ্টিতে সম্পূর্ণ যৌক্তিক।"
        }
      ]
    },
    {
      "number": "11",
      "uddipok": "একটি দেশে মুসলমানগণ বিভিন্নভাবে নির্যাতিত হচ্ছে। এ নিয়ে পত্র- পত্রিকা, ফেসবুকে তীব্র নিন্দার ঝড় উঠেছে। কিন্তু ওই দেশের সরকার এ অবস্থায় নীরব ভূমিকা পালন করছে। ওআইসি এ ঘটনার তীব্র প্রতিবাদ ও নির্যাতন বন্ধের আহ্বান জানায়।",
      "tag": "NC 23",
      "sub_questions": [
        {
          "label": "ক",
          "question": "বিশ্ব ভ্রাতৃত্ব কী?",
          "explanation": "আদি পিতা হযরত আদম (আ) ও আদি মাতা হযরত হাওয়া (আ)- এর সন্তান হিসেবে পৃথিবীর সব মানুষের মধ্যে যে ভাইয়ের সম্পর্ক তাকে বিশ্বভ্রাতৃত্ব বলে।"
        },
        {
          "label": "খ",
          "question": "খিদমতে খালকের ধারণা দাও।",
          "explanation": "খিদমতে খালক অর্থ সৃষ্টির সেবা। ইসলামি পরিভাষায় আল্লাহ তায়ালার সৃষ্টির আদর-যত্ন, লালন-পালন, হিফাজত ও-সংরক্ষণ, সৃষ্টির প্রতি সহায়তা, সহানুভূতি ইত্যাদি প্রদর্শনকে খিদমতে খালক বলে। অর্থাৎ আল্লাহ তায়ালার সৃষ্টিকুলের প্রতি মানুষের কর্তব্য পালন করাই খিদমতে খালক বা সৃষ্টির সেবা।"
        },
        {
          "label": "গ",
          "question": "ওই দেশের উগ্রপন্থীদের কর্মকাণ্ড তোমার পাঠ্যবইয়ের আলোকে ব্যাখ্যা করো।",
          "explanation": "উদ্দীপকে উল্লেখিত দেশের উগ্রপন্থিদের কর্মকান্ডে মানবাধিকার লঙ্ঘিত হয়েছে। মানবাধিকার হলো রাষ্ট্রকর্তৃক নাগরিকদের জন্য স্বীকৃত ও প্রদত্ত কতিপয় সুযোগ-সুবিধা, যেগুলো ব্যক্তিত্ব বিকাশের জন্য অপরিহার্য। জাতিসংঘ মানবাধিকারের যে সংজ্ঞা দিয়েছে তা হলো- মানব পরিবারের সব সদস্যের জন্য সহজাত, সর্বজনীন, অহস্তান্তরযোগ্য এবং অলংঘনীয় কিছু অধিকারই হচ্ছে মানবাধিকার। উদ্দীপকে উল্লেখিত দেশের উগ্রপন্থিদের কর্মকাণ্ডে এ বিষয়টিই লঙ্ঘিত হয়েছে। উদ্দীপকে দেখা যায়, একটি দেশে মুসলমানগণ বিভিন্নভাবে নির্যাতিত। হচ্ছে। এ নিয়ে পত্রপত্রিকা, ফেসবুকে তীব্র নিন্দার ঝড় উঠেছে। উক্ত দেশের উগ্রপন্থিদের এরূপ কর্মকাণ্ডে মানবাধিকারের লঙ্ঘন ঘটেছে। কেননা একটি রাষ্ট্রের জনগণের মৌলিক মানবাধিকার হচ্ছে রাষ্ট্রকর্তৃক স্বীকৃত ও প্রদত্ত সুযোগ-সুবিধাগুলো ভোগ করা, যা তাদের ব্যক্তিত্ব বিকাশের জন্য অপরিহার্য। তাছাড়া উক্ত দেশের মুসলমানগণের ক্ষেত্রে মানবাধিকার হলো দেশে স্বাধীনভাবে বিচরণ, অন্যের দ্বারা কোনোভাবে নির্যাতিত না হওয়া। অন্যান্য নাগরিকের মতো রাষ্ট্রের সকল সুযোগ সুবিধা লাভ করা। কিন্তু তারা উগ্রপন্থিদের দ্বারা বিভিন্নভাবে নির্যাতিত হওয়ায় তাদের সেসব অধিকার লঙ্ঘিত হয়েছে। সুতরাং ওই দেশের উগ্রপন্থিদের কর্মকান্ডে মানবাধিকার চরমভাবে লঙ্ঘিত হয়েছে।"
        },
        {
          "label": "ঘ",
          "question": "বাংলাদেশি নাগরিক হিসেবে ওই মুসলমানদের জন্য কী কী করা প্রয়োজন? বিশ্লেষণ করো।",
          "explanation": "বিশ্বভ্রাতৃত্বের ধারণা অনুযায়ী বাংলাদেশি নাগরিক হিসেবে ওই মুসলমানদের জন্য সাহায্য-সহযোগিতা করা এবং নির্যাতনের বিরুদ্ধে রুখে দাঁড়ানো প্রয়োজন। বিশ্বভ্রাতৃত্বের ধারণা অনুযায়ী জাতি, ধর্ম, বর্ণ নির্বিশেষে পৃথিবীর সব মানুষ ভাই ভাই। তাই ধর্ম-বর্ণ ভেদাভেদ না করে সব মানুষের সাথেই উত্তম আচরণ করতে হবে। সবার বিপদে-আপদে এগিয়ে আসতে হবে এবং প্রয়োজনীয় সাহায্য-সহযোগিতা করতে হবে। মহানবি (স) যখন মদিনা রাষ্ট্র প্রতিষ্ঠা করেছিলেন সেখানে বিভিন্ন ধর্মের মানুষের বসবাস ছিল। রাসুল (স) তাদের সাথে উত্তম ব্যবহার করেছেন। নিজের বাড়িতে ভালো খাবার রান্না হলে প্রতিবেশীদের পরিবেশন করেছেন। বাংলাদেশি নাগরিকদের উচিত এভাবে এগিয়ে আসা। উদ্দীপকে দেখা যায়, একটি দেশে মুসলমানগণ বিভিন্নভাবে নির্যাতিত হচ্ছে। এ নিয়ে পত্র-পত্রিকা, ফেসবুকে তীব্র নিন্দার ঝড় উঠেছে। উক্ত পরিস্থিতিতে বাংলাদেশি নাগরিক হিসেবে বিশ্বভ্রাতৃত্বের ধারণা অনুযায়ী ওই মুসলমানদেরকে সাহায্য সহযোগিতা করা এবং নির্যাতনের বিরুদ্ধে রুখে দাঁড়ানো প্রয়োজন। এছাড়াও উক্ত নির্যাতনের বিরুদ্ধে আন্তর্জাতিক চাপ সৃষ্টি করা এবং জাতিসংঘ ও ইসলামি সম্মেলন সংস্থা (ওআইসি) কে উক্ত পরিস্থিতি নিরসনে প্রয়োজনীয় পদক্ষেপ গ্রহণে জোর তাগিদ প্রদান করা। পরিশেষে বলা যায় যে, উক্ত পদক্ষেপ গ্রহণের মাধ্যমে বাংলাদেশি নাগরিকগণ বিশ্বভ্রাতৃত্বের প্রতিফলন ঘটাতে সক্ষম হবে।"
        }
      ]
    }
  ]
}