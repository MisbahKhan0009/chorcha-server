{
  "title": "আইডিয়াল স্কুল এন্ড কলেজ ২০২৩",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "আসিফ আল্লাহর নামে ঘুমাতে যায় ও আহার গ্রহণ করে। খাবার শেষে ও ঘুম থেকে জেগে উঠে আল্লাহর কৃতজ্ঞতা প্রকাশ করে। সে প্রতি শুক্রবার হাত ও পায়ের নখ কাটে। সর্বদা মার্জিত ও শালীন পোশাক পরিধান করে। আসিফের বড় বোন ফাতিমা এবার এসএসসি পরীক্ষায় উত্তীর্ণ হয়েছে। সে একাদশ শ্রেণিতে এমন একটি বিষয় নিতে আগ্রহী যেটিতে সে স্রষ্টার পরিচয় জানার পাশাপাশি পৃথিবীতে মানুষের দায়িত্ব-কর্তব্য ইত্যাদি বিষয় শিখতে পারবে। এ বিষয়ে পড়াশোনার ফলে তার দুনিয়া ও পরকালের জীবন সুন্দর হবে বলে সে প্রত্যাশা করে।",
      "tag": "ISCM 23",
      "sub_questions": [
        {
          "label": "ক",
          "question": "মক্তব বলতে কী বুঝ?",
          "explanation": "যে প্রতিষ্ঠানে ছোট ছোট মুসলিম ছেলেমেয়েদেরকে ইসলামের প্রাথমিক জ্ঞান দান করা হয় তাকে মক্তব বলে।"
        },
        {
          "label": "খ",
          "question": "‘ইসলামি শিক্ষা একটি পূর্ণাঙ্গ শিক্ষা'- ব্যাখ্যা করো।",
          "explanation": "ইসলাম শিক্ষার মধ্যে মানবজাতির সকল দিক ও বিভাগের পরিপূর্ণ সমাধান থাকায় এটি একটি পূর্ণাঙ্গ শিক্ষা। মানবজীবনের এমন কোনো দিক নেই যা ইসলামে আলোচনা করা হয়নি। ইসলামে রয়েছে ব্যক্তিগত, সামাজিক, রাষ্ট্রীয়, অর্থনৈতিক, জাতীয় ও আন্তর্জাতিক নীতিমালা। সর্বশেষ ও সর্বশ্রেষ্ঠ নবি হযরত মুহাম্মদ (স)-এর মাধ্যমে ইসলাম পূর্ণতা পেয়েছে। মানবচরিত্রের উৎকর্ষ সাধন ন্যায়নীতি ও সুবিচারভিত্তিক শান্তি-শৃঙ্খলাপূর্ণ সুন্দর সমাজ গঠন ও সংরক্ষণে ইসলামের কোনো বিকল্প নেই। আর এসব কারণেই ইসলাম শিক্ষা একটি পূর্ণাঙ্গ শিক্ষা।"
        },
        {
          "label": "গ",
          "question": "আসিফের কর্মকাণ্ডে কোন আদর্শ ফুটে উঠে? ব্যাখ্যা করো।",
          "explanation": "আসিফের কর্মকাণ্ডে ইসলামি সংস্কৃতির ব্যবহারিক দিকের আদর্শ ফুটে উঠেছে। ইসলামি সংস্কৃতি একটি আদর্শিক সংস্কৃতি। ইসলামের নীতি ও আদর্শের আলোকে এ সংস্কৃতি গড়ে ওঠেছে। মানুষের সমগ্র জীবন নিয়েই সংস্কৃতির বিস্তার। জীবনের প্রতিটি পর্যায়ে এ সংস্কৃতির ব্যবহারিক দিক লক্ষণীয়। যেমন- প্রতিটি ভালো কাজের শুরুতে আল্লাহর নাম নেওয়া, ঘুমাতে যাওয়ার আগে এবং ঘুম থেকে জেগে ওঠে আল্লাহর কৃতজ্ঞতা প্রকাশ করা, শালীন ও শোভন পোশাক-পরিচ্ছদ পরিধান করা, ইত্যাদি। যা আসিফের কর্মকাণ্ডেও পরিলক্ষিত। উদ্দীপকের আসিফ আল্লাহর নামে ঘুমাতে যায় ও আহার গ্রহণ করে, খাবার শেষে ও ঘুম থেকে জেগে ওঠে আল্লাহর কৃতজ্ঞতা প্রকাশ করে এবং সে প্রতি শুক্রবার হাত ও পায়ের নখ কাটে, সর্বদা শালীন পোশাক পরিধান করে। যাতে ইসলামি সংস্কৃতির ব্যবহারিক আদর্শের বহিঃপ্রকাশ ঘটেছে। ইসলামি সংস্কৃতিতে মানুষের জন্মের পর থেকে তার মৃত্যু পর্যন্ত সকল ব্যবহারিক দিক উল্লেখ রয়েছে যা দ্বারা মানুষ তার জীবনকে সুন্দরভাবে পরিচালিত করতে পারে।"
        },
        {
          "label": "ঘ",
          "question": "ফাতিমার প্রত্যাশাটি কতটা যৌক্তিক বলে তুমি মনে কর? বিশেষ বিষয়টি চিহ্নিতপূর্বক তোমার উত্তরের স্বপক্ষে যুক্তি দাও।",
          "explanation": "ফাতিমার প্রত্যাশাটি ইসলামি শিক্ষা বিষয়ে, যা পরিপূর্ণ যৌক্তিক বলে আমি মনে করি। যে শিক্ষাব্যবস্থায় ইসলামকে একটি পরিপূর্ণ জীবনাদর্শ হিসেবে শিক্ষা দেওয়ার ব্যবস্থা থাকে সেটাই ইসলাম শিক্ষা। ইসলাম শিক্ষার মাধ্যমে স্রষ্টার পরিচয় জানার পাশাপাশি পৃথিবীতে মানুষের দায়িত্ব ও কর্তব্য এবং দুনিয়া ও আখিরাতে মুক্তির ব্যাপারে পরিপূর্ণ জ্ঞান লাভ করা যায়। যা উদ্দীপকের ফাতিমার পছন্দের বিষয়ের সাথে সাদৃশ্যপূর্ণ। উদ্দীপকের ফাতিমা এসএসসি পরীক্ষায় উত্তীর্ণ হয়েছে। একাদশ শ্রেণিতে সে যে বিশেষ বিষয়টি নিতে আগ্রহী সেটার বিষয়বস্তু ইসলাম শিক্ষার মধ্যে বিদ্যমান। ইসলাম শিক্ষা অধ্যয়নের মাধ্যমে সে যেমন আল্লাহর পরিচয় জানতে পারবে তেমনি সে জানতে পারবে পৃথিবীতে মানুষের দায়িত্ব ও কর্তব্য সম্পর্কে। যা তাকে দুনিয়া এবং পরকালের জীবন সুন্দর করার শিক্ষা প্রদান করবে। সুতরাং আমাদের দুনিয়া ও আখিরাত উভয় স্থানে মুক্তি লাভের জন্য ইসলাম শিক্ষা অধ্যয়ন করা উচিত।"
        }
      ]
    },
    {
      "number": "2",
      "uddipok": "তথ্য-১: 'ক' ব্যাংক তার প্রতিটি শাখায় পৃথক কাউন্টারের ব্যবস্থা করে মহিলাদের ব্যাংকিং সেবা প্রদান করে। মহিলা গ্রাহকগণ এতে স্বাচ্ছন্দে লেনদেন করতে পারেন। তথ্য-২: গাছের প্রতি ভালোবাসার কারণে কোনো রকম পারিশ্রমিক ছাড়াই যশোর, ঝিনাইদহ ও খুলনার ৫০০ কিলোমিটার জুড়ে বিভিন্ন রাস্তার গাছ থেকে এ পর্যন্ত ১২৭ কেজি পেরেক তুলেছেন ওয়াহিদ সরকার নামে এক ব্যক্তি।",
      "tag": "ISCM 23",
      "sub_questions": [
        {
          "label": "ক",
          "question": "হারাম উপার্জন কী?",
          "explanation": "শরিয়ত পরিপন্থি যেকোনো পন্থায় অর্থ-সম্পদ অর্জন করাকে হারাম উপার্জন বলে।"
        },
        {
          "label": "খ",
          "question": "“দারিদ্র্যের কারণে তোমরা তোমাদের সন্তানদের হত্যা করো না\"- ব্যাখ্যা করো।",
          "explanation": "উল্লিখিত আয়াতে পিতামাতাকে সন্তানের নিরাপত্তা প্রদানের নির্দেশ দেওয়া হয়েছে। মানবশিশু অসহায় বলে মাতাপিতা তার নিরাপত্তা নিশ্চিত করবেন। কোনো কারণেই নিজেরা যেমন সন্তানের কোনো রকম ক্ষতিসাধন করবেন না, তেমনি অন্যকেও ক্ষতি করতে দেবেন না। সন্তান নিরাপদে বেড়ে উঠার জন্য পিতামাতা তাদের সাধ্যমতো চেষ্টা করবেন। আল্লাহ তায়ালা বলেন, অর্থ: দারিদ্র্যের ভয়ে তোমরা তোমাদের সন্তানদের হত্যা করো না। তাদের এবং তোমাদের জীবিকা আমিই দিয়ে থাকি। নিশ্চয়ই তাদেরকে হত্যা করা মারাত্মক অপরাধ (সুরা বনি ইসরাইল: ৩১)।"
        },
        {
          "label": "গ",
          "question": "'ক' ব্যাংকের ভূমিকায় ব্যক্তি জীবনের কোন আদর্শটি নিশ্চিত হয়? ব্যাখ্যা করো।",
          "explanation": "'ক’ ব্যাংকের ভূমিকায় ব্যক্তিজীবনের অন্যতম আদর্শ নারীর প্রতি সম্মানবোধ নিশ্চিত হয়। নারীর প্রতি সম্মানবোধ বলতে বোঝায়, নারী জাতিকে আল্লাহ যে সম্মান দিয়েছেন তা জেনে হৃদয়ে ধারণ করা এবং আচার-আচরণের মাধ্যমে তা প্রকাশ করা। তাদের প্রতি ভালো মনোভাব পোষণ করা, সদাচরণ করা এবং সুন্দর ভাষায় তাদের সাথে কথা বলা। ইসলামে তাদের যেসব অধিকার রয়েছে তা সঠিকভাবে দেওয়া। তাদের হেয় প্রতিপন্ন না করা, ঠাট্টা-বিদ্রূপ না করা, সাহায্য-সহযোগিতা করা, তাদের কাজে বাঁধা না দেওয়া, প্রাপ্য সুযোগ-সুবিধা প্রদান করা। এ বিষয়টি প্রকাশ পেয়েছে 'ক' ব্যাংকের ভূমিকায়। উদ্দীপকে 'ক' নামক ব্যাংক তার প্রত্যেক শাখায় মহিলাদের জন্য পৃথক কাউন্টারের ব্যবস্থা করে। এতে মহিলা গ্রাহকগণ স্বাচ্ছন্দে লেনদেন করতে পারেন। 'ক' ব্যাংকের নারীর প্রতি সম্মানবোধ প্রতিষ্ঠার বিষয়টি রাস্তাঘাটে নারীদের চলার পথ সুগম করা। গাড়িতে বা পরিবহনে বসার ক্ষেত্রে তাদেরকে অগ্রাধিকার দেওয়ার মাধ্যমে নারীর প্রতি সম্মান প্রদর্শন করা যায়। সর্বোপরি নারীর প্রতি ভালো ধারণা রাখা এবং ইসলামে নারীকে যতটুকু মর্যাদা দেওয়া হয়েছে, ততটুকু সম্মান প্রদর্শনের মাধ্যমে নারীর প্রতি সম্মান প্রদর্শন করা যায়।"
        },
        {
          "label": "ঘ",
          "question": "উদ্দীপকে কোন ভূমিকাটি মনীষীদের দৃষ্টিতে ইমানের অংশ বলে বিবেচিত? ওয়াহিদ সরকারের ভূমিকাটি চিহ্নিতপূর্বক তোমার উত্তরের পক্ষে যুক্তি দাও।",
          "explanation": "উদ্দীপকের ওয়াহিদ সরকারের সৃষ্টি জগতের অংশ হিসেবে বৃক্ষের যত্ন নেওয়ার ভূমিকাটি মনীষীদের দৃষ্টিতে ইমানের অংশ। সৃষ্টিজগতের সেরা জীব হলো মানুষ। সে হিসেবে অন্যান্য সৃষ্টিকুলের প্রতি মানুষের অনেক দায়িত্ব ও কর্তব্য রয়েছে। মানুষের সেবা করা, মানুষের • সাথে সদাচরণ করা, জীবজন্তু ও পশুপাখির প্রতি দায়িত্ব পালন করা, উদ্ভিদ ও জড় পদার্থের প্রতি যত্নবান হওয়া ইত্যাদি কাজসমূহ মানুষের দায়িত্ব ও - কর্তব্য। যা ওয়াহিদ সরকারের মধ্যেও লক্ষণীয়। উদ্দীপকের ওয়াহিদ সরকার যশোর, ঝিনাইদহ ও খুলনার ৫০০ কিলোমিটার জুড়ে বিভিন্ন গাছ থেকে ১২৭ কেজি পেরেক তুলেছেন। তার এ কাজে খিদমতে খালকের অংশ হিসেবে বৃক্ষের প্রতি দায়িত্ব পালনের বিষয়টি ফুটে উঠেছে। তার এ কাজটি ইমানের অংশ। বৃক্ষ সংরক্ষণের ব্যাপারে নির্দেশনা ইসলামে দেওয়া হয়েছে। রাসুল (স) বিনা প্রয়োজনে গাছের পাতা ছিঁড়তেও নিষেধ করেছেন। কারণ পৃথিবীর প্রতিটি বস্তুই আল্লাহর মহিমা ঘোষণা করে। আল্লাহ তাআলা বলেন, \"আকাশমণ্ডলী ও পৃথিবীতে যা কিছু আছে সবকিছু তাঁরই পবিত্রতা ও মহিমা ঘোষণা করেছে\"- (সুরা আল-হাশর: ২৪)। সুতরাং বলা যায়, বৃক্ষরোপণ ও সংরক্ষণ করার মাধ্যমে সৃষ্টির সেবা করা হয়। তাই ওয়াহিদ সাহেবের কাজে এ বিষয়টি প্রকাশ পাওয়াই তার এ কাজটি প্রশংসনীয়।"
        }
      ]
    },
    {
      "number": "3",
      "uddipok": "দুই সন্তান নিয়ে হুমায়ুন ও আফসানার স্বচ্ছল পরিবার। স্ত্রী ও সন্তানেরা খুশি মনে হুমায়ূনকে কর্তা মেনে নেয়। স্ত্রী ও সন্তানেরা সবাই নিয়মিত নামায পড়ে। বড় ছেলেটি প্রতি শুক্রবার বাবার সাথে বাজারে যায় এবং তাকে বাজার করতে সহায়তা করে। আফসানা সর্বদা পর্দা মেনে চলে। চাকরীর অনুমতি দিলেও আফসানা সন্তানদের লালন-পালন, পড়াশুনা এবং নেপথ্যে ব্যবসায়ী স্বামীর সহযোগিতা করাকে উত্তম হিসেবে বেছে নেয়।",
      "tag": "ISCM 23",
      "sub_questions": [
        {
          "label": "ক",
          "question": "কীভাবে ইসলামি পরিবার গঠিত হয়?",
          "explanation": "ইসলামি নীতি ও আদর্শের ভিত্তিতে ইসলামি পরিবার গঠিত হয়।"
        },
        {
          "label": "খ",
          "question": "ইসলামি পরিবার মানবীয় গুণাবলির বিকাশ ও লালনক্ষেত্র- ব্যাখ্যা করো।",
          "explanation": "ইসলামি পরিবারের গুরুত্ব সম্পর্কিত উল্লিখিত উক্তিটি যথার্থ। ইসলামি পরিবার হলো মানবীয় গুণাবলির বিকাশ ও লালনক্ষেত্র। মানুষের মানবিক গুণাবলির যথাযথ বিকাশ এবং বিকশিত গুণাবলির সুষ্ঠু লালনের জন্য ইসলামি পরিবার হলো আদর্শতম প্রতিষ্ঠান। পরিবারের সদস্যরা শালীনতা, দায়িত্ববোধ ও ইসলামি জীবন পদ্ধতির বাস্তব অনুশীলন করে। এজন্য ইসলামি পরিবারের সদস্যদের মধ্যে মানবীয় গুণাবলির বিকাশ সাধিত হয়।"
        },
        {
          "label": "গ",
          "question": "হুমায়ুন-আফসানার পরিবারটি কোন ধরনের পরিবার? ব্যাখ্যা করো",
          "explanation": "হুমায়ুন-আফসানার পরিবারটি একটি ইসলামি পরিবার। যে পরিবার ইসলামের আদর্শ, নীতিমালা ও বিধিবিধানের ভিত্তিতে গড়ে ওঠে এবং পরিচালিত হয় তাকে ইসলামি পরিবার বলে। ইসলামি পরিবারের প্রত্যেক সদস্য নিষ্ঠাবান মুসলিম। তারা ইসলামি শরিয়তের আলোকে জীবনযাপন করে এবং নিয়মিত আল্লাহর ইবাদত করে। এ পরিবারের সদস্যরা পরস্পরের প্রতি শ্রদ্ধাশীল। তারা নিজেদের দায়িত্ব ও কর্তব্য যথাযথভাবে পালন করে। এসব বৈশিষ্ট্যের আলোকে বলা যায়, হুমায়ুন- আফসানার পরিবারটি একটি ইসলামি পরিবার। উদ্দীপকে দেখা যায়, দুই সন্তান নিয়ে হুমায়ুন-আফসানার পরিবার। এ পারিবারের সদস্যরা সব কাজে একে অপরকে সহযোগিতা করে এবং সবাই ধর্মীয় অনুশাসন পরিপূর্ণভাবে মেনে চলে। ইসলামি আদর্শ ও বিধিবিধানের ভিত্তিতে পরিচালিত পরিবার ইসলামি পরিবারের বৈশিষ্ট্য বহন করে। তাই বলা যায়, ইসলামি অনুশাসনের ভিত্তিতে পরিচালিত হুমায়ুন-আফসানার পরিবারটি হলো একটি ইসলামি পরিবার।"
        },
        {
          "label": "ঘ",
          "question": "আফসানার মানসিকতা কতটা যৌক্তিক? পরিবারে তার ভূমি",
          "explanation": "ইসলামি পরিবারে মা ও স্ত্রী হিসেবে আফসানার দায়িত্ব পালনের মানসিকতা যৌক্তিক। ইসলামি পরিবারে নারীকে অনেক দায়িত্ব ও কর্তব্য পালনে ভূমিকা রাখতে হয়। কখনো মা হিসেবে আবার কখনো স্ত্রী হিসেবে। মায়ের দায়িত্ব পালনে সন্তান সুশিক্ষা লাভ করে এবং প্রকৃত মানুষ হয়ে গড়ে উঠতে পারে। অপরদিকে, স্ত্রীর সহযোগিতার ফলে পরিবারে উন্নতি সাধন হয়। তাই আফসানার কার্যক্রম যথার্থ। উদ্দীপকের আফসানা চাকরি করার অনুমতি পেলেও সন্তানদের লালন- পালন ও স্বামীর ব্যবসায় সহযোগিতা করাকে উত্তম হিসেবে বেছে নেন। তার এ মনোভাবে ইসলামি পরিবারে মা ও স্ত্রীর দায়িত্ব পালিত হয়েছে, যা অত্যন্ত প্রশংসনীয়। তার এরূপ মনোভাবে সন্তানদের অধিকার যেমন প্রতিষ্ঠিত হয়, তেমনি স্বামীর অধিকারও আদায় হয়। ইসলামি পরিবারে নারীর দায়িত্ব পালনে সে উৎকৃষ্ট একটি উদাহরণ। তার এ দায়িত্ব পালনের ফলে তার পরিবারের সন্তানরা যেমন প্রকৃত মানুষ হতে পারবে, আবার স্বামীও উন্নতি করতে পারবে। সুতরাং বলা যায়, ইসলামি পরিবারের সদস্য হিসেবে আফসানা মা ও স্ত্রীর দায়িত্ব পালন করেছেন। পরিবারে উন্নতি আনয়নে তার এ ভূমিকা গুরুত্বপূর্ণ প্রভাব ফেলে।"
        }
      ]
    },
    {
      "number": "4",
      "uddipok": "কবির, সাইফুল ও ফারহানা তিন ভাই-বোন। পিতা মারা যাওয়ার পর তুলনামূলক অসচ্ছল ফারহানা তার পিতার রেখে যাওয়া টাকা থেকে কিছু টাকা দাবী করলে বড় ভাই কবির তাকে না করে দেন। অপরদিকে সাইফুল বিবাহের কাবিনে উল্লিখিত তিন লক্ষ টাকা স্ত্রীকে নগদ পরিশোধ করেন, সাধ্যমত গহণা প্রদান করেন। বিবাহের কিছুদিন পর সামান্য কথা কাটাকাটির জের ধরে সাইফুল তার স্ত্রীর হাতখরচ বন্ধ করে দেন।",
      "tag": "ISCM 23",
      "sub_questions": [
        {
          "label": "ক",
          "question": "পিতামাতার সাথে কথাবার্তায় কোন পন্থা অবলম্বন করতে হয়?",
          "explanation": "পিতামাতার সাথে কথাবার্তায় উত্তম পন্থা অবলম্বন করতে হয়।"
        },
        {
          "label": "খ",
          "question": "ইসলামি পরিবারকে আল্লাহর নিদর্শন বলা হয় কেন? ব্যাখ্যা করো।",
          "explanation": "ইসলামি পরিবারে আল্লাহ তায়ালার শ্রেষ্ঠত্ব প্রকাশ পায় বলে এ পরিবারকে আল্লাহর নিদর্শন বলা হয়। মানুষ আশরাফুল মাখলুকাত। সেজন্য মানুষের বংশবিস্তারের জন্যও আল্লাহ তায়ালা শ্রেষ্ঠতম পদ্ধতি নির্ধারণ করেছেন। এ পদ্ধতি পরিবার পদ্ধতি। এ প্রক্রিয়ায় পারিবারিক বন্ধনের মাধ্যমে মানব সন্তানের জন্ম, লালন-পালন ও বিকাশের ব্যবস্থা আল্লাহ তায়ালার বৃহত্তম সৃষ্টি পরিকল্পনার অংশ। আল্লাহ তায়ালা বলেন, আর আমি প্রতিটি বিষয় জোড়ায়-জোড়ায় সৃষ্টি করেছি, যেন তোমরা স্মরণ রাখো।” (সুরা আয-যারিয়াত: ৪৯)।"
        },
        {
          "label": "গ",
          "question": "ফারহানার প্রতি কবিরের আচরণে কোন দায়িত্ব লঙ্ঘিত হয়? ব্যাখ্যা করো।",
          "explanation": "ফারহানার প্রতি কবিরের আচরণে ভাই-বোনের পারস্পরিক দায়িত্ব লঙ্ঘিত হয়েছে। ইসলাম একটি পরিপূর্ণ জীবনব্যবস্থা। কুরআন ও হাদিসে ইবাদতের পাশাপাশি ভাই-বোনদের অধিকার আদায়ের ব্যাপারে নির্দেশনা দেওয়া হয়েছে। ভাই-বোনদের সাথে সদাচরণ করা, ভালোবাসা ও সহানুভূতি প্রদর্শন করা, মিরাস বা উত্তরাধিকারের অধিকার দেওয়া ইত্যাদির ব্যাপারে ইসলামে নির্দেশ দেওয়া হয়েছে। কিন্তু কবিরের কর্মকাণ্ডে উপেক্ষা করার চিত্র দেখা যায়। উদ্দীপকের কবিরের বোন পিতার মৃত্যুর পর সম্পত্তির ভাগ চাইলে কবির তার বোনকে না করে দেয়। ইসলামের দৃষ্টিতে তার এ কর্মকাণ্ড মোটেও সঠিক নয়। আল্লাহ তায়ালা বলেন 'তুমি তোমার আপনজনদের হক আদায় করে দাও' (সুরা বনি ইসরাইল: ২৬)। সুতরাং আল্লাহর আদেশ অমান্য করে এবং বোনদেরকে সম্পত্তির অধিকার না দিয়ে কবির বড় অন্যায় কাজ করেছে। এর জন্য পরকালে তাকে কঠিন বিচারের সম্মুখীন হতে হবে।"
        },
        {
          "label": "ঘ",
          "question": "সাইফুলের কর্মকাণ্ড কতটা যৌক্তিক? পরিবারে তার ভূমিকাটি চিহ্নিতপূর্বক তোমার উত্তরের সপক্ষে যুক্তি দাও।",
          "explanation": "সাইফুলের কর্মকাণ্ডে স্ত্রীর আংশিক অধিকার আদায় হওয়ায় তার এ কর্মকাণ্ড যৌক্তিক নয়। ইসলামি পরিবারে স্ত্রীর প্রতি স্বামীকে অনেক দায়িত্ব ও কর্তব্য পালন করতে হয়। স্বামীর এসব দায়িত্ব সঠিকভাবে আদায় হলে পরিবার শান্তির নীড় হয়। ইসলামি পরিবারে স্ত্রীর প্রতি স্বামীর অন্যতম কর্তব্য হলো মোহরানা আদায় করা, উপহার প্রদান করা, সাধ্যমতো ব্যয় নির্বাহ করা, সদাচরণ করা, ক্ষমা করা ইত্যাদি। কিন্তু সাইফুলের আচরণে এসব দায়িত্ব পরিপূর্ণভাবে আদায় হয়নি। উদ্দীপকের সাইফুল তার স্ত্রীকে মোহরানা দেন এবং গহনাও দেন। কিন্তু সামান্য কথা কাটাকাটি হলে স্ত্রীর হাতখরচ বন্ধ করে দেন। তার এ আচরণ ইসলামে সমর্থিত নয়। কেননা ইসলামি পরিবারে স্বামীর অন্যতম দায়িত্ব হলো স্ত্রী অন্যায় করলে বা কোনো ভুল করলে তাকে ক্ষমা করা। এ সম্পর্কে রাসুল (স) বলেন, \"যদি স্ত্রীর কোনো ব্যবহারে স্বামী সন্তুষ্ট না হয়, তাহলে সে তার অন্য কোনো ভালো ব্যবহার মনে করে সন্তুষ্ট হবে।\" (মুসলিম) সুতরাং বলা যায়, স্ত্রীকে ক্ষমা করা স্বামীর অন্যতম দায়িত্ব। আর স্বামীর দায়িত্ব সঠিকভাবে পালন করলে পরিবারে শান্তি প্রতিষ্ঠিত হয়। তাই সাইফুল তার স্ত্রীকে ক্ষমা না করায় তার আচরণটি অযৌক্তিক।"
        }
      ]
    },
    {
      "number": "5",
      "uddipok": "মিসেস আয়েশা আজ ইলিশ, পোলাও রান্না করে পরিবারের সবাইকে নিয়ে খেতে বসেছেন। হঠাৎ তিনি এক বাটি ইলিশ পোলাও পাশের বাসায় পাঠিয়ে দেন। বিকেল বেলা আয়েশার স্বামী মাকসুদ ফ্রিজ থেকে দুটি বড় ইলিশ মাছ নিয়ে মহল্লার অপরপ্রান্তে বসবাসকারী খালাকে দেখতে যান। রাতের খাবার খেয়ে সেখান থেকে ফিরে আসেন। তিনি এভাবে প্রায়শই তার জন্য কিছু উপহার পাঠিয়ে দেন। কিছুদিন পর মাকসুদ খালাকে বুঝিয়ে শুনিয়ে পৈত্রিকসূত্রে প্রাপ্ত তার একটি প্লট গোপনে নিজের নামে লিখে নেন।",
      "tag": "ISCM 23",
      "sub_questions": [
        {
          "label": "ক",
          "question": "আদল কী?",
          "explanation": "ইসলামি নীতিমালার আলোকে নিষ্ঠা ও আন্তরিকতার সাথে আল্লাহ ও বান্দার হক আদায় করাকে আদল বলে।"
        },
        {
          "label": "খ",
          "question": "মসজিদের ইমাম সমাজেরও ইমাম- ব্যাখ্যা করো।",
          "explanation": "মসজিদের ইমাম মানে সমাজেরও ইমাম। ইসলামি জীবন দর্শনে ইমাম হলেন নির্বাচিত নেতা। মুসলিম সমাজের রাষ্ট্রীয়, সামাজিক, অর্থনৈতিক ও ধর্মীয় কাজে নেতৃত্ব দেওয়া তাঁর দায়িত্ব। রাসুলুল্লাহ (স) ইমাম ছিলেন। তিনি মুসলিম সমাজের সবক্ষেত্রের অবিসংবাদিত নেতা ছিলেন। খোলাফায়ে রাশিদার সোনালি যুগে হযরত আবু বকর, ওমর, উসমান ও আলি (রা) একই সাথে রাষ্ট্র, সমাজ ও মসজিদের নেতা ছিলেন। এজন্যই বলা হয় মসজিদের ইমাম সমাজেরও ইমাম।"
        },
        {
          "label": "গ",
          "question": "মিসেস আয়েশার কর্মকাণ্ডে কী-ফুটে উঠেছে? ব্যাখ্যা করো।",
          "explanation": "উদ্দীপকে মিসেস আয়েশার কর্মকাণ্ডে প্রতিবেশীর প্রতি কর্তব্য পালন বা তাদের অধিকার আদায়ের বিষয়টি ফুটে উঠেছে। - স্থায়ী বা অস্থায়ীভাবে পাশাপাশি অবস্থানকারীকে প্রতিবেশী বলা হয়। এ অর্থে সহকর্মী, সহপাঠী, এমনকি সহযাত্রীরাও প্রতিবেশীর আওতায় পড়ে। রাসুল (স) এর মতে, সামনে, পেছনে, ডানে, বামে চল্লিশ বাড়ি পর্যন্ত সবাই প্রতিবেশী। বস্তুত তারাই সুখ-দুঃখ, বিপদ-আনন্দের প্রথম অংশীদার। এজন্য আল্লাহ তায়ালা এক প্রতিবেশীর ওপর অপর প্রতিবেশীর অধিকার নির্ধারণ করে দিয়েছেন। সমাজের প্রত্যেক মানুষেরই এ অধিকার আদায়ে বিশেষ যত্নবান হওয়া উচিত। যা মিসেস আয়েশার ক্ষেত্রে লক্ষ করা যায়। উদ্দীপকের মিসেস আয়েশা নিজের পরিবারের জন্য ইলিশ ও পোলাও রান্না করে সেখান থেকে এক বাটি ইলিশ-পোলাও পাশের বাসার প্রতিবেশীর জন্য পাঠিয়ে দেন। তার এ কাজের মাধ্যমে প্রতিবেশীর প্রতি কর্তব্য পালন বা তাদের অধিকার আদায়ের বহিঃপ্রকাশ ঘটেছে। প্রতিবেশী খাদ্যাভাবে থাকলে অপর প্রতিবেশী তা পূরণ করবেন। রাসুল (স) বলেছেন, 'সে ব্যক্তি মুমিন নয়, যে পেট পুরে খায় আর পাশেই তার প্রতিবেশী অনাহারে থাকে' (বায়হাকি)।"
        },
        {
          "label": "ঘ",
          "question": "মাকসুদের কর্মকাণ্ডে সমাজজীবনের কোনো একটি দায়িত্ব সম্পূর্ণরূপে প্রতিফলিত হয় কি? তার কর্মকাণ্ড চিহ্নিতপূর্বক তোমার মতের পক্ষে যুক্তি দাও।",
          "explanation": "হ্যাঁ, মাকসুদের কর্মকাণ্ডে সমাজজীবনের একটি দায়িত্ব আত্মীয়- স্বজনের অধিকার আদায়ের বিষয় তথা উপহার দেওয়ার বিষয়টি সম্পর্ণরূপে প্রতিফলিত হয়। ইসলামি সমাজব্যবস্থায় আত্মীয়-স্বজনের প্রতি অপর আত্মীয়ের কতিপয় দায়িত্ব ও কর্তব্য রয়েছে। মাতাপিতার পরে সদাচরণ পাওয়ার অধিকার আত্মীয়-স্বজনের। আল্লাহ বলেন, 'মাতাপিতা এবং আত্মীয়-স্বজনের প্রতি ইহসান কর' (সুরা আন-নিসা: ৩৬)। এক আত্মীয়ের বিপদে-আপদে সাহায্য-সহযোগিতা করা অপর আত্মীয়ের কর্তব্য। বিভিন্ন উৎসব উপলক্ষ্যে এক আত্মীয় অপর আত্মীয়কে উপহার দিতে পারে। এ বিষয়টিই প্রতিফলিত হয়েছে মাকসুদের কর্মকান্ডে। উদ্দীপকে উল্লেখ করা হয়েছে, মিসেস আয়েশার স্বামী মাকসুদ ফ্রিজ থেকে দুটি ইলিশ মাছ নিয়ে তার খালাকে দেখতে যান। রাতে খালার সাথে খাওয়া-দাওয়া করেন। তার এ কাজের মাধ্যমে আত্মীয়ের সাথে সুসম্পর্ক বজায় রাখা ও তাদের অধিকার আদায়ের এই একটি বিষয় প্রতিফলিত হয়েছে। যদিও তার আরেকটি আচরণ ইসলামের দৃষ্টিতে মোটেই সমর্থিত নয়। অর্থাৎ খালাকে ঠকিয়ে তার সম্পদ লিখে নেওয়ার কারণে পরকালে তাকে কঠিন শাস্তি ভোগ করতে হবে। পরিশেষে বলা যায়, মাকসুদের কর্মকান্ডে আত্মীয়দের ব্যাপারে তার একটি দায়িত্ব পালন করা হয়েছে। কিন্তু আত্মীয়কে ঠকানোর কারণে পরকালে তাকে কঠিন শাস্তি ভোগ করতে হবে।"
        }
      ]
    },
    {
      "number": "6",
      "uddipok": "পরান ও টগর দুই বন্ধু দুটি সংঘবদ্ধ দলের সদস্য। পরান সাধারণত রিকশায় আরোহী মহিলাদের হাত থেকে ব্যাগ ছিনিয়ে নেয়। টগর তার সহযোগীদের নিয়ে গ্রীল কেটে বাসা-বাড়িতে প্রবেশ করে অস্ত্রের মুখে মূল্যবান মালামাল নিয়ে চলে যায়। এরকম একটি ঘটনায় সে জনতার হাতে ধরা পড়ে এবং আদালতের বিচারে তার যাবজ্জীবন কারাদণ্ড হয়।",
      "tag": "ISCM 23",
      "sub_questions": [
        {
          "label": "ক",
          "question": "সৎকাজের আদেশ বলতে কী বোঝ?",
          "explanation": "শরিয়ত ও বিবেক যেসব কাজ ও বিষয়কে উত্তম বা ভালো মনে করার জন্য নির্দেশ প্রদান করে তাই সৎকাজের আদেশ।"
        },
        {
          "label": "খ",
          "question": "কেউ আত্মীয়তার সম্পর্ক ছিন্ন করলে পুরো সম্প্রদায় দায়ী হয় কেন? ব্যাখ্যা করো।",
          "explanation": "কেউ আত্মীয়তার সম্পর্ক ছিন্ন করলে পুরো সম্প্রদায় দায়ী হবে। ইসলামি সমাজব্যবস্থায় সমাজের প্রত্যেক সদস্যই একে অপরের প্রতি দায়িত্বশীল। তাই দায়িত্বের জায়গা থেকে সবার উচিত অপরের বিপদাপদে পাশে দাঁড়ানো এবং বিপদ থেকে উদ্ধার করার চেষ্টা করা। কিন্তু বর্তমানে এ চিত্র খুব কমই দেখা যায়। ভাইয়ের সাথে ভাই কিংবা পিতার সাথে সন্তানের ঝগড়া-বিবাদ লাগলে সমাজের অধিকাংশ লোক তা উপভোগ করে। ফলে সমাজে একে-অপরের মধ্যে দ্বন্দ্ব লেগে যায় এবং আত্মীয়তার সম্পর্ক ছিন্ন হয়ে যায়। অথচ সমাজের বিভিন্ন সম্প্রদায়ের লোক যদি এ দ্বন্দ্ব সমাধানে হস্তক্ষেপ করতো এবং ন্যায় বিচার করতো তাহলে আত্মীয়তার সম্পর্ক ছিন্ন হতো না। এজন্য আত্মীয়তার সম্পর্ক ছিন্ন হলে পুরো সম্প্রদায় দায়ী হবে।"
        },
        {
          "label": "গ",
          "question": "পরানের কর্মটি কোন সামাজিক অনাচারকে নির্দেশ করে? ব্যাখ্যা করো।",
          "explanation": "পরানের কর্মটি ছিনতাইকে নির্দেশ করে। প্রকাশ্যে ব্যক্তির সম্পদ জোর করে ছিনিয়ে নেওয়াকে বলা হয় ছিনতাই। চুরি, ডাকাতি ও ছিনতাই অর্থ সম্পর্কীয় অনাচার। কিন্তু ছিনতাইয়ের মধ্যে কেবলমাত্র অর্থ ছিনিয়ে নেওয়ার ব্যাপারটিই অন্তর্ভুক্ত নয়, বরং তা ত্রাস সৃষ্টি করে এবং ক্ষেত্রবিশেষে মানুষের জীবন ও সম্ভ্রমহানিও ঘটায়। পরানের কাজে এ ঘৃণিত অপরাধটি লক্ষণীয়। উদ্দীপকের পরান রিকশায় আরোহী মহিলাদের হাত থেকে ব্যাগ ছিনিয়ে নেন। তার এ কাজটি ছিনতাইয়ের অন্তর্ভুক্ত। ছিনতাইয়ের সামাজিক কুফল অপরিসীম। ছিনতাইয়ের কারণে সমাজের শৃঙ্খলা নষ্ট হয়। এটা মানুষের স্বাভাবিক জীবনে বাধা সৃষ্টি করে। ছিনতাইয়ের জন্য বাইরে মানুষ নিদারুণ নিরাপত্তাহীনতার শিকার হয়। এতে মালিকের ধন-সম্পদ হুমকির সম্মুখীন হয়। ছিনতাইকারী অবস্থা বেগতিক দেখলে বা মালিক সম্পদ দিতে দেরি করলে নানারকম নির্যাতন করে। ধরা পড়ার আশঙ্কায় তারা খুনও করে। সুতরাং আমাদের সমাজ থেকে এই অনাচার দূর করে শান্তি প্রতিষ্ঠায় কাজ করা উচিত।"
        },
        {
          "label": "ঘ",
          "question": "টগরের পেশাটি চিহ্নিতপূর্বক এর ইহকালীন ও পরকালীন পরিণতি বিশ্লেষণ করো।",
          "explanation": "টগরের পেশাটি ডাকাতি করাকে নির্দেশ করে, যার ইহকালীন ও পরকালীন পরিণতি অত্যন্ত ভয়াবহ। ডাকাতি এক ধরনের সামাজিক অনাচার। সংরক্ষিত স্থান থেকে ব্যক্তি মালিকানাধীন সম্পদ জোর করে দখল করাকে ডাকাতি বলে। প্রাপ্তবয়স্ক বা বুদ্ধিসম্পন্ন কোনো মানুষ যদি এরূপ কাজ করে তাহলে সেটা ডাকাতি বলে গণ্য হবে। যা টগরের কাজেও প্রকাশ পায়। উদ্দীপকের টগর গ্রিল কেটে অন্যের বাসায় প্রবেশ করে অস্ত্রের মুখে মূল্যবান মালামাল নিয়ে চলে যায়। তার এ কাজটি ডাকাতিকে নির্দেশ করে। কেননা সে সংরক্ষিত স্থান বাসা-বাড়িতে প্রবেশ করে অস্ত্র দেখিয়ে অর্থাৎ জোরপূর্বক অন্যের সম্পদ দখল করে। তার এ কাজের ফলে সে দুনিয়া ও আখিরাতে শাস্তি ভোগ করবে। যারা এরূপ কাজ করে সমাজের কেউ তাদেরকে ভালোবাসে না এবং তাদের সাথে সম্পর্ক রাখতে চায় না।"
        }
      ]
    },
    {
      "number": "7",
      "uddipok": "রতন কয়েকজন বন্ধুকে নিয়ে একটি দল গঠন করেছে। দলটি ধনী বাবা- মায়ের সন্তানদের স্কুলে যাওয়া আসার পথে প্রলোভন দেখিয়ে অজ্ঞাত স্থানে নিয়ে আটক রাখে এবং টাকার বিনিময়ে কখনো কখনো ছেড়েও দেয়। রতনের কলেজ পড়ুয়া ছেলে বাবুল রাস্তার মোড়ে দাড়িয়ে স্কুলগামী মেয়ে দেখলে উঁচু স্বরে শিস বাজায়। এরকম একটি ঘটনায় সে পুলিশের হাতে ধরা পড়ে। মামলা দায়ের করে তাকে হাজতে প্রেরণ করা হয়। বিচারে তার ৫ বছরের কারাদণ্ড হয়। এতে তার পড়াশোনা শেষ হয়ে যায়।",
      "tag": "ISCM 23",
      "sub_questions": [
        {
          "label": "ক",
          "question": "মাদকাসক্তি কী?",
          "explanation": "মদ বা মাদকদ্রব্যের প্রতি আসক্তি ও মাদকদ্রব্য সেবনের তীব্র আকাঙ্ক্ষাকে মাদকাসক্তি বলে।"
        },
        {
          "label": "খ",
          "question": "মসজিদ মুসলিম সমাজে কীভাবে ভ্রাতৃত্ব সৃষ্টি করে? ব্যাখ্যা করো।",
          "explanation": "মসজিদকেন্দ্রিক সমাজব্যবস্থার মাধ্যমে মসজিদ মুসলিম সমাজে ভ্রাতৃত্ববোধ সৃষ্টি করে। ইসলামি সমাজব্যবস্থা মূলত মসজিদকেন্দ্রিক এক আদর্শিক সমাজব্যবস্থা। এ সমাজের সব সামাজিক কর্মতৎপরতা, সামষ্টিক মিলন উৎসব, বিচার- ফয়সালা ইত্যাদি কার্যক্রম মসজিদেই করা হয়। তাই সমাজের সবাই এ মিলনকেন্দ্রে একত্রিত হয়ে নতুন কর্মসূচি ও সমস্যার সমাধান প্রণয়ন করে। সকলের সম্মিলিত অংশগ্রহণে সৃষ্টি হয় এক আদর্শিক ভ্রাতৃত্বের বন্ধন। এভাবে মসজিদ মুসলিম সমাজে ভ্রাতৃত্ব প্রতিষ্ঠায় গুরুত্বপূর্ণ ভূমিকা রাখে।"
        },
        {
          "label": "গ",
          "question": "রতনের কর্মটি কোন জাতীয় সামাজিক অনাচার? ব্যাখ্যা করো।",
          "explanation": "রতনের কর্মটি সামাজিক অনাচার অপহরণের পর্যায়ভুক্ত। অপহরণ অর্থ লুণ্ঠন। এর আরবি প্রতিশব্দ ইখতিতাফ। কোনো ব্যক্তিকে নিয়ে আটক রাখা এবং তাকে মুক্ত করার বিনিময়ে তার অভিভাবকের কাছে অর্থ দাবি করাকে অপহরণ বলে। অপহরণ বলতে শুধু লুণ্ঠনকেই বোঝায় না। কোনো ধরনের অর্থ দাবি ছাড়াই কাউকে নিয়ে লুকিয়ে রাখা বা গুম করে ফেলাও অপহরণের অন্তর্ভুক্ত। রতনের কাজে এই অনাচারটিই প্রকাশ পেয়েছে। উদ্দীপকের রতন তার বন্ধুদের নিয়ে ধনী বাবা-মায়ের সন্তানদেরকে প্রলোভন দেখিয়ে অজ্ঞাত স্থানে নিয়ে আটক রাখে এবং টাকার বিনিময়ে কখনো কখনো ছেড়েও দেয়। যা অপহরণ নামক সামাজিক অনাচারকে নির্দেশ করে। অপহরণ একটি মারাত্মক সামাজিক সমস্যা। অপহরণের আতঙ্কে মানুষ ভীতসন্ত্রস্ত হয়। অভিভাবকেরা তাদের সন্তানদের শিক্ষাপ্রতিষ্ঠানে পাঠিয়ে চিন্তিত থাকেন সন্তান নিরাপদে বাড়ি ফিরে আসবে কি-না এই চিন্তায়। ব্যবসায়ীরা আতঙ্কগ্রস্ত থাকে সন্ত্রাসী চক্র অবৈধভাবে অর্থ-সম্পদ দাবি করার অপকৌশল হিসেবে তাদের পরিবারের কাউকে অপহরণ করে বসে কি-না এমন চিন্তায়। সুতরাং সামাজিক এ অনাচারের অবসান অতীব জরুরি।"
        },
        {
          "label": "ঘ",
          "question": "বাবুলের কর্মকাণ্ড চিহ্নিতপূর্বক তোমার পাঠ্যপুস্তকের আলোকে এর কুফল বিশ্লেষণ করো।",
          "explanation": "বাবুলের কর্মকান্ডে ইভটিজিং-এর পরিচয় পাওয়া যায়, যার কুফল সীমাহীন। 'ইভ' দ্বারা পৃথিবীর সব নারীকে বোঝায়। আর টিজিং অর্থ উত্ত্যক্ত করা। সুতরাং ইভটিজং অর্থ নারীকে উত্যক্ত করা। কথা, কাজ, আচরণ, অঙ্গভঙ্গি, লেখালেখি ইত্যাদির মাধ্যমে কোনো নারীকে উত্যক্ত করাকে ইভটিজিং বলে। এটি একটি মারাত্মক সামাজিক অনাচার। যা বাবুলের কর্মকাণ্ডেও পরিলক্ষিত হয়। উদ্দীপকের বাবুল রাস্তার মোড়ে দাঁড়িয়ে স্কুলগামী মেয়ে দেখলে উঁচু স্বরে শিস বাজায়। তার এরূপ কাজের ফলে সে পাঁচ বছরের কারাদণ্ড ভোগ করে। এতে তার পড়াশোনা শেষ হয়ে যায়। বাবুল মূলত ইভটিজিংয়ের কারণেই এরূপ পরিণতি ভোগ করছে। আর ইভটিজিংয়ের কুফল সীমাহীন। ইভটিজিং নারী নির্যাতনের জঘন্য স্তর। এর মাধ্যমে নারীদের সম্মানে আঘাত হানা হয়। ফলে অনেক সময় নারীরা আত্মহত্যার পথও বেছে নেয়। এজন্য ইভটিজারাই দায়ী। যার কারণে সমাজের সবাই ইভটিজারদের ঘৃণার চোখে দেখে। তাছাড়া সত্যিকারের মুমিন কখনো ইভটিজিং করতে পারে না। কারণ মুমিনের বৈশিষ্ট্য হলো আল্লাহর নির্দেশ মানা এবং কাউকে কষ্ট না দেওয়া। সুতরাং বলা যায়, ইভটিজিং জঘন্য একটি সামাজিক অপরাধ। এ অপরাধে জড়ালে ব্যক্তি আর মুমিন থাকে না।"
        }
      ]
    },
    {
      "number": "8",
      "uddipok": "'ক' নামক গ্রামের অধিকাংশ লোক দরিদ্র। সম্প্রতি বন্যার কারণে তাদের অর্থনৈতিক অবস্থা আরো খারাপ হয়। কিছুদিন থেকে রাতের বেলা মানুষের ঘর-বাড়ি থেকে বিভিন্ন জিনিস খোয়া যাচ্ছে। এ অবস্থা দেখে স্থানীয় মসজিদের ইমাম সাহেব এলাকার যুবকদের নিয়ে রাতে পাহারার ব্যবস্থা করেন এবং মুসল্লিদের আর্থিক সহায়তায় কিছু গরু কিনে দরিদ্র মানুষের মধ্যে বিতরণ করেন।",
      "tag": "ISCM 23",
      "sub_questions": [
        {
          "label": "ক",
          "question": "মাদকাসক্তি কী?",
          "explanation": "মাদকাসক্তি হলো মাদকদ্রব্যের প্রতি আসক্তি বা মাদকদ্রব্য সেবনের তীব্র আকাঙ্ক্ষা"
        },
        {
          "label": "খ",
          "question": "মিথ্যা প্রতারণার নামান্তর- ব্যাখ্যা করো।",
          "explanation": "মিথ্যা বলার মাধ্যমে অন্যকে প্রতারিত করা হয় বলে এটিও এক ধরনের প্রতারণা। সত্য গোপন করা বা কোনো প্রকৃত বস্তু বা ঘটনাকে বিকৃত করে প্রকাশ বা উপস্থাপন করা হলো মিথ্যা। মিথ্যার মাধ্যমে অন্যকে ঠকানো, ধোঁকা দেওয়া বা ফাঁকি দেওয়া হয়। সত্যকে আড়ালে রেখে অসত্য বিষয় প্রকাশ করা হয়। তাই মিথ্যা প্রতারণার নামান্তর।"
        },
        {
          "label": "গ",
          "question": "'ক' নামক গ্রামে কোন ধরনের সামাজিক অনাচার পরিলক্ষিত হয়? ব্যাখ্যা করো।",
          "explanation": "'ক' গ্রামে চুরির বিষয়টি পরিলক্ষিত হয়। কারো মালিকানাধীন সম্পদ সংরক্ষিত স্থান থেকে গোপনে হাতিয়ে নেওয়াকে বলা হয় চুরি। এটি একটি সামাজিক অনাচার এবং মহাপাপ। এর ফলে সমাজের মানুষের মধ্যে সবসময় আতঙ্ক বিরাজ করে এবং সুখ- শান্তি বিনষ্ট হয়। অর্থ-সম্পদ চুরি হওয়া বা খোয়া যাওয়ার ভয়ে মানুষ ঠিকমতো ঘুমাতে পারে না। রাত জেগে পাহারা দিতে হয়, যা উদ্দীপকের 'ক' গ্রামের মানুষের ক্ষেত্রে লক্ষণীয়। উদ্দীপকে উল্লেখ করা হয়েছে, কিছু দিন যাবৎ রাতের বেলা 'ক' গ্রামের মানুষের ঘর-বাড়ি থেকে বিভিন্ন জিনিস খোয়া যাচ্ছে। এ অবস্থা দেখে স্থানীয় মসজিদের ইমাম সাহেব এলাকার যুবকদের নিয়ে রাতে পাহারার ব্যবস্থা করেন। 'ক' গ্রামের এ অবস্থা থেকে সেখানে চুরির বিষয়টি স্পষ্ট বোঝা যায়। ইসলামে অনুমতি ছাড়া অন্যের অর্থ-সম্পদ হস্তগত করা হারাম। এ সম্পর্কে আল্লাহ বলেন- 'হে মুমিনগণ, তোমরা একে অন্যের সম্পদ অন্যায়ভাবে গ্রাস করো না' (সুরা আন-নিসা: ২৯)।"
        },
        {
          "label": "ঘ",
          "question": "ইমাম সাহেবের কাজের সামাজিক ভূমিকা বিশ্লেষণ করো।",
          "explanation": "ইমাম সাহেব চুরি প্রতিরোধে পাহারার ব্যবস্থা এবং গ্রামের দরিদ্র মানুষদের অর্থনৈতিক অবস্থার উন্নয়নের চেষ্টা করেছেন। ইসলামি সমাজব্যবস্থায় ইমামের দায়িত্ব ও কর্তব্য অনেক। তিনি ধর্মীয়, সামাজিক, রাজনৈতিক সবক্ষেত্রে সমাজের মানুষকে সঠিক দিক নির্দেশনা দেবেন। চুরি, ডাকাতি, ছিনতাই, সুদ, ঘুষ, জুয়া, মাদকাসক্তি, ব্যভিচার প্রভৃতি সামাজিক অনাচার প্রতিরোধে তিনি কার্যকর ব্যবস্থা গ্রহণ করবেন; যেমনটি 'ক' গ্রামের মসজিদের ইমাম সাহেবের ক্ষেত্রে লক্ষণীয়। উদ্দীপকের 'ক' গ্রামের মসজিদের ইমাম সাহেব এলাকার যুবকদের সাথে নিয়ে চুরি প্রতিরোধে রাতে পাহারার ব্যবস্থা করেন। মুসল্লিদের আর্থিক সহায়তায় কিছু গরু কিনে গ্রামের দরিদ্র মানুষদের মধ্যে বিতরণ করেন। তার এসব কাজের মাধ্যমে ইসলামি সমাজে ইমামের সামাজিক দায়িত্ব ও কর্তব্যের বিষয়টি ফুটে উঠেছে। চুরি, ডাকাতি, ছিনতাই প্রভৃতি জঘন্যতম সামাজিক অনাচার। মসজিদের ইমামগণ জুমার খুতবা ও অন্যান্য আলোচনায় এসব অপরাধের পরিণাম সম্পর্কে মানুষকে সতর্ক করবেন। মানুষের জীবন, সম্পদ ও সম্ভ্রমের নিরাপত্তার ব্যবস্থা করবেন। কোথাও চুরি, ডাকাতি বা ছিনতাই এর ঘটনা ঘটলে নির্লিপ্ত থাকা ইমানের পরিপন্থি আচরণ। আবার সমাজের মানুষের দরিদ্রতা নিরসন তথা অর্থনৈতিক অবস্থার উন্নয়নের চেষ্টা করাও ইমামের কর্তব্য। উপরের আলোচনার পরিপ্রেক্ষিতে বলা যায়, ইসলামি সমাজব্যবস্থায় বিভিন্ন সামাজিক অনাচার প্রতিরোধে কার্যকর ব্যবস্থা গ্রহণ করা ইমামের দায়িত্ব ও কর্তব্য। কেননা এটি ইমানের অনিবার্য দাবি।"
        }
      ]
    },
    {
      "number": "9",
      "uddipok": "মামুন উচ্চশিক্ষার্থে একটি দেশে গমন করে দেখতে পায়, সে দেশে সৃষ্টিকর্তাকে সম্পদের মূল স্বত্তাধিকারী মনে করা হয়। সকল বিনিয়োগ ও লেন-দেন সম্পন্ন হয় লাভ-ক্ষতির ভিত্তিতে। প্রত্যেকটি আর্থিক প্রতিষ্ঠান বছরান্তে মোট সম্পদের নির্দিষ্ট অংশ রাষ্ট্রের বিশেষ তহবিলে জমা দেয়। সে লক্ষ্য করেছে, এখানে কেউ ভিক্ষা করে না। মামুন আরো জানতে পারে তার সহপাঠী মুয়াজের পিতা সেচের মাধ্যমে উৎপাদিত দুই হাজার মণ খেজুর থেকে একশ মণ খেজুর সরকারের তহবিলে জমা দেয়।",
      "tag": "ISCM 23",
      "sub_questions": [
        {
          "label": "ক",
          "question": "ইসলামি ব্যাংকিং বলতে কী বুঝ?",
          "explanation": "যে ব্যাংকের সব ধরনের কার্যক্রম ইসলামি নীতি ও আদর্শের ভিত্তিতে পরিচালিত হয় তাকে ইসলামি ব্যাংকিং বলে।"
        },
        {
          "label": "খ",
          "question": "জাকাত কীভাবে পরস্পরের মধ্যে সেতুবন্ধন রচনা করে? ব্যাখ্যা করো।",
          "explanation": "যথাযথভাবে জাকাত আদায়ের মাধ্যমে ধনী ও গরিবের মধ্যকার বৈষম্য হ্রাস পায় এবং তাদের মধ্যে সুসম্পর্ক তৈরি হয়। মুসলমান পরস্পর ভাই ভাই। কিন্তু অর্থনৈতিক বৈষম্য ধনী ও গরিবের মধ্যে দূরত্ব সৃষ্টি করে। ধনীরা দরিদ্রদের অবহেলা করে, আর দরিদ্ররা ধনীদের প্রতি হিংসা-বিদ্বেষ পোষণ করে। যথাযথভাবে জাকাত প্রদানের মাধ্যমে ধনী-গরিবের মধ্যকার এ বৈষম্য কমে আসে। তাদের মধ্যে একটি যোগসূত্র স্থাপিত হয়। ধনীরা গরিবদের প্রতি সহানুভূতি প্রদর্শন করে। আর গরিবরাও ধনীদের ভালোবাসে। এভাবে পরস্পর ভ্রাতৃত্বের বন্ধনে আবদ্ধ হয়। তাই বলা হয়, জাকাত ইসলামের সেতুবন্ধন।"
        },
        {
          "label": "গ",
          "question": "উদ্দীপকে মুয়াজের পিতার রাজস্বটি কোন প্রকারের রাজস্ব? ব্যাখ্যা করো।",
          "explanation": "উদ্দীপকে মুয়াজের পিতার দেওয়া রাজস্বটি হলো উশর। উশর হলো জমিতে উৎপন্ন ফসলের জাকাত। মুসলিমদের মালিকানাধীন ও আবাদকৃত জমিতে উৎপন্ন ফসলের ওপর উশর ধার্য হয়। উশর আদায় করা ফরজ। জমিতে উৎপন্ন ফসল কম হোক বা বেশি হোক তার উশর আদায় করতে হবে। রাসুলুল্লাহ (স) এ সম্পর্কে সুস্পষ্ট নির্দেশনা দিয়ে বলেছেন- 'যে জমি বৃষ্টির পানি ও ঝরনার পানি সিক্ত করে তা থেকে ফসলের দশ ভাগের এক ভাগ এবং যেসব জমি সেচের মাধ্যমে সিক্ত হয় সেগুলো থেকে ফসলের বিশ ভাগের এক ভাগ আদায় করতে হবে' (সহিহ বুখারি)। আর মুয়াজের পিতার কর্মকাণ্ডে এই নির্দেশনারই প্রতিফলন পরিলক্ষিত হয়। উদ্দীপকে উল্লেখ করা হয়েছে, মামুনের সহপাঠী মুয়াজের পিতা উৎপাদিত দুই হাজার মণ খেজুর থেকে একশ মণ খেজুর সরকারের তহবিলে জমা দেন। রাসুল (স) এর নির্দেশনা অনুযায়ী যেসব জমি সেচের মাধ্যমে সিক্ত হয় সেগুলো থেকে ফসলের 'বিশ ভাগের এক ভাগ' উশর আদায় করতে হবে। মুয়াজের পিতাও মোট উৎপন্ন ফসলের ২০ ভাগের ১ ভাগ জাকাত দেন। এর থেকে স্পষ্ট বোঝা যায়, তিনি উশর আদায় করেছেন। সুতরাং বলা যায়, মুয়াজের পিতা তার জমিতে উৎপন্ন মোট ফসলের 'বিশ ভাগের এক ভাগ' উশর আদায় করেছেন।"
        },
        {
          "label": "ঘ",
          "question": "দেশটির অনুসৃত অর্থনৈতিক ব্যবস্থা চিহ্নিতপূর্বক দারিদ্র বিমোচনে এর ভূমিকা বিশ্লেষণ করো।",
          "explanation": "উদ্দীপকে উল্লেখিত দেশে ইসলামি অর্থব্যবস্থা বিদ্যমান। ইসলামি অর্থব্যবস্থা হলো কুরআন-সুন্নাহর আলোকে মানুষের সম্পদ উপার্জন, বণ্টন ও ব্যয়ের নির্দেশনা। এটি একটি মানবকল্যাণময় ও প্রগতিশীল অর্থব্যবস্থা। জাকাত, হালাল উপার্জন ও ইসলামি শরিয়তের অনুসরণ এ অর্থব্যবস্থার অন্যতম বৈশিষ্ট্য, যা উদ্দীপকের দেশটির ক্ষেত্রে লক্ষণীয়। উদ্দীপকের মামুন উচ্চশিক্ষার্থে একটি দেশে গমন করে দেখতে পায়, সে দেশে সৃষ্টিকর্তাকে সম্পদের মূল স্বত্বাধিকারী মনে করা হয়। সকল বিনিয়োগ ও লেনদেন লাভ-ক্ষতির ভিত্তিতে করা হয়। প্রত্যেকটি আর্থিক প্রতিষ্ঠান বছরান্তে মোট সম্পদের একটি অংশ রাষ্ট্রের বিশেষ তহবিলে জমা দেয়। সে আরও লক্ষ করেছে, এখানে কেউ ভিক্ষা করে না। প্রকৃতপক্ষে এসব বৈশিষ্ট্য ইসলামি অর্থব্যবস্থারই প্রতিচ্ছবি প্রকাশ করে। ইসলামি অর্থব্যবস্থা একটি আদর্শিক অর্থব্যবস্থা। এ অর্থব্যবস্থায় সম্পদের প্রকৃত মালিক মহান আল্লাহ রাব্বুল আলামিন। মানুষ তাঁর প্রতিনিধি হিসেবে তা ব্যবহার করেন। এ ব্যবস্থায় সম্পদের সুষম ও ভারসাম্যপূর্ণ বণ্টননীতি অনুসরণ করা হয়। দারিদ্র্য বিমোচনে ইসলামি অর্থব্যবস্থার তাৎপর্য অপরিসীম। এ অর্থব্যবস্থায় ধনীদের সম্পদে গরিবদের জন্য নির্ধারিত অংশ রয়েছে। ইসলামের বিধান অনুযায়ী সঠিকভাবে জাকাত প্রদানের মাধ্যমে ধনী-গরিবের মধ্যকার বৈষম্য কমে আসে। ইসলামি অর্থব্যবস্থায় বেকারদের কর্মসংস্থানের সুযোগ সৃষ্টি হয়। উপরের আলোচনার পরিপ্রেক্ষিতে বলা যায়, ধনী-গরিবের মধ্যকার অর্থনৈতিক বৈষম্য কমানো এবং কর্মসংস্থানের সুযোগ সৃষ্টি করার মাধ্যমে ইসলামি অর্থব্যবস্থা দারিদ্র্য বিমোচনে গুরুত্বপূর্ণ ভূমিকা পালন করে।"
        }
      ]
    },
    {
      "number": "10",
      "uddipok": "মি. জনসন একটি ইসলামি রাষ্ট্রের নাগরিক। তিনি তার একটি কৃষি খামার থেকে এ বছর এক লক্ষ টাকা সরকারের রাজস্ব খাতে জমা দেন। তার প্রতিবেশি মিসেস আমিনা এতদিন গহণার মূল্য হিসেব করে প্রতি রমজান মাসে গরিবদের মাঝে শাড়ি ও লুঙ্গি বিতরণ করতেন। এবছর প্রথমবারের মত তিনি রমজান মাসে দশ ভরি গহণার বাজার মূল্য ৪,০০,০০০/- টাকা থেকে ১০,০০০/- টাকা দুজন গরিব ও মেধাবী ছাত্রের একাদশ শ্রেণিতে ভর্তির খরচ বাবদ দান করেন।",
      "tag": "ISCM 23",
      "sub_questions": [
        {
          "label": "ক",
          "question": "জিজিয়া বলতে কী বুঝ?",
          "explanation": "জিজিয়া হলো ইসলামি রাষ্ট্রে ইসলামি আইনের অনুকূলে স্থায়ীভাবে বসবাসরত অমুসলিমদের জনপ্রতি বাৎসরিক ধার্যকৃত কর।"
        },
        {
          "label": "খ",
          "question": "\"মানব কল্যাণে সম্পদ\"- ব্যাখ্যা করো।",
          "explanation": "মানবকল্যাণে সম্পদ বলতে ইসলামি অর্থব্যস্থার বৈশিষ্ট্যকে বোঝানো হয়েছে। ইসলামি অর্থব্যস্থা মানবকল্যাণভিত্তিক। এ অর্থব্যবস্থা ভারসাম্যপূর্ণ অর্থব্যস্থা। এখানে শোষণের দরজা বন্ধ করে দেওয়া হয়েছে। কেননা এ অর্থব্যবস্থায় আল্লাহকে সকল সম্পদের মালিক মনে করা হয়। সম্পদ ধনীদের হাতেও পুঞ্জিভূত হয় না। ইসলামি শরিয়ত মোতাবেক পরিচালিত হয় বলে এ অর্থব্যবস্থা মহান আদর্শিক চেতনার ধারক হয়ে থাকে। আর এসব কারণেই ইসলামি অর্থব্যবসথায় সকল সম্পদ মানবকল্যাণ নিশ্চিত করে।"
        },
        {
          "label": "গ",
          "question": "জনসনের রাজস্বটি কোন প্রকারের রাজস্ব? ব্যাখ্যা করো।",
          "explanation": "জনসনের রাজস্বটি উশরের অন্তর্ভুক্ত। উশর অর্থ এক-দশমাংশ। শরিয়তের পরিভাষায়, কৃত্রিম সেচের মাধ্যমে উৎপন্ন ফসলের বিশ ভাগের এক ভাগ এবং প্রাকৃতিক প্রবাহের পানির মাধ্যমে উৎপন্ন ফসলের দশ ভাগের এক ভাগ জাকাত হিসেবে আদায় করাকে উশর বলে। জনাব জনসনের কর্মকান্ডে এটি পরিলক্ষিত হয়। উদ্দীপকের জনসন ইসলামি রাষ্ট্রের নাগরিক। তিনি তার একটি কৃষি খামার থেকে এ বছর এক লক্ষ টাকা সরকারের রাজস্ব খাতে জমা করেন। তার এ কাজটি ইসলামি অর্থব্যবস্থায় উশর হিসেবে পরিচিত। উশর গরিব- দুঃখীদের অভাবমোচন করে। উশরের অর্থ গরিব-দুঃখীদের মাঝে প্রদান করার ফলে তারা মূলধন গঠনের সুযোগ পায় এবং নতুন নতুন উৎপাদনশীল কাজে সেই অর্থ বিনিয়োগের সুযোগ সৃষ্টি হয়। ফলে সমাজে অর্থনৈতিক ভারসাম্য সৃষ্টি হয়। ধনী-গরিবের মধ্যকার বৈষম্য কমে আসে। এছাড়া উশর আদায়ের ফলে আল্লাহর সন্তুষ্টি অর্জন করা যায়। সুতরাং বলা যায়, ইসলামি অর্থব্যবস্থায় উশরের গুরুত্ব অপরিসীম।"
        },
        {
          "label": "ঘ",
          "question": "মিসেস আমিনার দানের বিষয়টি চিহ্নিতপূর্বক পূর্ববর্তী ও বর্তমান দানের মধ্যে কোনটিকে তুমি উত্তম বলে মনে করো? তোমার মতের পক্ষে যুক্তি দাও।",
          "explanation": "মিসেস আমিনার দানের বিষয়টি জাকাতকে নির্দেশ করে। তার পূর্ববর্তী ও বর্তমান দানের মধ্যে আমি বর্তমান দানকে সমর্থন করি। জাকাত শব্দের অর্থ পবিত্রকরণ, বৃদ্ধিকরণ। ব্যক্তির মালিকানাধীন সম্পদের নিসাব পূর্তির পর যেকোনো মুসলিম দরিদ্রকে শরিয়তের নির্ধারণ অনুযায়ী সেখান থেকে ধন-সম্পদ দেওয়াই জাকাত। মিসেস আমিনার কাজে এ বিষয়টি ফুটে উঠেছে। উদ্দীপকের মিসেস আমিনা পূর্ববর্তী সময়ে গহনার মূল্য হিসেব করে গরিবদের মাঝে শাড়ি ও লুঙ্গি বিতরণ করেন। কিন্তু বর্তমানে তিনি দান করার ক্ষেত্রে গহনার বাজারমূল্য ৪,০০,০০০ টাকা থেকে ১০,০০০ টাকা দু'জন গরিব ও মেধাবী ছাত্রের ভর্তির জন্য দান করেন। তার শেষের দানটি জাকাতকে নির্দেশ করে। আমিনার কাজে দেখা যায়, তিনি প্রথমে গরিবদের শাড়ি ও লুঙ্গি বিতরণ করতেন। এখানে কত টাকা কী হিসেবে দিতেন সেটি অনিশ্চিত। তাই এটি সাধারণ দান হিসেবে বিবেচিত। কিন্তু বর্তমানে যে ৪,০০,০০০ টাকা থেকে ১০,০০০ টাকা দু'জন মেধাবী গরিব ছাত্রের ভর্তির জন্য দান করেন। যা মূলত জাকাতকেই নির্দেশ করে। কেননা ২.৫% হারে ৪,০০,০০০ টাকায় জাকাত দান করতে ১০,০০০ টাকা। সুতরাং বলা যায়, মিসেস আমিনার পূর্ববর্তী দান সাধারণ দান এবং বর্তমান দান জাকাতের অন্তর্ভুক্ত হওয়াই আমি তার বর্তমানে দানটিকে সমর্থন করি।"
        }
      ]
    },
    {
      "number": "11",
      "uddipok": "তথ্য-১: মুরাদ একটি কুকুরের বাচ্চাকে গর্তে পড়ে থাকতে দেখে উপরে তুলে রাখে। তথ্য-২: তাসনুভার কলেজে মেয়েদের নামাজের কক্ষে একটি সেলফে কুরআন-হাদিসের বেশকিছু বইপত্র আছে। নামাজ ও টিফিন বিরতির সময় সে আল-কুরআনের দু'একটি আয়াত কিংবা হাদিস পাঠ করে অন্যদের শোনায়। সে প্রত্যাশা করে, তার এ কাজটি পরকালে তাকে সাফল্য এনে দেবে।",
      "tag": "ISCM 23",
      "sub_questions": [
        {
          "label": "ক",
          "question": "ইসলামি উম্মাহ বলতে কী বোঝো?",
          "explanation": "ইসলামি নীতি, আদর্শ, চিন্তাধারা, সংস্কৃতি ও বিশ্বাসকে কেন্দ্র করে মিলিত ব্যক্তি ও জনগোষ্ঠীকে ইসলামি উম্মাহ বলে।"
        },
        {
          "label": "খ",
          "question": "মানবাধিকার ও ইসলামের সম্পর্ক ব্যাখ্যা করো।",
          "explanation": "মানবাধিকার ও ইসলামের সম্পর্ক অতি ঘনিষ্ঠ এবং সমমুখী। পৃথিবীতে মানুষের সুষ্ঠুভাবে জীবনযাপনের জন্য কিছু অধিকার রয়েছে। সেগুলোই মানবাধিকার নামে পরিচিত। যেমন- বেঁচে থাকার অধিকার, সম্পদের অধিকার, সামাজিক সাম্যের অধিকার, সম্ভ্রমের অধিকার, ধর্ম পালনের অধিকার ইত্যাদি। আর এ অধিকারসমূহ আদায়ের ব্যাপারে ইসলামে গুরুত্বপূর্ণ সব নির্দেশনা দেওয়া হয়েছে। মূলত ইসলাম হলো একটি পূর্ণাঙ্গ জীবনবিধান। যার মাধ্যমে মানুষ দুনিয়া ও আখিরাতে সুষ্ঠুভাবে জীবনযাপনের নির্দেশনা পেয়ে থাকে। কেউ যাতে বৈষম্যের স্বীকার না হয় এবং দায়িত্ব অধিকার সঠিকভাবে পালন ও গ্রহণ করতে পারে তার স্পষ্ট নির্দেশনা ইসলামে বিদ্যমান। এজন্য মানবাধিকার ও ইসলামের সম্পর্ক অতি ঘনিষ্ঠ।"
        },
        {
          "label": "গ",
          "question": "মুরাদের ভূমিকাটি কীসের শামিল? ব্যাখ্যা করো।",
          "explanation": "মুরাদের ভূমিকাটি খিদমতে খালক বা সৃষ্টির সেবার শামিল। খিদমতে খালক হলো সৃষ্টিজগতের সেবা। আল্লাহ তায়ালা মানুষের কল্যাণের জন্য এই পৃথিবীতে অসংখ্য জীবজন্তু ও প্রাকৃতিক উপাদান সৃষ্টি করেছেন। সৃষ্টির সেরা জীব হিসেবে এসব সৃষ্টির আদর-যত্ন, লালনপালন ও সংরক্ষণ করাই খিদমতে খালক। কুকুরের বাচ্চার প্রতি মুরাদের কাজে এটিই ফুটে উঠেছে। উদ্দীপকের মুরাদ একটি কুকুরের বাচ্চাকে গর্তে পড়ে থাকতে দেখে উপরে তুলে আনে। কুকুর ছানাটিকে বাঁচিয়ে মুরাদ আল্লাহর সৃষ্টির প্রতি ভালবাসা ও কর্তব্য পালনের বিষয়টি প্রদর্শন করেছে। তার এ কাজটি খিদমতে খালক বা সৃষ্টির সেবার অন্তর্ভুক্ত। আর এজন্য সে অশেষ কল্যাণ লাভ করবে। রাসুল (স) বলেন, \"তোমরা পৃথিবীর অধিবাসীদের দয়া করো, আকাশের অধিপতি তোমাদের প্রতি দয়া করবেন\"। (তিরমিযি)"
        },
        {
          "label": "ঘ",
          "question": "তাসনুভার কর্মটি চিহ্নিতপূর্বক তার প্রত্যাশাটির যৌক্তিকতা বিশ্লেষণ করো।",
          "explanation": "তাসনুভার কাজে ইসলাম শিক্ষার জ্ঞান চর্চার বিষয়টি প্রকাশ পেয়েছে, আর এ কাজের জন্য পরকালের সাফল্য প্রত্যাশা করে সে সঠিক ধারণাই করেছে। জ্ঞানার্জনের ওপর ইসলামের সর্বাধিক গুরুত্ব দেওয়া হয়েছে। প্রকৃত মানুষ হওয়ার জন্য জ্ঞানার্জনের বিকল্প নেই। অন্যান্য জীবজন্তু ও সৃষ্টির ওপর মানুষের শ্রেষ্ঠত্বের মূল কারণ হলো মানুষ জ্ঞানচর্চা করে, অন্যরা করে না। সৃষ্টির শুরুতে ফেরেশতাদের ওপর মানুষের শ্রেষ্ঠত্ব প্রতিষ্ঠার মূলেও ছিল জ্ঞান। সুষ্ঠু-সুন্দর, স্বাভাবিক ও শান্তিপূর্ণ জীবনযাপনের জন্য জ্ঞান অর্জন করা অত্যাবশ্যক। তাসনুভার কাজে এ বিষয়টি প্রকাশ পেয়েছে। উদ্দীপকের তাসনুভা কলেজে নামাজ ও টিফিন বিরতিতে কুরআনের দুই- একটি আয়াত অথবা হাদিস পাঠ করে অন্যদের শোনায়। তার এ কাজে ইসলামি জ্ঞানচর্চার বিষয়টি ফুটে উঠেছে। তাই পরকালে সাফল্য প্রত্যাশা করে তাসনুভা যথার্থই করেছে। কেননা ইসলামে জ্ঞানচর্চার গুরুত্ব অত্যধিক। আল্লাহ তায়ালা জ্ঞানচর্চার নির্দেশ দিয়ে বলেন, \"অতএব, হে চক্ষুষ্মান ব্যক্তিগণ! তোমারা শিক্ষা গ্রহণ করো\" (সুরা আল-হাশর: ২)। এ বিষয়ে রাসুল (স) বলেন, \"যে ব্যক্তি জ্ঞান অন্বেষণ ও অর্জন করবে, তা হবে তার আগের গুনাহসমূহের কাফফারা\" (জামে তিরমিযি)। পরিশেষে বলা যায়, ইসলামে জ্ঞানচর্চার গুরুত্ব অত্যধিক। তাই জ্ঞানচর্চার কারণে তাসনুভা পরকালে বিশেষ সাফল্য ও প্রতিদান লাভ করবে!"
        }
      ]
    }
  ]
}