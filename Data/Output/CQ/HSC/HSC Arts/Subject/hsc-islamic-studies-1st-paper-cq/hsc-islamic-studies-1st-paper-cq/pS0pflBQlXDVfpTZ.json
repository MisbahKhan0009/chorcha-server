{
  "title": "আইডিয়াল কলেজ, মতিঝিল ২০২৪",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "আয়েশা একাদশ শ্রেণির ছাত্রী। সে অন্যান্য বিষয়ের সাথে একটি বিশেষ বিষয়ে পড়ছে, যেটিতে সে স্রষ্টার পরিচয় জানার পাশাপাশি পৃথিবীতে মানুষের দায়িত্ব-কর্তব্য ইত্যাদি বিষয় শিখতে পারছে। আয়েশার পরিবারের সকল সদস্য আল্লাহর নামে ঘুমাতে যায় ও আহার গ্রহণ করে। খাবার শেষে ও ঘুম থেকে জেগে উঠে আল্লাহর কৃতজ্ঞতা প্রকাশ করে। তারা প্রতি শুক্রবার হাত ও পায়ের নখ কাটে। সর্বদা মার্জিত শালীন পোশাক পরিধান করে। মহল্লার সবাই আয়েশাদের পরিবারটিকে সম্মানের চোখে দেখে।",
      "tag": "ISCM 24",
      "sub_questions": [
        {
          "label": "ক",
          "question": "দারুল আরকাম কী?",
          "explanation": "দারুল আরকাম ইতিহাসের প্রথম মক্তব।"
        },
        {
          "label": "খ",
          "question": "ইসলামি সংস্কৃতি ও নৈতিকতার সম্পর্ক ব্যাখ্যা করো।",
          "explanation": "মৌলিক ও তাত্ত্বিক দিক থেকে ইসলাম ও নৈতিকতা পরস্পর পরিপূরক। ইসলাম শিক্ষা মূলত নৈতিক শিক্ষা। এ শিক্ষা মানুষকে সত্য, সুন্দর ও ন্যায়ের পথে পরিচালিত করে। মানুষকে মিথ্যা, প্রতারণা, পাপাচার, খিয়ানত, জুলুম, পরনিন্দা, ফিতনা-ফাসাদ প্রভৃতি থেকে মুক্ত করে উন্নত নৈতিক চরিত্র গঠনে সহায়তা করে। আর এ বিষয়গুলো নৈতিকতাকেই নির্দেশ করে। তাই বলা যায় ইসলাম ও নৈতিকতা পরস্পর পরিপূরক।"
        },
        {
          "label": "গ",
          "question": "আয়েশা কোন বিশেষ বিষয়টি পড়ছে? ব্যাখ্যা করো।",
          "explanation": "আয়েশা ইসলাম শিক্ষা বিষয়টি নিয়ে পড়াশোনা করছে। যে শিক্ষাব্যবস্থায় ইসলামকে একটি পরিপূর্ণ জীবনাদর্শ হিসেবে শিক্ষা দেওয়ার ব্যবস্থা থাকে তা-ই ইসলাম শিক্ষা। এই শিক্ষার মাধ্যমে ইবাদতের সঠিক নিয়ম-কানুন সম্পর্কে ধারণা পাওয়া যায়। আল্লাহর পরিচয়, মানুষ সৃষ্টির উদ্দেশ্য, মানুষের দায়িত্বানুভূতি জাগ্রত করা ইত্যাদি এই শিক্ষার উদ্দেশ্য। যা আয়েশার অধ্যয়নরত বিষয়ের সাথে সম্পূর্ণ সাদৃশ্যপূর্ণ। উদ্দীপকে আয়েশা একাদশ শ্রেণির ছাত্রী। সে যে বিষয়টি অধ্যয়ন করে সেটি হতে স্রষ্টার পরিচয়, মানব সৃষ্টির উদ্দেশ্য মানুষের করণীয় ইত্যাদি সম্পর্কে জ্ঞান লাভ করছে। একজন আদর্শ মানুষের জীবন গঠনের উপায় ও পৃথিবীতে তার দায়িত্ব-কর্তব্য সম্পর্কে শিখতে পারছে। যা ইসলাম শিক্ষার সাথে সঙ্গতিপূর্ণ। মুসলমানদের জীবনে ইসলাম শিক্ষার গুরুত্ব ও তাৎপর্য সীমাহীন। কেননা অন্য সব সৃষ্টির ওপর মানুষের শ্রেষ্ঠত্বের কারণ হলো তার জ্ঞান বা শিক্ষা। আদিকাল থেকে পৃথিবীতে যত অন্যায়, জুলুম, নির্যাতন ও অপরাধ সংঘটিত হয়েছে, তার কারণ হলো অনৈতিকতা ও ইসলামের বিধান পালন না করা। আধুনিক যুগেও অন্যায় ও অনৈতিকতার ভয়াবহ বিস্তার লক্ষ করা যায়। আর এর থেকে মুক্তি পাওয়া সম্ভব একমাত্র ইসলাম শিক্ষা অর্জনের মাধ্যমে। এই শিক্ষা মানুষের চিরায়ত কল্যাণ ও মঙ্গল বিধান করে। এর মাধ্যমে মানুষ সামগ্রিক সাফল্য লাভে সক্ষম হয়। আর এ শিক্ষা অর্জনের মাধ্যমে মানুষ ইহকাল এবং পরকাল উভয় জগতে সফলতাই লাভ করে। সুতরাং আয়েশা ইসলাম শিক্ষা বিষয়ে অধ্যয়ন করছে।"
        },
        {
          "label": "ঘ",
          "question": "আয়েশার পরিবার যে আদর্শ অনুসরণ করে, ইমান সংরক্ষণে সেটির প্রভাব বিশ্লেষণ করো।",
          "explanation": "আয়েশার পরিবার ইসলামি আদর্শ অনুসরণ করে। ইমান সংরক্ষণে ইসলামি আদর্শ রক্ষাকবচ হিসেবে কাজ করে। ইসলাম অনুমোদিত ও কুরআন-হাদিসে নির্দেশিত মুসলমানদের জীবনপদ্ধতিই হলো ইসলামি সংস্কৃতি বা আদর্শ। আল্লাহর ইবাদত করা, পরস্পর দেখা হলে সালাম দেওয়া, ভালো কাজের শুরুতে 'বিসমিল্লাহ' বলা, খাওয়ার পর আল্লাহর শুকরিয়া আদায় করা প্রভৃতি ইসলামি আদর্শের অন্তর্ভুক্ত। আয়েশার পরিবারের মধ্যে যা লক্ষ্যণীয়। উদ্দীপকে আয়েশার পরিবারের সকল সদস্য আল্লাহর নামে ঘুমাতে যায় ও আহার গ্রহণ করে। খাবার শেষে ও ঘুম থেকে জেগে উঠে আল্লাহর কৃতজ্ঞতা প্রকাশ করে। তারা প্রতি শুক্রবার হাত ও পায়ের নখ কাটে। সর্বদা মার্জিত ও শালীন পোশাক পরিধান করে। এগুলো সবই ইসলামি আদর্শের ব্যাবহারিক দিক। মুসলমানদের দৈনন্দিন জীবনে ইসলামি আদর্শের চর্চা করার গুরুত্ব অপরিসীম। এ আদর্শ মুসলিম জাতির স্বতন্ত্র অস্তিত্ব বহন করে। এ আদর্শ লালনের মাধ্যমে আল্লাহ ও তার রাসুলের ভালোবাসা লাভ করা যায়। আল্লাহর সন্তুষ্টি লাভ দুনিয়া ও আখিরাতে সফলতা লাভের অন্যতম মাধ্যম। পবিত্র কুরআনে এসেছে, \"মুহাম্মদ (স) আপনি বলুন, যদি তোমরা আল্লাহর ভালোবাসা চাও তাহলে আমাকে অনুসরণ করো' (সুরা আল ইসলাম: ৩১)। উপরের আলোচনার প্রেক্ষিতে বলা যায়, ইসলামি আদর্শের অনুসরণ মুসলমানদের দুনিয়ার জীবনে কল্যাণ নিশ্চিত করার পাশাপাশি পরকালেও মুক্তির ব্যবস্থা করবে। তাই মুসলমানদের জন্য ইসলামি আদর্শ লালন করার গুরুত্ব অপরিসীম।"
        }
      ]
    },
    {
      "number": "2",
      "uddipok": "তথ্য-১: বাংলাদেশ রেলওয়ে স্টেশনগুলোতে পৃথক কাউন্টারের ব্যবস্থা করে মহিলাদের টিকেটিং সেবা প্রদান করে। মহিলা যাত্রীগণ এতে স্বচ্ছন্দে টিকেট কেটে ট্রেনে ভ্রমণ করতে পারেন। তথ্য-২: বিদেশ ফেরত সুজন তার সঞ্চয়ের টাকায় একটি ফেনসিডিলের কারখানা চালু করে। কিছুদিন পর স্ত্রীর পরামর্শে সুজন কারখানাটিকে মিনারেল ওয়াটারের কারখানায় রূপান্তরিত করে। এতে দেখা যায়, আগের চেয়ে বর্তমানে সে আরো বেশি মুনাফা অর্জন করতে পারছে। আগে সুজন নামাজ পড়ত না। এখন সে নিয়মিত নামাজ আদায় করছে।",
      "tag": "ISCM 24",
      "sub_questions": [
        {
          "label": "ক",
          "question": "কর্তব্যপরায়ণতা কী?",
          "explanation": "দায়িত্ব পালনে নিষ্ঠা ও আন্তরিকতা হলো কর্তব্যপরায়ণতা।"
        },
        {
          "label": "খ",
          "question": "\"হারাম উপার্জন ইবাদত কবুলের অন্তরায়\"- ব্যাখ্যা করো।",
          "explanation": "হারাম উপার্জনকারীর ইবাদত আল্লাহর কাছে কবুল হয় না বলে একে ইবাদত কবুলের অন্তরায় বলা হয়। অবৈধ, অননুমোদিত বা শরিয়ত পরিপন্থি যেকোনো উপায়ে উপার্জন করাকে হারাম উপার্জন বলে। সুদ, ঘুষ, প্রতারণা, চুরি, ডাকাতি, ছিনতাই প্রভৃতি উপায়ে উপার্জন করা হারাম। হারাম উপার্জনকারীর ইবাদত আল্লাহ কবুল করেন না। ইবাদত কবুলের পূর্বশর্ত হলো হালাল উপার্জন।"
        },
        {
          "label": "গ",
          "question": "রেলওয়ের ভূমিকায় ব্যক্তি জীবনের কোন আদর্শটি নিশ্চিত হয়? ব্যাখ্যা করো।",
          "explanation": "রেলওয়ের ভূমিকায় ব্যক্তি জীবনের নারীর প্রতি সম্মানবোধের আদর্শটি নিশ্চিত হয়। নারীর প্রতি সম্মানবোধ বলতে বোঝায়, নারী জাতিকে আল্লাহ যে সম্মান' দিয়েছেন তা জানা, জেনে হৃদয়ে ধারণ করা এবং আচার আচরণের মাধ্যমে তা প্রকাশ করা। তাদের প্রতি ভালো মনোভাব পোষণ করা, সদাচরণ করা এবং সুন্দর ভাষায় তাদের সাথে কথা বলা। ইসলামে তাদের যেসব অধিকার রয়েছে তা সঠিকভাবে দেওয়া। তাদের সাহায্য- সহযোগিতা করা, প্রাপ্য সুযোগ সুবিধা দেওয়া, রাস্তাঘাটে তাদের চলার পথ সুগম রাখা সবই নারীর প্রতি সম্মানবোধের অংশ। যা রেলওয়ের ভূমিকায় লক্ষ করা যায়। উদ্দীপকে দেখা যায়, বাংলাদেশ রেলওয়ে স্টেশনগুলোতে পৃথক কাউন্টারের ব্যবস্থা করে মহিলাদের টিকেটিং সেবা প্রদান করে। এতে মহিলা যাত্রীগণ স্বচ্ছন্দে টিকেট কেটে ট্রেনে ভ্রমণ করতে পারে। রেলওয়ের এ ভূমিকায় ইসলামের নির্দেশ বাস্তবায়িত হয়েছে। আল কুরআন ও হাদিসে এ ব্যাপারে নানা নির্দেশনা প্রদান করা হয়েছে। মহানবি (স) বলেছেন, 'তোমরা স্ত্রীলোকদের ব্যাপারে আল্লাহকে অবশ্যই ভয় করে চলবে।' অর্থাৎ তাদের হক যথাযথভাবে আদায় করতে হবে। আর এটা উত্তম কাজের পরিচর্যা।"
        },
        {
          "label": "ঘ",
          "question": "তুমি কি মনে কর, সুজনের পরিবর্তিত ব্যবসায়টি মানুষের ব্যক্তিজীবনে আত্মিক প্রশান্তি এনে দেয়? পরিবর্তিত ব্যবসায়টি চিহ্নিতপূর্বক তোমার উত্তরের পক্ষে যুক্তি দাও।",
          "explanation": "হ্যাঁ, সুজনের পরিবর্তিত ব্যবসায়টি মানুষের ব্যক্তিজীবনে আত্মিক প্রশান্তি এনে দেয়। কারণ তার ব্যবসায়টি হালাল পন্থায় পরিচালিত। ইসলাম অনুমোদিত ও কুরআন-হাদিস নির্দেশিত উপায়ে উপার্জন করাকে হালাল উপার্জন বলে। অর্থাৎ কুরআন ও হাদিসে যেসব কাজের অনুমতি রযেছে এবং যে সম্পর্কে কোনো নিষেধাজ্ঞা নেই সেসব কাজকে হালাল বা বৈধ বলে। আল্লাহ ব্যবসায়কে হালাল করেছেন। যেমন- তিনি বলেন, 'আল্লাহ ব্যবসায়কে হালাল করেছেন আর সুদকে করেছেন হারাম'। হারাম বস্তু গ্রহণ বা অবৈধ পথে উপার্জন থেকে বিরত থাকাও হালাল উপার্জনের শামিল। যা সুজনের পরিবর্তিত ব্যবসায়ে লক্ষণীয়। উদ্দীপকে দেখা যায়, সুজন তার সঞ্চয়ের টাকা দিয়ে একটি ফেনসিডিল কারখানা চালু করে। কিছুদিন পর স্ত্রীর পরামর্শে সুজন কারখানাটিকে মিনারেল ওয়াটারের কারখানায় রূপান্তরিত করে। এর মাধ্যমে সে নিজেকে হারাম উপার্জন থেকে বিরত রেখেছে। অর্থাৎ সে একজন হালাল পথে উপার্জনকারী। ইসলামে হালাল উপার্জনের গুরুত্ব অপরিসীম। এটি ইবাদত কবুল হওয়ার পূর্বশর্ত। সালাত, সাওম, জাকাত ও হজ প্রভৃতির মতো হালাল উপার্জনও একটি ফরজ ইবাদত। হালাল উপার্জনের মাধ্যমে আল্লাহর নির্দেশ পালন করার পাশাপাশি আত্মিক প্রশান্তিও লাভ করা যায়। সর্বোপরি হালাল উপার্জন ব্যক্তি ও সমাজের জন্য সামগ্রিক কল্যাণ বয়ে আনে। পরিশেষে বলা যায়, হালাল উপার্জন করা মহান আল্লাহর নির্দেশ। এটি একটি গুরুত্বপূর্ণ ফরজ ইবাদত। ইবাদতের মাধ্যমে আল্লাহর সন্তুষ্টি অর্জন করতে হলে হালাল উপার্জন দিয়ে জীবিকা নির্বাহ করতে হবে।"
        }
      ]
    },
    {
      "number": "3",
      "uddipok": "দুই সন্তান নিয়ে মাসুম ও ফরিদার পরিবার। মাসুম একজন কর্মজীবী মানুষ। ফরিদা সামাজিক কর্মকাণ্ড পছন্দ করেন। মাসুম দিন শেষে বাসায় ফিরে অধিকাংশ সময় স্ত্রীকে বাসায় পান না; বরং তিনি সামাজিক কাজে বাইরে ব্যস্ত থাকেন। স্কুল পড়ুয়া সন্তানেরা নিজেদের মতো করে চলাফেরা করে। মাসুম নিজে নামাজ পড়েন এবং স্ত্রী ও সন্তানদেরকেও নামাজ আদায় করতে বলেন। কিন্তু তারা সাধারণত মাসুমের কথায় খুব একটা কর্ণপাত করে না।",
      "tag": "ISCM 24",
      "sub_questions": [
        {
          "label": "ক",
          "question": "দেনমোহর বলতে কী বোঝ?",
          "explanation": "দেনমোহর হলো বিবাহের সময় কনের দাবিকৃত অর্থ বা সম্পদ, যা বর বা বরের পিতার পক্ষ থেকে কনেকে প্রদান করতে হয়।"
        },
        {
          "label": "খ",
          "question": "ইসলামি পরিবারে স্বামী-স্ত্রীর সম্পর্ক ব্যাখ্যা করো।",
          "explanation": "স্বামী-স্ত্রীর পারস্পরিক অধিকার ও মর্যাদার প্রতি গুরুত্বারোপ করে আল্লাহ তায়ালা বলেন, 'তারা তোমাদের ভূষণ এবং তোমরা তাদের ভূষণ।' (সুরা আল-বাকারা: ১৮৭) ইসলামি পরিবারে স্ত্রীর অধিকার স্বামীর অধিকারের সমান। তারা একে অন্যের পরিপূরক। স্বামী ও স্ত্রী পরস্পরকে যথাযথ সম্মান, মর্যাদা ও অধিকার দেবেন। স্বামী-স্ত্রী যেন পরস্পরের প্রতি শ্রদ্ধাশীল থাকে এবং কেউ যেন কখনও অন্যকে হেয় না করে এজন্য আল্লাহ তায়ালা স্বামী-স্ত্রীকে পরস্পরের পোশাক বা ভূষণ হিসেবে আখ্যায়িত করেছেন।"
        },
        {
          "label": "গ",
          "question": "পারিবারিক জীবনে ফরিদার ভূমিকায় কী লঙ্ঘিত হয়? ব্যাখ্যা করো।",
          "explanation": "পারিবারিক জীবনে ফরিদার ভূমিকায় স্বামীর প্রতি দায়িত্ব-কর্তব্য লঙ্ঘিত হয়েছে। ইসলামি পরিবারব্যবস্থায় স্বামী-স্ত্রী পরস্পর পরিপূরক। শরিয়তের বিধান অনুযায়ী তাদের পারস্পরিক অধিকার ও কর্তব্য রয়েছে। স্ত্রী হিসেবে ফাহিমা কর্তব্যে অবহেলা করেছেন। উদ্দীপকের কর্মজীবী মাসুম দিন শেষে বাসায় ফিরে অধিকাংশ সময় তার স্ত্রী ফরিদাকে বাসায় পান না; বরং তিনি সামাজিক কাজে বাইরে ব্যস্ত থাকেন। অথচ স্ত্রী হিসেবে কোনোভাবেই স্বামীর অনুমতি ছাড়া বাইরে থাকা উচিত নয়। কেননা স্ত্রী তার স্বামীর গৃহে অবস্থান করবে এটাই ইসলামের বিধান। অপরদিকে সারাদিনের কর্মব্যস্ততার পরে স্বামী ভালোবাসার দাবিতে, নিজের প্রয়োজনে তার স্ত্রীর নৈকট্য কামনা করতে পারে। এক্ষেত্রে স্ত্রীর কর্তব্য হলো স্বতঃস্ফূর্তভাবে স্বামীর আহ্বানে সাড়া দেওয়া। এক্ষেত্রেও ফরিদার গাফিলতি লক্ষ করা যায়, যা স্ত্রী হিসেবে স্বামীর প্রতি নিজের কর্তব্য পালনে অবহেলা হিসেবে বিবেচিত।"
        },
        {
          "label": "ঘ",
          "question": "উদ্দীপকের পরিবারটির কর্মকান্ড ইসলামি পরিবারের সাথে কতটা সাদৃশ্যপূর্ণ? চিহ্নিতপূর্বক বিশ্লেষণ করো।",
          "explanation": "উদ্দীপকের পরিবারটির কর্মকাণ্ড ইসলামিক পরিবারের সাথে একটুও সাদৃশ্যপূর্ণ নয়। ইসলামি পরিবার একটি আদর্শ পরিবার। পারস্পরিক দায়িত্ববোধ, কল্যাণকামিতা, সম্মান প্রদর্শন, স্নেহ ও ভালোবাসায় পরিপূর্ণ থাকা ইসলামি পরিবারের বৈশিষ্ট্য। উদ্দীপকের পরিবারে এসব বৈশিষ্ট্যের অনুপস্থিতি লক্ষ করা যায়। উদ্দীপকে উল্লেখিত পরিবারে স্বামী-স্ত্রী নিজেদের মত করে ব্যস্ত থাকেন। সন্তানেরাও নিজেদের ইচ্ছামাফিক চলাফেরা করে। স্ত্রী ও সন্তানেরা স্বামী ও পিতা হিসেবে মাসুমের কথায় কর্ণপাত করে না। যা ইসলামি পরিবারের বৈশিষ্ট্য বহন করে না। কেননা ইসলামি পরিবারে প্রত্যেকেই প্রত্যেকের অধিকার আদায়ে সচেষ্ট থাকে। কুরআন-সুন্নাহর নীতিমালা সতর্কতার সাথে অনুসরণ করে। এখানে একে-অন্যের প্রতি শ্রদ্ধাশীল। পারস্পরিকভাবে মিলেমিশে, সুখে ও দুঃখে সবাই একসাথে বসবাস করে। বড়োরা ছোটদের স্নেহ করে, ছোটরা বড়দের শ্রদ্ধা করে। কিন্তু মাসুম ও ফরিদার পরিবারে এসব বৈশিষ্ট্য পরিলক্ষিত হয় না। পরিশেষে বলা যায়, সমৃদ্ধশালী আদর্শ জাতি ও সমাজ বিনির্মাণের জন্য সকলের উচিত ইসলামি পরিবারের বৈশিষ্ট্য অনুসরণ করা।"
        }
      ]
    },
    {
      "number": "4",
      "uddipok": "সজল একজন ধনাঢ্য ব্যবসায়ী। ব্যবসায়িক কাজে তিনি খুবই ব্যস্ত থাকেন। তিনি ব্যস্ততার কথা ভেবে তার মাকে বৃদ্ধাশ্রমে রেখে আসেন। সজলের বন্ধু পিন্টু একরাতে হঠাৎ করে তার ছেলে অসুস্থ হয়ে পড়লে তাকে হাসপাতালে নিয়ে যান ও রাত জেগে সেবাযত্ন করেন। এর কিছুদিন পর তার ছোট ভাই ডেঙ্গু জ্বরে আক্রান্ত হলে, কোনো চিকিৎসার ব্যবস্থা না করে তাকে ইমামের কাছ থেকে পানি পড়া এনে খেতে বলেন।",
      "tag": "ISCM 24",
      "sub_questions": [
        {
          "label": "ক",
          "question": "ইসলামি পরিবার একটি প্রশিক্ষণালয়'- ব্যাখ্যা করো।'",
          "explanation": "পিতামাতার সাথে কথাবার্তায় সর্বোত্তম পন্থা অবলম্বন করতে হয়।"
        },
        {
          "label": "খ",
          "question": "পিতামাতার সাথে কথাবার্তায় কোন পন্থা অবলম্বন করতে হয়?",
          "explanation": "ইসলামি পরিবার শিক্ষামূলক বিভিন্ন কাজ সম্পাদনের মাধ্যমে শিক্ষালয় হিসেবে ভূমিকা পালন করে। পরিবার হলো স্নেহ-মায়া-মমতা ও ভালোবাসার বন্ধনে গঠিত একটি ক্ষুদ্র সামাজিক প্রতিষ্ঠান। পারিবারিক জীবনে ছোট-বড় সবার নৈতিক চরিত্র গঠন ও মানসিক উৎকর্ষ সাধনের বিশেষ প্রয়োজন রয়েছে। ইসলামি পরিবারে মা-বাবা, ভাই-বোন ও অন্যান্য সদস্যদের পারস্পরিক সহায়তায় শিশুরা ইসলামের প্রাথমিক জ্ঞান, বর্ণমালা, সততা, শিষ্টাচার, নিয়মানুবর্তিতা প্রভৃতি শিক্ষা লাভ করে। তাই ইসলামি পরিবারকে একটি শিক্ষালয় হিসেবে অভিহিত করা হয়।"
        },
        {
          "label": "গ",
          "question": "সজলের কর্মকান্ডে কী প্রকাশ পায়? ব্যাখ্যা করো।",
          "explanation": "সজলের কর্মকান্ডে মাতার প্রতি কর্তব্যে অবহেলার বহিঃপ্রকাশ ঘটেছে। ইসলামি পরিবারে মাতা-পিতার প্রতি সন্তানকে অনেক দায়িত্ব ও কর্তব্য পালন করতে হয়। মাতাপিতার জীবদ্দশায় তাদের প্রতি সন্তানের কর্তব্যসমূহ হলো-তাদের সাথে সদাচরণ করা, তাদের অবাধ্য না হওয়া, অসুস্থ হলে তাদের সেবাযত্ন ও সুচিকিৎসার ব্যবস্থা করা ইত্যাদি। পিতামাতার মৃত্যুর পর সন্তানের জন্য অপরিহার্য কর্তব্য হলো তাদের দাফন-কাফনের ব্যবস্থা করা, ওয়াসিয়ত পূর্ণ করা, ঋণ পরিশোধ করা এবং তাদের জন্য দোয়া ও ইসতিফার করা ইত্যাদি। সজলের কর্মকান্ডে এসব কর্তব্য পালনে অবহেলার প্রকাশ ঘটেছে। উদ্দীপকের ধনাঢ্য ব্যবসায়ী সজল ব্যবসায়িক কাজে খুব ব্যস্ত থাকেন। ব্যস্ততার কথা ভেবে তিনি তার মাকে বৃদ্ধাশ্রমে রেখে আসেন। তার এ কাজের মাধ্যমে স্পষ্ট বোঝা যায় যে, সে তার মায়ের সঠিকভাবে কর্তব্য পালন করেনি। অথচ মায়ের প্রতি কর্তব্য পালন করতে আল্লাহ তায়ালা নির্দেশ দিয়েছেন। আল্লাহ বলেন, 'তোমরা মাতা-পিতার সাথে সদাচারণ করো।' (সুরা নিসা: ৩৬) তাদের প্রতি কর্তব্য পালনে অবহেলা করলে জাহান্নাম অনিবার্য। তাই বলা যায়, সজলের কর্মকান্ডের দরুন তাকে জাহান্নামের শাস্তি ভোগ করতে হবে।"
        },
        {
          "label": "ঘ",
          "question": "পিন্টুর কর্মকান্ডের যৌক্তিকতা বিশ্লেষণ করো।",
          "explanation": "ভাইয়ের প্রতি যথাযথ কর্তব্য পালন না করায় পিন্টুর কর্মকান্ডটি যথার্থ হয়নি। ইসলামের দৃষ্টিতে ভাই-বোনের পারস্পরিক অনেক অধিকার ও কর্তব্য রয়েছে। ভাইয়ের প্রতি ভাইয়ের বা ভাইয়ের প্রতি বোনের এসকল দায়িত্ব কর্তব্য পালন বাধ্যতামূলক করা হয়েছে। ভাই-বোনের পারস্পরিক অধিকারের মধ্যে প্রথমে বড় ভাই-বোনদের শ্রদ্ধা করতে হবে, অধিকার দিতে হবে, সুসম্পর্ক বজায় রাখতে হবে, অসুস্থ হলে সেবা ও সহযোগিতা করতে হবে। দয়া, ভালোবাসা ও সহানুভূতি প্রদর্শন করে পরস্পরের সাহায্য করতে হবে এবং সদাচরণ করতে হবে। এসব দায়িত্ব পালন একজন ভাইয়ের জন্য যেমন কর্তব্য অপর ভাইয়ের তেমন অধিকার। উদ্দীপকে দেখা যায়, পিন্টু তার ছেলে অসুস্থ হলে তাকে হাসপাতালে নিয়ে যান ও রাত জেগে সেবাযত্ন করেন। এর কিছুদিন পর তার ছোট ভাই ডেঙ্গু জ্বরে আক্রান্ত হলে কোনো চিকিৎসার ব্যবস্থা না করে তাকে ইমামের কাছ থেকে পানি পড়া এনে খেতে বলেন। তার এরূপ কর্মকাণ্ডে যদিও সন্তানদের প্রতি তার কর্তব্য পালন হয় তারপরও তার ভাইয়ের প্রতি যথাযথ কর্তব্য পালনে তিনি ব্যর্থ হয়েছেন। কেননা ইসলামের দৃষ্টিতে সন্তানের প্রতি যেমন কর্তব্য রয়েছে, তেমনি ভাই-বোনের প্রতিও কর্তব্য রয়েছে। তাই ইসলামের দৃষ্টিতে পিন্টুর কর্মকাণ্ড মোটেও সঠিক নয়। আল্লাহ তায়ালা বলেন, 'তুমি তোমার আপনজনদের হক আদায় করে দাও।' (বনি ইসরাইল: ২৬) সুতরাং আল্লাহর আদেশ অমান্য করে, এবং ভাইয়ের যথাযথ চিকিৎসা না করিয়ে তিনি বড় অন্যায় কাজ করেছেন। যা ইসলামে অনুমোদন নেই। পরিশেষে বলা যায়, পিন্টু তার ভাইয়ের চিকিৎসা না করিয়ে তার কর্তব্য পালনে অবহেলা করেছেন। যা কুরআন ও সুন্নাহ বিরোধী কাজ। এজন্য পরকালে তাকে কঠিন বিচারের সম্মুখীন হতে হবে।"
        }
      ]
    },
    {
      "number": "5",
      "uddipok": "সোহাগ হোসেনপুর ইউনিয়নের বাসিন্দা। সে স্থানীয় বড়বাজারে লটারির মাধ্যমে পণ্য বিক্রয় করে। কেউ লটারিতে বিজয়ী হলে সোহাগ তাকে দুইশত টাকার পণ্য দেয়। হারলে সোহাগকে একশত টাকা দিতে হয়। বিষয়টি ইউনিয়ন পরিষদ চেয়ারম্যান সালাহ উদ্দিনের দৃষ্টিগোচর হয়। তিনি সোহাগের ব্যবসায়টি বন্ধ করে দেন। পরের বছর তিনি জেলার শ্রেষ্ঠ চেয়ারম্যান নির্বাচিত হন এবং জেলা পরিষদে পদকে ভূষিত হন।",
      "tag": "ISCM 24",
      "sub_questions": [
        {
          "label": "ক",
          "question": "গিবত কী?",
          "explanation": "গিবত হচ্ছে কারো অনুপস্থিতিতে তার দোষ-ত্রুটি অন্যের কাছে এমনভাবে বলা বা প্রকাশ করা, যা শুনলে সে কষ্ট পাবে।"
        },
        {
          "label": "খ",
          "question": "সৎকাজের আদেশের গুরুত্ব বেশি কেন? ব্যাখ্যা করো।",
          "explanation": "সৎকাজের আদেশ সামাজিক নিরাপত্তার জন্য অত্যন্ত জরুরি। তাই সৎকাজের আদেশের গুরুত্ব এত বেশি। ইসলাম সৎকাজের আদেশ দেওয়াকে আবশ্যক করেছে। সবাইকে এই মহৎ কাজের সাথে জড়িত থাকা প্রয়োজন। আল্লাহ তায়ালা বলেন, 'তোমাদের মধ্যে এমন একদল লোক অবশ্যই থাকতে হবে যারা মানুষকে কল্যাণের দিকে আহ্বান করবে, সৎকাজের আদেশ দেবে এবং অসৎকাজের নিষেধ করবে; তারাই সফলকাম।\" মানুষকে অন্যায় গর্হিত সকল কাজ থেকে বিরত রাখতে সৎকাজের আদেশের বিকল্প নেই। সমাজ সংস্কার ও নিরাপত্তার জন্য সৎকাজের আদেশ তাই অতীব গুরুত্বপূর্ণ।"
        },
        {
          "label": "গ",
          "question": "সোহাগের ব্যবসায়টি কোন জাতীয় সামাজিক অনাচার? ব্যাখ্যা করো।",
          "explanation": "সোহাগের লটারির মাধ্যমে পণ্য বিক্রয় করার মাধ্যমটি হলো জুয়া। জুয়া হচ্ছে ভাগ্যের নাম দিয়ে অন্যায়ভাবে অন্যের অর্থ-সম্পদ হাতিয়ে নেওয়ার একটি কৌশল। এটি একটি জঘন্য সামাজিক অনাচার। জুয়ার মাধ্যমে এক ব্যক্তির অর্থ-সম্পদ অন্যায়ভাবে ও বিনা পরিশ্রমে অন্যের হস্তগত হয়, যা সোহাগের ব্যবসাতে লক্ষ করা যায়। উদ্দীপকের সোহাগ স্থানীয় বড়বাজারে লটারির মাধ্যমে পণ্য বিক্রয় করে। কেউ লটারিতে বিজয়ী হলে সোহাগ তাকে দুইশত টাকার পণ্য দেয়। হারলে সোহাগের একশত টাকা দিতে হয়। সোহাগের বিনা পরিশ্রমে ও অন্যায়ভাবে অন্যের সম্পদ হস্তগত করার এ পদ্ধতিই হলো জুয়া। এটি ব্যক্তি ও সমাজজীবনে বিশৃঙ্খলা ও অশান্তি সৃষ্টি করে। মানুষের মধ্যে শত্রুতা ও হানাহানির জন্ম দেয়। জুয়ার কারণে পারিবারিক ও সমাজজীবন দুর্বিষহ হয়ে ওঠে। ইসলামে জুয়া সম্পূর্ণরূপে হারাম। এ সম্পর্কে আল্লাহ তায়ালা বলেন, 'নিশ্চয়ই মদ, জুয়া, মূর্তিপূজা ও ভাগ্যনির্ধারক তীর শয়তানের অপবিত্র কাজের অন্তর্ভুক্ত। কাজেই তোমরা এসব থেকে দূরে থাকো। তাহলে তোমরা কল্যাণ লাভ করবে' (সুরা আল মায়িদা: ৯০)।"
        },
        {
          "label": "ঘ",
          "question": "সালাহ উদ্দিনের ভূমিকাটি চিহ্নিতপূর্বক এর ইহ ও পরকালীন গুরুত্ব বিশ্লেষণ করো।",
          "explanation": "সালাহ উদ্দিনের জুয়াখেলা বন্ধ করার ব্যবস্থা করার মাধ্যমে অসৎকাজে নিষেধের বিষয়টি ফুটে উঠেছে। যা ইহ ও পরকালীন জীবনে কল্যাণ বয়ে আনবে। সাধারণত অসৎকাজে নিষেধ বলতে বুঝায়-কাউকে অন্যায়, মন্দ ও অশ্লীল কাজ করতে নিষেধ করা। এটি মুসলিম উম্মাহর একটি গুরুত্বপূর্ণ বৈশিষ্ট্য এবং প্রত্যেক মুসলমানের জন্য অবশ্যকরণীয়, যা ইউনিয়ন পরিষদের চেয়ারম্যান সালাহ উদ্দিনের ক্ষেত্রে লক্ষ করা যায়। উদ্দীপকে দেখা যায়, হোসেনপুর ইউনিয়নের বাসিন্দা সোহাগ স্থানীয় বড় বাজারে লটারির মাধ্যমে পণ্য বিক্রয় করে। বিষয়টি ইউনিয়ন পরিষদের চেয়ারম্যান সালাহ উদ্দিন বন্ধ করার ব্যবস্থা করেন। এ খেলা বন্ধ করার মাধ্যমে সালাহ উদ্দিনের অসৎ কাজে নিষেধের বিষয়টি প্রকাশিত হয়েছে। ইসলামে এটির গুরুত্ব অপরিসীম। সামাজিক নিরাপত্তার জন্য এটি অত্যন্ত জরুরি। অসৎকাজে নিষেধের মাধ্যমে সমাজ থেকে অন্যায় অপরাধ দূর করায় ভূমিকা রাখা যায়। অপরাধমুক্ত ও সুশৃঙ্খল সমাজ গড়ে তোলার জন্য অসৎকাজে নিষেধের বিষয়টি অত্যন্ত গুরুত্বপূর্ণ। এ প্রসঙ্গে আল্লাহ বলেন, 'তোমরাই শ্রেষ্ঠ উম্মত, মানবজাতির কল্যাণের জন্য তোমাদের আবির্ভাব হয়েছে।' তোমরা মানুষকে সৎকাজের আদেশ দেবে, অসৎ কাজে নিষেধ করবে' (সুরা আল ইমরান: ১১০)। উপরের আলোচনার প্রেক্ষিতে বলা যায়, সমাজ থেকে অন্যায়-অপরাধ দূর করার জন্য অসৎকাজে নিষেধের গুরুত্ব অপরিসীম। তাই সালাহ উদ্দিনের মত আমাদের প্রত্যেকের অসৎকাজে নিষেধ করতে হবে।"
        }
      ]
    },
    {
      "number": "6",
      "uddipok": "পরান ও টগর দুই বন্ধু দুটি সঙ্ঘবন্ধ দলের সদস্য। পরান সাধারণত রিকশা আরোহী মহিলাদের হাত থেকে ব্যাগ ছিনিয়ে নেয়। টগর তার সহযোগিদের নিয়ে গ্রিল কেটে বাসা- বাড়িতে প্রবেশ করে অস্ত্রের মুখে মূল্যবান মালামাল নিয়ে চলে যায়। 'এরকম একটি ঘটনায় সে পুলিশের হাতে ধরা পড়ে এবং আদালতের বিচারে তার যাবজ্জীবন কারাদণ্ড হয়।",
      "tag": "ISCM 24",
      "sub_questions": [
        {
          "label": "ক",
          "question": "আদল কী?",
          "explanation": "আদল হলো ইসলামের বিধান অনুযায়ী যথাযথভাবে যার যা প্রাপ্য তাকে তা সঠিকভাবে প্রদান করা।"
        },
        {
          "label": "খ",
          "question": "কেউ আত্মীয়তার সম্পর্ক ছিন্ন করলে পুরো সম্প্রদায় দায়ী হয় কেন? ব্যাখ্যা করো।",
          "explanation": "কেউ আত্মীয়তার সম্পর্ক ছিন্ন করলে পুরো সম্প্রদায় দায়ী হবে। ইসলামি সমাজব্যবস্থায় সমাজের প্রত্যেক সদস্যই একে অপরের প্রতি দায়িত্বশীল। তাই দায়িত্বের জায়গা থেকে সবার উচিত অপরের বিপদাপদে পাশে দাঁড়ানো এবং বিপদ থেকে উদ্ধার করার চেষ্টা করা। কিন্তু বর্তমানে এ চিত্র খুব কমই দেখা যায়। ভাইয়ের সাথে ভাই কিংবা পিতার সাথে সন্তানের ঝগড়া-বিবাদ লাগলে সমাজের অধিকাংশ লোক তা উপভোগ করে। ফলে সমাজে একে-অপরের মধ্যে দ্বন্দ্ব লেগে যায় এবং আত্মীয়তার সম্পর্ক ছিন্ন হয়ে যায়। অথচ সমাজের বিভিন্ন সম্প্রদায়ের লোক যদি এ দ্বন্দ্ব সমাধানে হস্তক্ষেপ করতো এবং ন্যায় বিচার করতো তাহলে আত্মীয়তার সম্পর্ক ছিন্ন হতো না। এজন্য আত্মীয়তার সম্পর্ক ছিন্ন হলে পুরো সম্প্রদায় দায়ী হবে।"
        },
        {
          "label": "গ",
          "question": "পরানের কর্মটি কোন সামাজিক অনাচারকে নির্দেশ করে? ব্যাখ্যা করো।",
          "explanation": "পরানের কর্মটি ছিনতাইকে নির্দেশ করে। প্রকাশ্যে ব্যক্তির সম্পদ জোর করে ছিনিয়ে নেওয়াকে বলা হয় ছিনতাই। চুরি, ডাকাতি ও ছিনতাই অর্থ সম্পর্কীয় অনাচার। কিন্তু ছিনতাইয়ের মধ্যে কেবলমাত্র অর্থ ছিনিয়ে নেওয়ার ব্যাপারটিই অন্তর্ভুক্ত নয়, বরং তা ত্রাস সৃষ্টি করে এবং ক্ষেত্রবিশেষে মানুষের জীবন ও সম্ভ্রমহানিও ঘটায়। পরানের কাজে এ ঘৃণিত অপরাধটি লক্ষণীয়। উদ্দীপকের পরান রিকশায় আরোহী মহিলাদের হাত থেকে ব্যাগ ছিনিয়ে নেয়। তার এ কাজটি ছিনতাইয়ের অন্তর্ভুক্ত। ছিনতাইয়ের সামাজিক কুফল অপরিসীম। ছিনতাইয়ের কারণে সমাজের শৃঙ্খলা নষ্ট হয়। এটা মানুষের স্বাভাবিক জীবনে বাধা সৃষ্টি করে। ছিনতাইয়ের জন্য বাইরে মানুষ নিদারুণ নিরাপত্তাহীনতার শিকার হয়। এতে মালিকের ধন-সম্পদ হুমকির সম্মুখীন হয়। ছিনতাইকারী অবস্থা বেগতিক দেখলে বা মালিক সম্পদ দিতে দেরি করলে নানারকম নির্যাতন করে। ধরা পড়ার আশঙ্কায় তারা খুনও করে। সুতরাং আমাদের সমাজ থেকে এই অনাচার দূর করে শান্তি প্রতিষ্ঠায় কাজ করা উচিত।"
        },
        {
          "label": "ঘ",
          "question": "টগরের পেশাটি চিহ্নিতপূর্বক এর ইহকালীন ও পরকালীন পরিণতি বিশ্লেষণ করো।",
          "explanation": "টগরের পেশাটি ডাকাতি করাকে নির্দেশ করে, যার' ইহকালীন ও পরকালীন পরিণতি অত্যন্ত ভয়াবহ। ডাকাতি এক ধরনের সামাজিক অনাচার। সংরক্ষিত স্থান থেকে ব্যক্তি মালিকানাধীন সম্পদ জোর করে দখল করাকে ডাকাতি বলে। প্রাপ্তবয়স্ক বা বুদ্ধিসম্পন্ন কোনো মানুষ যদি এরূপ কাজ করে তাহলে সেটা ডাকাতি বলে গণ্য হবে। যা টগরের কাজেও প্রকাশ পায়। উদ্দীপকের টগর গ্রিল কেটে অন্যের বাসায় প্রবেশ করে অস্ত্রের মুখে মূল্যবান মালামাল নিয়ে চলে যায়। তার এ কাজটি ডাকাতিকে নির্দেশ করে। কেননা সে সংরক্ষিত স্থান বাসা-বাড়িতে প্রবেশ করে অস্ত্র দেখিয়ে অর্থাৎ জোরপূর্বক অন্যের সম্পদ দখল করে। তার এ কাজের ফলে সে দুনিয়া ও আখিরাতে শাস্তি ভোগ করবে। যারা এরূপ কাজ করে সমাজের কেউ তাদেরকে ভালোবাসে না এবং তাদের সাথে সম্পর্ক রাখতে চায় না। উপরন্তু মানুষের ঘৃণা ও অভিশাপে তাদের পাশবিক জীবন চলতে থাকে। তাছাড়া যারা এরূপ কাজ করে তারা ইমান হারিয়ে ফেলে। ফলে পরকালেও তাদের কঠিন শাস্তি ভোগ করতে হয়। সুতরাং বলা যায়, ডাকাতি অত্যন্ত ঘৃণিত একটি অপরাধ। টগরের মধ্যে এরূপ কাজ প্রকাশ পাওয়ায় দুনিয়া ও আখিরাতে তাকে করুণ পরিণতি ভোগ করতে হবে।"
        }
      ]
    },
    {
      "number": "7",
      "uddipok": "জেবা তার ছেলের জন্মদিন উপলক্ষে নিজ বাড়িতে একটি আড়ম্বরপূর্ণ অনুষ্ঠানের আয়োজন করেন। তিনি ছেলের স্কুলের সকল সহপাঠীকে দাওয়াত দেন কিন্তু একই ভবনে বসবাসকারী সমবয়সী শিশুদের দাওয়াত দানে বিরত থাকেন। একদিন জেবার স্বামী মুরাদ একটি শাড়ি নিয়ে মহল্লার অপরপ্রান্তে বসবাসকারী ফুফুকে দেখতে যান। রাতের খাবার খেয়ে সেখান থেকে ফিরে আসেন। তিনি এভাবে প্রায়শই ফুফুকে কিছু উপহার পাঠিয়ে দেন। কিছুদিন পর মুরাদ ফুফুকে বুঝিয়ে শুনিয়ে পৈত্রিকসূত্রে প্রাপ্ত তার একটি প্লট গোপনে নিজের নামে লিখে নেন।",
      "tag": "ISCM 24",
      "sub_questions": [
        {
          "label": "ক",
          "question": "ঘুষ কী?",
          "explanation": "যে বস্তু ও বিষয় লাভের অধিকার ব্যক্তির নেই সে যদি দায়িত্বশীল কর্তৃপক্ষকে কোনো কিছু দেওয়ার মাধ্যমে অধিকার লাভ করে তখন তাকে ঘুষ বলে।"
        },
        {
          "label": "খ",
          "question": "মসজিদ মুসলিম সমাজে কীভাবে ভ্রাতৃত্ব সৃষ্টি করে? ব্যাখ্যা করো।",
          "explanation": "মসজিদকেন্দ্রিক সমাজব্যবস্থার মাধ্যমে মসজিদ মুসলিম সমাজে ভ্রাতৃত্ববোধ সৃষ্টি করে। ইসলামি সমাজব্যবস্থা মূলত মসজিদকেন্দ্রিক এক আদর্শিক সমাজব্যবস্থা। এ সমাজের সব সামাজিক কর্মতৎপরতা, সামষ্টিক মিলন উৎসব, বিচার- কার্য ইত্যাদি কার্যক্রম মসজিদেই করা হয়। তাই সমাজের সবাই এ মিলনকেন্দ্রে একত্রিত হয়ে নতুন কর্মসূচি ও সমস্যার সমাধান প্রণয়ন করে। সকলের সম্মিলিত অংশগ্রহণে সৃষ্টি হয় এক আদর্শিক ভ্রাতৃত্বের বন্ধন। এভাবে মসজিদ মুসলিম সমাজে ভ্রাতৃত্ব প্রতিষ্ঠায় গুরুত্বপূর্ণ ভূমিকা রাখে।"
        },
        {
          "label": "গ",
          "question": "জেবার কর্মকান্ডে কোন সামাজিক দায়িত্ব লঙ্ঘিত হয়? ব্যাখ্যা করো।",
          "explanation": "জেবার কর্মকান্ডে প্রতিবেশীর প্রতি দায়িত্ব পালন ও তাদের অধিকার লঙ্ঘিত হয়। স্থায়ী বা অস্থায়ীভাবে পাশাপাশি অবস্থানকারীকে প্রতিবেশী বলা হয়। এ অর্থে সহকর্মী, সহপাঠি, এমনকি সহযাত্রীরাও প্রতিবেশীর আওতায় পড়ে। রাসুল (স) এর মতে, সামনে, পেছনে, ডানে, বামে চল্লিশ বাড়ি পর্যন্ত সবাই প্রতিবেশী। বস্তুত তারাই সুখ-দুঃখ, আনন্দ-বেদনার প্রথম অংশীদার। এজন্য আল্লাহ তায়ালা এক প্রতিবেশীর ওপর অপর প্রতিবেশীর অধিকার নির্ধারণ করে দিয়েছেন। সমাজের প্রত্যেক মানুষেরই এ অধিকার আদায়ে বিশেষ যত্নবান হওয়া উচিত। যা জেবার কর্মকাণ্ডে লক্ষ করা যায় না। উদ্দীপকে দেখা যায়, জেবা তার ছেলের জন্ম দিনে নিজ বাড়িতে আড়ম্বরপূর্ণ অনুষ্ঠানের আয়োজন করেন। তিনি ছেলের স্কুলের সকল সহপাঠিকে দাওয়াত দিলেও একই ভবনে বসবাসকারী সমবয়সী শিশুদের দাওয়াত দানে বিরত থাকেন। যা দ্বারা প্রতিবেশীর অধিকার লঙ্ঘিত হয়। সুখে-দুঃখে, আনন্দ-বেদনায় 'যেকোনো প্রয়োজনে প্রতিবেশীদের পাশে দাঁড়ানো উচিত। যেমন রাসুল (স) বলেন, 'সে ব্যক্তি মুমিন নয়, যে পেট পুরে খায় আর পাশেই তার প্রতিবেশী অনাহারে থাকে (বায়হাকি)।"
        },
        {
          "label": "ঘ",
          "question": "মুরাদের কর্মকান্ড চিহ্নিতপূর্বক সামাজিক জীবনে এর সুফল বা কুফল বিশ্লেষণ করো।",
          "explanation": "মুরাদের কর্মকাণ্ডে সমাজজীবনের একটি দায়িত্ব আত্মীয়-স্বজনের অধিকার আদায়ের বিষয় তথা উপহার দেওয়ার বিষয়টি সম্পর্ণরূপে প্রতিফলিত হয়। সমাজজীবনে এটি সুফল বয়ে আনে। ইসলামি সমাজব্যবস্থায় আত্মীয়-স্বজনের প্রতি অপর আত্মীয়ের কতিপয় দায়িত্ব ও কর্তব্য রয়েছে। মাতাপিতার পরে সদাচরণ পাওয়ার অধিকার আত্মীয়-স্বজনের। আল্লাহ বলেন, 'মাতাপিতা এবং আত্মীয়-স্বজনের প্রতি ইহসান কর' (সুরা আন-নিসা: ৩৬)। এক আত্মীয়ের বিপদে-আপদে সাহায্য-সহযোগিতা করা অপর আত্মীয়ের কর্তব্য। বিভিন্ন উৎসব উপলক্ষ্যে এক আত্মীয় অপর আত্মীয়কে উপহার দিতে পারে। এ বিষয়টিই প্রতিফলিত হয়েছে মুরাদের কর্মকান্ডে। উদ্দীপকে উল্লেখ করা হয়েছে, জেবার স্বামী মুরাদ একটি শাড়ি নিয়ে মহল্লার অপরপ্রান্তে বসবাসকারী ফুফুকে দেখতে যান। রাতে খালার সাথে খাওয়া-দাওয়া করেন। তিনি এভাবে প্রায়শই ফুফুকে কিছু উপহার পাঠিয়ে দেন। তার এ কাজের মাধ্যমে আত্মীয়ের সাথে সুসম্পর্ক বজায় রাখা ও তাদের অধিকার আদায়ের এই একটি বিষয় প্রতিফলিত হয়েছে। যদিও তার আরেকটি আচরণ ইসলামের দৃষ্টিতে মোটেই সমর্থিত নয়। অর্থাৎ ফুফুকে ঠকিয়ে তার সম্পদ লিখে নেওয়ার কারণে পরকালে তাকে কঠিন শাস্তি ভোগ করতে হবে। পরিশেষে বলা যায়, মুরাদের কর্মকান্ডে আত্মীয়দের ব্যাপারে তার একটি দায়িত্ব পালন করা হয়েছে। কিন্তু আত্মীয়কে ঠকানোর কারণে পরকালে তাকে কঠিন শাস্তি ভোগ করতে হবে।"
        }
      ]
    },
    {
      "number": "8",
      "uddipok": "নাজিরপুর গ্রামের অধিকাংশ লোক দরিদ্র। তার ওপর গত বন্যার পর থেকে কে বা কারা রাতের বেলা সিঁদ কেটে কোনো না কোনো বাড়িতে প্রবেশ করে মালামাল নিয়ে চলে য়ায়। এ অবস্থা লক্ষ করে স্থানীয় মসজিদের ইমাম সাহেব যুবকদের নিয়ে রাতের বেলা পাহারার ব্যবস্থা করেন এবং মসজিদে একটি অতিরিক্ত দানবাক্স চালু করে সকলকে চাঁদা দেওয়ার আহ্বান জানান। প্রতি শুক্রবার জমাকৃত টাকায় পাঁচটি সেলাই মেশিন ক্রয় করে অতি দরিদ্র পাঁচ জনের মাঝে বিতরণ করেন। কিছু দিন পর দেখা যায়, এলাকায় আগের মত তেমন কোনো দুর্ঘটনা ঘটে না।",
      "tag": "ISCM 24",
      "sub_questions": [
        {
          "label": "ক",
          "question": "সুদ কী?",
          "explanation": "কাউকে দেওয়া ঋণের ওপর পূর্বনির্ধারিত শর্তের ভিত্তিতে অতিরিক্ত আদায় করাকে সুদ বলে।"
        },
        {
          "label": "খ",
          "question": "\"মদ সকল অপকর্ম ও অশ্লীলতার মূল\"- ব্যাখ্যা করো।",
          "explanation": "ইসলামে সব ধরনের মাদকদ্রব্য নিষিদ্ধ ঘোষণা করা হয়েছে। যেসব দ্রব্যসামগ্রী সেবন করলে মানুষের মধ্যে নেশার সৃষ্টি হয় সেগুলোকে মাদকদ্রব্য বলে। যেমন- মদ, গাঁজা, আফিম, হেরোইন, ফেনসিডিল, ইয়াবা প্রভৃতি। নেশা করার পর সাময়িকভাবে হলেও মানুষের বিবেক- বুদ্ধি লোপ পায়। আর দীর্ঘমেয়াদে এটি তার শারীরিক ও মানসিক বিপর্যয় ডেকে আনে। মাদকাসক্ত ব্যক্তি কাজকর্মে বা ইবাদতে নিষ্ঠাবান হতে পারে না। তাই ইসলামের বিধানমতে নেশাজাতীয় প্রত্যেকটি বস্তুই হারাম। এ সম্পর্কে রাসুল (স) বলেছেন, 'নেশাজাতীয় যেকোনো দ্রব্য মদ, আর যাবতীয় মদই হারাম' (সহিহ মুসলিম)।"
        },
        {
          "label": "গ",
          "question": "নাজিরপুর গ্রামে কোন সামাজিক অনাচার সংঘটিত হয়? ব্যাখ্যা করো।",
          "explanation": "নাজিরপুর গ্রামে 'চুরির' বিষয়টি সংঘটিত হয়। কারো মালিকানাধীন সম্পদ সংরক্ষিত স্থান থেকে গোপনে হাতিয়ে নেওয়াকে বলা হয় চুরি। এটি একটি সামাজিক অনাচার এবং মহাপাপ। এর ফলে সমাজের মানুষের মধ্যে সবসময় আতঙ্ক বিরাজ করে এবং সুখ-শান্তি বিনষ্ট হয়। অর্থ-সম্পদ চুরি হওয়া বা খোয়া যাওয়ার ভয়ে মানুষ ঠিকমতো ঘুমাতে পারে না। রাত জেগে পাহারা দিতে হয়, যা উদ্দীপকের নাজিরপুর গ্রামের মানুষের ক্ষেত্রে লক্ষণীয়। উদ্দীপকে উল্লেখ করা হয়েছে, নাজিরপুর গ্রামে বন্যার পর থেকে কে বা কারা রাতের বেলা সিঁদ কেটে কোনো না কোনো বাড়িতে প্রবেশ করে মালামাল নিয়ে চলে যায়। এ অবস্থা দেখে স্থানীয় মসজিদের ইমাম সাহেব এলাকার যুবকদের নিয়ে রাতে পাহারার ব্যবস্থা করেন। নাজিরপুর গ্রামের এ অবস্থা থেকে সেখানে চুরির বিষয়টি স্পষ্ট বোঝা যায়। ইসলামে অনুমতি ছাড়া অন্যের অর্থ-সম্পদ হস্তগত করা হারাম। এ সম্পর্কে আল্লাহ বলেন- 'হে মুমিনগণ, তোমরা একে অন্যের সম্পদ অন্যায়ভাবে গ্রাস করো না' (সুরা আন-নিসা: ২৯)।"
        },
        {
          "label": "ঘ",
          "question": "ইমাম সাহেবের কর্মকাণ্ড চিহ্নিতপূর্বক এর প্রয়োজনীয়তা বিশ্লেষণ করো।",
          "explanation": "ইমাম সাহেব চুরি প্রতিরোধে পাহারার ব্যবস্থা এবং গ্রামের দরিদ্র মানুষদের অর্থনৈতিক অবস্থার উন্নয়নের চেষ্টা করেছেন যা সমাজের জন্য খুবই প্রয়োজনীয়। ইসলামি সমাজব্যবস্থায় ইমামের দায়িত্ব ও কর্তব্য অনেক। তিনি ধর্মীয়, সামাজিক, রাজনৈতিক সবক্ষেত্রে সমাজের মানুষকে সঠিক দিক নির্দেশনা দেবেন। চুরি, ডাকাতি, ছিনতাই, সুদ, ঘুষ, জুয়া, মাদকাসক্তি, ব্যভিচার প্রভৃতি সামাজিক অনাচার প্রতিরোধে তিনি কার্যকর ব্যবস্থা গ্রহণ করবেন; যেমনটি নাজিরপুর গ্রামের মসজিদের ইমাম সাহেবের ক্ষেত্রে লক্ষণীয়। উদ্দীপকের নাজিরপুর গ্রামের মসজিদের ইমাম সাহেব এলাকার যুবকদের সাথে নিয়ে চুরি প্রতিরোধে রাতে পাহারার ব্যবস্থা করেন। মুসল্লিদের আর্থিক সহায়তায় সেলাই মেশিন কিনে গ্রামের দরিদ্র মানুষদের মধ্যে বিতরণ করেন। তার এসব কাজের মাধ্যমে ইসলামি সমাজে ইমামের সামাজিক দায়িত্ব ও কর্তব্যের বিষয়টি ফুটে উঠেছে। চুরি, ডাকাতি, ছিনতাই প্রভৃতি জঘন্যতম সামাজিক অনাচার। মসজিদের ইমামগণ জুমার খুতবা ও অন্যান্য আলোচনায় এসব অপরাধের পরিণাম সম্পর্কে মানুষকে সতর্ক করবেন। মানুষের জীবন, সম্পদ ও সম্ভ্রমের নিরাপত্তার ব্যবস্থা করবেন। কোথাও চুরি, ডাকাতি বা ছিনতাই এর ঘটনা ঘটলে নির্লিপ্ত থাকা ইমানের পরিপন্থি আচরণ। আবার সমাজের মানুষের দরিদ্রতা নিরসন তথা অর্থনৈতিক অবস্থার উন্নয়নের চেষ্টা করাও ইমামের কর্তব্য। উপরের আলোচনার পরিপ্রেক্ষিতে বলা যায়, ইসলামি সমাজব্যবস্থায় বিভিন্ন সামাজিক অনাচার প্রতিরোধে কার্যকর ব্যবস্থা গ্রহণ করা ইমামের দায়িত্ব ও কর্তব্য। কেননা এটি ইমানের অনিবার্য দাবি।"
        }
      ]
    },
    {
      "number": "9",
      "uddipok": "মামুন উচ্চশিক্ষার্থে একটি দেশে গমন করে দেখতে পায়, সে দেশে সৃষ্টিকর্তাকে সম্পদের মূল সত্ত্বাধিকারী মনে করা হয়। সকল বিনিয়োগ ও লেন-দেন সম্পন্ন হয় লাভ-ক্ষতির ভিত্তিতে। প্রতিটি আর্থিক প্রতিষ্ঠান বছরান্তে মোট সম্পদের নির্দিষ্ট অংশ রাষ্ট্রের বিশেষ তহবিলে জমা দেয়। সে লক্ষ করেছে, এখানে কেউ ভিক্ষা করে না। মামুন আরো জানতে পারে, তার সহপাঠি মুয়াজের পিতা সেচের মাধ্যমে উৎপাদিত দুই হাজার মণ খেজুর থেকে একশ মণ খেজুর সরকারের তহবিলে জমা দেয়।",
      "tag": "ISCM 24",
      "sub_questions": [
        {
          "label": "ক",
          "question": "ইসলামি ব্যাংকিং বলতে কী বোঝ?",
          "explanation": "ইসলামি ব্যাংকিং হলো এমন কারবার পদ্ধতি যেখানে যাবতীয় কার্যক্রম এবং লেনদেন ইসলামি শরিয়ত অনুযায়ী পরিচালিত হয়।"
        },
        {
          "label": "খ",
          "question": "জাকাত কীভাবে পরস্পরের মধ্যে সেতুবন্ধন রচনা করে? ব্যাখ্যা করো।",
          "explanation": "যথাযথভাবে জাকাত আদায়ের মাধ্যমে ধনী ও গরিবের মধ্যকার বৈষম্য হ্রাস পায় এবং তাদের মধ্যে সুসম্পর্ক তৈরি হয়। মুসলমানগণ পরস্পর ভাই ভাই। এখানে ধনী-গরিবের মাঝে কোনো ভেদাভেদ নেই। কিন্তু অর্থনৈতিক বৈষম্য ধনী ও গরিবের মধ্যে দূরত্ব সৃষ্টি করে। ধনীরা দরিদ্রদের অবহেলা করে, আর দরিদ্ররা ধনীদের প্রতি হিংসা- বিদ্বেষ পোষণ করে। যথাযথভাবে জাকাত প্রদানের মাধ্যমে ধনী-গরিবের মধ্যকার এ বৈষম্য কমে আসে। তাদের মধ্যে একটি যোগসূত্র স্থাপিত হয়। ধনীরা 'গরিবদের প্রতি সহানুভূতি প্রদর্শন করে। আর গরিবরাও ধনীদের ভালোবাসে। এভাবে পরস্পর ভ্রাতৃত্বের বন্ধনে আবদ্ধ হয়।"
        },
        {
          "label": "গ",
          "question": "মুয়াজের পিতার রাজস্বটি কোন প্রকারের রাজস্ব? ব্যাখ্যা করো।",
          "explanation": "মুয়াজের পিতার রাজস্বটি উশরের প্রতি ইঙ্গিত করে। উশর অর্থ এক-দশমাংশ। শরিয়তের পরিষায়, কৃত্রিম সেচের মাধ্যমে উৎপন্ন ফসলের বিশ ভাগের এক ভাগ এবং প্রাকৃতিক প্রবাহের পানির মাধ্যমে উৎপন্ন ফসলের দশ ভাগের এক ভাগ জাকাত হিসেবে আদায় করাকে উশর বলে। মুয়াজের পিতার রাজস্ব প্রদানটি এ প্রকারের অন্তর্ভুক্ত। উদ্দীপকে মুয়াজের পিতা সেচের মাধ্যমে উৎপাদিত দুই হাজার মণ খেজুর থেকে একশ মণ খেজুর সরকারের তহবিলে জমা দেয়। তার এরূপ জমা দেওয়া ইসলামি অর্থব্যবস্থায় উশরের প্রতি নির্দেশ করে। উশর গরিব- দুঃখীর অভাব মোচন করে। উশরের অর্থ গরিব-দুঃখীদের মাঝে প্রদান করার ফলে তারা মূলধন গঠনের সুযোগ পায় এবং নতুন নতুন উৎপাদনশীল কাজে সেই অর্থ বিনিয়োগের সুযোগ সৃষ্টি হয়। ফলে সমাজে অর্থনৈতিক ভারসাম্য সৃষ্টি হয়। ধনী-গরিবের মধ্যকার বৈষম্য কমে আসে। এছাড়া উশর আদায়ের ফরে আল্লাহর সন্তুষ্টি অর্জন করা যায়। সুতরাং বলা যায়, ইসলামি অর্থব্যবস্থায় রাজস্ব একটি গুরুত্বপূর্ণ অংশ। এ প্রকার রাজম্বের মাধ্যমে সমাজে ধনী-গরিবের ভারসাম্য রক্ষা করা যায়।"
        },
        {
          "label": "ঘ",
          "question": "দেশটির অনুসৃত অর্থনৈতিক ব্যবস্থা চিহ্নিতপূর্বক দারিদ্র্য বিমোচনে এর ভূমিকা বিশ্লেষণ করো।",
          "explanation": "দেশটির অনুসৃত অর্থনৈতিক ব্যবস্থা হলো ইসলামি অর্থব্যবস্থা। দারিদ্রতা বিমোচনে এ অর্থব্যবস্থার ভূমিকা অপরিসীম। কুরআন ও সুন্নাহর বিধান অনুযায়ী যে অর্থব্যবস্থা গড়ে ওঠে তাকে ইসলামি অর্থব্যবস্থা বলে। ইসলামি অর্থব্যবস্থার আয়-ব্যয় ও বণ্টননীতি ভারসাম্যপূর্ণ এবং সর্বজনীন। এ অর্থব্যবস্থায় দুর্নীতি, প্রতারণা, সুদ, ঘুষ ইত্যাদি শোষণমূলক পন্থায় অর্থ উপার্জনের সুযোগ নেই। আবার ব্যয়ের ক্ষেত্রেও সীমালঙ্ঘন করা ইসলামে সম্পূর্ণ নিষিদ্ধ। তাই এটি ধনী-গরিব, নারী-পুরুষ নির্বিশেষে সব শ্রেণির মানুষের জন্য কল্যাণকর, যা দেশটির অর্থনৈতিক ব্যবস্থায় লক্ষ করা যায়। উদ্দীপকে দেখা যায়, মামুন উচ্চশিক্ষার্থে একটি দেশে গমন করলে সেখানে দেখতে পায়, সে দেশে সৃষ্টিকর্তাকে সম্পদের মূল স্বত্বাধিকারী মনে করা হয়। সকল লেনদেন ও বিনিয়োগের কারবার হয় লাভ-ক্ষতির ভিত্তিতে। প্রতিটি আর্থিক প্রতিষ্ঠান বছরান্তে সম্পদের নির্দিষ্ট অংশ রাষ্ট্রের বিশেষ তহবিলে জমা দেয়, যা দ্বারা মূলত ইসলামি অর্থব্যবস্থাকে নির্দেশ করে। কেননা কুরআন হাদিসের আলোকে সম্পদের সর্বাধিক উৎপাদন, সুষ্ঠু বণ্টন ও ন্যায়সঙ্গত ভোগ বিশ্লেষণই হলো ইসলামি অর্থব্যবস্থা। ইসলামি অর্থব্যবস্থা সমাজে সব পর্যায়ের মানুষের মৌল মানবিক অধিকারের নিশ্চয়তা বিধান করে। এ ব্যবস্থায় এমনভাবে অর্থ উপার্জন ও ব্যয়ের নীতি নির্ধারণ করা হয়েছে যাতে সমাজের কোনো পর্যায়ের মানুষকেই খাদ্য, বস্ত্র, বাসস্থান, শিক্ষা, চিকিৎসা ও বিনোদন নিয়ে ভাবতে হবে না। ইসলামি অর্থব্যবস্থা অর্থ সম্পর্কীয় কার্যক্রমের সাথে ন্যায়নিষ্ঠা ও সুবিচার এবং ইহসান বা সদাচার সম্পৃক্ত হবে। মহানবি (স) বলেন- 'ঘাম শুকাবার আগে শ্রমিকের পাওনা মিটিয়ে দাও।' (সুনানে নাসাই) এ অর্থব্যবস্থায় সমাজে অর্থনৈতিক সাম্য প্রতিষ্ঠিত হবে। সমাজে কোনোরূপ বৈষম্য থাকবে না। পরিশেষে বলা যায়, ইসলামি অর্থব্যবস্থার মাধ্যমেই সমাজের দারিদ্রতা বিমোচন সম্ভব।"
        }
      ]
    },
    {
      "number": "10",
      "uddipok": "১০.৮ মি. সুশীল চাকমা একটি ইসলামি রাষ্ট্রের নাগরিক। তিনি তার একটি কৃষি খামার থেকে এ বছর এক লক্ষ টাকা সরকারের রাজস্ব খাতে জমা দেন। তার প্রতিবেশী মিসেস আয়েশা এবছর রমজান মাসে দশ ভরি গহনার বাজার মূল্য ৪,০০,০০০/- টাকা থেকে ১০,০০০/- টাকা দুজন গরিব ও মেধাবী ছাত্রের উচ্চ মাধ্যমিক পরীক্ষার ফরম ফিলাপের জন্য ফি বাবদ দান করেন। তিনি এতদিন একই টাকায় শাড়ি ও লুঙ্গি ক্রয় করে গরিবদের মাঝে বিতরণ করতেন।",
      "tag": "ISCM 24",
      "sub_questions": [
        {
          "label": "ক",
          "question": "পুঁজিবাদী অর্থনীতি বলতে কী বোঝ?",
          "explanation": "ব্যক্তিমালিকানায় সীমাহীন অধিকারের ভিত্তিতে যে অর্থব্যবস্থায় ব্যক্তির অর্থোপার্জন ও ব্যায়ের সুযোগ থাকে তাকে পুঁজিবাদী অর্থনীতি বলে।"
        },
        {
          "label": "খ",
          "question": "'মানব কল্যাণে সম্পদ'- ব্যাখ্যা করো।",
          "explanation": "'মানব কল্যাণে সম্পদ' বলতে ইসলামি অর্থব্যস্থার বৈশিষ্ট্যকে বোঝানো হয়েছে। ইসলামি অর্থব্যস্থা মানবকল্যাণভিত্তিক। এ অর্থব্যবস্থা ভারসাম্যপূর্ণ অর্থব্যস্থা। এখানে শোষণের দরজা বন্ধ করে দেওয়া হয়েছে। কেননা এ অর্থব্যবস্থায় আল্লাহকে সকল সম্পদের মালিক মনে করা হয়। সম্পদ ধনীদের হাতেও পুঞ্জিভূত হয় না। ইসলামি শরিয়ত মোতাবেক পরিচালিত হয় বলে এ অর্থব্যবস্থা মহান আদর্শিক চেতনার ধারক হয়ে থাকে। আর এসব কারণেই ইসলামি অর্থব্যবসথায় সকল সম্পদ মানবকল্যাণ নিশ্চিত করে।"
        },
        {
          "label": "গ",
          "question": "সুশীল চাকমার রাজস্বটি কোন প্রকারের রাজস্ব? ব্যাখ্যা করো।",
          "explanation": "মি. সুশীল চাকমার রাজস্বটি ফসলের রাজস্বের অন্তর্ভুক্ত। এ প্রকারের রাজস্ব উশর ও খারাজ হিসেবে পরিচিত। উশর অর্থ এক-দশমাংশ। শরিয়তের পরিভাষায়, কৃত্রিম সেচের মাধ্যমে উৎপন্ন ফসলের বিশ ভাগের এক ভাগ এবং প্রাকৃতিক প্রবাহের পানির মাধ্যমে উৎপন্ন ফসলের দশ ভাগের এক ভাগ জাকাত হিসেবে আদায় করাকে উশর বলে। অপরদিকে, অমুসলিম মালিকাধীন ও আবাদকৃত জমির উপর যে ভূমি রাজস্ব নির্ধারণ করা হয় তাকে খারাজ বলে। ভূমি অনুযায়ী খারজ সর্বনিম্ন এক-পঞ্চমাংশ এবং সর্বোচ্চ অর্ধেক আদায় করতে হয়। উদ্দীপকের মি. সুশীল চাকমা ইসলামি রাষ্ট্রের নাগরিক। তিনি তার একটি কৃষি খামার থেকে এ বছর এক লক্ষ টাকা সরকারের রাজস্ব খাতে জমা করেন। এ ধরনের রাজস্ব উশর ও খারাজের অন্তর্ভুক্ত। উশর মুসলমানদের দেওয়া ফসলের জাকাত। অন্যদিকে, খারাজ হলো অমুসলিমদের প্রদেয় ভূমি কর বা রাজস্ব। মি. সুশীল চাকমা ইসলামি রাষ্ট্রের অমুসলিম নাগরিক হওয়ায় তাকে খারাজ দিতে হয়েছে। ফসলের রাজস্ব গরিব-দুঃখীদের অভাবমোচন করে। এ প্রকারের রাজস্ব গরিব-দুঃখীদের মাঝে প্রদান করার ফলে তারা মূলধন গঠনের সুযোগ পায় এবং নতুন নতুন উৎপাদনশীল কাজে সেই অর্থ বিনিয়োগের সুযোগ সৃষ্টি হয়। ফলে সমাজে অর্থনৈতিক ভারসাম্য সৃষ্টি হয়। ধনী-গরিবের মধ্যকার বৈষম্য কমে আসে।"
        },
        {
          "label": "ঘ",
          "question": "মিসেস আয়েশার দানের বিষয়টি চিহ্নিতপূর্বক পূর্ববর্তী ও বর্তমান পদ্ধতির মধ্যে কোনটিকে তুমি উত্তম বলে মনে কর? তোমার মতের পক্ষে যুক্তি দাও।",
          "explanation": "মিসেস আয়েশার দানের বিষয়টি জাকাতকে নির্দেশ করে। তার পূর্ববর্তী ও বর্তমান দানের মধ্যে আমি বর্তমান দানকে সমর্থন করি। জাকাত শব্দের অর্থ পবিত্রকরণ, বৃদ্ধিকরণ। ব্যক্তির মালিকানাধীন সম্পদের নিসাব পূর্তির পর যেকোনো মুসলিম দরিদ্রকে শরিয়তের নির্ধারণ অনুযায়ী সেখান থেকে ধন-সম্পদ দেওয়াই জাকাত। মিসেস আয়েশার কাজে এ বিষয়টি ফুটে উঠেছে। উদ্দীপকের মিসেস আয়েশা পূর্ববর্তী সময়ে গহনার মূল্য হিসেব করে গরিবদের মাঝে শাড়ি ও লুঙ্গি বিতরণ করতেন। কিন্তু বর্তমানে তিনি দান করার ক্ষেত্রে গহনার বাজারমূল্য ৪,০০,০০০ টাকা থেকে ১০,০০০ টাকা দু'জন গরিব ও মেধাবী ছাত্রের ভর্তির জন্য দান করেন। তার শেষের দানটি জাকাতকে নির্দেশ করে। আয়েশার কাজে দেখা যায়, তিনি প্রথমে গরিবদের শাড়ি ও লুঙ্গি বিতরণ করতেন। এখানে কত টাকা কী হিসেবে দিতেন সেটি অনিশ্চিত। তাই এটি সাধারণ দান হিসেবে বিবেচিত। কিন্তু বর্তমানে যে ৪,০০,০০০ টাকা থেকে ১০,০০০ টাকা দু'জন মেধাবী গরিব ছাত্রের ভর্তির জন্য দান করেন। যা মূলত জাকাতকেই নির্দেশ করে। কেননা ২.৫% হারে ৪,০০,০০০ টাকায় জাকাত দান করতে ১০,০০০ টাকা। সুতরাং বলা যায়, মিসেস আয়েশার পূর্ববর্তী দান সাধারণ দান এবং বর্তমান দান জাকাতের অন্তর্ভুক্ত হওয়াই আমি তার বর্তমান দানটিকে সমর্থন করি।"
        }
      ]
    },
    {
      "number": "11",
      "uddipok": "আইডিয়াল কলেজের বিজ্ঞানের একদল ছাত্রী শিক্ষা সফরে গিয়ে দেখতে পায়, সাকার ফিস নামক একটি রাক্ষুসে মাছে বুড়িগঙ্গা নদী সয়লাব হয়ে গেছে এবং এ নদী থেকে দেশীয় মাছ বিলুপ্ত হয়ে গেছে। তারা অধ্যক্ষের মাধ্যমে মাননীয় পরিবেশ ও বন মন্ত্রী বরাবর নদী থেকে রাক্ষুসে মাছটি নির্মূল করার জন্য আবেদন জানিয়ে একটি স্মারকলিপি প্রদান করে। মানবিকের আরেকদল ছাত্রী অতিথি পাখি শিকার না করার জন্য আহবান জানিয়ে দৈনিক ইত্তেফাক পত্রিকায় একটি নিবন্ধ প্রকাশ করে। কলেজ অধ্যক্ষ পত্রিকার নিবন্ধটি পড়ে মানবিকের সংশ্লিষ্ট ছাত্রীদের ধন্যবাদ জানিয়ে বলেন, তোমাদের ভূমিকায় আল্লাহর সন্তুষ্টি অর্জিত হবে।",
      "tag": "ISCM 24",
      "sub_questions": [
        {
          "label": "ক",
          "question": "বিশ্বভ্রাতৃত্ব বলতে কী বোঝ?",
          "explanation": "আদি পিতা হযরত আদম (আ) ও আদি মাতা হযরত হাওয়া (আ)-এর সন্তান হিসেবে পৃথিবীর সব মানুষের মধ্যে যে ভ্রাতৃত্বের সম্পর্ক তাকে বিশ্বভ্রাতৃত্ব বলে।"
        },
        {
          "label": "খ",
          "question": "\"ইসলামি উম্মাহ একটি দেহসদৃশ্য।\"- ব্যাখ্যা করো।",
          "explanation": "'ইসলামি উম্মাহ একটি দেহসদৃশ' দ্বারা মুসলিমদের ভ্রাতৃত্বের বন্ধন বুঝানো হয়েছে। রাসুল (স) মুসলিম জাতিকে একটা দেহের সঙ্গে তুলনা করেছেন। তিনি বলেন, 'পারস্পরিক ভালোবাসা, দয়া-মায়া ও স্নেহ-মমতার দিক থেকে গোটা মুসলিম সমাজ একটি দেহের মতো। যদি দেহের কোনো বিশেষ অঙ্গ অসুস্থ হয়ে পড়ে, তাহলে অন্যান্য অঙ্গ-প্রত্যঙ্গে তা অনুভূত হয়; সেটা জাগ্রত অবস্থায় হোক কিংবা জ্বরাক্রান্ত অবস্থায়।\" মুসলিম উম্মাহকে সংঘবদ্ধভাবে জীবনযাপনের নির্দেশ দিয়ে আল্লাহ বলেন, \"হে মুমিনগণ! তোমরা আল্লাহর রজ্জুকে আঁকড়ে ধর এবং পরস্পর বিচ্ছিন্ন হয়ো না।\" (আল ইমরান: ১০৩)"
        },
        {
          "label": "গ",
          "question": "বিজ্ঞানের ছাত্রীদের ভূমিকাটি কীসের শামিল। ব্যাখ্যা করো।",
          "explanation": "বিজ্ঞানের ছাত্রীদের ভূমিকাটি পরিবেশ সংরক্ষণের শামিল। আমাদের চারপাশে যা কিছু আছে তা নিয়েই আমাদের পরিবেশ। গাছপালা, পশু-পাখি, নদী-নালা, সাগর, পাহাড়-পর্বত সবকিছুই পরিবেশের অন্তর্ভুক্ত। মানুষের সুস্থ, সুন্দর ও স্বাভাবিক জীবনযাপনের জন্য পরিবেশ সংরক্ষণ এবং এর ভারসাম্য রক্ষা করা জরুরি। এর জন্য পরিবেশ পরিচ্ছন্ন ও নিরাপদ রাখতে হবে। যা বিজ্ঞানের ছাত্রীদের মধ্যে প্রকাশ পেয়েছে। উদ্দীপকে দেখা যায়, আইডিয়াল কলেজের বিজ্ঞানের ছাত্রীরা সফরে গিয়ে দেখতে পায়, সাকার ফিস নামক রাক্ষুসে মাছে নদী সয়লাব হয়ে গেছে এবং দেশীয় মাছ বিলুপ্ত হয়ে গেছে। তারা অধ্যক্ষের মাধ্যমে মাননীয় পরিবেশ ও বন মন্ত্রী বরাবর নদী থেকে রাক্ষুসে মাছটি নির্মূল করার জন্য আবেদন জানিয়ে একটি স্মারকলিপি প্রদান করে। তাদের এই কাজটির মাধ্যমে পরিবেশ সংরক্ষণের বিষয়টি স্পষ্ট। নদীর মাছ প্রাকৃতিক পরিবেশের গুরুত্বপূর্ণ উপাদান। এগুলো সঠিকভাবে সংরক্ষণ করা আমাদের নৈতিক দায়িত্ব। নদীতে যদি মাছ না থাকে তাহলে পরিবেশের ভারসাম্য নষ্ট হবে। সাকার ফিশের কারণে নদীর মাছ বিলুপ্ত হয়ে যাচ্ছে, যা পরিবেশের জন্য মারাত্মক ক্ষতিকারক দিক। তাই বলা যায়, বিজ্ঞানের ছাত্রীরা যথাযথ দায়িত্ব পালন করেছে।"
        },
        {
          "label": "ঘ",
          "question": "মানবিকের ছাত্রীদের ভূমিকাটি চিহ্নিতপূর্বক তাদের সম্পর্কে কলেজ অধ্যক্ষের উক্তিটির যথার্থতা বিশ্লেষণ করো।",
          "explanation": "মানবিকের ছাত্রীদের ভূমিকাটি খিদমাতে খালক এর অন্তর্ভুক্ত এবং - তাদের সম্পর্কে কলেজ অধ্যক্ষের উক্তিটি যথার্থ। খিদমাতে খালক হলো সৃষ্টিজগতের সেবা। আল্লাহ তায়ালা মানুষের কল্যাণের জন্য এই পৃথিবীতে অসংখ্য জীবজন্তু ও প্রাকৃতিক উপাদান সৃষ্টি করেছেন। সৃষ্টির সেরা জীব হিসেবে এসব সৃষ্টির আদর-যত্ন, লালনপালন ও সংরক্ষণ করাই খিদমাতে খালক। মানবিকের ছাত্রীদের ভূমিকার মাধ্যমে এটিরই প্রতিফলন ঘটেছে। উদ্দীপকে মানবিকের ছাত্রীরা অতিথি পাখি শিকার না করার জন্য আহ্বান জানিয়ে দৈনিক ইত্তেফাক পত্রিকায় একটি নিবন্ধ প্রকাশ করে। কলেজ অধ্যক্ষ পত্রিকার নিবন্ধটি পড়ে মানবিকের সংশ্লিষ্ট ছাত্রীদের ধন্যবাদ জানিয়ে বলেন, তোমাদের ভূমিকায় আল্লাহর সন্তুষ্টি অর্জিত হবে। কেননা সৃষ্টির প্রতি সেবা করলে আল্লাহ-সন্তুষ্ট হন। রাসুল (স) বলেন, “পৃথিবীতে যারা আছে তাদের প্রতি রহম করো, যিনি আকাশে আছেন তিনি (আল্লাহ) তোমাদের প্রতি রহম করবেন।\" (সুনানে তিরমিযি) মানুষ ছাড়া অন্য জীবজন্তু আল্লাহর সৃষ্টি বৈচিত্রের একটি বিশেষ দিক। এগুলোর সুন্দর ও শৃঙ্খলাপূর্ণ স্বাভাবিক জীবনযাপনের ওপর প্রাকৃতিক ভারসাম্য নির্ভর করে। এজন্য জীবজন্তু ও পশুপাখির সেবায় মানুষ নিজেকে নিয়োগ করবে। রাসুল (স) বলেন, 'সমগ্র সৃষ্টি আল্লাহর পরিজন। আল্লাহর কাছে সবচেয়ে প্রিয় সেই ব্যক্তি যে তার পরিজনের প্রতি বেশি অনুগ্রহশীল।' (বায়হাকি) ওপরের আলোচনার প্রেক্ষিতে বলা যায়, মানবিকের ছাত্রীরা সৃষ্টিজীবের প্রতি যথাযথ দায়িত্ব পালন করেছে। আমাদেরও উচিত সৃষ্টির সেবায় নিজেকে নিয়োজিত রাখা।"
        }
      ]
    }
  ]
}