{
  "title": "ঢাকা রেসিডেন্সিয়াল কলেজ ২০২৩",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "হাবিব এবং মাহবুব বাংলাদেশের দরিদ্রতা ও সামাজিক দৈন্যতা সম্পর্কে আলোচনা করছিল। হাবিব বলল, আমাদের দেশে জীবন যাপনের ক্ষেত্রে অনেক বৈষম্য পরিলক্ষিত হয়। কেউ দুবেলা খেতে পারে না। আবার কেউ অনেক বিলাসী জীবন যাপন করে। কোনো ভাবেই এ বৈষ্যম্য দূর করা যাচ্ছে না। মাহবুব বলল, জীবন জীবিকার ক্ষেত্রে আমরা যদি ইসলামের বিধান অনুসরণ করতাম তাহলে আমাদের সমাজে এ বৈষম্য থাকতনা। মাহবুবের পিতা আবেদ সাহেব তার কৃষিভূমির ফসল থেকে একটি নির্দিষ্ট অংশ গরিব মানুষের মাঝে বণ্টন করেন।",
      "tag": "DRMC 23",
      "sub_questions": [
        {
          "label": "ক",
          "question": "খারাজ কী?",
          "explanation": "খারাজ হলো- অমুসলিমদের উৎপাদিত ফসলের উশর নেওয়ার পরিবর্তে তাদের ব্যবহার করা জমির বিনিময়ে নির্ধারিত পরিমাণ কর আদায় করা।"
        },
        {
          "label": "খ",
          "question": "বাই মুরাবাহা বলতে কী বোঝায়?",
          "explanation": "বাই মুরাবাহা হলো ইসলামি ব্যাংকিং এর বিনিয়োগ পদ্ধতির একটি। মুরাবাহা শব্দের অর্থ লাভ দেওয়া, উপকার দেওয়া, ফায়দা দেওয়া। ইসলামের পরিভাষায় কোনো মাল ক্রয় করার পর ক্রয়মূল্যের সাথে নির্দিষ্ট পরিমাণ লাভের অঙ্ক যোগ করে বিক্রি করাকে বাই মুরাবাহা বলে।"
        },
        {
          "label": "গ",
          "question": "আবেদ সাহেবের বণ্টন কৃত ফসলের পারিভাষিক নাম কী? এর নিসাব ব্যাখ্যা করো।",
          "explanation": "আবেদ সাহেবের বণ্টনকৃত ফসলের পারিভাষিক নাম উশর। উশর হলো জমিতে উৎপন্ন ফসলের জাকাত। উশরের সর্বম্মিন পরিমাণ মোট উৎপন্ন ফসলের ২০ ভাগের ১ ভাগ এবং সর্বোচ্চ পরিমাণ ১০ ভাগের ১ এক ভাগ। মুসলিমের মালিকানাধীন ও আবাদকৃত জমিতে উৎপন্ন ফসলের ওপর উশর ধার্য হয়। উশর আদায় করা ফরজ। জমিতে উৎপন্ন ফসল কম হোক বা বেশি হোক তার উশর আদায় করতে হবে। রাসুলুল্লাহ (স) এ সম্পর্কে সুস্পষ্ট নির্দেশনা দিয়ে বলেছেন- 'যে জমি বৃষ্টির পানি ও ঝরণার পানি সিক্ত করে তা থেকে ফসলের দশ ভাগের এক ভাগ এবং যেসব জমি সেচের মাধ্যমে সিক্ত হয় সেগুলো থেকে ফসলের বিশ ভাগের এক ভাগ আদায় করতে হবে' (সহিহ বুখারি)। উদ্দীপকে বর্ণিত আবেদ সাহেব তার কৃষিভূমির ফসল থেকে একটি নির্দিষ্ট অংশ গরিব মানুষের মাঝে বণ্টন করে যা উশরকে নির্দেশ করে। রাসুল (স) এর নির্দেশনা অনুযায়ী যেসব জমি সেচের মাধ্যমে সিক্ত হয় সেগুলো থেকে ফসলের 'বিশ' ভাগের এক ভাগ উশর আদায় করতে হবে। মুয়াজের পিতাও মোট উৎপন্ন সফলের ২০ ভাগের ১ ভাগ জাকাত দেন। এর থেকে স্পষ্ট বোঝা যায়, তিনি উশর আদায় করেছেন। সুতরাং বলা যায়, মুয়াজের পিতা তার জমিতে উৎপন্ন মোট ফসলের 'বিশ ভাগের এক ভাগ' উশর আদায় করেছেন।"
        },
        {
          "label": "ঘ",
          "question": "মাহবুব যে বিধানটির প্রতি ইঙ্গিত করেছে ইসলামের আলোকে এর গুরুত্ব বিশ্লেষণ করো।",
          "explanation": "মাহবুব ইসলামি অর্থনীতি বিধানটির প্রতি ইঙ্গিত করেছে যার গুরুত্ব অপরিসীম। ইসলামি অর্থব্যবস্থা হলো কুরআন-সুন্নাহর আলোকে মানুষের সম্পদ উপার্জন, বণ্টন ও ব্যয়ের নির্দেশনা। এটি একটি মানবকল্যাণময় ও প্রগতিশীল অর্থব্যস্থা। জাকাত, হালাল উপার্জন ও ইসলামি শরিয়তের অনুসরণ এ অর্থব্যবস্থার অন্যতম বৈশিষ্ট্য। প্রকৃতপক্ষে ইসলামি অর্থব্যবসথা একটি আদর্শিক অর্থব্যবস্থা। এ অর্থব্যবস্থায় সম্পদের প্রকৃত মালিক মহান আল্লাহ রাব্বুল আলামিন। মানুষ তাঁর প্রতিনিধি হিসেবে তা ব্যবহার করেন। এ ব্যবস্থায় সম্পদের সুষম ও ভারসাম্যপূর্ণ বণ্টননীতি অনুসরণ করা হয়। এ অর্থব্যবস্থায় ধনীদের সম্পদে গরিবদের জন্য নির্ধারিত অংশ রয়েছে। ইসলামের বিধান অনুযায়ী সঠিকভাবে জাকাত প্রদানের মাধ্যমে ধনী-গরিবের মধ্যকার বৈষম্য কমে আসে। ইসলামি অর্থব্যবস্থায় বেকারদের কর্মসংস্থানের সুযোগ সৃষ্টি হয়। উপরের আলোচনার পরিপ্রেক্ষেতি বলা যায়, ধনী-গরিবের মধ্যকার অর্থনৈতিক বৈষম্য কমানো এবং কর্মসংস্থানের সুযোগ সৃষ্টি করার মাধ্যমে ইসলামি অর্থব্যবস্থা গুরুত্বপূর্ণ ভূমিকা পালন করে।"
        }
      ]
    },
    {
      "number": "2",
      "uddipok": "মামুন তার পৈত্রিক সম্পত্তি চাষাবাদের কাজে একটি গভীর নলকূপ স্থাপনের জন্য প্রচলিত ব্যবস্থায় পরিচালিত একটি ব্যাংক থেকে পাঁচ লক্ষ টাকা ঋণ নিয়েছেন। মামুনের নলকূপের পানি দিয়ে গ্রামের কৃষকরা অধিক ফসল উৎপাদন করতে পারছেন। নাফিজ তার বাড়িটি মর্টগেজ দিয়ে লাভ- লোকসানের ভিত্তিতে পরিচালিত একটি ব্যাংক থেকে বিশ লক্ষ টাকা ঋণ নিয়ে একটি পোশাক তৈরির কারখানা দিয়েছেন। সেখানে গ্রামের অনেক ব্যক্তি শ্রম দিয়ে অর্থ উপার্জন করেন।",
      "tag": "DRMC 23",
      "sub_questions": [
        {
          "label": "ক",
          "question": "উশর শব্দের অর্থ কী?",
          "explanation": "‘উশর' শব্দের অর্থ এক-দশমাংশ।"
        },
        {
          "label": "খ",
          "question": "'জাকাত ধনী ও গরিবের মধ্যে সেতু'- ব্যাখ্যা করো।",
          "explanation": "যথাযথভাবে জাকাত আদায়ের মাধ্যমে ধনী ও গরিবের মধ্যকার বৈষম্য হ্রাস পায় এবং তাদের মধ্যে সুসম্পর্ক তৈরি হয়। মুসলমান পরস্পর ভাই ভাই। কিন্তু অর্থনৈতিক বৈষম্য ধনী ও গরিবের মধ্যে দূরত্ব সৃষ্টি করে। ধনীরা দরিদ্রদের অবহেলা করে, আর দরিদ্ররা ধনীদের প্রতি হিংসা-বিদ্বেষ পোষণ করে। যথাযথভাবে জাকাত প্রদানের মাধ্যমে ধনী- গরিবের মধ্যকার এ বৈষম্য কমে আসে। তাদের মধ্যে একটি যোগসূত্র স্থাপিত হয়। ধনীরা গরিবদের প্রতি সহানুভূতি প্রদর্শন করে। আর গরিবরাও ধনীদের ভালোবাসে। এভাবে পরস্পর ভ্রাতৃত্বের বন্ধনে আবদ্ধ হয়।"
        },
        {
          "label": "গ",
          "question": "উদ্দীপকে মামুনের ঋণ নেওয়া ব্যাংকটি কেমন? ব্যাখ্যা করো।",
          "explanation": "উদ্দীপকের মামুনের ঋণ নেওয়া ব্যাংকটি সুদভিত্তিক ব্যাংক। যে ব্যাংকের আমানত সংগ্রহ এবং ঋণ প্রদান বা বিনিয়োগ তথা সামগ্রিক কর্মকাণ্ড পূর্বনির্ধারিত সুদের ভিত্তিতে পরিচালিত হয় তাকে সুদভিত্তিক ব্যাংক বলে। এ ধরনের ব্যাংক ইসলামি শরিয়তের বিধানের পরিবর্তে প্রচলিত অর্থব্যবস্থার আলোকে পরিচালিত হয়। যা মামুনের ঋণ নেওয়া ব্যাংকের ক্ষেত্রে লক্ষণীয়। উদ্দীপকে উল্লেখ করা হয়েছে, মামুন তার পৈত্রিক সম্পত্তি চাষাবাদ করতে একটি গভীর নলকূপ স্থাপনের জন্য প্রচলিত ব্যবস্থায় পরিচালিত একটি ব্যাংক থেকে পাঁচ লক্ষ টাকা ঋণ নিয়েছেন। এ থেকে স্পষ্ট বোঝা যায়, মামুন সুদভিত্তিক ব্যাংক থেকেই ঋণ নিয়েছেন। প্রচলিত বা সুদভিত্তিক ব্যাংকব্যবস্থা মানবিক চিন্তার ওপর প্রতিষ্ঠিত নয়। সুদ হলো শোষণের হাতিয়ার। সুদভিত্তিক ব্যাংকব্যবস্থায় বৈধ-অবৈধের কোনো বালাই নেই। মুনাফাই এখানে মুখ্য বিষয়। সুদি ব্যাংকিং ব্যবস্থা সমাজে অর্থনৈতিক বৈষম্য সৃষ্টি করে। এটি ধনীকে আরও ধনী এবং দরিদ্রকে আরও দরিদ্র করে। এজন্য ইসলামি শরিয়তে সুদভিত্তিক ব্যাংকিং বা সুদি কার্যক্রমকে নিষিদ্ধ ঘোষণা করা হয়েছে। কেননা সুদ সম্পূর্ণরূপে ইসলামি চেতনা ও মানবতাবিরোধী। এ সম্পর্কে আল্লাহ বলেন- 'হে মুমিনগণ, তোমরা চক্রবৃদ্ধি হারে সুদ খেয়ো না এবং আল্লাহকে ভয় করো' (সুরা আলে ইমরান: ১৩০)।"
        },
        {
          "label": "ঘ",
          "question": "নাফিজ যে ব্যাংক থেকে ঋণ নিয়েছেন সে ব্যাংকের বৈশিষ্ট্য বিশ্লেষণ করো।",
          "explanation": "নাফিজ কোনো একটি ইসলামি ব্যাংক থেকে ঋণ নিয়েছেন। যে ব্যাংকের সব কর্মকাণ্ড ইসলামি শরিয়ত অনুযায়ী পরিচালিত হয় তাকে ইসলামি পদ্ধতির ব্যাংক বলে। ইসলামি ব্যাংকের আমানত সংগ্রহ ও ঋণ প্রদান বা বিনিয়োগ কর্মকাণ্ড সুদমুক্ত। এ ব্যাংকের লেনদেন লাভ- লোকসানের ভিত্তিতে পরিচালিত হয়। যা নাফিজের ঋণ নেওয়া ব্যাংকের ক্ষেত্রে লক্ষণীয়। উদ্দীপকে উল্লেখ করা হয়েছে, নাফিজ তার বাড়ি মর্টগেজ দিয়ে লাভ- লোকসানের ভিত্তিতে পরিচালিত একটি ব্যাংক থেকে বিশ লক্ষ টাকা ঋণ নিয়ে পোশাক তৈরির একটি কারখানা দিয়েছেন। তার কারখানায় গ্রামের অনেক মানুষ কাজ করেন। নাফিজের ঋণ নেওয়া ব্যাংকটির সাথে ইসলামি ব্যাংকের মিল রয়েছে। ইসলামি ব্যাংক ইসলামি শরিয়াহভিত্তিক ও অংশীদারিত্বমূলক ব্যাংক। এটি সুদের বিকল্প ও মানবকল্যাণমুখী আর্থিক লেনদেন প্রবর্তন করে। এতে সরাসরি টাকার কারবার না করে পণ্যের ব্যবসায় করা হয়। ইসলামি ব্যাংক অবৈধ বা হারাম উপার্জনকে নিষেধ এবং বৈধ বা হালাল উপার্জনকে উৎসাহিত করে। এটি অর্থব্যবস্থায় আদল ও ইহসান প্রতিষ্ঠা করে। মানবসম্পদ উন্নয়নে ও কর্মসংস্থান সৃষ্টিতে ইসলামি ব্যাংকের ভূমিকা অনস্বীকার্য। ইসলামি ব্যাংকিং ব্যবস্থায় বেকারত্ব দূর এবং মানুষের আর্থসামাজিক নিরাপত্তা নিশ্চিত হয়। এতে মুনাফার চেয়ে জনকল্যাণের প্রতি বেশি গুরুত্ব দেওয়া হয়। জাকাত আদায় ও বণ্টনের ক্ষেত্রে এ ব্যাংক সহায়তা করে। উপরের আলোচনার পরিপ্রেক্ষিতে বলা যায়, ইসলামি ব্যাংক ইসলামি শরিয়তের আলোকে পরিচালিত। প্রচলিত সুদি লেনদেনের পরিবর্তে এখানে লাভ-লোকসানের ভিত্তিতে অংশীদারিত্বমূলক আর্থিক লেনদেন করা হয়।"
        }
      ]
    },
    {
      "number": "3",
      "uddipok": "আরাফাত সাহেব আল্লাহর ইবাদত করার জন্য প্রতিদিন মহল্লার একটি গৃহে অন্যান্য মুসলিমদের সাথে মিলিত হন। সেখানে সমাজের নানা সমস্যা নিয়ে আলোচনা করে- সমাধান করেন। জনাব সিরাজুল ইসলাম সেখানে ইবাদত পরিচালনা করেন এবং সমাজের সমস্যা চিহ্নিত করে গৃহে আগত লোকদের মাঝে সচেতনতা তৈরি করেন'। তিনি সকলকে সুশৃঙ্খল জীবনযাপনের জন্য নির্দেশনা দেন। তিনি সামাজিক উন্নয়নের ক্ষেত্রে বিভিন্ন পদক্ষেপ গ্রহণ করেন।",
      "tag": "DRMC 23",
      "sub_questions": [
        {
          "label": "ক",
          "question": "ঘুষ কী?",
          "explanation": "যে বস্তু বা বিষয় লাভের অধিকার ব্যক্তির নেই সে যদি দায়িত্বশীল কর্তৃপক্ষকে কোনো কিছু দেওয়ার মাধ্যমে অধিকার লাভ করে তখন তাকে ঘুষ বলে।"
        },
        {
          "label": "খ",
          "question": "ধূমপান কাকে বলে?",
          "explanation": "বিড়ি, সিগারেট, চুরুট, হুক্কা, কলকি বা নলের সাহায্যে অগ্নিসংযোগ করে তামাক সেবনের নাম ধূমপান। ধূমপায়ী ব্যক্তি প্রতিটি সিগারেটের পেছনে সাধারণত ৫ টাকা থেকে ২৫ টাকা পর্যন্ত খরচ করে। তার মাসিক খরচ হয় ন্যূনতম ৩০০ টাকা থেকে ৯,০০০ টাকা। এ বিপুল অর্থে দেশের দু'তিনটা মধ্যবিত্ত পরিবার স্বাচ্ছন্দ্যে চলতে পারে। ধূমপানের মাধ্যমে অর্থের অপব্যয় হয়।"
        },
        {
          "label": "গ",
          "question": "আরাফাত সাহেব যে গৃহে মিলিত হন তার ইসলামি নাম কী? ইসলামি সমাজে সেটির কার্যক্রম ব্যাখ্যা করো।",
          "explanation": "আরাফাত সাহেব যে গৃহে মিলিত হন সেটি হলো মসজিদ, ইসলামি সমাজে যার কার্যক্রম ব্যাপক। মসজিদ হলো এমন স্থান যেখানে সিজদাহ করা হয় অর্থাৎ সিজদার স্থান। ইসলামি জীবনদর্শন ও মুসলিম সমাজে মসজিদ অত্যন্ত গুরুত্বপূর্ণ ধর্মীয়-সামাজিক প্রতিষ্ঠান। ইসলামের বিভিন্ন অনুশাসন যথাযথভাবে অনুশীলন এবং সুন্দর মানবসমাজ গড়ে তোলার ক্ষেত্রে মসজিদ গুরুত্বপূর্ণ ভূমিকা পালন করে। ইসলামি সমাজব্যবস্থা মূলত মসজিদকেন্দ্রিক এক আদর্শিক সমাজব্যবস্থা। এ সমাজের সব সামাজিক কর্মতৎপরতা, সামষ্টিক মিলন-উৎসব, বিচার-ফায়সালা, বিবাদ-মীমাংসায় মসজিদ সক্রিয় ভূমিকা পালন করতে পারে। উদ্দীপকে দেখা যায়, আরাফাত সাহেব ইবাদত করার জন্য প্রতিদিন মহল্লার একটি গৃহে তথা মসজিদে অন্যান্য মুসলিমদের সাথে মিলিত হয়ে সেখানে সমাজের নানা সমস্যা নিয়ে আলোচনা করে সমাধান করেন। মূলত মসজিদকে কেন্দ্র করে আবর্তিত বা মসজিদকে কেন্দ্র করে গড়ে ওঠা সমাজে ইসলামি সমাজব্যবস্থার সব বৈশিষ্ট্য অক্ষুণ্ণ থাকে। এ সমাজ তাওহিদ, রিসালাত, আখিরাত, ইনসাফ, ইহসান, ইবাদত ও আখলাকে হামিদা ভিত্তিক হয়। মসজিদকেন্দ্রিক সমাজব্যবস্থায় আল্লাহর সার্বভৌমত্ব, সর্বময় ও নিরঙ্কুশ ক্ষমতার দ্বিধাহীন স্বীকৃতি থাকে। এ বিশ্বাসের ওপরই মসজিদকেন্দ্রিক সমাজব্যবস্থার ভিত্তি।"
        },
        {
          "label": "ঘ",
          "question": "সিরাজুল ইসলামের সামাজিক পরিচয় চিহ্নিত করে আর্থ- সামাজিক উন্নয়নের ক্ষেত্রে তার ভূমিকা আলোচনা করো।",
          "explanation": "সিরাজুল ইসলাম ইমাম সাহেব হিসেবে সমাজের আর্থ-সামাজিক উন্নয়নে গুরুত্বপূর্ণ ভূমিকা রাখতে পারেন। মুসলিম সমাজের ধর্মীয় নেতা এবং মসজিদে নামাজ পরিচালনাকারীকে ইমাম বলা হয়। ইসলামি জীবন দর্শনে ইমাম হলেন নির্বাচিত নেতা। রাষ্ট্রীয় ও সামাজিক নেতৃত্ব থেকে যদিও ইমামগণ নির্বাসিত হয়ে আছেন, তা সত্ত্বেও বিভিন্ন সামাজিক ও সামষ্টিক কাজে তাঁরা গুরুত্বপূর্ণ ভূমিকা পালন করতে পারেন। গণশিক্ষা বিস্তারের জন্য নৈশবিদ্যালয় পরিচালনায় নেতৃত্বদান, সামাজিক সমস্যা সমাধানে সহায়তা প্রদান, পরিচ্ছন্নতা অভিযান পরিচালনা, আর্থ-সামাজিক কর্মকাণ্ডে দিক নির্দেশনা দেওয়া ও বাস্তব পদক্ষেপ গ্রহণ, সমসাময়িক প্রয়োজনীয় বিষয়াদি সম্পর্কে মুসল্লিদের অবহিত করে বাস্তব পদক্ষেপ গ্রহণ ইমামগণের সামাজিক দায়িত্ব ও কর্তব্যসমূহের মধ্যে অন্যতম। উদ্দীপকে লক্ষ করা যায়, জনাব সিরাজুল ইসলাম মসজিদে ইমামতি করার পাশাপাশি সমাজের সমস্যা চিহ্নিত করে মসজিদে আগত লোকদের মাঝে সচেতনতা তৈরি করেন। তিনি সকলকে সুশৃঙ্খল জীবন যাপনের জন্য বিভিন্ন নির্দেশনা দেন। পরিশেষে বলা যায়, মসজিদের, ইমাম সাহেব ধর্মীয় দায়িত্ব পালনের পাশাপাশি সমাজের আর্থ-সামাজিক উন্নয়নে নিজেদেরকে নিয়োজিত রেখে সুন্দর, সুশৃঙ্খল ও আদর্শ জাতি গঠনে গুরুত্বপূর্ণ ভূমিকা পালন করতে পারেন।"
        }
      ]
    },
    {
      "number": "4",
      "uddipok": "আবদুল হামিদ এস.এস.সি পাশ করে অভাবের কারণে আর পড়ালেখা করতে পারেনি। এখন সে তার বাড়ির উঠানে এলাকার ছোট ছোট ছেলে মেয়েদের বাংলা বর্ণমালা, আরবি অক্ষর, নামাজের নিয়ম ও মাসলা মাসায়েল শিক্ষা দেয়। পরবর্তীতে তার ছাত্র ইমরান উচ্চ শিক্ষায় শিক্ষিত হয়ে এলাকার উন্নয়নে যথেষ্ট ভূমিকা রাখে। ইমরানের অর্জিত জ্ঞান কলুষমুক্ত ও পবিত্র। তাঁর বুদ্ধি, শক্তি ও কর্মদক্ষতা সবই সঠিক পথে পরিচালিত হয়। তার সব সাধনাই মানবসেবায় নিয়োজিত।",
      "tag": "DRMC 23",
      "sub_questions": [
        {
          "label": "ক",
          "question": "কিতাবুল মানাযির কী?",
          "explanation": "'কিতাবুল মানাযির' হলো হাসান ইবনে হায়সামের লিখিত দৃষ্টিবিজ্ঞান বিষয়ক মৌলিক গ্রন্থ।"
        },
        {
          "label": "খ",
          "question": "ইবনে খালদুনের পরিচয় দাও।",
          "explanation": "ওয়ালিউদ্দিন আব্দুর রহমান ইবনে খালদুন মুসলিম বিশ্বের সমাজতত্ত্ববিদ- ঐতিহাসিক দার্শনিক। তার জ্ঞানদর্শন, ইতহাসদর্শন, শিক্ষা ও রাষ্ট্রদর্শন তাকে কালোত্তীর্ণ মুসলিম চিন্তাবিদে পরিণত করেছে। তিনি ইতিহাসকে জ্ঞানের অন্যতম উৎস প্রমাণ করে দেখিয়েছেন যে, ইতিহাসের পুনরাবৃত্তি ঘটে এবং তা একটি বিজ্ঞান ও দর্শনের অংশ। ইবনে খালদুন শিক্ষার ক্ষেত্রে প্রয়োগবাদী দৃষ্টিভঙ্গি পোষণ করেন। 'আল-মুকাদ্দিমা' তার রচিত বিখ্যাত বই। সপ্তম শতকের উসমানীয় খলিফাদের ওপর তার এই গ্রন্থের ব্যাপক প্রভাব পড়েছিল।"
        },
        {
          "label": "গ",
          "question": "আব্দুল হামিদের পরিচালিত শিক্ষাপ্রতিষ্ঠানের পারিভাষিক নাম কী? উহার কার্যাবলি ব্যাখ্যা করো।",
          "explanation": "আব্দুল হামিদের পরিচালিত শিক্ষাপ্রতিষ্ঠানের পারিভাষিক নাম হলো মক্তব, যার কার্যাবলির গুরুত্ব অপরিসীম। মক্তব আরবি শব্দ যার অর্থ লেখা পড়ার স্থান, বিদ্যালয় বা শিক্ষাকেন্দ্র। শরিয়তের পরিভাষায়, মক্তব বলা হয় সেই প্রতিষ্ঠানকে যেখানে ছোট ছোট মুসলিম ছেলেমেয়েদেরকে ইসলামের প্রাথমিক জ্ঞান দান করা হয়। সাধারণত মসজিদের বারান্দায়, মাদরাসার সাথে বৈঠকখানায়, বাড়ির আঙিনায় এ ধরনের প্রতিষ্ঠান গড়ে তোলা হয়। এখানে ছেলেমেয়েরা কুরআন তিলাওয়াত, মাসনুন দোয়া, ওজু, গোসল ও তায়াম্মুম ইত্যাদির নিয়ম-কানুন সম্পর্কে শিক্ষা লাভ করে। যা আব্দুল হামিদের গড়ে তোলা প্রতিষ্ঠানেও পরিলক্ষিত হয়। আব্দুল হামিদ তার বাড়ির ওঠানে এলাকার ছোট ছোট ছেলে মেয়দের বাংলা বর্ণমালা, আরবি অক্ষর, নামাজের নিয়ম ও মাসলা মাসায়েল শিক্ষা দেয়। তার এ কর্মকাণ্ডে মক্তবের পরিচয় প্রকাশ পেয়েছে। কেননা মক্তবেই শিশুরা ইসলামের প্রাথমিক জ্ঞান লাভ করে। কুরআন তিলাওয়াত, মাসনুন দোয়া, আদব-কায়দা, ইবাদত-বন্দেগি, আচার-আচরণ ইত্যাদি সম্পর্কে শিক্ষা লাভ করে। তাই বলা যায়, আব্দুল হামিদের গড়ে তোলা প্রতিষ্ঠানটি মক্তবকে নির্দেশ করে।"
        },
        {
          "label": "ঘ",
          "question": "ইসলামের আলোকে ইমরানের অর্জিত শিক্ষার বৈশিষ্ট্যসমূহ বিশ্লেষণ করো।",
          "explanation": "ইসলামের আলোকে ইমরানের অর্জিত ইসলাম শিক্ষার গুরুত্বপূর্ণ বৈশিষ্ট্য রয়েছে। যে শিক্ষাব্যবস্থায় ইসলামকে একটি পূর্ণাঙ্গ জীবনব্যবস্থা হিসেবে শিক্ষা দেওয়ার ব্যবস্থা আছে তাকে ইসলাম শিক্ষা বলে। এ শিক্ষা কুরআন, সুন্নাহ, তাওহিদ ও রিসালাতভিত্তিক। এ শিক্ষা লাভের ফলে মানুষ তার জীবনের সকল কর্মকাণ্ড ইসলামের আদর্শ অনুযায়ী পরিচালনা করতে পারে। আর এজন্যই এটি মানবজীবনের পরিপূর্ণ একটি জীবানাদর্শ হিসেবে খ্যাত। উদ্দীপকে বর্ণিত ইমরান ইসলাম শিক্ষায় শিক্ষিত হওয়ার কারণে তার অর্জিত জ্ঞান কলুষমুক্ত ও পবিত্র। এজন্য তার বুদ্ধি, শক্তি ও কর্মদক্ষতা সবই সঠিক পথে পরিচালিত হয়। কেননা ইসলামই হলো মানুষের জন্য মহান আল্লাহ কর্তৃক মনোনীত একমাত্র পরিপূর্ণ জীবনব্যবস্থা। আল্লাহ তায়ালা বলেন, إِنَّ الدِّينَ عِنْدَ اللَّهِ الْإِسْلَامُ মানবজীবনের এমন কোনো দিক ও বিভাগ নেই যা ইসলামে আলোচনা করা হয়নি। ইসলামে রয়েছে ব্যক্তিগত, পারিবারিক, সামাজিক, রাষ্ট্রীয়, অর্থনৈতিক, আন্তর্জাতিক নীতিমালা। মানবচিরত্রের উৎকর্ষ সাধন, ন্যায়নীতি ও সুবিচারভিত্তিক শান্তিপূর্ণ সমাজ গঠন ও সংরক্ষণে ইসলামের কোনো বিকল্প নেই। বস্তুত মানুষকে পরিপূর্ণ শিক্ষাদান করে একজন নিষ্ঠাবান ও প্রকৃত মুসলিম হিসেবে গড়ে তোলাই ইসলাম শিক্ষার মূল উদ্দেশ্য।"
        }
      ]
    },
    {
      "number": "5",
      "uddipok": "আদনান একাদশ শ্রেণির ছাত্র। সে কলেজে ভর্তির সময় এমন একটি বিষয় পছন্দ করলো যা অধ্যয়ন করলে আল্লাহর নির্দেশিত পথ অনুসরণ করা যায়। তার ছোট বোন রহিমাও তার দ্বারা প্রভাবিত হয়ে এমন বৈশিষ্ট্য অর্জন করেছে যে, কাজের শুরুতে, খাদ্য গ্রহণে এবং মানুষের সাথে সাক্ষাতের সময় বিশেষ কিছু পরিভাষা ব্যবহার করে।",
      "tag": "DRMC 23",
      "sub_questions": [
        {
          "label": "ক",
          "question": "জ্ঞান কী?",
          "explanation": "কোনো তথ্যপ্রাপ্তি বা যোগ্যতা অর্জন করাকে জ্ঞান বলে।"
        },
        {
          "label": "খ",
          "question": "ইবনে সিনার পরিচয় দাও।",
          "explanation": "চিকিৎসায় ইবনে সিনার অবদানের জন্য তাকে আধুনিক চিকিৎসা শাস্ত্র, চিকিৎসা প্রণালি এবং শল্যচিকিৎসার দিশারি মনে করা হয়। চিকিৎসা বিষয়ক তাঁর বিখ্যাত গ্রন্থ কানুন-ফিত-তিব্বকে চিকিৎসাশাস্ত্রের বাইবেল বলে আখ্যায়িত করা হয়ে থাকে। এ গ্রন্থে তিনি চিকিৎসা সম্বন্ধীয় যাবতীয় তথ্যের আশ্চর্য রকম সমাবেশ ঘটিয়েছেন- যা গ্রন্থটিকে চিকিৎসাশাস্ত্রের বিখ্যাত গ্রন্থ হিসেবে মর্যাদা দিয়েছে।"
        },
        {
          "label": "গ",
          "question": "আদনানের পছন্দকৃত বিষয়টির নাম কী? উহার উদ্দেশ্য ব্যাখ্যা করো।",
          "explanation": "আদনানের পছন্দকৃত বিষয়টির নাম হলো ইসলাম শিক্ষা। যে শিক্ষাব্যবস্থার মাধ্যমে মানুষ আল্লাহ তায়ালার শক্তি ও ক্ষমতা সম্পর্কে জানতে পারে এবং ইসলামি নীতিমালার আলোকে জীবন পরিচালনা করতে সক্ষম হয় তাকে ইসলাম শিক্ষা বলে। এই শিক্ষার মাধ্যমে আল্লাহর ইবাদতের সঠিক নিয়ম-কানুন সম্পর্কে ধারণা পাওয়া যায়। ইসলামকে সঠিকভাবে জানা এবং তা মানার মাধ্যমে মহান আল্লাহর সন্তুষ্টি অর্জনই এ শিক্ষার মূল উদ্দেশ্য। উদ্দীপকে বর্ণিত আদনান শিক্ষার জন্য এমন একটি বিষয় পছন্দ করলো, যা অধ্যয়নে আল্লাহর নির্দেশ মোতাবেক জীবনযাপন করা যায়। ইসলাম শিক্ষা মানুষের শ্রেষ্ঠত্ব ও মর্যাদার মাপকাঠি। আল্লাহ তায়ালা বলেন, 'যারা জানে আর যারা জানে না, তারা কি সমান?' (সুরা যুমার: ৯)। আসলে যারা ইসলাম শিক্ষা থেকে বঞ্চিত তারা এ শিক্ষা অর্জনকারীদের সমান হতে পারে না। এ শিক্ষা ব্যক্তিকে স্রষ্টার কাছে সম্পূর্ণরূপে সোপর্দ করতে শিক্ষা দেয়। ইসলাম শিক্ষা এমন একটি বিষয় যা অধ্যয়নের মাধ্যমে আল্লাহকে চেনা যায় এবং ইসলামের বিধি-বিধান সম্পর্কে জ্ঞান লাভ করে আল্লাহর সন্তুষ্টি লাভের \"উপায় জানা যায়। তাই বলা যায়, আদনানের অধীত বিষয়টি আমার পঠিত ইসলাম শিক্ষার সাথে তুলনীয়।"
        },
        {
          "label": "ঘ",
          "question": "রহিমার ব্যবহৃত পরিভাষাগুলোর শিরোনাম উল্লেখপূর্বক উহার গুরুত্ব বিশ্লেষণ করো।",
          "explanation": "রহিমার ব্যবহৃত পরিভাষাগুলো মাসনুন দুআ হিসেবে পরিচিত; যার গুরুত্ব অপরিসীম। যেকোনো কাজের শুরুতে বিসমিল্লাহ বলে শুরু করলে সে কাজে বরকত লাভ হয়। খাদ্য গ্রহনের সময়, “بِسْمِ اللَّهِ وَعَلَى بَرَكَاتِ اللَّهِ “ বলে খানা শুরু করা সুন্নত এবং খানা শেষ হলে, “اللَّهُمَّ بَارِكْ لَنَا فِي مَا رَزَقْتَنَا وَقِنَا عَذَابَ النَّارِ “ বলে দুআ করা সুন্নত। এছাড়া কোনো মুসলমানের সাথে সাক্ষাতের সময় সালাম দেওয়া সুন্নত। উদ্দীপকে বর্ণিত রহিমা কাজের শুরুতে, খাদ্য গ্রহণে এবং মানুষের সাথে সাক্ষাতের সময় মাসনুন দুআ ব্যবহার করে। এতে করে সে যেমন সুন্নাত পালনের জন্য সওয়াব প্রাপ্ত তেমনিভাবে মানুষের ভালোবাসাও সে অর্জিত করে। পরিশেষে বলতে পারি, রহিমার মতো আমরাও দৈনন্দিন কাজে মাসনুন দুআ ব্যবহার করে আল্লাহ ও তাঁর রাসুলের সন্তুষ্টি অর্জন করে দুনিয়া ও আখিরাতে সাফল্যমণ্ডিত হতে পারবো।"
        }
      ]
    },
    {
      "number": "6",
      "uddipok": "আসাদ এইচ.এসসি পাশের পর ডাক্তারিতে ভর্তি হতে চায়। তার ইচ্ছা সে এমন একজন ডাক্তার হবে যাতে সে চিকিৎসা ব্যবস্থায় আমূল পরিবর্তন আনতে পারে। তার রচিত গ্রন্থ দ্বারা যেন পরবর্তী চিকিৎসা বিজ্ঞানীরা অনুপ্রাণিত হয়। তার বাবা কোরবান আলি দীর্ঘ দিন সৌদি আরব থেকে দেশে ফিরে এলাকার মানুষের অভাব দূর করার জন্য কাজ করে। এলাকার মসজিদ, মাদ্রাসা ইয়াতিমখানা নির্মাণ করছেন এবং মানুষের বিশুদ্ধ পানি পান করার জন্য টিউবওয়েল স্থাপন করছেন।",
      "tag": "DRMC 23",
      "sub_questions": [
        {
          "label": "ক",
          "question": "শিক্ষা কী?",
          "explanation": "যে শিক্ষায় মানুষের নৈতিক গুণাবলি অর্জিত হয় তাকে শিক্ষা বলে।"
        },
        {
          "label": "খ",
          "question": "আল্লামা ইকবালের পরিচয় দাও।",
          "explanation": "আল্লামা ইকবাল ছিলেন একাধারে দার্শনিক, কবি, আইনবিদ, রাজনীতিক ও সাধক। তিনি প্রমাণ করতে সক্ষম হয়েছেন যে, সংসারত্যাগী হয়ে নয়, বরং সাংসারিক পরিবেশে জীবনসংগ্রামের মাধ্যমে আত্মাকে মোহমুক্ত ও পরিশুদ্ধ করা সম্ভব। তিনি মানবব্যক্তিত্বে বিশ্বাস করতেন এবং ব্যক্তিত্বের উন্নতিবিধানকে চূড়ান্ত সাফল্য মনে করতেন। এ চিন্তাধারার আলোকে তিনি 'খুদিতত্ত্ব' পেশ করেন।"
        },
        {
          "label": "গ",
          "question": "কোরবান আলীর মধ্যে কোন ইসলাম প্রচারকের শিক্ষা প্রতিফলিত হয়েছে? ব্যাখ্যা করো।",
          "explanation": "কোরবান আলীর কর্মকান্ড বাংলাদেশের দক্ষিণাঞ্চলের ধর্মপ্রচারক হযরত খানজাহান আলী (র)-এর সাথে সাদৃশ্যপূর্ণ। বাংলাদেশের দক্ষিণাঞ্চলে ইসলাম ধর্মের প্রচারে যার নাম প্রথমেই আসে তিনি হলেন হযরত খান জাহান আলী (র)। তিনি বাংলাদেশের দক্ষিণাঞ্চলে তথা বাগেরহাট, যশোর ও খুলনায় ইসলাম প্রচারে যথেস্ট সাফল্য অর্জন করেন। এসব এলাকায় তিনি মসজিদ-মাদরাসা নির্মাণ করেন এবং দিঘি খনন করেন। বাগেরহাটের ষাট গম্বুজ মসজিদ তার অন্যতম অবদান। এছাড়াও নানাবিধ জনকল্যাণমূলক কাজ করে তিনি স্থানীয় সব সম্প্রদায়ের মানুষের কাছে শ্রদ্ধেয় ও স্মরণীয় হয়ে আছেন। এটি কোরবান আলীর কর্মকাণ্ডেও পরিলক্ষিত হয়। উদ্দীপকের কোরবান আলী সৌদি আরব থেকে ফিরে এলাকার লোকদের সাথে নিয়ে রাস্তাঘাট, মসজিদ-মাদ্রাসা নির্মাণ এবং সংস্কার কাজ করেন বিশুদ্ধ খাবার পানির জন্য পাড়া-মহল্লায় নলকূপ স্থাপন করেন। এছাড়াও তিনি এলাকায় কিছু বিশেষ প্রতিষ্ঠান গঠন করেন। তার জনকল্যাণমূলক এসব প্রতিষ্ঠান গড়ে তোলা ও নলকূপ স্থাপন হযরত খানজাহান আলী (র)- এর সময় মসজিদ-মাদরাসা নির্মাণ ও বড় পুকুর খননের বিষয়টি ফুটিয়ে তোলে। তাই বলা যায়, কোরবান আলীর এরূপ জনকল্যাণমূলক কাজ হযরত খানজাহান আলী (র)-এর কর্মকাণ্ডের সাথে সাদৃশ্যপূর্ণ।"
        },
        {
          "label": "ঘ",
          "question": "আসাদ কোন চিকিৎসা বিজ্ঞানীর দ্বারা অনুপ্রাণিত হয়েছে? চিকিৎসা বিজ্ঞানে তার অবদান মূল্যায়ন করো।",
          "explanation": "আসাদ মুসলিম চিকিৎসাবিজ্ঞানি ইবনে সিনার দ্বারা অনুপ্রাণিত হয়েছে, চিকিৎসাবিজ্ঞানে যার অবদান অপরিসীম। প্রখ্যাত মুসলিম চিকিৎসাবিজ্ঞানী ইবনে সিনা (৯৮০-১০৩৭) আধুনিক চিকিৎসাবিজ্ঞানের জনক। তিনি চিকিৎসাবিজ্ঞানের নতুন নতুন পদ্ধতি আবিষ্কারসহ কয়েকটি গবেষণামূলক গ্রন্থও রচনা করেন। তার রচিত শ্রেষ্ঠ গ্রন্থ হচ্ছে 'কানুন ফিত তিব'। প্রকাশিত হয়েছে। ইবনে সিনা সেকেলে পদ্ধতির পরিবর্তে আধুনিক চিকিৎসা পদ্ধতি চালু করেন। সেজন্য তাকে আধুনিক চিকিৎসাশাস্ত্র, চিকিৎসা প্রণালি এবং শল্যচিকিৎসার দিশারি মনে করা হয়। তিনি ওষুধ তৈরি, সংরক্ষণ ও তা প্রয়োগের আধুনিক পদ্ধতি উদ্ভাবন করেন। এজন্য তাকে 'Master of Medicine' বলা হয়। ইবনে সিনাই যক্ষ্মা রোগের ওপর প্রথম আধুনিক গবেষণা করেছিলেন। উদ্দীপকে বর্ণিত আসাদ একজন জনহিতকর ডাক্তার হয়ে চিকিৎসা ব্যবস্থায় ইবনে সিনার মতো আমূল পরিবর্তন আনতে চায়। যেমনিভাবে ইবনে সিনা চিকিৎসাশাস্ত্রের ওপর তার শ্রেষ্ঠ গ্রন্থ 'কানুত ফিত-তিব' এ তিনি বিভিন্ন রোগের লক্ষণ, ওষুধের বর্ণনা ও চিকিৎসাপদ্ধতির বিস্তারিত উল্লেখ করেছেন। এতে ৭৬০টি ওষুধের বর্ণনা রয়েছে। চিকিৎসাবিজ্ঞানের ইতিহাসে এটি একটি অমূল্য গ্রন্থ। এছাড়াও ইবনে সিনার উল্লেখযোগ্য আরও কয়েকটি গ্রন্থ হলো- কিতাবুশ শিফা, কিতাবুন নাজাত, কিতাবুল হুলুদ, কিতাবুল কুলনজ ইত্যাদি উপরের আলোচনার পরিপ্রেক্ষিতে বলা যায়, আধুনিক চিকিৎসাবিজ্ঞানের বিকাশে ইবনে সিনার অবদান অনন্য ও অপরিসীম।"
        }
      ]
    },
    {
      "number": "7",
      "uddipok": "মজনু একজন মুদি দোকানদার। সে ওজনে কম দেয় না। পণ্যে কোনো দোষত্রুটি থাকলে ক্রেতাদের বলে দেয়। মেয়াদ উত্তীর্ণ কোনো পণ্য দোকানে রাখে না। কোনো পণ্য আটকিয়ে রেখে বাজারে সংকট তৈরি করে না। তারই এলাকার আব্বাস আলী ফলের ব্যবসা করে। ফরমালিন দিয়ে ফল তাজা রাখে। নিজের মতো করে একটি বাটখারা বানিয়ে নিয়েছে যার প্রকৃত ওজন ৯০০ গ্রাম। কেউ এক কেজি কিনলে উক্ত বাটখারা দিয়ে ওজন করে দেয়।",
      "tag": "DRMC 23",
      "sub_questions": [
        {
          "label": "ক",
          "question": "ইহসান কী?",
          "explanation": "সাধারণ অর্থে দান করা, সৎ ও কল্যাণকর কাজ করা, উপকার করা এবং উত্তম ব্যবহার করাই হলো ইহসান।"
        },
        {
          "label": "খ",
          "question": "স্বদেশপ্রেমকে কেন ইমানের অঙ্গ বলা হয়?",
          "explanation": "নিজের জন্মভূমি বা দেশের প্রতি অকৃত্রিম ভালোবাসাই দেশপ্রেম। দেশপ্রেম এক ধরনের মানসিক অনুভূতি। মাতৃভূমির প্রতি গভীর অনুরাগ, ভালোবাসা, আনুগত্য প্রকাশ প্রভৃতির মধ্যে দেশপ্রেম নিহিত। বস্তুত দেশপ্রেম হচ্ছে স্বাধীনতার মূলমন্ত্র। এটি ছাড়া স্বাধীনতা অর্জন এবং রক্ষা করা যায় না। বঙ্গবন্ধু শেখ মুজিবুর রহমান, শেরে বাংলা এ.কে. ফজলুল হক, মওলানা আব্দুল হামিদ খান ভাসানী প্রমুখ বরণীয় ব্যক্তিত্ব দেশপ্রেমের মহান দৃষ্টান্ত স্থাপন করেছেন।"
        },
        {
          "label": "গ",
          "question": "মজনুর আচরণ কীরূপ হয়েছে? ব্যাখ্যা করো।",
          "explanation": "মজনুর আচরণে সৎ ব্যবসায়ীর কর্মকাণ্ড ফুটে উঠেছে। ব্যবসায় মানুষের জীবিকা উপার্জনের একটি হালাল পদ্ধতি। এ পদ্ধতিতে প্রতারণা করার যেমন সুযোগ রয়েছে, তেমনি সততা ও বিশ্বস্ততা বজায় রাখার সুযোগও রয়েছে। যে ব্যবসায়ী এ প্রতারণা থেকে বেঁচে থেকে সততার সাথে ব্যবসা করতে পারে তার জন্য পরকালে আকর্ষণীয় পুরস্কার রয়েছে। উদ্দীপকে বর্ণিত মজনুর কর্মকাণ্ডে সৎ ব্যবসায়ীর বৈশিষ্ট্য ফুটে উঠেছে। এই প্রকারের ব্যবসায়ী সম্পর্কে মহানবি (স) বলেছেন, \"বিশ্বস্ত ও সত্যবাদী মুসলিম ব্যবসায়ী কিয়ামতের দিন শহিদদের সাথে অবস্থান করবে\" (মুসতাদরাক হাকিম).। দ্রব্য সঠিক দেওয়া এবং তার মান ঠিক রাখার ব্যাপারে ব্যবসায়ী অসৎ হলে সাধারণ মানুষ বিভিন্ন রকম ক্ষতির মধ্যে পড়তে বাধ্য। বর্তমান সময় হলো প্রতারণা, মজুতদারি ও সুদি কারবারের যুগ। এ যুগেও এসব অসৎপথ থেকে মুক্ত হয়ে ইসলামি বিধিবিধানের আলোকে ব্যবসা করতে হবে।"
        },
        {
          "label": "ঘ",
          "question": "ফল ব্যবসায়ী আব্বাস আলীর কর্মকাণ্ড চিহ্নিতপূর্বক ইসলামের দৃষ্টিভঙ্গি বিশ্লেষণ করো।",
          "explanation": "ফল ব্যবসায়ী আব্বাস আলীর কর্মকাণ্ড প্রতারণার অন্তর্ভুক্ত। প্রতারণা মিথ্যারই এক বিশেষ রূপ। মানুষকে ঠকানো, ফাঁকি দেওয়া, নকল পণ্য দেওয়া, পণ্যের দোষ গোপন করা, ওজনে কম দেওয়া প্রভৃতি প্রতারণার অন্তর্ভুক্ত। প্রতারণা ইসলামি শরিয়তের পরিপন্থি একটি কাজ, যা আব্বাস আলীর মধ্যে লক্ষ করা যায়। উদ্দীপকের আব্বাস আলী ফরমালিন দিয়ে ফল তাজা রাখে এবং নিজের মতো করে ৯০০ গ্রাম বাটখারাকে ১ কেজি হিসেবে ক্রেতাকে পরিমাপ করে দেয়। তার এ কাজটি প্রতারণার অন্তর্ভুক্ত। প্রতারণা একটি জঘন্যতম অপরাধ। মিথ্যা বলা, প্রতারণা করা এগুলো মুনাফিকের লক্ষণ। কোনো মুমিন বা মুত্তাকি ব্যক্তি এসব করতে পারে না। এ সম্পর্কে রাসুল (স) বলেন, 'যে প্রতারণা করে সে আমাদের (মুসলিমদের) দলভুক্ত নয়' (মুসলিম, তিরমিযি)। প্রতারণার মাধ্যমে যে অর্থ-সম্পদ অর্জন করা হয় তা হারাম। আর হারাম উপার্জনকারীর ইবাদত আল্লাহর কাছে কবুল হয় না। যে প্রতারণা করে, আল্লাহ তার প্রতি অসন্তুষ্ট হন। প্রতারণার পরিণাম হলো জাহান্নাম। সুতরাং আব্বাস আলীকে প্রতারণা পরিত্যাগ করে সৎভাবে ব্যবসা করতে হবে।"
        }
      ]
    },
    {
      "number": "8",
      "uddipok": "ফারহান ও আনিস একটি ফাস্টফুডের দোকানে বসে কিছু খাচ্ছিলো। এমন সময় ফারহানের সহপাঠী রায়হান ফোন করলো। ফারহান ফোনে বললো, আমি এখন বাসায় বসে পড়ালেখা করছি। আনিস তার সহপাঠী আয়ান ও ইদনান সম্পর্কে বলে, ওরা শুধু আমারটা খেতে চায়, নিজেরা কখনও খাওয়ায় না। ওরা অনেক বেশি কিপটা। ওদের চেহারা আমার কাছে বিশ্রী লাগে, ওদের আচরণও তেমনি বিশ্রী।",
      "tag": "DRMC 23",
      "sub_questions": [
        {
          "label": "ক",
          "question": "জুয়া কী?",
          "explanation": "জুয়া হলো এক ধরনের প্রতিযোগিতামূলক খেলা যার মাধ্যমে বিনা পরিশ্রমে সহজেই অর্থ-সম্পদ প্রাপ্তির সুযোগ থাকে।"
        },
        {
          "label": "খ",
          "question": "মাদকাসক্তি বলতে কী বোঝায়?",
          "explanation": "নেশা সৃষ্টিকারী বা চিত্তবিভ্রমকারী যে কোনো দ্রব্যসমূহের প্রতি আসক্ত হওয়াকেই মাদকাসক্ত বলে। অর্থাৎ, যে জাতীয় নেশা দ্রব্যের প্রতি মানুষ আসক্ত হয়, তা নিয়মিত গ্রহণ করাই মাদকাসক্ত।"
        },
        {
          "label": "গ",
          "question": "ফারহানের ফোনালাপে তোমার পাঠ্যবইয়ের কোন বিষয়টি প্রতিফলিত হয়েছে? ব্যাখ্যা করো।",
          "explanation": "ফারহানের ফোনালাপে মিথ্যার বিষয়টি প্রতিফলিত হয়েছে। 'আল কাযিবু' অর্থ মিথ্যাচার বা মিথ্যাবাদিতা। অভ্যাসগতভাবে মিথ্যা কথা বলা বা মিথ্যা কাজ করা কিংবা মিথ্যা কথা ও কাজে অভ্যস্ত হয়ে যাওয়াই হলো কিযব বা মিথ্যাচার। এটি সিদ্‌ক বা সত্যবাদিতার বিপরীত। সত্য কথা না বলে বা যে ঘটনা ঘটেছে বা যে বিষয়ের আলোচনা করা হয়েছে সে সম্পর্কে যথাযথ বিবরণ না দিয়ে পরিবর্তিত, পরিবর্ধিত ও বিকৃত তথ্য পরিবেশনই হলো কিষব। প্রকৃতপক্ষে যা নয় তা প্রকাশ ও প্রমাণ করাই মিথ্যাবাদিতা। কিযব যার চরিত্রের বৈশিষ্ট্য তাকে 'কাযিব' বা মিথ্যাবাদী বলে। উদ্দীপকে দেখা যায়, রায়হান ফারহানকে ফোন করলে ফারহান ফাস্টফুডের দোকানে বসে বলে, সে বাসায় বসে পড়ালেখা করছে। তার এ মিথ্যার পরিণাম অত্যন্ত ভয়াবহ। কেননা, সত্যে রয়েছে কল্যাণ আর মিথ্যায় অকল্যাণ। কোনো কালেই সত্য-মিথ্যা একসাথে অবস্থান করতে পারে না। মিথ্যার কুপ্রভাবে ইমান থাকে না, ইবাদত কবুল হয় না। মিথ্যাচার আর ইমান একত্রে থাকতে পারে না। কেননা ইমান পোষণের অর্থ হলো সত্য মেনে নেওয়া। আল্লাহ তাআলা বলেন- মিথ্যা কেবল তারাই রচনা করে, যারা আল্লাহর আয়াতে বিশ্বাস করে না, আর তারাই মিথ্যাবাদী। (সুরা আন-নাহল: ১০৫)"
        },
        {
          "label": "ঘ",
          "question": "আনিসের আচরণের শিরোনাম উল্লেখপূর্বক সেটির কুফল বিশ্লেষণ করো।",
          "explanation": "আনিসের আচরণে গিবত প্রকাশ পেয়েছে, যার মারাত্মক কুফল রয়েছে। গিবত অর্থ পরনিন্দা। ইসলামি পরিভাষায় কারো অনুপস্থিতিতে অন্যের নিকট এমন কোনো কথা বলা যা শুনলে সে মনে কষ্ট পায় তাকে গিবত বলে। প্রচলিত অর্থে অসাক্ষাতে কারো দোষ বলাকে গিবত বলা হয়। গিবত মানবচরিত্রের একটি জঘন্যতম বৈশিষ্ট্য। উদ্দীপকে বর্ণিত আনিস তার সহপাঠী আয়ান ও ইদনান সম্পর্কে গিবত করছে। কেননা প্রকাশ্যে বা গোপনে কারো দোষ-ত্রুটি আলোচনা করাই গিবত। ইসলামের দৃষ্টিতে এটা অত্যন্ত নিন্দনীয় কাজ। গিবতকারী ইমানদার নয়, তারা মুখে ইমানের কথা স্বীকার করলেও সত্যিকারার্থে অন্তরে তাদের ইমান নেই। কুরআন মাজিদে গিবত করাকে আপন মৃত ভাইয়ের গোশত ভক্ষণের সাথে তুলনা করা হয়েছে। আল্লাহ তায়ালা বলেন, মৃত মানুষের গোশত খাওয়া যেমন নিকৃষ্ট কাজ, তেমনি গিবত করাও নিকৃষ্ট ও গর্হিত কাজ। রাসুল (স) গিবতকে ব্যভিচারের চেয়েও নিকৃষ্ট হিসেবে ঘোষণা করেছেন। কেননা কোনো ব্যক্তি ব্যভিচার করার পর তওবা করলে আল্লাহ তাকে ক্ষমা করে দিতে পারেন। কিন্তু কোনো ব্যক্তি গিবত করলে, যার গিবত করেছে সে ক্ষমা না করলে আল্লাহ তায়ালা তাকে ক্ষমা করেন না। সুতরাং আমাদের সকলেরই গিবতের কুফল ও পরিণতি জেনে এ থেকে বিরত থাকা উচিত।"
        }
      ]
    },
    {
      "number": "9",
      "uddipok": "দৃশ্যপট-১: রফিক একটি এনজিও থেকে টাকা এনে গ্রামের কৃষকদের মাঝে এই শর্তে ঋণ দেয় যে, বছর শেষে প্রতি হাজারে মূলধনসহ অতিরিক্ত ১ মণ ধান দিবে। দৃশ্যপট-২: বছরের শুরুতে যারা তাকে দুইশত টাকা করে দিবে তাদেরকে সে আরও তিন মাস সময় বাড়িয়ে দিবে। অর্থাৎ নির্দিষ্ট সময় অতিক্রান্ত হলেও তাদের কোনো সমস্যা হবে না।",
      "tag": "DRMC 23",
      "sub_questions": [
        {
          "label": "ক",
          "question": "চুরি কাকে বলে?",
          "explanation": "কারো অগোচরে না বলে কোনো কিছু নেওয়াকে চুরি বলে।"
        },
        {
          "label": "খ",
          "question": "অপরের অধিকার হরণ বলতে কী বোঝায়?",
          "explanation": "অপরের অধিকার হরণ এমন একটি অনাচার যা আরো অসংখ্য অনাচারের জন্ম দেয়। অধিকার একটি ব্যাপক বিষয়। সাধারণভাবে মানুষের ওপর দু'রকম অধিকার আদায় ফরজ। একটি আল্লাহর অধিকার। অপরটি মানুষ ও অন্যান্য সৃষ্টির অধিকার। মানুষের অধিকার তার ন্যায়সঙ্গত প্রাপ্য। ব্যক্তির এ প্রাপ্য আদায় করা ফরজ। ব্যক্তির যা প্রাপ্য তা না দেওয়া বা আত্মসাৎ করা হলো অধিকার হরণ করা।"
        },
        {
          "label": "গ",
          "question": "দৃশ্যপট-১ এর মাধ্যমে কী প্রকাশ পেয়েছে? ব্যাখ্যা করো।",
          "explanation": "দৃশ্যপট-১ এর মাধ্যমে সুদ প্রকাশ পেয়েছে। শরিয়তের পরিভাষায়, ঋণদাতা গ্রহীতার কাছ থেকে কোনো বিনিময় ছাড়া অতিরিক্ত গ্রহণ করলে তাকে সুদ বলে। সামাজিক অনাচারের মধ্যে সুদ অধিকতর জঘন্য ও ক্ষতিকরো। কাউকে দেওয়া ঋণের মূল পরিমাণের ওপর পূর্বনির্ধারিত শর্তের ভিত্তিতে অতিরিক্ত মূল্য নেওয়াকে সুদ বলে। কুরআন মজিদে একে রিবা বলা হয়েছে। রিবা অর্থ- বৃদ্ধি, সুদ। সুদ মুনাফা নয়। কেননা সুদে লোকসানের কোনো ঝুঁকি থাকে না। উদ্দীপকে দৃশ্যপট-১ এ রফিক এনজিও থেকে টাকা এনে গ্রামের কৃষকদের মাঝে যে শর্তে ঋণ দেয় তা স্পষ্টভাবে সুদের অন্তর্ভুক্ত। শুধু টাকা-পয়সা বা সম্পদ বিনিময়েই সুদ সীমাবদ্ধ নয়; বরং একই শ্রেণিভুক্ত পণ্যদ্রব্যের লেনদেনে কম-বেশি করা হলেও তা সুদের আওতাভুক্ত হবে। যেমন- এক কেজি চালের বিনিময়ে দেড় কেজি চাল নেওয়া কিংবা এক কেজি চাল ও অতিরিক্ত অন্য কিছু নেওয়াও সুদ হবে। মহানবি (স) স্পষ্ট করে বলেছেন, 'সোনার বিনিময়ে সোনা, রূপার বিনিময়ে রূপা, যবের বিনিময়ে যব, আটার বিনিময়ে আটা, খেজুরের বিনিময়ে খেজুর, লবণের বিনিময়ে লবণ, এমনভাবে সমজাতীয় দ্রব্যের নগদ আদান- প্রদানে অতিরিক্ত কিছু হলেই তা সুদ হবে' (মুসলিম)।"
        },
        {
          "label": "ঘ",
          "question": "দৃশ্যপট-২ এর শিরোনাম উল্লেখপূর্বক ইসলামের আলোকে এটির কুফল বিশ্লেষণ করো।",
          "explanation": "দৃশ্যপট-২ এর শিরোনামে বর্ণিত সুদের কুফল মারাত্মক ভয়াবহ। সুদ সমাজের লোকদের মধ্যে অর্থনৈতিক বৈষম্য সৃষ্টি করে। যাদের সম্পদ আছে তারা সুদে অর্থ বিনিয়োগ করে। ফলে ধনী আরো ধনী হয়, গরিবের দারিদ্র্য বাড়তে থাকে। বিভিন্ন রকম শিল্পকারখানা ও ব্যবসায় প্রতিষ্ঠান স্থাপন করলে লাভ-লোকসানের ঝুঁকি থাকে। সুদে কোনো ঝুঁকি নেই। সুদের নিশ্চিত লাভের লোভে সম্পদশালীরা শিল্পকারখানা প্রতষ্ঠিায় অনাগ্রহী হয়ে ওঠে। যা সাধারণ মানুষের কাজের সুযোগ নষ্ট করে। সমাজে বেকার মানুষের সংখ্যা বাড়তে থাকে। সুদ দ্রব্যের দাম বাড়িয়ে দেয়। কেননা উৎপাদনকারীরা সুদে ঋণ নিয়ে উৎপাদন করে। তার প্রতিটি পণ্যে উৎপাদন মূল্য, শ্রমিক মজুরি, রাষ্ট্রীয় পাওনা আদায়ের পর সে নিজস্ব মুনাফা নির্ধারণের জন্য একটি বাজার দাম নির্ধারণ করে'। সুদ ঝুঁকিহীন নিশ্চিত আয়ের জন্য সঞ্চয়ীদের ব্যাংকে অর্থ জমা রাখার উৎসাহ দেয়। সুদ জাতীয় উৎপাদন কমিয়ে দেয়। সুদ ব্যবস্থার জন্য শিল্পকারখানা প্রতিষ্ঠা সম্ভব হয় না। ফলে মানুষ কর্মহীন থাকে। তাদের ক্রয়ক্ষমতা থাকে না। সুদ সম্পদশালী ও সঞ্চয়ী ব্যক্তিদের অলস রাখে। তারা পরিশ্রম করতে চায় না। মেধা ও শ্রমের বিনিময়ে অর্থলাভের চেয়ে সুদে অর্থলাভকেই তারা সহজ ও নিরাপদ মনে করে। সুদভিত্তিক আর্থিক লেনদেনে সম্পদ বৃদ্ধি পায় না, বরং সুদ সম্পদ হ্রাস করে। আল্লাহ তাআলা এ প্রসঙ্গে বলেন, আর আল্লাহ ব্যবসায়কে হালাল করেছেন এবং সুদকে হারাম করেছেন (সুরা আল-বাকারা: ২৭৫)। পরিশেষে বলা যায়, সুদের লেনদেন ভয়াবহ রকমের কবিরা গুনাহ। যারা সুদের লেনদেন করে তারা হারামভাবে জীবিকা উপার্জন করে। এদের সবার জন্য আল্লাহ চিরকালীন জাহান্নামের অঙ্গীকার করেছেন। সুতরাং আমাদের সুদের লেনদেন থেকে বেঁচে থেকে হালাল উপায়ে জীবিকা নির্বাহ করা আবশ্যক।"
        }
      ]
    },
    {
      "number": "10",
      "uddipok": "জনাব মনির সাহেব ও তার স্ত্রী এবং দুই ছেলে-মেয়ে নিয়ে ছোট সংসার। মেয়ে কলেজে পড়ে কিন্তু পর্দার সাথে চলাফেরা করে না। ছেলে সকালে মসজিদে কুরআন শিখতে যায়। ইতিমধ্যে মনির সাহেব ছেলেকে বললেন, তোমার ইংরেজি ও অংক বিষয়ে প্রাইভেট পড়তে হবে। কুরআন শেখার দরকার নেই।",
      "tag": "DRMC 23",
      "sub_questions": [
        {
          "label": "ক",
          "question": "ইসলাম শব্দের অর্থ কী?",
          "explanation": "ইসলাম শব্দের অর্থ আনুগত্য করা।"
        },
        {
          "label": "খ",
          "question": "সত্যবাদিতা মানুষকে মুক্তি দেয়\"-ব্যাখ্যা করো।",
          "explanation": "সত্যবাদিতা ইসলামের দৃষ্টিতে একটি প্রশংসনীয় গুণ। পার্থিব জীবনে এবং পরকালে সিদক বা সত্যবাদিতা পরম উপকারী। একজন মানুষের প্রকৃত মানুষ হয়ে ওঠা এবং সাফল্য, ও ব্যর্থতা সত্যবাদিতার মাধ্যমে নির্ধারিত হয়। এর মধে রয়েছে ইহকালীন শান্তি ও পরকালীন মুক্তি। সত্যবাদীকে সবাই ভালোবাসে এবং তার যাবতীয় বিপদাপদে অন্যেরা এগিয়ে আসে।"
        },
        {
          "label": "গ",
          "question": "জনাব মনির সাহেবের মানসিকতার যৌক্তিকতা ব্যাখ্যা করো।",
          "explanation": "জনাব মনির সাহেবের মানসিকতায় ইসলাম শিক্ষার অন্যতম প্রতিষ্ঠান মক্তবের প্রতি অবহেলা প্রকাশ পাওয়ায় তা সম্পূর্ণরূপে অযৌক্তিক। ইসলাম শিক্ষা তথা মুসলিম সমাজের একটি প্রভাবক প্রতিষ্ঠান হলো মস্তব। মক্তব বলা হয় সেই প্রতিষ্ঠানকে যেখানে ছোট ছোট মুসলিম ছেলেমেয়েদেরকে ইসলামের প্রাথমিক জ্ঞানদান করা হয়। সাধারণত মসজিদের বারান্দায়, মাদরাসার সাথে, বৈঠকখানায়, বাড়ির আঙিনায় এ জাতীয় প্রতিষ্ঠান গড়ে ওঠে। এখানে কুরআন তিলাওয়াত, ওজু, গোসল ইত্যাদির প্রাথমিক ধারণা ও নিয়ম-কানুন শিক্ষা দেওয়া হয়। মুসলিম সমাজে মক্তবের গুরুত্ব অপরিসীম। যা মনির সাহেবের মানসিকতায় উপেক্ষিত হয়েছে। উদ্দীপকের জনাব মনির সাহেবের ছেলে সকালে মসজিদে কুরআন শিখতে যায়। যা ইসলাম শিক্ষার অন্যতম প্রতিষ্ঠান মক্তবকে নির্দেশ করে। এরূপ অবস্থায় মনির সাহেব তার ছেলেকে বলেন, তোমার ইংরেজি ও অঙ্ক বিষয়ে প্রাইভেট পড়তে হবে। কুরআন শেখার দরকার নেই। তার এমন চিন্তাধারায় মস্তবের গুরুত্বকে উপেক্ষা করা হয়েছে। প্রত্যেকের জন্য শিক্ষার প্রত্যেকটি ক্ষেত্রে জ্ঞানার্জন করা অত্যাবশ্যক। কিন্তু সেটা একটিকে বাদ দিয়ে অপরটি গ্রহণ করা নয়। আর বিশেষ করে কুরআন শিক্ষার ক্ষেত্রে একটি বিশেষভাবে অগ্রহণযোগ্য। রাসুল (স) বলেন, 'জ্ঞানান্বেষণ করা প্রত্যেক মুসলিমের (নর-নারীর) উপর ফরজ' (সুনান ইবনে মাজাহ)। কিন্তু মনির সাহেবের আচরণে কুরআন শিক্ষাকে অবহেলা করা হয়েছে। তাই বলা যায়, মনির সাহেবের মনোভাব সম্পূর্ণরূপে অযৌক্তিক।"
        },
        {
          "label": "ঘ",
          "question": "জনাব মনির সাহেবের মেয়ের চলাফেরায় ইসলামি শরিয়ার কোন দিকটি ফুটে উঠেছে- তা তোমার পাঠ্যবইয়ের আলোকে আলোচনা করো।",
          "explanation": "জনাব মনির সাহেবের মেয়ের চলাফেরায় ইসলামি শরিয়ার পর্দার বিধান লঙ্ঘনের দিকটি ফুটে উঠেছে। যা-ইসলামি সংস্কৃতির বিপরীত। ইসলামি সংস্কৃতি একটি আদর্শিক সংস্কৃতি। ইসলামের নীতি ও আদর্শের আলোকে এ সংস্কৃতি গড়ে উঠেছে। মানুষের, সমগ্র জীবন নিয়েই সংস্কৃতির বিস্তার। জীবনের প্রতিটি পর্যায়ে এ সংস্কৃতির ব্যাবহারিক দিক লক্ষণীয়। যেমন- প্রতিটি ভালো কাজের শুরুতে আল্লাহর নাম নেওয়া, ঘুমাতে যাওয়ার আগে এবং ঘুম থেকে জেগে ওঠে আল্লাহর কৃতজ্ঞতা প্রকাশ করা, শালীন ও শোভন পোশাক-পরিচ্ছদ পরিধান করা অর্থাৎ পর্দার বিধান মান্য করা ইত্যাদি। উদ্দীপকে জনাব মনির সাহেবের মেয়ের চলাফেরায় যার বিপরীত প্রতিচ্ছবি পরিলক্ষিত হয়েছে। উদ্দীপকের জনাব মনির সাহেবের মেয়ে কলেজে পড়ে কিন্তু পর্দার সাথে চলাফেরা করে না। তার এরূপ আচরণ ইসলামি সংস্কৃতির পরিপন্থি। মুসলিম জাতির জাতীয় জীবনে ইসলামি সংস্কৃতির গুরুত্ব অপরিসীম। কেননা মুসলিম জাতির স্বাতন্ত্র্য, স্বকীয়তা, পরিচিতি, অস্তিত্ব- এসব কিছুই ইসলামি সংস্কৃতির অনুশীলনের ওপর নির্ভর করে। আর ইসলামি সংস্কৃতির অন্যতম দিক হলো- শালীন ও শোভন পোশাক-পরিচ্ছদ। একজন মুসলমানের পোশাক হবে মার্জিত ও রুচিসম্পন্ন। তা পুরুষ ও মহিলাদের ইজ্জত-আবরু পুরোপুরি আবৃত করে রাখবে। আল্লাহ তায়ালা বলেন, 'হে বনি আদম! আমি তোমাদের জন্য পোশাক অবতীর্ণ করেছি, সাজ্জসজ্জার বস্তু এবং পরহেজগারির পোশাক, এটি সর্বোত্তম' (সুরা আল-আরাফ: ২৬)। সুতরাং বলা যায়, মনির সাহেবের মেয়ের আচরণে ইসলামের অন্যতম বিধান পর্দা অমান্য হওয়ায় তা ইসলামি সংস্কৃতির পরিপন্থি। আমাদের সবার উচিত পর্দার বিধান মান্য করে চলাফেরা করা।"
        }
      ]
    },
    {
      "number": "11",
      "uddipok": "আহসান বলে, পৃথিবীর সব মানুষই পরস্পর ভাই ভাই। সবার পূর্বপুরুষ একজন। এটা আসলে রক্তের বন্ধন। এদিক থেকে আমাদের একজনকে আরেকজনের সহযোগিতা করা একান্ত কর্তব্য। তার কথা শুনে সোহাগ বলে, প্রত্যেক মানুষই একটি সুনির্দিষ্ট অধিকার নিয়ে জন্মগ্রহণ করে। তাই সোহাগ সর্বদা সকল সৃষ্টিজীবের অধিকার আদায় করে। সে মনে করে, পৃথিবীবাসীর সেবার মাধ্যমেই আল্লাহর রহমত পাওয়া যাবে।",
      "tag": "DRMC 23",
      "sub_questions": [
        {
          "label": "ক",
          "question": "ছিনতাই কাকে বলে?",
          "explanation": "ভয়-ভীতি দেখিয়ে জোরপূর্বক কারো কাছ থেকে অন্যায়ভাবে কোনোকিছু আত্মসাৎ করাকে ছিনতাই বলে।"
        },
        {
          "label": "খ",
          "question": "তাবলিগ বলতে কী বোঝায়?",
          "explanation": "তাবলিগ বলতে দীন প্রচারকে বোঝায়। ইসলামের সুমহান বাণী মানুষের নিকট প্রচার ও প্রসার তাবলিগের অন্যতম কাজ। যিনি এ কাজে নিয়োজিত থাকেন তাকে মুবাল্লিগ বলে। রাসুল (স) বলেন,......... তোমার আমার পক্ষ থেকে একটি আয়াত হলেও পৌঁছে দাও।"
        },
        {
          "label": "গ",
          "question": "আহসানের উক্তিতে তোমার পাঠ্যবইয়ের কোন বিষয়টি ফুটে উঠেছে? ব্যাখ্যা করো।",
          "explanation": "আহসানের উক্তিতে বিশ্বভ্রাতৃত্বের বিষয়টি ফুটে উঠেছে। বিশ্বভ্রাতৃত্ব হচ্ছে পৃথিবীর সব মানুষ এক আদি পিতা-মাতা আদম (আ) ও হাওয়া (আ) থেকে বিকশিত হওয়া এমন ধারণার উদ্ভব হওয়া। আদম (আ)-এর পিতৃত্ব বিবেচনায় পৃথিবীর সব মানুষ ভাই ভাই সম্পর্কে আবদ্ধ। আর এ ধারণাটি পৃথিবীব্যাপী বিস্তৃত বলেই একে বিশ্বাভাতৃত্ব বলা হয়। অন্যদিকে আদর্শিক ভ্রাতৃত্ব হচ্ছে কোনো একটি নির্দিষ্ট আদর্শে বিশ্বাস ও অনুশীলনের মাধ্যমে সেই আদর্শের অনুসারীদের মধ্যে একটি সম্পর্ক গড়ে ওঠা। যেমন- ইসলামি আদর্শে বিশ্বাস ও ইসলামের অনুশীলনের ফলে মুসলিমদের মধ্যে ইসলামি ভ্রাতৃত্ব গড়ে উঠেছে। উদ্দীপকে বর্ণিত আহসান বিশ্বাভ্রাতৃত্বের স্বরূপ তুলে ধরেছে। কেননা, আদি পিতা হযরত আদম (আ)-এর পিতৃত্ব বিবেচনায় মানুষ নিজেদেরকে ভাই ভাই সম্পর্কে আবদ্ধ করেছে। তাছাড়া তারা সবাই একটি নির্দিষ্ট আদর্শে বিশ্বাসী হয়ে সেই আদর্শের অনুশীলন করছে। অর্থাৎ তারা ইসলামি ভ্রাতৃত্বের সম্পর্ক গড়ে তুলেছে। তাই সার্বিক বিবেচনায় এ কথা বলা যায় যে, আহসানের উক্তিতে বিশ্বভ্রাতৃত্বের বিষয়টি ফুটে উঠেছে।"
        },
        {
          "label": "ঘ",
          "question": "সোহাগের আচরণের নাম চিহ্নিতপূর্বক ইসলামের আলোকে সেটির গুরুত্ব বিশ্লেষণ করো।",
          "explanation": "সোহাগের আচরণে ইসলামে বর্ণিত মৌলিক অধিকার ও মানবাধিকারের বিষয়টি ফুটে উঠেছে, যার গুরুত্ব ও তাৎপর্য অপরিসীম। ইসলাম মানুষকে সুস্থভাবে বেঁচে থাকার অধিকার প্রদান করে। খাদ্য- পানীয় লাভের অধিকার পূর্ণভাবে প্রদান করে। নিরাপদ বাসস্থানের নিশ্চয়তা দান করে। মর্যাদা রক্ষার ও জীবিকা উপার্জনের অধিকার প্রদান করে। ইসলাম বিশ্বাস করে, ব্যক্তি হিসেবে সবাই সমান। তাই ব্যক্তিস্বাধীনতা প্রদান করে। ধর্মপালন, ন্যায়বিচার, প্রতিবাদ, সংগঠন, রাজনৈতিক ও অর্থনৈতিক অধিকারসহ সকল অধিকার পূর্ণাঙ্গভাবে প্রদান করে। এছাড়া ইসলাম সম্পদের নিরাপত্তা, সভা-সমাবেশের অধিকার এবং সতীত্ব রক্ষার অধিকার, শ্রমিকের অধিকার সর্বোচ্চভাবে রক্ষা করে। ইসলাম মানুষের মৌলিক অধিকারসমূহ রক্ষা করে শ্রেষ্ঠত্ব অর্জন করছে এবং অন্য ধর্মের লোকদের কাছেও প্রশংসা পেয়েছে। পরিশেষে আমরা বলতে পারি যে, সোহাগ যে সকল অধিকারের কথা বলেছে সে সকল অধিকারের প্রত্যেকটিরই স্বীকৃতি ইসলাম দিয়েছে।"
        }
      ]
    }
  ]
}