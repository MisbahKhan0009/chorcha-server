{
  "title": "সৈয়দ নজরুল ইসলাম কলেজ ২০২৪",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "আব্দুল্লাহ ও মুজাম্মেল একটি সরকারি অফিসে চাকরি করেন। মুজাম্মেল বিভিন্ন সময় ফাইল আটকিয়ে অতিরিক্ত অর্থ আয় করেন। অপরদিকে, আব্দুল্লাহ প্রতিদিন যথাসময়ে অফিসে হাজির হন এবং একদিন দেরিতে আসায় তিনি খুবই অনুতপ্ত হন এবং তিনি বলেন, \"আমরা যাই করি না কেন একজন সবকিছু দেখছেন।\"।",
      "tag": "SSNIC 24",
      "sub_questions": [
        {
          "label": "ক",
          "question": "'সবর' শব্দের অর্থ কী?",
          "explanation": "সবর শব্দের অর্থ ধৈর্য ধারণ করা।"
        },
        {
          "label": "খ",
          "question": "\"মিথ্যা মানুষকে ধ্বংস করে\"- ব্যাখ্যা করো।",
          "explanation": "মিথ্যা মানবজীবনের ধ্বংসাত্মক চারিত্রিক গুণ। বাস্তব বা প্রকৃত ঘটনাকে বিকৃত করে প্রকাশ করা বা সত্য গোপন করাকে বলা হয় মিথ্যা। এটা মানুষের মধ্যে শত্রুতা ও বিশৃঙ্খলা তৈরি করে। মিথ্যাবাদীকে কেউ বিশ্বাস করে না, ভালোবাসে না। আবার, মিথ্যা বলা মুনাফিকের একটি লক্ষণ। আর মুনাফিকের স্থান হলো জাহান্নাম। মিথ্যা মানুষের দুনিয়া ও আখিরাতের জীবনকে ধ্বংস করে। একটা মিথ্যাকে সত্য সাব্যস্ত করতে হাজারটা মিথ্যা বলতে হয়। এভাবে মিথ্যাবাদী ব্যক্তি আস্তে আস্তে ধ্বংসের দিকে ধাবিত হয়। তাই রাসুল (স) বলেছেন, \"সত্যবাদিতা মুক্তি দেয় আর মিথ্যা ধ্বংস করে” (বুখারি ও মুসলিম)।"
        },
        {
          "label": "গ",
          "question": "উদ্দীপকে মুজাম্মেলের আয়ের পথটি কোন ধরনের উপার্জন? শরিয়তের আলোকে বর্ণনা করো।",
          "explanation": "উদ্দীপকে মুজাম্মেলের অতিরিক্ত আয়টি হারাম উপার্জন। অবৈধ, অননুমোদিত বা শরিয়ত পরিপন্থি যেকোনো উপায়ে উপার্জন করাকে হারাম উপার্জন বলে। অর্থাৎ যেসব বিষয় কুরআন ও হাদিসের মাধ্যমে স্পষ্টভাবে অবৈধ প্রমাণিত হয় তাকে হারাম বলে। যা মুজাম্মেলের অতিরিক্ত উপার্জনে লক্ষণীয়। উদ্দীপকের মুজাম্মেল একটি সরকারি অফিসে চাকরি করেন। তিনি তার বেতনের অতিরিক্ত আয়ের ধান্দায় থাকেন। বেশি লাভের আশায় তিনি সাধারণ গ্রাহকদের ফাইল আটকে রেখে অর্থ দাবি করেন। এভাবে উপার্জিত অর্থ হারাম। হারাম উপার্জনের সাথে জড়িয়ে থাকে ক্ষতিগ্রস্ত মানুষদের অভিসম্পাত। আল্লাহ তায়ালা হারাম উপার্জন করতে নিষেধ করেছেন। এতে একদিকে যেমন আল্লাহর নির্দেশের বিরোধিতা করা হয়, অন্যদিকে তেমনি অনুসরণ করা হয় নিজের কুপ্রবৃত্তির। রাসুলুল্লাহ (স) বলেন- “যে গোশত হারাম জীবিকা দিয়ে গঠিত তা বেহেশতে প্রবেশ করবে না। আর হারাম জীবিকায় গঠিত প্রতিটি গোশতের জন্য উপযুক্ত আবাস হলো জাহান্নাম\" (মুসনাদে আহমাদ)। অতএব, মুজাম্মেলের মতো লোকদের উপরি ইনকাম হারাম উপার্জনকে নির্দেশ করে।"
        },
        {
          "label": "ঘ",
          "question": "আব্দুল্লাহর শেষ কথাটি পাঠ্যপুস্তকের আলোকে মূল্যায়ন করো।",
          "explanation": "আব্দুল্লাহর শেষ কথাটি- 'একজন সবকিছু দেখছেন' বলে সতর্ক হওয়ার বিষয়টি তাকওয়াকে নির্দেশ করে। তাকওয়ার মূল অর্থ- আত্মরক্ষা করা, সংযত ও সতর্ক হওয়া, যাবতীয় খারাপ কাজ থেকে বিরত থাকা। শরিয়তের পরিভাষায় আল্লাহর সন্তুষ্টি ও ভালোবাসা হারানোর ভয়ে যাবতীয় খারাপ কাজ থেকে বিরত থাকাকে তাকওয়া বলে। তাকওয়া' মূলত আল্লাহর সন্তুষ্টি এবং আত্মশুদ্ধির পথপরিক্রমা। উদ্দীপকের আব্দুল্লাহর শেষ কথায় তাকওয়ার প্রকাশ পেয়েছে। উদ্দীপকের আব্দুল্লাহ তার অফিসে জবাবদিহি করতে গিয়ে বলেন, আমরা যাই করি না কেন, একজন সবকিছু দেখছেন। তার এ বক্তব্যে তাকওয়া প্রকাশ পেয়েছে। ইসলামি জীবনদর্শনের সব সৎগুণের মূল হলো তাকওয়া। ব্যক্তির উন্নত চরিত্র গঠন ও সমুন্নত রাখার ক্ষেত্রে তাকওয়া দুর্গস্বরূপ। এটা ব্যক্তিকে সৎকর্মের প্রেরণা দেয় এবং উন্নত চরিত্র গঠনে সাহায্য করে। যে যত বেশি তাকওয়া অর্জন করবে, আল্লাহর কাছে তার মর্যাদা তত বেশি বৃদ্ধি পাবে। আল্লাহ বলেন, \"তোমাদের মধ্যে সেই আল্লাহর নিকট অধিক মর্যাদার অধিকারী যে অধিক তাকওয়াবান” (সুরা হুজুরাত : ১৩)। তাকওয়ার মাধ্যমে আত্মা শুদ্ধ ও পবিত্র হয়। যে ব্যক্তি আল্লাহর ক্ষমতায় বিশ্বাস স্থাপন করে, তিনি সবকিছু দেখছেন বলে জানে, সে কখনো অন্যায় করতে পারে না। তাই আব্দুল্লাহর মতো মুত্তাকিরা পবিত্র ব্যক্তিজীবন গঠন করে ইহকাল ও পরকালে অধিক মর্যাদার অধিকারী হন।"
        }
      ]
    },
    {
      "number": "2",
      "uddipok": "জনাব মমিনুল হক ও আলমগীর সাহেব দুই ভাই। জনাব মমিনুল সাহেব ছাত্রজীবন থেকেই বাড়ির পাশে, অনাবাদি জমিতে ও যেখানে খালি জায়গা পায় সেখানেই ফলদ বৃক্ষের চারা রোপণ করেন। পক্ষান্তরে, জনাব আলমগীর সাহেব ঐ অঞ্চলের বন কেটে উজাড় করে একটি ইটভাটা চালু করেন। এতে বন্যপ্রাণীর আবাস নষ্ট হচ্ছে, অপরদিকে দূষিত ধোয়ায় জনজীবন বিপন্ন হচ্ছে।",
      "tag": "SSNIC 24",
      "sub_questions": [
        {
          "label": "ক",
          "question": "হালাল' শব্দের অর্থ কী?",
          "explanation": "হালাল শব্দের অর্থ বৈধ।"
        },
        {
          "label": "খ",
          "question": "\"হালাল উপার্জন একটি ফরজ ইবাদত\"- ব্যাখ্যা করো।",
          "explanation": "হালাল উপার্জন করা অন্যান্য ফরজ ইবাদতের মত একটি অত্যাবশ্যকীয় কাজ। হালাল উপার্জন বলতে শরিয়ত অনুযায়ী বৈধ, আইনানুগ বা অনুমোদিত পন্থায় উপার্জন করাকে বোঝায়। এটি ইবাদত কবুল হওয়ার প্রধান শর্ত। মানুষ যদি হালাল উপার্জন ও হালাল জীবিকা গ্রহণ না করে, তাহলে তার ইবাদত আল্লাহর কাছে কবুল হবে না। হালাল উপার্জনের গুরুত্ব সম্পর্কে রাসুল (স) বলেন, 'হালাল জীবিকা উপার্জন করা ফরজের পরে একটি ফরজ।' (সহিহ বুখারি)"
        },
        {
          "label": "গ",
          "question": "জনাব মমিনুল সাহেবের কর্মকাণ্ড তোমার পাঠ্যবইয়ের কোন বিষয়ের সাথে সাদৃশ্যপূর্ণ তা চিহ্নিতপূর্বক আলোচনা করো।",
          "explanation": "জনাব মমিনুল সাহেবের বৃক্ষরোপণের কার্যক্রমটি পরিবেশ রক্ষার বিষয়ের সাথে সাদৃশ্যপূর্ণ। বৃক্ষ পরিবেশের অন্যতম প্রধান উপাদান। বৃক্ষ না থাকলে কোনো প্রাণী বেঁচে থাকতে পারতো না। কারণ বৃক্ষ থেকেই আমরা অক্সিজেন গ্রহণ করি। আবার আমাদের থেকে নির্গত হওয়া কার্বন-ডাই-অক্সাইড বৃক্ষ গ্রহণ করে। প্রাকৃতিক ভারসাম্য রক্ষা, জ্বালানি, ফল ও কাঠ প্রদান এবং বিভিন্ন প্রাকৃতিক দুর্যোগ প্রতিরোধে বৃক্ষ গুরুত্বপূর্ণ ভূমিকা রাখে। তাই জনাব মমিনুল সাহেবের কার্যক্রম অবশ্যই প্রশংসার দাবিদার। উদ্দীপকে জনাব মমিনুল সাহেব ছাত্রজীবন থেকেই বাড়ির পাশে, অনাবাদি জমিতে ও যেখানে খালি জায়গা পান সেখানেই ফলদ বৃক্ষের চারা রোপণ করেন। তার এ কর্মের মাধ্যমে শুধু পরিবেশ রক্ষায়ই ভূমিকা রাখেন না; বরং এর মাধ্যমে তিনি ইসলামের বিধান পালন করেন। কারণ ইসলামে গাছপালা ও ফসল জন্মানোর পাশাপাশি তা সংরক্ষণের প্রতিও গুরুত্বারোপ করা হয়েছে। সুতরাং জনাব মমিনুল সাহেবের বৃক্ষরোপণের কার্যক্রমটি পরিবেশ রক্ষায় গুরুত্বপূর্ণ ভূমিকা রাখে।"
        },
        {
          "label": "ঘ",
          "question": "জনাব আলমগীর সাহেবের কর্মকান্ডের ক্ষতিকর প্রভাবগুলো তোমার পাঠ্যবইয়ের আলোকে আলোচনা করো।",
          "explanation": "জনাব আলমগীর সাহেবের কর্মকান্ডে প্রাকৃতিক পরিবেশ নষ্ট এবং ব্যক্তি জীবনে মারাত্মক বিপর্যয় দেখা দেবে। বৃক্ষ পরিবেশের অন্যতম প্রধান উপাদান। বৃক্ষ না থাকলে কোনো প্রাণী বেঁচে থাকেত পারতো না। প্রাকৃতিক ভারসাম্য রক্ষা, জ্বালানি, ফল, কাঠ ইত্যাদি বিভিন্ন প্রাকৃতিক দুর্যোগে প্রতিরোধে বৃক্ষ গুরুত্বপূর্ণ ভূমিকা রাখে। মানুষের সুস্থ, সুন্দর ও স্বাভাবিক জীবন-যাপনের জন্য প্রাকৃতিক পরিবেশ সংরক্ষণ করা জরুরি, কিন্তু বন কেটে উজাড় করে ইট ভাটা স্থাপন; নির্বিচারে বন্যপ্রাণীর আবাস নষ্ট এবং বায়ু দূষণের মাধ্যমে জনাব আলমীগর সাহেবের প্রাকৃতিক পরিবেশের মারাত্মক ক্ষতি করেছেন। উদ্দীপকে আলমগীর সাহেব বন কেটে উজাড় করে ইট ভাটা চালু করে। এর থেকে নির্গত কালো ধোঁয়া মানুষের সুস্থভাবে বসবাসের জন্য প্রতিবন্ধক। এসব কালো ধোঁয়া মানুষের জন্য মারাত্মক হুমকি। এর মাধ্যমে বায়ু দূষণ ব্যাপক হারে বৃদ্ধি পায়। আর বায়ু দূষণের কারণে মানুষ নানা জটিল রোগে আক্রান্ত হয়। বায়ুমণ্ডলের অক্সিজেনের মাত্রা কমে যায় এবং কার্বন-ডাই-অক্সাইডের মাত্রা বেড়ে গিয়ে পরিবেশকে দূষিত করে। সে এলাকায় অনেকে কাশি, যক্ষ্মা ইত্যাদি রোগে আক্রান্ত হয়। প্রাকৃতিক পরিবেশের ভারসাম্য রক্ষায় গাছপালার ভূমিকা অপরিসীম। গাছপালা মানুষের বেঁচে থাকার জন্য প্রয়োজনীয় অক্সিজেন যোগায়। এছাড়া মানুষের খাদ্যের সরবরাহ বৃষ্টিপাত ঘটানো, ভূমিক্ষয় রোধ, ঝড়-বন্যা মোকাবিলা, আসবাবের কাঠ যোগানসহ নানাভাবে গাছ মানুষের উপকার করে। তাই নির্বিচারে গাছ কেটে পরিবেশের ভারসাম্য নষ্ট করা উচিত নয়। উপরের আলোচনা থেকে বোঝা যায়, জনাব আলমগীর সাহেবের কর্মকাণ্ড প্রাকৃতিক পরিবেশ সংরক্ষণ এবং মানুষের সুস্থ-স্বাভাবিক জীবনের জন্য মারাত্মক ক্ষতিকর।"
        }
      ]
    },
    {
      "number": "3",
      "uddipok": "ময়মনসিংহের বিখ্যাত তারেক স্মৃতি অডিটোরিয়ামে আয়োজিত ইসলামি শিক্ষা বিষয়ক সেমিনারের প্রধান আলোচক অধ্যাপক এম.এ. রহমান তাঁর বক্তৃতার শুরুতে রাসুল (স) এর হাদিসের উদ্ধৃতি দিয়ে বলেন, ইসলাম শিক্ষা অর্জন করা প্রত্যেক মুসলমানের উপর ফরজ। তিনি আরও বলেন, এই শিক্ষা ব্যবস্থার বৈশিষ্ট্য যেমন স্বতন্ত্র তেমনি এর উদ্দেশ্যেও জাগতিক শিক্ষা ব্যবস্থা থেকে ভিন্ন।",
      "tag": "SSNIC 24",
      "sub_questions": [
        {
          "label": "ক",
          "question": "\"ইসলাম\" শব্দটির অর্থ কী?",
          "explanation": "ইসলাম শব্দটির অর্থ আনুগত্য করা, আত্মসমর্পণ করা ইত্যাদি।"
        },
        {
          "label": "খ",
          "question": "মক্তব বলতে কী বুঝ?",
          "explanation": "মক্তব হলো মুসলিম বালক-বালিকাদের ধর্মীয় প্রাথমিক শিক্ষাকেন্দ্র। মক্তব )مکتب( শব্দের অর্থ লেখার স্থান, শিক্ষাকেন্দ্র, বিদ্যালয়, কার্যালয়, টেবিল ইত্যাদি। মক্তব সাধারণত মসজিদের সাথে গড়ে ওঠে। মক্তবে বিশুদ্ধভাবে কুরআন শিক্ষাদান করা হয়। এছাড়া ওজু, গোসল, তায়াম্মুম, সালাত, সাওম ইত্যাদি ইবাদত পালনের নিয়ম-কানুন এবং দৈনন্দিন জীবনে চাল-চলন, আদব-কায়দা, ভদ্রতা-নম্রতা, শ্রদ্ধাবোধ, স্নেহ-মমতা ইত্যাদি ইসলামি পন্থায় শেখানো হয়।"
        },
        {
          "label": "গ",
          "question": "উদ্দীপকে অধ্যাপকের প্রথম কথাটি বিশ্লেষণ করো।",
          "explanation": "জাউদ্দীপকে অধ্যাপকের প্রথম কথাটি দীনি ইলম তথা ইসলাম শিক্ষার প্রতি গুরুত্বারোপ করা হয়েছে। মুসলিমদের জন্য ইসলাম শিক্ষার গুরুত্ব ও প্রয়োজনীয়তা অপরিসীম। ইসলামের বিধিবিধান সম্পর্কে প্রয়োজনীয় জ্ঞানার্জন। আল্লাহর ইবাদতের নিয়মকানুন ও পদ্ধতি জানা, আল্লাহর দীনকে সমুন্নত রাখা, মানবকল্যাণ সাধন এবং সুন্দর জীবনযাপনের জন্য ইসলামি শিক্ষা গ্রহণ করা অত্যাবশ্যক। যা অধ্যাপকের প্রথম কথাটিতে ফুটে উঠেছে। উদ্দীপকে অধ্যাপক প্রথম কথাটিতে বলেছেন, ইসলাম শিক্ষা অর্জন করা প্রত্যেক মুসলমানের ওপর ফরজ। অধ্যাপকের বক্তব্যে মূলত ইসলাম শিক্ষার গুরুত্ব ফুটে উঠেছে। রাসুল (স) বলেন, দীনের মৌলিক জ্ঞানার্জন করা প্রত্যেক মুসলিমের জন্য ফরজ করা হয়েছে। দীনের গভীর জ্ঞানার্জন করা সবার জন্য বাধ্যতামূলক নয়। প্রত্যেক সমাজের কিছু লোককে এ জ্ঞান-গবেষণা করতে হবে। মানুষের কল্যাণের জন্য ইসলামের জ্ঞানার্জন করা প্রয়োজন। সুতরাং অধ্যাপক প্রথম কথাটিতে দীনি ইলমের কথা বলেছেন।"
        },
        {
          "label": "ঘ",
          "question": "\"ইসলামী শিক্ষা ও জাগতিক শিক্ষার উদ্দেশ্য ভিন্ন” এই বক্তব্যের সাথে কি তুমি একমত? মতামত দাও।",
          "explanation": "ইসলামি শিক্ষা ও জাগতিক শিক্ষার উদ্দেশ্য ভিন্ন' এ বক্তব্যের সাথে আমি একমত। যে শিক্ষাব্যবস্থায় ইসলামকে একটি পূর্ণাঙ্গ জীবনাদর্শ হিসেবে শিক্ষা দেওয়া হয় তাকে ইসলাম শিক্ষা বলে। এই শিক্ষার মাধ্যমে আল্লাহর ইবাদতের সঠিক নিয়ম-কানুন সম্পর্কে ধারণা পাওয়া যায়। অপরদিকে জাগতিক শিক্ষা বলতে দুনিয়াবি শিক্ষাকে বোঝায়। যেখানে দুনিয়াবি কাজের জন্য যে শিক্ষা অর্জন করা হয় তাই জাগতিক শিক্ষা। অর্থাৎ ইসলামি শিক্ষার উদ্দেশ্য জাগতিক শিক্ষা থেকে ভিন্ন যা উদ্দীপকের বক্তার বক্তব্যে ফুটে উঠেছে। উদ্দীপকের বক্তা বলেন, ইসলামি শিক্ষা ব্যবস্থার বৈশিষ্ট্য যেমন স্বতন্ত্র তেমনি এর উদ্দেশ্য ও জাগতিক শিক্ষা ব্যবস্থা থেকে ভিন্ন। কেননা ইসলামকে সঠিকভাবে জানা এবং তা মানার মাধ্যমে মহান আল্লাহর সন্তুষ্টি অর্জনই ইসলাম শিক্ষার মূল উদ্দেশ্য। অপরদিকে দুনিয়াবি শিক্ষায় দুনিয়ায় কীভাবে ভালো থাকা যায় বা দুনিয়াবি কল্যাণ হবে তা শিক্ষা দেয়। এতে করে একজন মানুষের ইমান ও আমল গুরুত্বহীন হয়ে পরে। এ শিক্ষা আল্লাহর নির্দেশ মতো চলে না। পক্ষান্তরে ইসলাম শিক্ষা মানুষের শ্রেষ্ঠত্ব ও মর্যাদার মাপকাঠি। এ শিক্ষা ব্যক্তিকে স্রষ্টার কাছে সম্পূর্ণরূপে সোপর্দ করতে শিক্ষা দেয়। ইসলাম শিক্ষা এমন একটি বিষয় যা অধ্যয়নের মাধ্যমে আল্লাহকে চেনা যায় এবং ইসলামের বিধি-বিধান সম্পর্কে জ্ঞান লাভ করে আল্লাহর সন্তুষ্টি লাভের উপায় জানা যায়। উপরের আলোচনা থেকে বোঝা যায়, ইসলামি শিক্ষা ও জাগতিক শিক্ষার উদ্দেশ্য ভিন্ন। তাই আমাদের উচিত ইসলাম শিক্ষার যাবতীয় বিধি-বিধান মেনে জীবন পরিচালনা করা।"
        }
      ]
    },
    {
      "number": "4",
      "uddipok": "নাসরিনের তিন সন্তানের মধ্যে রাজিয়া চোখে দেখে না। তিনি তাকে খুবই আদর করেন অন্যান্য সন্তানদের তুলনায়। শিক্ষা অর্জনের জন্য পাঠশালায় নিয়ে যান ও ব্রেইল পদ্ধতির সকল সুবিধা বাসায় এনে দেন। রাজিয়ার প্রতি নাসরিন কখনো অবহেলা করেন না। নাসরিনের স্বামী জনাব এনামুল দেশের আইন-শৃঙ্খলা রক্ষাকারী বাহিনীতে চাকরি করেন। সম্প্রতি মাদক ব্যবসায়ীদের দৌরাত্ম্য বেড়ে গেলে তিনি তা প্রতিরোধে কঠোর পদক্ষেপ গ্রহণ করেন।",
      "tag": "SSNIC 24",
      "sub_questions": [
        {
          "label": "ক",
          "question": "জাকাত বণ্টনের খাত কয়টি?",
          "explanation": "জাকাত বণ্টনের খাত আটটি।"
        },
        {
          "label": "খ",
          "question": "ইসলামের বুনিয়াদি আমলগুলো কী কী?",
          "explanation": "সালাত, জাকাত, সাওম ও হজ এই চারটি বিষয়ের ওপর আমল করাকে ইসলামের বুনিয়াদি আমল বলে। ইসলামের পাঁচটি বুনিয়াদের মধ্যে প্রথমটি হলো ইমান যা মানুষের অন্তরের সাথে সম্পৃক্ত। এটি ছাড়া বাকি ৪টি তথা সালাত, জাকাত, সাওম ও হজ- এর ওপর আমল করা হলো ইসলামের বুনিয়াদি আমল। এ বিষয়গুলোর কোনো একটিকে অস্বীকার করলে সে কাফির হয়ে যায়। উক্ত বিষয়গুলোর ব্যাপারে পবিত্র কুরআনে যেভাবে বলা হয়েছে এবং রাসুল (স) তার নবুয়তের জীবনে যেভাবে চলার জন্য হাতে-কলমে শিক্ষা দিয়েছেন, সেভাবে এগুলোর ওপর আমল করতে হবে। তাহলেই প্রকৃত মুমিন হিসেবে জীবন সার্থক হবে।"
        },
        {
          "label": "গ",
          "question": "নাসরিনের কার্যক্রম ইসলামের আলোকে ব্যাখ্যা করো।",
          "explanation": "অন্ধ সন্তান রাজিয়ার প্রতি নাসরিনের আচরণে প্রতিবন্ধীর অধিকার আদায়ের বিষয়টি ফুটে উঠেছে। যে ব্যক্তি জন্মগত বা অন্য কোন কারণে দৈহিকভাবে বিকলাঙ্গ অথবা মানসিকভাবে ভারসাম্যহীন এবং স্বাভাবিক জীবনযাপনে অক্ষম তাকে প্রতিবন্ধী বলে। ইসলামে সুস্থ মানুষের মত প্রতিবন্ধীদেরও সব ধরনের অধিকার রয়েছে। আল্লাহ বলেন- \"নিশ্চয়ই আমি আদমের সন্তান-সন্ততিকে মর্যাদা দান করেছি” (সুরা বনি ইসরাইল: ৭০)। তাই আদমসন্তান হিসেবে প্রতিবন্ধীরাও এই মর্যাদার অধিকারী। প্রতিবন্ধীরা মৌলিক মানবিক চাহিদা পূরণ, উপযুক্ত শিক্ষা ও মর্যাদা লাভ ইত্যাদি সব অধিকারেরই যোগ্য। তাই প্রতিবন্ধী সন্তান রাজিয়ার ব্যাপারে নাসরিনের আচরণ ও কার্যকলাপ যথার্থ। নাসরিনের তিন সন্তানের মধ্যে রাজিয়া চোখে দেখে না। তবে অন্য সন্তানদের মত তিনি রাজিয়াকেও জ্ঞানার্জনের জন্য পাঠশালায় নিয়ে যান। রাজিয়ার প্রতি দায়িত্ব পালনে মাহমুদা কখনও অবহেলা করেন না। তার এ দায়িত্ববোধে প্রতিবন্ধীর অধিকারের বিষয়টি ফুটে উঠেছে। অন্য সন্তানের মতো অন্ধ রাজিয়াকে সঠিকভাবে লালনপালন করায় নাসরিন পরকালে পুরস্কারে ভূষিত হবেন। এছাড়া তার আচরণ সমাজে প্রতিবন্ধীদের অধিকার আদায়ের ক্ষেত্রে ইতিবাচক প্রভাব ফেলবে। তাই প্রতিবন্ধী সন্তানের অধিকার আদায় করে নাসরিন যথার্থ দায়িত্ব পালন করেছেন।"
        },
        {
          "label": "ঘ",
          "question": "দেশের স্বার্থ সংরক্ষণে এনামুল সাহেবের ভূমিকার গুরুত্ব মূল্যায়ন করো।",
          "explanation": "দেশের স্বার্থ সংরক্ষণে আশফাক সাহেবের ভূমিকা তথা কর্তব্যপরায়ণতা অতীব গুরুত্বপূর্ণ। দায়িত্ব পালনে নিষ্ঠা ও আন্তরিকতা অবলম্বন করা হলো কর্তব্যপরায়ণতা। কর্তব্যপরায়ণতার মাধ্যমে সমাজ বা দেশ থেকে অপরাধ নির্মূল করে একটি আদর্শ সমাজ প্রতিষ্ঠা করা সম্ভব। শৃঙ্খলা প্রতিষ্ঠা ও জাতীয় উন্নয়নে কর্তব্য পরায়ণতার কোনো বিকল্প নেই। এনামুল সাহেবের মধ্যে কর্তব্যপরায়ণতা গুণটি লক্ষণীয়। উদ্দীপকের এনামুল সাহেব দেশের আইন শৃঙ্খলা বাহিনীতে চাকরি করেন। সম্প্রতি মাদক ব্যবসায়ীদের দৌরাত্ম্য বেড়ে গেলে তিনি তা কঠোরভাবে প্রতিরোধ করেন। তার এ ভূমিকার ফলে মানুষ মাদকের ভয়াবহতা থেকে রক্ষা পায়। এনামুল সাহেবের মতো সবাই নিজ নিজ জায়গায় কর্তব্যপরায়ণ হলে ব্যক্তিগত, সামাজিক, রাষ্ট্রীয় ইত্যাদি সবক্ষেত্রেই কল্যাণ হয়। কর্তব্যপরায়ণ হলে শ্রমিক তার দায়িত্বে অবহেলা করবে না, শিক্ষক নিষ্ঠা ও আন্তরিকতার সাথে পাঠদান করবেন, ছাত্র অধ্যয়নে ফাঁকি দেবে না, ডাক্তার সঠিকভাবে রোগীর সেবা করবেন, সরকারি কর্মকর্তা এবং নেতারা তাদের দায়িত্ব পালনে আন্তরিক হবেন। এভাবে নাগরিকদের প্রত্যেকে নিজ নিজ জায়গা থেকে নিষ্ঠা ও আন্তরিকতার সাথে তাদের কর্তব্য পালন করলে কোনো জাতি বা দেশ কখনই বিপথে যাবে না। অন্যথায় সবাইকে দুর্ভোগ পোহাতে হবে। উপরের আলোচনা থেকে বলা যায়, এনামুল সাহেব কর্তব্যপরায়ণতার উজ্জ্বল দৃষ্টান্ত স্থাপন করেছেন। আমাদের প্রত্যেকের উচিত, এনামুল সাহেবের মতো নিজ নিজ দায়িত্বের ক্ষেত্রে কর্তব্যপরায়ণ হওয়া। এতে দেশের স্বার্থ সংরক্ষণ করে দেশকে সামনের দিকে এগিয়ে নেওয়া যায়।"
        }
      ]
    },
    {
      "number": "5",
      "uddipok": "বৃষ্টি-এর আচার-আচরণ, কথাবার্তা সবকিছুই আপত্তিকর। তার চলাফেরা যেমন অহংকারপূর্ণ তেমনি তার পোশাক-পরিচ্ছদও অশালীন। বড়দের সে সম্মান করে না, ছোটদের সে স্নেহ করে না। তার চলাফেলা দেখে তার সহপাঠী 'আমাতুল্লাহ' বলেন, প্রতিটি মুসলিমের নিজস্ব জীবনপ্রণালী রয়েছে সেটা অতিক্রম করা উচিত না।",
      "tag": "SSNIC 24",
      "sub_questions": [
        {
          "label": "ক",
          "question": "আদল' শব্দের অর্থ কী?",
          "explanation": "আদল শব্দের অর্থ ন্যায়বিচার।"
        },
        {
          "label": "খ",
          "question": "'ইসলাম শিক্ষা আখিরাতভিত্তিক'- ব্যাখ্যা করো।",
          "explanation": "ইসলাম শিক্ষার অন্যতম প্রধান লক্ষ্য হলো মানুষের পরকালের চিরস্থায়ী জীবনকে সফল করে তোলা। এজন্য এ শিক্ষাকে আখিরাতভিত্তিক শিক্ষা বলা হয়। আখিরাত শব্দের অর্থ পরকাল। মানুষের মৃত্যুর পরবর্তী জীবনকে আখিরাত বলা হয়। পৃথিবী হলো পরকালের শস্যক্ষেত্র। ইসলাম শিক্ষা এ জীবনে সুপথ অবলম্বনের কথা বলে এবং সৎকর্ম সম্পাদনের নির্দেশনা দেয়। ফলে তারা আখিরাতের চিরস্থায়ী জীবন সাফল্যে উদ্ভাসিত হয়ে ওঠে। ইসলাম শিক্ষা পার্থিব ও পরকালীন জীবনকে সমান গুরুত্ব দিয়ে দুই জীবনের জন্যই কাজ করার নির্দেশ দিয়েছে।"
        },
        {
          "label": "গ",
          "question": "বৃষ্টি' এর কর্মকাণ্ডে কীসের অভাব পরিলক্ষিত হয়? ব্যাখ্যা করো।",
          "explanation": "জনাক বৃষ্টির কর্মকাণ্ডে ইসলামি সংস্কৃতির অভাব পরিলক্ষিত হয়। ইসলাম অনুমোদিত ও কুরআন-হাদিসে নির্দেশিত মুসলমানদের জীবন পদ্ধতিই হলো ইসলামি সংস্কৃতি। এর মাধ্যমে মুসলিম জাতির স্বতন্ত্র অস্তিত্ব প্রকাশ পায়। ইসলামি সংস্কৃতি একটি আদর্শিক সংস্কৃতি। ইসলামের মূলনীতি ও আদর্শের আলোকে এ সংস্কৃতি গড়ে উঠেছে। পারস্পরিক সাক্ষাতে সালাম বিনিময় করা, ভালো কাজের শুরুতে আল্লাহর নাম নেওয়া, কথাবার্তা, আচার-আচরণ ও চলাফেরায় শালীন ও মার্জিত হওয়া, পরিষ্কার- পরিচ্ছন্ন, মার্জিত ও শালীন পোশাক পরিধান করা, বড়দের শ্রদ্ধা ও ছোটদের স্নেহ করা ইত্যাদি ইসলামি সংস্কৃতির গুরুত্বপূর্ণ দিক। উদ্দীপকে উল্লেখ করা হয়েছে, বৃষ্টির আচার-আচরণ, কথাবার্তা সবকিছুই আপত্তিকর। তার চলাফেরা অহংকারপূর্ণ এবং পোশাক পরিচ্ছদও অশালীন।. সে বড়দের শ্রদ্ধা এবং ছোটদের স্নেহ করে না। বৃষ্টির এসব কর্মকাণ্ড 'ইসলামি সংস্কৃতির সম্পূর্ণ বিপরীত। তার কর্মকাণ্ডে ইসলামি সংস্কৃতির অভাব লক্ষণীয়।"
        },
        {
          "label": "ঘ",
          "question": "উদ্দীপকে 'আমাতুল্লাহ' এর কথাটির গুরুত্ব ইসলামের আলোকে বিশ্লেষণ করো।",
          "explanation": "উদ্দীপকে আমাতুল্লাহ এর কথাটি অর্থাৎ ইসলামি সংস্কৃতির কথা বলেছে। যার গুরুত্ব অপরিসীম। ইসলামি সংস্কৃতি একটি আদর্শিক সংস্কৃতি। এ সংস্কৃতি কুরআন ও সুন্নাহর আলোকে গড়ে উঠেছে। ইসলামি সংস্কৃতির মাধ্যমে ইমান পূর্ণতা পায়। কেননা ইসলামি সংস্কৃতি যথাযথভাবে চর্চা করার মাধ্যমেই একজন ব্যক্তির জীবনে ইসলাম বাস্তব রূপ লাভ করে। যা. আমাতুল্লাহ এর কথাটিতে প্রকাশ পেয়েছে। উদ্দীপকে আমাতুল্লাহ বলেন, প্রতিটি মুসলিমের নিজস্ব জীবনপ্রণালী রয়েছে সেটা অতিক্রম করা উচিত না। কেননা ইসলামি সংস্কৃতির মাধ্যমে একজন মুসলিম ইসলামের বাস্তব রূপ ধারণ করে। তা অতিক্রম অর্থাৎ ইসলামি সংস্কৃতি অতিক্রম করলে সে পথভ্রষ্ট হয়ে যাবে। তাই মুসলিম জাতির জীবনে ইসলামি সংস্কৃতির গুরুত্ব অপরিসীম। এ সংস্কৃতি মুসলিম জাতির স্বতন্ত্র অস্তিত্ব বহন করে। এ সংস্কৃতির অনুসরণের মাধ্যমে আল্লাহ ও তাঁর রাসুল (স) এর ভালোবাসা লাভ করা যায়। আল্লাহর সন্তুষ্টি অর্জন করতে পারলে দুনিয়া ও আখিরাতে সাফল্য লাভ করা যায়। উপরের আলোচনা থেকে বোঝা যায়, উদ্দীপকে আমাতুল্লাহ ইসলামি সংস্কৃতির কথা বলেছে। তাই প্রত্যেক মুসলিমের জন্য ইসলামি সংস্কৃতি চর্চার গুরুত্ব অপরিসীম।"
        }
      ]
    },
    {
      "number": "6",
      "uddipok": "শফিক একজন বিত্তবান লোক। প্রতি বছর নির্দিষ্ট সময়ে সম্পদের হিসাব করে শরিয়ত নির্ধারিত খাতসমূহে বিতরণ করেন। অপরপক্ষে, সাকিব একজন কৃষক। তিনি যত্নসহকারে জমিতে ফসল আবাদ করেন ফসল ঘরে উঠার সাথে সাথেই ফসলের দশভাগের একভাগ বায়তুল মালে জমা দেন।",
      "tag": "SSNIC 24",
      "sub_questions": [
        {
          "label": "ক",
          "question": "সাদাকা' শব্দের অর্থ কী?",
          "explanation": "সাদাকা' শব্দের অর্থ দান।"
        },
        {
          "label": "খ",
          "question": "'নিশ্চয়ই অপচয়কারী শয়তানের ভাই'- ব্যাখ্যা করো।",
          "explanation": "অপচয়কারীকে আল্লাহ তায়ালা শয়তানের ভাই হিসেবে আখ্যায়িত করেছেন। আল্লাহ তায়ালার অসংখ্য নেয়ামত থেকে মানুষের জন্য বৈধ বস্তু ভক্ষণ করা যাবে, তবে প্রয়োজনাতিরিক্ত গ্রহণ করা যাবে না। সুরা-আরাফে উল্লেখ করা হয়েছে, তোমরা আহার করো ও পান করো; কিন্তু অপচয় করো না। নিশ্চয়ই আল্লাহ অপচয়কারীকে পছন্দ করেন না। অন্যত্র বলেছেন, নিশ্চয় অপচয়কারী শয়তানের ভাই। এ দ্বারা বোঝা যায়, আল্লাহ তায়ালা অপচয়কে কতটা অপছন্দ করেন। এজন্য প্রতিটা কর্মকাণ্ডই যা অপচয়ের সাথে সাদৃশ্যপূর্ণ তা বর্জন করা একান্ত প্রয়োজন।"
        },
        {
          "label": "গ",
          "question": "উদ্দীপকে উল্লিখিত শফিকের কর্মকান্ডে ইসলামের যে বিধানের ইঙ্গিত পাওয়া যায়- তোমার পাঠ্যবইয়ের আলোকে আলোচনা করো।",
          "explanation": "উদ্দীপকে উল্লিখিত শফিকের কর্মকাণ্ডে ইসলামের জাকাতের ইঙ্গিত পাওয়া যায়। জাকাত শব্দের অর্থ পবিত্রকরণ, বৃদ্ধিকরণ ইত্যাদি। নিসাব পরিমাণ সম্পদ কোনো মুসলিম ব্যক্তির মালিকানায় পূর্ণ একবছর থাকলে শরিয়তের নির্ধারণ অনুযায়ী সে সম্পদ থেকে ২.৫% হারে নির্দিষ্ট আটটি খাতে কিংবা কোনো একটি খাতে দান করাকে জাকাত বলে। জাকাত ফরজ হতে হলে নিসাব পরিমাণ সম্পদ অর্থাৎ ৭.৫ তোলা সোনা বা ৫২.৫ তোলা রূপা কিংবা সমপরিমাণ অর্থ ব্যক্তিমালিকানায় পূর্ণ এক বছর থাকতে হয়। তারপর সে সম্পদের নির্দিষ্ট অংশ নির্দিষ্ট কয়েকটি খাতের যেকোনো খাতে দান করতে হয়। শফিকের কর্মকান্ডে ইসলামের এ বিধান পালনেরই ইঙ্গিত পাওয়া যায়। উদ্দীপকের শফিক একজন বিত্তবান লোক। তিনি প্রতিবছর নির্দিষ্ট সময়ে সম্পদের হিসাব করে শরিয়ত নির্ধারিত খাতে ব্যয় করেন। তার এ কাজে জাকাতের বিধান পালিত হয়েছে। জাকাত ইসলামি অর্থব্যবস্থার গুরুত্বপূর্ণ একটি উৎস এবং অন্যতম মৌলিক ইবাদত। নিসাব পরিমাণ সম্পদ নির্দিষ্ট আটটি খাতে ব্যয় করার মাধ্যমে এ বিধান বাস্তবায়ন করা হয়। জাকাতের অর্থ ব্যয়ের আটটি খাত হলো- ১. ফকির, ২. মিসকিন, ৩. জাকাত আদায়ের কর্মচারী, ৪. নও মুসলিম, ৫. দাসমুক্তি, ৬. ঋণমুক্তি, ৭. মুজাহিদ ও ৮. মুসাফির। আর শফিক এরূপ বিধান পালন করায় তাঁর কাজটি জাকাতেরই অন্তর্ভুক্ত।"
        },
        {
          "label": "ঘ",
          "question": "উদ্দীপকে উল্লিখিত সাকিবের পালিত বিধানটিকে কী বলা হয়? সমাজে এর প্রভাব বিশ্লেষণ করো।",
          "explanation": "উদ্দীপকে উল্লিখিত সাকিব ইসলামের অন্যতম বিধান উশর পালন করেন, সমাজে যার ইতিবাচক প্রভাব অপরিসীম। উশর অর্থ এক-দশমাংশ। ইসলামি শরিয়তের পরিভাষায় উশর হলো জমিতে উৎপন্ন ফসলের জাকাত। ফসল ঘরে তোলার সাথে সাথেই নির্ধারিত খাতে উশর আদায় করতে হয়। জাকাতের খাতগুলোই উশরের অর্থব্যয়ের খাত হিসেবে বিবেচিত। তাছাড়া ইসলামি অর্থব্যবস্থায় রাষ্ট্রীয় আয়ের উৎস হিসেবেও উশর গুরুত্বপূর্ণ ভূমিকা রাখে। সাকিবের কাজে এ বিধান পালনেরই ইঙ্গিত পাওয়া যায়। উদ্দীপকের সাকিব একজন কৃষক। ফসল ঘরে ওঠার সাথে সাথেই তিনি ফসলের নির্ধারিত অংশ বায়তুল মালে জমা দেন। তার এ কাজটি উশরকেই নির্দেশ করে। কেননা উশর হলো ফসলের জাকাত এবং ইসলামি অর্থব্যবস্থার রাষ্ট্রীয় আয়ের অন্যতম একটি উৎস। মূলত উশর হলো ফরজ একটি বিধান। জমিতে উৎপন্ন ফসল কম হোক বা বেশি হোক তার ওপর উশর আদায় করতে হবে। উশর আদায়ের নির্দেশ দিয়ে আল্লাহ তায়ালা বলেন, 'তোমরা ফল-ফসল খাও, যখন ফসল কাটার সময় হয়। আর ফসল তোলার দিন তার হক আদায় করো। তোমরা অপচয় করো না' (সুরা আল-আনআম: ১৪১)। সুতরাং সার্বিক আলোচনার প্রেক্ষিতে বলা যায়, ইসলামি অর্থব্যবস্থায় উশরের গুরুত্ব অপরিসীম। তাই ফসলের নির্ধারিত অংশ বায়তুল মালে জমা রেখে সাকিব ইসলামের ফরজ বিধান পালন করেছেন এবং ইসলামি অর্থব্যবস্থায় গুরুত্বপূর্ণ ভূমিকা রেখেছেন।"
        }
      ]
    },
    {
      "number": "7",
      "uddipok": "গারো পাহাড়ের পাদদেশেই নাজমুন নাহারের বাড়ি। তিনি ইয়াতিম, অসহায়দের সাহায্য করা ছাড়াও পশুপাখি ও জীবজন্তুর প্রতি সদয় আচরণ করেন। তিনি তাঁর ঘরের পাশেই পাখির নিরাপদ বাসস্থানের ব্যবস্থা করেন। অন্যদিকে তার স্বামী নাদিম সাহেব নিজে ইসলামের হুকুম-আহকাম। মেনে চলেন এবং ইসলামের শান্তির বাণী সকলের মধ্যে ছড়িতে দিতে সর্বাত্মক প্রচেষ্টা চালান।",
      "tag": "SSNIC 24",
      "sub_questions": [
        {
          "label": "ক",
          "question": "'উম্মাহ' শব্দের অর্থ কী?",
          "explanation": "উম্মাহ শব্দের অর্থ জাতি।"
        },
        {
          "label": "খ",
          "question": "উখওয়াত' বলতে কী বোঝ?",
          "explanation": "ইসলামের শান্তি প্রতিষ্ঠার মিশনে উখওয়াত হলো সবচেয়ে কার্যকর মাধ্যম। উখওয়াত শব্দের অর্থ ভ্রাতৃত্ব। উখওয়াত হলো পরস্পরের মধ্যে হৃদ্যতা ও আন্তরিকতার সম্পর্ক তথা ভ্রাতৃত্ব। তাই এক ভাই তার অপর ভাইয়ের ব্যাপারে সর্বদাই থাকে আন্তরিকতাপূর্ণ। একের সুখে হয় সুখী ও দুঃখে হয় সমব্যথী, বিপদে সাহায্যের হাত বাড়িয়ে দেয়। তাই ভাইদের মধ্যে যে সম্পর্ক বিদ্যমান থাকে বিশ্ব মানবকে যদি সে সম্পর্কে আবদ্ধ করা যায়, তাহলে অশান্ত পৃথিবীতে এমনতিই শান্তি প্রতিষ্ঠিত হবে।"
        },
        {
          "label": "গ",
          "question": "নাজমুন নাহারের এরূপ কল্যাণমূলক কাজকে কোন নামে অভিহিত করা যায়? ব্যাখ্যা করো।",
          "explanation": "নাজমুন নাহারের এরূপ কল্যাণমূলক কাজকে খিদমতে খালক বা সৃষ্টির সেবামূলক কাজ হিসেবে অভিহিত করা যায়। খিদমতে খালক হলো সৃষ্টি জগতের সেবা। আল্লাহ তায়ালা মানুষের কল্যাণের জন্য এই পৃথিবীতে অসংখ্য জীবজন্তু ও প্রাকৃতিক উপাদান সৃষ্টি করেছেন। সৃষ্টির সেরা জীব হিসেবে এসব সৃষ্টির আদর-যত্ন, লালন-পালন ও সংরক্ষণ করাই খিদমতে খালক। যেমন ইয়াতিমদের প্রতি দায়িত্ব পালন, বিভিন্ন ধরনের পশু-পাখির প্রতি সদয় হওয়া, বৃক্ষ রোপণ প্রভৃতি খিদমতে খালকের অন্তর্ভুক্ত। যা নাজমুন নাহারের কাজের মাধ্যমে ফুটে উঠেছে। উদ্দীপকের নাজমুন নাহার ইয়াতিম; অসহায়দের সাহায্য করে। এছাড়াও পশুপাখি-জীবজন্তুর প্রতি সদয় আচরণ করেন। তিনি তাঁর ঘরের পাশেই পাখির নিরাপদ বাসস্থানের ব্যবস্থা করেন। নাজমুন নাহারের এসব কাজের মাধ্যমে আল্লাহর সৃষ্টির প্রতি ভালোবাসা এবং কর্তব্য পালনের বিষয়টি প্রকাশিত হয়েছে। সুতরাং তার এসব কল্যাণমূলক কাজকে খিদমতে খালক নামে অভিহিত করা যায়।"
        },
        {
          "label": "ঘ",
          "question": "নাদিম সাহেবের কর্মকাণ্ডের গুরুত্ব ইসলামের আলোকে বিশ্লেষণ করো।",
          "explanation": "নাদিম সাহেবের কর্মকান্ড ইসলামি দাওয়াহর ইঙ্গিত বহন করে, যার গুরুত্ব ও তাৎপর্য অপরিসীম। দাওয়াহ অর্থ আহ্বান করা, আর ইসলামি দাওয়াহ অর্থ ইসলামি আহ্বান। শরিয়তের পরিভাষায়, মানুষকে ইসলাম গ্রহণ ও পালনের জন্য বিভিন্ন পদ্ধতিতে ডাকা বা আহ্বানকে ইসলামি দাওয়াহ বলে। এটি অত্যন্ত মর্যাদাপূর্ণ ও গুরুত্ববহ কাজ। আল্লাহ তায়ালা পৃথিবীতে যত নবি-রাসুল পাঠিয়েছেন, তাঁরা সকলেই ইসলামি দাওয়াতের কাজ করেছেন। উদ্দীপকে নাদিম সাহেব ইসলামের হুকুম আহকাম মেনে চলেন এবং ইসলামের শান্তির বাণী সকলের মধ্যে ছড়িয়ে দিতে সর্বাত্মক প্রচেষ্টা চালান। তার এরূপ কাজ ইসলামি দাওয়াহর সাথে সাদৃশ্যপূর্ণ। ইসলাম প্রচার ও প্রসারের ক্ষেত্রে ইসলামি দাওয়ার গুরুত্ব অপরিসীম। পৃথিবীর প্রথম নবি হযরত আদম (আ) থেকে শেষ নবি হযরত মুহাম্মদ (স) পর্যন্ত আবির্ভূত সকল নবি-রাসুল দাওয়াতের দায়িত্ব নিয়ে এসেছেন। রাসুল (স)- এর ইন্তেকালের পরে খোলাফায়ে রাশেদিন, সাহাবি (রা), তাবিঈ ও মুসলিম মনীষীগণ অত্যন্ত নিষ্ঠার সাথে এ দায়িত্ব পালন করেছেন। দাওয়াহ এর বিষয়ে রাসুল (স) মুসলিম উম্মাহকে নির্দেশ দিয়েছেন। তিনি বলেন, \"আমার পক্ষ থেকে প্রচার করো ও পৌছে দাও। যদি তা একটিমাত্র আয়াতও হয়।\" (সহিহ বুখারি) সুতরাং বলা যায়, নাদিম সাহেবের কর্মকাণ্ডে ইসলামি দাওয়াহর ইঙ্গিত বহন করে। প্রত্যেক মুসলমানের জীবনে এর গুরুত্ব অপরিসীম। তাই আমাদের উচিত ইসলামের সকল বিধি-বিধান মেনে ইসলামের দাওয়াতি"
        }
      ]
    },
    {
      "number": "8",
      "uddipok": "এখলাস ও ফারুক নববিবাহিত দুই যুবক। ফারুক ইসলামের বিধান মেনে বিবাহ মজলিসে ধার্যকৃত নগদ অর্থ স্ত্রীকে প্রদান করেন। পক্ষান্তরে, তার বন্ধু এখলাস বিয়ের পর ব্যবসা করার জন্য শ্বশুরের নিকট এককালীন মূলধন দাবি করেন এবং এ বিষয়ে স্ত্রীকেও চাপ দিতে থাকেন।",
      "tag": "SSNIC 24",
      "sub_questions": [
        {
          "label": "ক",
          "question": "ইমাম' শব্দের অর্থ কী?",
          "explanation": "ইমাম শব্দের অর্থ নেতা, পরিচালক ইত্যাদি।"
        },
        {
          "label": "খ",
          "question": "ইসলামি অর্থব্যবস্থা” বলতে কী বোঝ?",
          "explanation": "যে অর্থব্যবস্থায় দৈনন্দিন জীবনের আয় ও ব্যয় সংক্রান্ত সব কার্যক্রম' ইসলামি শরিয়তের বিধান অনুসারে পরিচালিত হয় তাকে ইসলামি অর্থব্যবস্থা বলে। ইসলামি অর্থব্যবস্থা সম্পূর্ণরূপে কুরআন-সুন্নাহভিত্তিক। এতে সম্পদের প্রকৃত মালিক আল্লাহ তায়ালা। মানুষ কেবল তার প্রতিনিধি হিসেবে নিজেদের প্রয়োজনে সম্পদের ব্যবহার করে। এটি সুদমুক্ত, মানবকল্যাণকর ও ভারসাম্যপূর্ণ একটি অর্থব্যবস্থা। ইসলামি অর্থব্যবস্থায় হালাল উপার্জন ফরজ এবং জোর করে অন্যের সম্পদ ভোগ-দখল সম্পূর্ণ নিষেধ।"
        },
        {
          "label": "গ",
          "question": "উদ্দীপকে এখলাসের আচরণে কোন সামাজিক অনাচার প্রকাশ",
          "explanation": "উদ্দীপকে এখলাসের আচরণে যৌতুক নামক সামাজিক অনাচার প্রকাশ পেয়েছে, যা সমাজের জন্য অত্যন্ত ক্ষতিকর। বিবাহের সময় বা পরে কনের অভিভাবক ও পরিবার বাধ্য হয়ে পাত্রপক্ষকে যে সম্পদ, নগদ অর্থ, অলংকার, আসবাবপত্র ইত্যাদি প্রদান করে তাকে যৌতুক বলা হয়। এটি একটি মারাত্মক সামাজিক অপরাধ। যার প্রতিফলন এখলাসের আচরণেও লক্ষণীয়। উদ্দীপকে এখলাস বিয়ের পর ব্যবসার জন্য শ্বশুরের নিকট এককালীন মূলধন দাবি করেন এবং এ বিষয়ে স্ত্রীকেও চাপ দিতে থাকেন। তার এ কাজটি যৌতুককেই ইঙ্গিত করে। সমাজজীবনে যৌতুক প্রথা অত্যন্ত নেতিবাচক ভূমিকা পালন করে। যৌতুক হৃদয়হীন, অমানবিক ও কলঙ্কিত সামাজিক অনাচার। যৌতুক প্রথার কারণে সমাজে নারীদের আত্মহত্যার প্রবণতা বৃদ্ধি পাচ্ছে। কেননা স্বামী যখন স্ত্রীকে যৌতুকের জন্য শারীরিক ও মানসিক নির্যাতন করতে থাকে তখন স্ত্রী নির্যাতন সহ্য করতে না পেরে আত্মহত্যার পথ বেছে নেয়। তাছাড়া যৌতুক প্রথা নারীর সামাজিক মর্যাদা ও অধিকার লাভের পথে মারাত্মক প্রতিবন্ধকতা সৃষ্টি করে। এটি নারীকে হেয় প্রতিপন্ন করে। যৌতুকের লোভে গ্রামাঞ্চলে বাল্যবিবাহ ও বর-কনের বয়সের অসাদৃশ্যপূর্ণ বিয়ে সংঘটিত হয়। যা জনসংখ্যা বৃদ্ধিতে সহায়ক ও সন্তানের সামাজিকীকরণের অন্তরায় হিসেবে কাজ করে। যৌতুকের দাবিকে কেন্দ্র করে পরিবারে মারাত্মকভাবে শান্তি বিঘ্নিত হয়। তাই বলা যায়, এখলাসের আচরণ অর্থাৎ যৌতুক সমাজে অত্যন্ত ক্ষতিকর প্রভাব ফেলে।"
        },
        {
          "label": "ঘ",
          "question": "ফারুকের কর্মকাণ্ডে ইসলামের যে বিধান প্রতিফলিত হয়েছে তা বিশ্লেষণ করো।",
          "explanation": "ফারুকের কর্মকাণ্ডে ইসলামি বিবাহ-রীতির অন্যতম বিষয় মোহরানা আদায়ের বিধান প্রতিফলিত হয়েছে। মোহরানা হলো বিবাহের সময় কনের দাবিকৃত অর্থ বা সম্পদ, যা বর বা বরের পিতার পক্ষ থেকে কনেকে প্রদান করা হয়। এটি প্রদান করা বরের জন্য বাধ্যতামূলক। মোহরানা আদায়ের মাধ্যমে বিবাহ বৈধ হিসেবে গণ্য হয়। ইসলামি বিবাহের রীতিতে এটি বিশেষ গুরুত্বপূর্ণ। যা ফারুকের কর্মকাণ্ডেও লক্ষ করা যায়। উদ্দীপকের ফারুক একজন নববিবাহিত যুবক। তিনি ইসলামের বিধান মেনে বিবাহ মজলিসে ধার্যকৃত নগদ অর্থ স্ত্রীকে প্রদান করেন। তার এ কাজটি মোহরানা আদায়ের সাথে সাদৃশ্যপূর্ণ। মোহরানা স্ত্রীর ন্যায়সঙ্গত ও আল্লাহপ্রদত্ত অধিকার। আল্লাহ তায়ালা স্ত্রীর প্রতি স্বামীর যে সকল কর্তব্য আদায়ের নির্দেশ দিয়েছেন তার মধ্যে 'প্রথম হলো মোহরানা আদায়। স্বামীকে স্ত্রীর মর্যাদা ও নিজের সামর্থ্য অনুযায়ী মোহরানা নির্ধারণ করতে হয় এবং স্বেচ্ছায় ও স্বতঃস্ফূর্তভাবে তা আদায় করতে হয়। মোহরানার অর্থ বা সম্পদের একমাত্র দাবিদার কনে বা মেয়ে। এটা একমাত্র মেয়েদেরই প্রাপ্য ও তাদের একচেটিয়া অধিকার। এখানে পিতা, স্বামী বা অভিভাবকের কোনো অধিকার নেই। তবে স্ত্রী যদি সন্তুষ্টচিত্তে মোহরানার কিছু অংশ ছেড়ে দেয় তাহলে তা স্বামী স্বাচ্ছন্দ্যে গ্রহণ করতে পারবে। মোহরানা মেয়েদের জন্য আল্লাহ তায়ালার বিশেষ দান ও অনুগ্রহ এবং তা আদায় করা স্বামীর উপর ফরজ। আল্লাহ তায়ালা বলেন, 'আর স্ত্রীদের মোহরানা স্বেচ্ছায় ও খুশি মনে দিয়ে দাও। তবে তারা যদি সন্তুষ্টচিত্তে মোহরানার অংশবিশেষ তোমাদের জন্য ছেড়ে দেয় তাহলে তা স্বাচ্ছন্দ্যে ভোগ করো' (সুরা আন-নিসা: ৪)। সুতরাং উপরোক্ত আলোচনার পরিপ্রেক্ষিতে বলা যায়, ফারুকের কর্মকাণ্ডে ইসলামি বিবাহের অন্যতম বিধান মোহরানা আদায়ের বিষয়টি প্রতিফলিত হয়েছে।"
        }
      ]
    },
    {
      "number": "9",
      "uddipok": "মাসুদ এবং সেলিম প্রতিবেশী। সেলিম গরিব হলেও মাসুদ তাকে ভালবাসেন। তার সন্তানদের স্নেহ করেন। অসুস্থ হলে খোঁজ-খবর নেন। প্রয়োজনে টাকা-পয়সাও ধার দেন। একদিন রাতের বেলায় হৈ চৈ শুনে মাসুদ সেলিমের বাড়ি গিয়ে দেখতে পান, সেলিমের ছেলে মনসুর এইচ. এস. সি পরীক্ষায় অকৃতকার্য হওয়ায় নিজের জীবন শেষ করে দিতে উদ্যত হয়েছে।",
      "tag": "CB, CTG.B 19,SSNIC 24",
      "sub_questions": [
        {
          "label": "ক",
          "question": "খিলাফত' অর্থ কী?",
          "explanation": "খিলাফত' অর্থ প্রতিনিধিত্ব করা।"
        },
        {
          "label": "খ",
          "question": "'আমর বিল মারুফ ও নাহি আনিল মুনকার' দ্বারা কী বোঝানো হয়েছে? ব্যাখ্যা করো।",
          "explanation": "'আমর বিল মারুফ ও নাহি আনিল মুনকার' দ্বারা সৎকাজের আদেশ ও অসৎকাজে নিষেধ করা বোঝানো হয়েছে। ইসলামের বিধান অনুযায়ী প্রত্যেক মুসলমান পরস্পরকে সৎকাজের আদেশ দেবে ও অসৎকাজে নিষেধ করবে। সম্পর্ক ও অবস্থাভেদে আদেশ, নির্দেশ, অনুরোধ, উপদেশ ইত্যাদির মাধ্যমে মানুষ একে অপরকে সৎকাজের তাগিদ দেবে। পক্ষান্তরে কোনো অসৎ কাজ না করার নির্দেশ দেওয়া কিংবা কাজটি না করতে বাধ্য করা অথবা কাজটি না করার জন্য অনুরোধ করা ইত্যাদি পদ্ধতি অনুসরণের মাধ্যমে মানুষকে অসৎকাজে নিষেধ করা হয়। এভাবে সৎকাজের আদেশ ও অসৎকাজে নিষেধ করা মুসলমানদের কর্তব্য।"
        },
        {
          "label": "গ",
          "question": "মাসুদের কর্মকান্ডে ইসলামের কোন বিধানটি ফুটে উঠেছে? বর্ণনা। করো।",
          "explanation": "সেলিমের সাথে মাসুদের সদাচরণের মাধ্যমে প্রতিবেশীর অধিকার ও তাদের প্রতি কর্তব্য পালনের বিষয়টি ফুটে উঠেছে। পাশাপাশি স্থায়ী বা অস্থায়ীভাবে অবস্থানকারীকে প্রতিবেশী বলে। ঘরের পাশে ঘর, বাড়ির পাশে বাড়ি, একটি পরিবারের পাশে আরেকটি পরিবারের উপস্থিতির মাধ্যমেই পাড়া ও মহল্লা গড়ে ওঠে। আর এভাবে যারা কাছাকাছি বাস করে, তারা পরস্পরের প্রতিবেশী। আন্তরিক ও শান্তিপূর্ণ সামাজিক জীবনের জন্য প্রতিবেশীর প্রতি দায়িত্ব-কর্তব্য পালনের গুরুত্ব অপরিহার্য। প্রতিবেশীর সাথে সুসম্পর্ক বজায় রাখা ইসলামি সমাজ ব্যবস্থায় অপরিহার্য কর্তব্য হিসেবে চিহ্নিত হয়েছে। ইসলামি জীবনদর্শনে মানুষকে দুটো কর্তব্য পালন করতে বলা হয়েছে। আর তা হলো- হাক্কুল্লাহ বা আল্লাহর হক এবং হাক্কুল ইবাদ বা বান্দার হক। প্রতিবেশীর প্রতি কর্তব্য পালন করা হাক্কুল ইবাদের অন্তর্ভুক্ত। ইসলামি সমাজব্যবস্থায় প্রতিবেশীর অধিকার হলো- (i) সদাচরণ পাওয়ার অধিকার (ii) নিরাপত্তা পাওয়া (iii) বিপদে-আপদে কাছে পাওয়া প্রভৃতি। এটি মাসুদের কর্মকাণ্ডেও পরিলক্ষিত হয়। উদ্দীপকের মাসুদ তার দরিদ্র প্রতিবেশী সেলিমের খোঁজ-খবর নেন এবং প্রয়োজনে টাকা ধার দেন। তার সন্তানদের স্নেহ করেন। মাসুদের এসব কাজের মাধ্যমে প্রতিবেশীর হক আদায় হয়েছে। প্রত্যেক মুসলিমের প্রতিবেশীর হক আদায় করা উচিত।"
        },
        {
          "label": "ঘ",
          "question": "ইসলামের দৃষ্টিতে মনসুরের কাজটি চিহ্নিত করে তা থেকে মুক্তির উপায় বিশ্লেষণ করো।",
          "explanation": "মনসুরের আত্মহত্যার চেষ্টা করার কাজটি ইসলামের দৃষ্টিতে হারাম ও জঘন্যতম অপরাধ। আত্মহত্যা অর্থ নিজেকে হত্যা, স্বেচ্ছায় নিজের জীবননাশ। এর আরবি প্রতিশব্দ হলো ইনতিহার। যে কোনো পদ্ধতিতে স্বেচ্ছায় নিজের জীবন বিনাশ করাকে আত্মহত্যা বলে। ইসলামি দৃষ্টিকোণ থেকে আত্মহত্যা কবিরা গুনাহ। আত্মহত্যা মানে নিজেকে ধ্বংস করা। নিজ আত্মাকে চরম যন্ত্রণা দেওয়া। মানুষের মৃত্যু ঘটানোর ক্ষমতা একমাত্র আল্লাহর। সুতরাং কেউ যদি নিজের হাতে তা তুলে নেয় তাহলে আল্লাহ তা কিছুতেই পছন্দ করতে পারেন না। তাই মনসুরের কাজটি জঘন্যতম পাপ। উদ্দীপকের মনসুর এইচ. এস. সি পরীক্ষায় অকৃতকার্য হওয়ায় নিজের জীবন শেষ করে দিতে উদ্যত হয়। তার এ কাজটি আত্মহত্যাচেষ্টা। আত্মহত্যার। পরিণাম অত্যন্ত ভয়াবহ। আল্লাহ তায়ালা ও রাসুল (স) আত্মহত্যা করতে নিষেধ করেছেন। আত্মহত্যার পরিণাম হলো জাহান্নাম। মহান আল্লাহ বলেন, 'তোমরা নিজেদেরকে হত্যা করো না' (সুরা নিসা: ২৯)। আল্লাহ তায়ালা আরও বলেন, 'তোমরা নিজেদের হাতে নিজেদেরকে ধ্বংসের দিকে ঠেলে দিও না' (সুরা বাকারা: ১৯৫)। আত্মহত্যার পরিণাম সম্পর্কে মহানবি (স) বলেন, 'যে ব্যক্তি দুনিয়াতে কোনো বস্তু দিয়ে নিজেকে হত্যা করবে, কিয়ামতের দিন তাকে সে বস্তু দিয়েই শাস্তি প্রদান করা হবে' (বুখারি)। সুতরাং মনসুরের উচিত নিজের জীবন শেষ না করে বরং ধৈর্যধারণ করা এবং পরবর্তী সময়ে পরীক্ষায় ভালো ফল লাভের জন্য চেষ্টা করা।"
        }
      ]
    },
    {
      "number": "10",
      "uddipok": "ব্যবসায়ী-১: সৎভাবে ব্যবসা করেন, কাউকে ঠকান না, ওজনে কম দেন না, পণ্যের দোষত্রুটি বিক্রেতার নিকট গোপন করেন না। ভালো-মন্দ মিশিয়ে বিক্রি করেন না। ব্যবসায়ী-২: বেশি লাভের আশায় পণ্য গুদামজাত করে চড়া দামে বিক্রি করেন, ফরমালিন মেশান এবং ওজনে কম দেন।",
      "tag": "SSNIC 24",
      "sub_questions": [
        {
          "label": "ক",
          "question": "'মসজিদ' শব্দের অর্থ কী?",
          "explanation": "মসজিদ শব্দের অর্থ সিজদার স্থান।"
        },
        {
          "label": "খ",
          "question": "“যে ব্যক্তি প্রতারণা করে সে আমার দলভুক্ত নয়।\"- হাদিসটির ব্যাখ্যা করো।",
          "explanation": "প্রতারণার কুফল বর্ণনা করতে গিয়ে রাসুল (স) বলেছেন, “যে ব্যক্তি প্রতারণা করে সে আমার দলভুক্ত নয়” (মুসলিম)। প্রতারণা মিথ্যারই এক বিশেষ রূপ। প্রকৃত অবস্থার বিপরীত অবস্থাকে উপস্থাপন করাকে প্রতারণা বলে। মানুষকে ঠকানো, ফাঁকি দেওয়া, বিশ্বাস ভঙ্গ করা, পণ্যে ভেজাল দেওয়া ইত্যাদি প্রতারণার অন্তর্ভুক্ত। ইসলামে প্রতারণাকে হারাম ঘোষণা করা হয়েছে। এটি মুনাফিকের অন্যতম লক্ষণ। এর ফলে ব্যক্তির ধ্বংস অনিবার্য হয়ে পড়ে। প্রতারণাকারী সাময়িক সুবিধা পেলেও সবদিক বিবেচনায় সে প্রকৃতই ক্ষতিগ্রস্ত। এটি জঘন্যতম অপরাধ। এক ব্যক্তির প্রতারণার ফলে পুরো সমাজের শান্তি বিনষ্ট হয়ে যেতে পারে। তাই প্রতারণাকারীকে রাসুল (স) মুসলমানদের অন্তর্ভুক্ত নয় বলে ঘোষণা দিয়েছেন।"
        },
        {
          "label": "গ",
          "question": "উদ্দীপকে ব্যবসায়ী-১ এর চারিত্রিক গুণাবলি তোমার পাঠ্যবইয়ের কোন বিষয়ের প্রতি ইঙ্গিত করে? ব্যাখ্যা করো।",
          "explanation": "উদ্দীপকে ব্যবসায়ী-১ সাহেবের চারিত্রিক গুণাবলি হলো- হালাল উপার্জনকারী সৎ ব্যবসায়ী। ইসলাম অনুমোদিত ও কুরআন-হাদিস নির্দেশিত উপায়ে উপার্জন করাকে হালাল উপার্জন বলে। উদ্দীপকে ব্যবসায়ী ১-এর চরিত্রে এ গুণগুলোই লক্ষ করা যায়। উদ্দীপকের ব্যবসায়ী-১, একজন হালাল উপার্জনকারী সৎ ব্যবসায়ী। তিনি পণ্যের দোষত্রুটি বিক্রেতার কাছে গোপন করেন না, ওজনে কম দেন না, ব্যবসায় ভালো-মন্দ মিশিয়ে বিক্রি করেন না। ব্যবসায়ী ১-এর হালাল উপার্জনের এই মানসিকতা ইসলামের দৃষ্টিতে সঠিক। কারণ হালাল উপার্জন হচ্ছে আল্লাহর নির্দেশিত পন্থা। সৎ পন্থায় হালাল উপার্জন করার মাধ্যমে আল্লাহ ও রাসুল (স) এর আদেশ মান্য করা হয় এবং তাদের সন্তুষ্টির মাধ্যমে পরকালে পুরস্কার লাভ করা যাবে। এ প্রসঙ্গে রাসুল (স) বলেন, \"সত্যবাদী মুসলিম ব্যবসায়ী কিয়ামতের দিন শহিদদের সাথে থাকবে\" (ইবনে মাজাহ)। এ হাদিসে মূলত হালাল উপার্জনের প্রতি গুরুত্বারোপ করা হয়েছে। এছাড়া হালাল উপার্জনকারী ব্যক্তি সততা ও নিষ্ঠার সাথে কাজ করে যেমন দুনিয়ায় মর্যাদার অধিকারী হন তেমনি আখিরাতে সফলতা লাভ করবেন।"
        },
        {
          "label": "ঘ",
          "question": "ব্যবসায়ী-২ এর কর্মকাণ্ড তোমার নিকট কোন ধরনের মনে হয়? মূল্যায়ন করো",
          "explanation": "ব্যবসায়ী-২ খাদ্য মজুদ করে এবং খাদ্যে ভেজাল মিশিয়ে হারাম উপার্জন করেছে। অবৈধ, অননুমোদিত বা শরিয়ত পরিপন্থি যেকোনো উপায়ে উপার্জন করাকে হারাম উপার্জন বলে। অর্থাৎ যেসব বিষয় কুরআন ও হাদিসের মাধ্যমে স্পষ্টভাবে অবৈধ প্রমাণিত হয় তাকে হারাম বলে। যা ব্যবসায়ী ২- এর ব্যবসায় লক্ষণীয়। উদ্দীপকের ব্যবসায়ী-২ বেশি লাভের আশায় পণ্য গুদামজাত করে চড়াদামে বিক্রি করেন এবং ফরমালিন মিশিয়ে বিক্রি করেন এবং ওজনে কম দেন। তার এ কাজটি স্পষ্টত খাদ্যে ভেজাল ও প্রতারণাকে নির্দেশ করে। এর মাধ্যমে উপার্জিত অর্থ হারাম। হারাম উপার্জনের সাথে জড়িয়ে থাকে ক্ষতিগ্রস্ত মানুষদের অভিসম্পাত। আল্লাহ তায়ালা হারাম উপার্জন করতে নিষেধ করেছেন। এতে একদিকে যেমন আল্লাহর নির্দেশের বিরোধিতা করা হয়, অন্যদিকে তেমনি অনুসরণ করা হয় নিজের কুপ্রবৃত্তির। রাসুলুল্লাহ (স) বলেন- “যে গোশত হারাম জীবিকা দিয়ে গঠিত তা বেহেশতে প্রবেশ করবে না। আর হারাম জীবিকায় গঠিত প্রতিটি গোশতের জন্য উপযুক্ত আবাস হলো জাহান্নাম\" (মুসনাদে আহমাদ)। পরিশেষে বলা যায়, হালাল উপার্জন করা আল্লাহর নির্দেশ। এটি একটি গুরুত্বপূর্ণ ফরজ ইবাদত। ইবাদতের মাধ্যমে আল্লাহ তায়ালার সন্তুষ্টি অর্জন করতে হলে খাদ্য মজুদ, খাদ্যে ভেজাল এবং ওজনে কম না দিয়ে বৈধ পন্থায় উপার্জন করতে হবে।"
        }
      ]
    },
    {
      "number": "11",
      "uddipok": "জনাব আতিক ও নাজমুল দুই সহকর্মী। সারাদিনের কর্মব্যস্ততা শেষে জনাব আতিক হাসিমুখে বাসায় ফিরেন, স্ত্রীর খোঁজখবর নেন এবং তার সাথে ভালো ব্যবহার করেন, সন্তানরা ও উনাকে দেখামাত্র সালাম দেয়। তিনি আল্লাহর সকল হুকুমকে গুরুত্বের সাথে আদায়ের চেষ্টা করেন। অপরদিকে, আতিক সাহেবের আরেক সহকর্মী নাজমুল সাহেব অফিস শেষে যথাসময়ে বাড়ি যান না এবং স্ত্রী-সন্তানদের খোঁজ খবর রাখেন না। সন্তানদের লেখাপড়ার ব্যাপারেও উদাসীন। স্ত্রী-সন্তানরা সারাদিন স্মার্টফোনে আসক্ত থাকে।",
      "tag": "SSNIC 24",
      "sub_questions": [
        {
          "label": "ক",
          "question": "'আখলাক' শব্দের অর্থ কী?",
          "explanation": "আখলাক শব্দের অর্থ স্বভাব, চরিত্র ইত্যাদি।"
        },
        {
          "label": "খ",
          "question": "\"প্রত্যেক মুসলমান ভাই ভাই\"- ব্যাখ্যা করো।",
          "explanation": "এক মুসলমানকে অপর মুসলমানের সাথে উত্তম আচরণ করার জন্য মহান আল্লাহ তায়ালা সুরা হুজরাতে নির্দেশনা দেন। ইসলামি আদর্শে বিশ্বাসী ও অনুশীলনকারী হিসেবে মুসলমানগণ বা মুমিনগণ পরস্পর ইসলামি আদর্শিক ভ্রাতৃত্বের বন্ধনে আবদ্ধ। আল্লাহ তায়ালা ও রাসুল (স)-এর ওপর ইমান আনার সাথে সাথে মুমিনদের মধ্যে এ ভ্রাতৃত্ব প্রতিষ্ঠা পায় এ ভ্রাতৃত্ব হলো ইমানি ভ্রাতৃত্ব। আল্লাহ বলেন, মুমিনরা পরস্পর ভাই ভাই (সুরা হুজরাত: ১০)। এর দাবি এবং অধিকার বিপুল। রাসুল (স) বলেন, পরস্পর হিংসা রেখো না। পরস্পর শত্রুতা করো না। লোভ এবং একে অন্যের পেছনে লেগে থেকো না, বরং পরস্পর ভাই ও আল্লাহর বান্দা হয়ে থেকো (বুখারি ও মুসলিম)"
        },
        {
          "label": "গ",
          "question": "উদ্দীপকে জনাব আতিক সাহেবের কর্মকাণ্ডে কোন ধরনের পরিবারের বৈশিষ্ট্য ফুটে উঠেছে? ব্যাখ্যা করো।",
          "explanation": "উদ্দীপকে জনাব আতিক সাহেবের কর্মকাণ্ডে ইসলামি পরিবারের বৈশিষ্ট্য ফুটে উঠেছে। ইসলামি পরিবার হলো শান্তির নীড়। যে পরিবার ইসলামের আদর্শ, নীতিমালা ও বিধি-বিধানের ভিত্তিতে গড়ে ওঠে এবং পরিচালিত হয় তাকে ইসলামি পরিবার বলে। ইসলামি পরিবারের প্রত্যেক সদস্য পরস্পরের প্রতি নিষ্ঠাবান হয়। তারা ইসলামি শরিয়তের আলোকে জীবন-যাপন করে এবং নিয়মিত আল্লাহর ইবাদত করে। এ পরিবারের সদস্যরা পরস্পরের প্রতি শ্রদ্ধাশীল। তারা নিজেদের দায়িত্ব ও কর্তব্য যথাযথভাবে পালন করে। যা আতিক সাহেবের কর্মকাণ্ডেও লক্ষণীয়। উদ্দীপকের আতিক সাহেব সারাদিনের কর্মব্যস্ততা শেষে হাসিমুখে বাসায় ফিরেন। স্ত্রীর খোঁজ-খবর নেন এবং তার সাথে ভালো ব্যবহার করেন। সন্তানরা উনাকে দেখামাত্র সালাম দেয়। আতিকের এরুপ কর্মকাণ্ড নিঃসন্দেহে প্রশংসার দাবিদার। কারণ ইসলামি পরিবারে কেউ কারো প্রতিযোগী বা শত্রু নয় বরং একে অন্যের সহযোগী স্বামী-স্ত্রীর উত্তম আচরণে পরিবারে যেমন সুখ ও শান্তি বিরাজ করে তেমনি সুখী আদর্শ পরিবার থেকেই শিশুরা স্নেহ, মমতা, সহানুভূতিসহ সব ধরনের মানবিক গুণের প্রশিক্ষণ লাভ করে। আর এভাবেই একটি শান্তি ও সৌহার্দ্যপূর্ণ পরিবার গঠিত হয়। সুতরাং আতিক সাহেবের কর্মকাণ্ডে ইসলামি পরিবারের বৈশিষ্ট্য ফুটে উঠেছে।"
        },
        {
          "label": "ঘ",
          "question": "নাজমুল সাহেবের আচরণে কিসের অভাব ফুটে উঠেছে? পরিবারের ওপর এর প্রভাব ব্যাখ্যা করো।",
          "explanation": "একজন স্বামী এবং পিতা হিসেবে নাজমুল সাহেব তার দায়িত্ব পালনে ব্যর্থ হয়েছেন। ইসলামি পরিবার ব্যবস্থায় স্বামী-স্ত্রী প্রধান নিয়ামক। পরিবারের অস্তিত্ব সংরক্ষণ ও কার্যকারিতা নিশ্চিতকরণের জন্য ইসলামে পরিবারের প্রত্যেক সদস্যের জন্য একে অপরের প্রতি কিছু দায়িত্ব ও কর্তব্যের নির্দেশ দেওয়া হয়েছে। এসব দায়িত্ব ও কর্তব্য সুষ্ঠুভাবে সম্পন্ন করার ওপর পরিবারের সুখ, সমৃদ্ধি ও স্থায়িত্ব নির্ভর করে। নাজমুল সাহেব স্ত্রী ও সন্তানদের সে দায়িত্ব পালনে উদাসীন। উদ্দীপকে নাজমুল সাহেব অফিস শেষে যথাসময়ে বাড়ি যান না এবং স্ত্রী- সন্তানদের খোঁজ-খবর রাখেন না। সন্তানদের লেখাপড়ার ব্যাপারেও উদাসীন। স্ত্রী-সন্তানরা সারাদিন স্মার্টফোনে আসক্ত থাকে। পরিবারের প্রধান হিসেবে একজন স্বামীকে তার স্ত্রীর খোঁজ-খবর নিয়ে হক আদায় করতে হবে। এমনকি সন্তান থাকলে তাদের সব দায়িত্ব পিতার। সন্তানকে শিষ্টাচার, ভদ্রতা-নম্রতা, বিনয়, সত্যবাদিতা ও সততার শিক্ষা দেওয়া পিতামাতার দায়িত্ব। পিতা-মাতার কাজ থেকে এসব শিক্ষা পাওয়া সন্তানের অধিকার যে অধিকার আদায়ে ব্যর্থ হয়েছে নাজমুল সাহেব। পরিবার থেকে শিষ্টাচারের শিক্ষা না পেলে সন্তানদের মধ্যে এসব গুণ অনুপস্থিত থাকবে। একপর্যায়ে ব্যক্তি, পরিবার ও সমাজজীবনে অশান্তি ও বিপর্যয় সৃষ্টি হবে। তাই পরিশেষে বলা যায়, নাজমুল সাহেবের উচিত স্ত্রী, সন্তানদের খোঁজ- খবর রাখা এবং তাদের অধিকারগুলো যথাযথভাবে আদায় করা।"
        }
      ]
    }
  ]
}