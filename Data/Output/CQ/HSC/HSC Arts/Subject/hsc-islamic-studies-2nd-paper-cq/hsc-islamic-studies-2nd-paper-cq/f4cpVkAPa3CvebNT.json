{
  "title": "ভিকারুননিসা কলেজ, ঢাকা ২০২৩",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "ধনাঢ্য ব্যবসায়ী আরিফ সাহেব গ্রামে আসলে নামাজ-কালাম পড়েন এবং দান-সাদকাহ করেন। অন্যদিকে তিনি তাঁর ব্যবসায়ী বন্ধুদের সাথে ঢাকা শহরে থাকলে নামাজ-কালাম তো দূরের কথা আরো নানা প্রকার অপরাধমূলক কর্মকাণ্ডে জড়িয়ে পড়েন। তিনি তাঁর বাল্যবন্ধু মালেককে বলেন, \"সফলতা অর্জন করতে হলে আমার সাথে যোগ দাও।\" মালেক বলল, \"কেবল প্রাচুর্য ও বিলাসিতায় তো সফলতা নির্ভর করে না; বরং সফলতা প্রাপ্তি কিছু গুণাবলি অর্জনের ওপর নির্ভরশীল, যা পবিত্র কুরআনের সুরা বাকারার শুরুতে বর্ণিত আছে\"। তাদের ব্যাপারে আল্লাহ তায়ালা বলেন: أولَئِكَ عَلَى هُدًى مِّنْ رَّبِّهِمْ وَأُولَئِكَ هُمُ الْمُفْلِحُوْنَ",
      "tag": "VNSC 23",
      "sub_questions": [
        {
          "label": "ক",
          "question": "'কুরআন' শব্দের অর্থ কী?",
          "explanation": "'কুরআন' শব্দের অর্থ পঠিত।"
        },
        {
          "label": "খ",
          "question": "\"আল-কুরআন একটি পূর্ণাঙ্গ জীবনবিধান\"- বুঝিয়ে লেখো।",
          "explanation": "মানুষের সার্বিক জীবন পরিচালনার সুস্পষ্ট নির্দেশনা থাকায় আল- কুরআনকে পূর্ণাঙ্গ জীবনবিধান বলা হয়। মানবজীবনের সব সমস্যার পূর্ণাঙ্গ সমাধান গ্রন্থ হলো আল-কুরআন। এ গ্রন্থটি আগত-অনাগত, সব মানুষের জন্য আল্লাহ তায়ালা প্রদত্ত পূর্ণাঙ্গ জীবনবিধান। মানুষের জীবনের এমন কোনো প্রসঙ্গ, দিক ও বিষয় নেই, যা আল-কুরআনে উপস্থাপন করা হয়নি। এ প্রসঙ্গে সুরা আনআমের ৩৮ নং আয়াতে আল্লাহ বলেন, 'এ কিতাবে আমি কোনো কিছু লিপিবদ্ধ করা বাকি রাখিনি।'"
        },
        {
          "label": "গ",
          "question": "আরিফের চরিত্র পবিত্র কুরআনের আলোকে বিশ্লেষণ করো।",
          "explanation": "আল-কুরআনের আলোকে আরিফের চরিত্র বিশ্লেষণ করে তাকে মুনাফিক হিসেবে আখ্যায়িত করা যায়। মুনাফিক (الْمُنَافِقُ) আরবি শব্দ। এর অর্থ ভন্ড, প্রতারক, দ্বিমুখী নীতি বিশিষ্ট প্রভৃতি। অর্থাৎ যাদের অন্তরে নিফাক তথা ভণ্ডামি, প্রতারণা, ধোঁকাবাজি প্রভৃতি বৈশিষ্ট্য বিদ্যমান তারাই মুনাফিক। মুনাফিকরা লোক দেখানোর জন্য বাহ্যিকভাবে ইমানদারসুলভ আচরণ করে। প্রকৃতপক্ষে তারা অন্তরের দিক দিয়ে অবাধ্য, মিথ্যাবাদী। তারা গোপনে নানা অপরাধমূলক কাজ করে বেড়ায়। মহান আল্লাহ সুরা বাকারার ২য় বুকুর আয়াতসমূহে মুনাফিকদের চারিত্রিক বৈশিষ্ট্যের স্বরূপ উন্মোচন করেছেন, যা ব্যবসায়ী আরিফের চরিত্রেও লক্ষণীয়। ধনাঢ্য ব্যবসায়ী আরিফ গ্রামে আসলে নামাজ আদায় ও দান-সাদকাহ করেন। কিন্তু শহরে গিয়ে তিনি নামাজ-রোজা বাদ দিয়ে নিজেকে নানা অপরাধে জড়িয়ে ফেলেন। অর্থাৎ তিনি দ্বিমুখী চরিত্রের লোক এবং তার ইবাদত লোক দেখানোর জন্য। এটি মুনাফিকের বৈশিষ্ট্য। সুরা আল বাকারার ২য় বুকুতে মুনাফিকদের এরূপ দ্বিমুখী আচরণের কথা বলা হয়েছে। তারা আল্লাহ ও ইমানদারদের ধোঁকা দেওয়ার জন্য মুখে ইমানের কথা বলে, প্রকৃতপক্ষে তারা ইমানদার নয়। আবার সুরা মাউনে মুনাফিকের বৈশিষ্ট্য সম্পর্কে বলা হয়েছে- তারা লোক দেখানোর জন্য সালাত আদায় করে। জনাব আরিফের এরূপ নামাজ আদায় লোক দেখানোর শামিল। সুতরাং কুরআনের আলোকে ব্যবসায়ী আরিফ একজন মুনাফিক।"
        },
        {
          "label": "ঘ",
          "question": "মালেকের বক্তব্যের সাথে তুমি কি একমত? তোমার মতামতের সপক্ষে যুক্তি উপস্থান করো।",
          "explanation": "পবিত্র কুরআন-হাদিসে মালেকের সফলতা সম্পর্কিত বক্তব্যের সমর্থন থাকায় আমি এটি সমর্থন করি। মানবজীবন ক্ষণস্থায়ী। এ ক্ষণস্থায়ী জীবনে প্রকৃত কল্যাণ লাভ করতে হলে আল-কুরআনের নির্দেশ অনুযায়ী মানুষকে জীবন পরিচালনা করতে হবে। মানুষের ইহকালীন কল্যাণ ও পরকালীন সফলতা নির্ভর করে আল্লাহ ও তাঁর রাসুল (স)-এর নির্দেশ যথাযথ মেনে চলার ওপর। তাই আল্লাহর প্রিয় বান্দার বৈশিষ্ট্য অর্জন করার মধ্য দিয়েই মানবজীবনকে সফল করে তোলা সম্ভব। মালেকের বক্তব্যে এ বিষয়টিই ফুটে উঠেছে। ব্যবসায়ী আরিফকে উপদেশ দিতে গিয়ে মালেক বলে যে, প্রাচুর্য ও বিলাসিতায় তো সফলতা নির্ভর করে না বরং সফলতা কিছু গুণাবলি অর্জনের ওপর নির্ভরশীল। আর এ গুণাবলি পবিত্র কুরআনের সুরা বাকারার প্রথম রুকুর শুরুর দিকে রর্ণনা করা হয়েছে। প্রকৃতপক্ষে এখানে মুত্তাকির কিছু বৈশিষ্ট্য বর্ণনা করা হয়েছে। আর মুত্তাকি হলেন- মহান আল্লাহর সবচেয়ে প্রিয় ব্যক্তি। তাই কেউ মুত্তাকির গুণাবলি অর্জন করলে মহান আল্লাহ তাকে ঋল্যাণ ও সফলতা দান করেন। মুত্তাকিগণ বিলাসিতায় জীবনযাপন করেন না। তারা আল্লাহ ও পরকালে বিশ্বাস রাখেন এবং নামাজ কায়েম করেন। মহান আল্লাহ তাদের যে জীবিকা দিয়েছেন, তা থেকে ব্যয় করেন। তারা 'আল্লাহ ও তাঁর প্রেরিত সব নবি-রাসুলগণের ওপর বিশ্বাস স্থাপন করেন এবং সর্বশেষ রাসুল হযরত মুহাম্মদ (স) এর নির্দেশ অনুসারে জীবনযাপন করেন। এ ধরনের লোকেরাই প্রকৃতপক্ষে সফলকাম। সুরা বাকারার ১ম বুকুর প্রথম দিকে মুত্তাকির এসব বৈশিষ্ট্যেরই বর্ণনা দেওয়া হয়েছে, যার ইঙ্গিত রয়েছে মালেকের বক্তব্যে। উপরে আলোচনার পরিপ্রেক্ষিতে বলা যায়, আল্লাহর নির্দেশ অনুযায়ী জীবন পরিচালনার ওপর মানবজীবনের সফলতা নির্ভর করে। মালেকের বক্তব্যে এ বিষয়েরই সমর্থন রয়েছে। তাই তার বক্তব্যের সাথে আমি একমত।"
        }
      ]
    },
    {
      "number": "2",
      "uddipok": "জনাব রাশেদ ও সুমন দু'জন ব্যবসায়ী। রাশেদ সদালাপী মানুষ। তিনি অদৃশ্যে বিশ্বাস করেন, নামাজ প্রতিষ্ঠা করেন ও জাকাত দেন। তিনি গভীরভাবে বিশ্বাস করেন জীবন-মৃত্যুর মালিক একমাত্র আল্লাহ তায়ালা। অপরপক্ষে সুমন ব্যবসার ক্ষেত্রে ওজনে কম দেন। দ্রব্যে ভেজাল মিশিয়ে বিক্রি করেন। এলাকার মানুষের মাঝে বিশৃঙ্খলা ও প্রতিকূল পরিবেশ সৃষ্টির জন্য লোকজনকে প্রভাবিত করেন।",
      "tag": "VNSC 23",
      "sub_questions": [
        {
          "label": "ক",
          "question": "কিতাব (الْكِتَابُ) শব্দের অর্থ কী?",
          "explanation": "কিতাব (الْكِتَابُ) শব্দের অর্থ স্বয়ংসম্পূর্ণ গ্রন্থ।"
        },
        {
          "label": "খ",
          "question": "\"ইয়ামামার যুদ্ধ আল-কুরআন সংকলনকে ত্বরান্বিত করে\"- ব্যাখ্যা করো।",
          "explanation": "ইয়ামামার যুদ্ধে বহুসংখ্যক হাফেজে কুরআন সাহাবির শাহাদাত বরণের কারণে কুরআন সংকলন ত্বরান্বিত হয়। ভণ্ডনবি দমনের জন্যে সংঘটিত ইয়ামামার যুদ্ধে মুসলমানদের মধ্যে এমন ৭০ জন সাহাবি শাহাদাতবরণ করেন, যাদের সবাই ছিলেন আল-কুরআনের পূর্ণ হাফিজ। হযরত উমর (রা) এরূপ অবস্থা দেখে উপলব্ধি করেন, এভাবে যদি শুধু মুখস্থ করে কুরআন সংরক্ষণ করা হয়, তাহলে একসময় তার কোনো না কোনো অংশ বিলুপ্ত হয়ে যেতে পারে। এই উপলব্ধির পরিপ্রেক্ষিতে হযরত উমর (রা) খলিফা আবু বকর (রা) কে গ্রন্থাকারে কুরআন সংকলনের প্রস্তাব দেন। পরবর্তী সময়ে রাষ্ট্রীয় উদ্যোগে কুরআন সংকলনের কাজ শুরু হয়। তাই বলা যায়, ইয়ামামার যুদ্ধ আল-কুরআন সংকলনকে ত্বরান্বিত করে।"
        },
        {
          "label": "গ",
          "question": "উদ্দীপকে উল্লেখিত জনাব রাশেদের মধ্যে কাদের বৈশিষ্ট্য বিদ্যমান? ব্যাখ্যা করো।",
          "explanation": "উদ্দীপকে উল্লেখিত জনাব রাশেদের মধ্যে মুত্তাকিদের বৈশিষ্ট্য বিদ্যমান। মুত্তাকি এমন ব্যক্তি যার মধ্যে তাকওয়া অর্থাৎ আল্লাহভীতি রয়েছে। মুত্তাকি ব্যক্তি অদৃশ্য বিষয়সমূহে ইমান পোষণ করেন, নিয়মিত সালাত আদায়, আল্লাহর পথে অর্থ ব্যয় এবং পরকালে বিশ্বাস করেন। পরকালীন জীবনের ক্ষতির কারণ হতে পারে এমন কাজ ও বিষয় থেকে তিনি নিজেকে বিরত রাখেন। জনাব রাশেদের মধ্যেও এ গুণগুলোর প্রতিফলন ঘটেছে। উদ্দীপকের জনাব রাশেদ একজন সদালাপী মানুষ। তিনি অদৃশ্যে ইমান রাখেন, নামাজ কায়েম এবং জাকাত প্রদান করেন। তিনি গভীরভাবে বিশ্বাস করেন, জীবন-মৃত্যুর মালিক একমাত্র আল্লাহ তায়ালা। মুত্তাকির প্রথম পরিচয় হলো তারা গায়েব বা অদৃশ্য বিষয়সমূহে ইমান পোষণ করেন। মুত্তাকি ব্যক্তি সব নিয়ম মেনে বিনয়, নম্রতা ও নিষ্ঠার সাথে সালাত আদায় করেন এবং জাকাত-সদকা আদায় করেন। মুত্তাকিরা পরকালীন জীবনেও পূর্ণ বিশ্বাস রাখেন। সুতরাং উল্লিখিত সব গুণ জনাব রাশেদের চরিত্রে উপস্থিত থাকার কারণে তিনিও একজন মুত্তাকি হিসেবে অভিহিত হবেন।"
        },
        {
          "label": "ঘ",
          "question": "উদ্দীপকে উল্লেখিত জনাব সুমনের কর্মকাণ্ডের সামাজিক প্রভাব বিশ্লেষণ করো।",
          "explanation": "উদ্দীপকে উল্লেখিত জনাব সুমনের মুনাফিকি কর্মকাণ্ডের ফলে সমাজে নেতিবাচক প্রভাব পড়ে। মুনাফিকরা প্রতারণা ও শঠতাপূর্ণ জীবনযাপন করে। তারা মুমিন ও কাফির দুই পক্ষের কাছেই উস্কানিমূলক বিভিন্ন মিথ্যা তথ্য দিয়ে সমাজে উত্তেজনার সৃষ্টি করে। তারা বিভিন্ন অপতৎপরতার মাধ্যমে সমাজে বিপর্যয় সৃষ্টি করে, যা সুমনের কর্মকাণ্ডেও লক্ষণীয়। উদ্দীপকের সুমন ব্যবসার ক্ষেত্রে ওজনে কম দেয় এবং ভেজাল দ্রব্য বিক্রি করে। এছাড়া এলাকার মানুষের মাঝে বিশৃঙ্খলা ও প্রতিকূল পরিবেশ সৃষ্টির জন্য লোকজনকে প্রভাবিত করে। তার এ কর্মকাণ্ডের ফলে সামাজিক বিপর্যয় সৃষ্টি হয়। সমাজে সবসময় অপরাধ, অনিয়ম ও অনাচার লেগেই থাকে। মানুষের প্রতি মানুষের বিশ্বাসের মাত্রা একেবারে শূন্যের ঘরে নেমে যায়। সামাজিক ভ্রাতৃত্ববোধ দুর্বল হয় এবং এতে অপরের প্রতি সহযোগিতা কমে যায়। অস্থির এই অবস্থায় সামাজিক উন্নয়ন ব্যাহত এবং আরো সামাজিক সমস্যার সৃষ্টি হয়। মুনাফিকদের প্রতারণা ও শঠতাপূর্ণ আচরণ শুধু সমাজজীবনেই নয় বরং - জীবনের প্রতিটি পর্যায়েই বিপর্যয় সৃষ্টি করে। তাই আমাদের উচিত নিজেদের এবং সমাজের মধ্য থেকে এ ধরনের কর্মকাণ্ড নির্মূল করা।"
        }
      ]
    },
    {
      "number": "3",
      "uddipok": "\"আমি আমার বান্দার প্রতি যা অবতীর্ণ করেছি তাতে যদি তোমাদের কোনো সন্দেহ থাকে, তাহলে এর মতো একটি সুরা রচনা করে নিয়ে এসো।” তিনি বললেন, \"নিশ্চয়ই আমি যা জানি, তোমরা তা জান না\"।",
      "tag": "VNSC 23",
      "sub_questions": [
        {
          "label": "ক",
          "question": "'কুরআন' অর্থ কী?",
          "explanation": "'কুরআন' অর্থ পাঠ করা।"
        },
        {
          "label": "খ",
          "question": "\"এটা সেই কিতাব যাতে কোনো সন্দেহ নেই\"- ব্যাখ্যা করো।",
          "explanation": "আলোচ্য আয়াত দ্বারা, পবিত্র কুরআনের সংশয়হীনতার ঘোষণা দেওয়া হয়েছে। আয়াতটি হলো ذلِكَ الْكِتَبُ لَا رَيْبَ فِيْهِ অর্থ: এটি সেই কিতাব যাতে কোনো সন্দেহ নেই। এটি সুরা বাকারার ২ নং আয়াত। এটি পবিত্র কুরআনের নির্ভুলতাকে নির্দেশ করে। আল-কুরআন সন্দেহমুক্ত কিতাব। সন্দেহের উদ্রেক হতে পারে এমন কোনো বিষয়ই এতে নেই। মহাগ্রন্থ আল-কুরআনের প্রথম ও প্রধান অলৌকিকতা হলো এ গ্রন্থ নিজেই নিজের সংশয়হীনতা ও ত্রুটিহীনতার ঘোষণা দিয়েছে।"
        },
        {
          "label": "গ",
          "question": "দ্বিতীয় বাক্যের অন্তর্নিহিত তাৎপর্য বর্ণনা করো।",
          "explanation": "মানুষ সৃষ্টির ব্যাপারে ফেরেস্তাদের প্রশ্নের প্রতি উত্তরে আল্লাহ তায়ালা বলেন, 'আমি যা জানি, তোমরা তা জান না।' আল্লাহ তায়ালা তাঁর সৃষ্টি পরিকল্পনা বাস্তবায়নের পূর্বে ফেরেশতাদের কাছে বিষয়টি উত্থাপন করেন। তিনি বলেন, 'নিশ্চয়ই পৃথিবীতে আমি আমার খলিফা বানাতে চাই।' এর মাধ্যমে আল্লাহ তাদের অনুমতি নেননি কিংবা তাদের সাথে পরামর্শও করেননি। বরং তাদেরকে অবহিত করেছেন মাত্র। ফেরেশতারাও কৌতূহল বশত জানতে চেয়ে অবাধ্য জিন জাতির প্রসঙ্গ টেনে প্রশ্ন করেন। তথা মানুষ সৃষ্টি না করতে অনুরোধ করেন। তখন আল্লাহ তায়ালা বলেন- আমি যা জানি, তোমরা তা জান না। যা উদ্দীপকের দ্বিতীয় বাক্যে উল্লেখ করা হয়েছে। হাদিসে কুদসিতে আল্লাহ তায়ালা ঘোষণা করেন- 'আমি ছিলাম গুপ্ত ও গোপন। আমার আত্মপ্রকাশের ইচ্ছা হলো। অতঃপর আমি নিজেকে প্রকাশ করলাম।' নিজের ক্ষমতা ও অতুলনীয় সত্তার পরিচয় প্রকাশ করতে আল্লাহ সৃষ্টি করলেন বিশ্বজাহান। সৃষ্টি করলেন জান্নাত, জাহান্নাম, আকাশ, গ্রহ, নক্ষত্র ও ফেরেশতা। পৃথিবীকে বানালেন বংশ বিস্তার ও নির্ধারিত সময়ে জীবন নির্বাহের কেন্দ্র হিসেবে। এক পর্যায়ে আল্লাহ তায়ালা পৃথিবীতে মানুষ সৃষ্টির নতুন পরিকল্পনা করলেন। এতে ফেরেশতারা প্রশ্ন তোলেন। এতে বনী আদমের স্থলে ফেরেশতাদের পৃথিবীতে বসবাসের ইচ্ছা ব্যক্ত হয়েছে। তাই আল্লাহ তায়ালা বলেন- তোমরা আকাশের উপযোগী এবং আকাশেই অবস্থান তোমাদের জন্য মঙ্গলজনক। আসলে তোমরা সেটা বুঝতে পারছো না।"
        },
        {
          "label": "ঘ",
          "question": "উদ্দীপকে কোন বিষয়ের চ্যালেঞ্জ করা হয়েছে? কারো পক্ষে এই চ্যালেঞ্জ গ্রহণ করা সম্ভব কি না? ব্যাখ্যা করো।",
          "explanation": "উদ্দীপকে কুরআনের সত্যতার বিষয়ে চ্যালেঞ্জ করা হয়েছে, কারো পক্ষে এই চ্যালেঞ্জ গ্রহণ করা সম্ভব নয়। মহাগ্রন্থ আল-কুরআন মানব রচিত কোনো গ্রন্থ নয়। এটি লাওহে মাহফুজের অধিপতি মহান আল্লাহর পবিত্র কালাম। এর ভাষাশৈলী, শিল্প- সৌন্দর্য সবই আল্লাহ তায়ালার পক্ষ থেকে নাজিলকৃত। আল-কুরআন সমগ্র বিশ্ববাসীর জন্য উপদেশস্বরূপ এবং পরিপূর্ণ জীবনবিধান। সন্দেহবাদীদের মহান আল্লাহ উদ্দীপকের চ্যালেঞ্জটি ঘোষণা করেন। উদ্দীপকের আয়াতটি হলো- \"আমি আমার বান্দার প্রতি যা অবতীর্ণ করেছি তাতে যদি তোমাদের কোনো সন্দেহ থাকে, তাহলে এর মতো একটি সুরা রচনা করে নিয়ে এসো।\" এটি সুরা বাকারার ২৩ নম্বর আয়াত। এ আয়াতে আল্লাহ তায়ালা কুরআন মাজিদের সত্যতার প্রশ্নে সব দেশের, সব কালের কাফিরদের কাছে চিরস্থায়ী চ্যালেঞ্জ ঘোষণা করেছেন। কুরআনুল কারিম আল্লাহ রাব্বুল আলামিনের পক্ষ থেকে হযরত মুহাম্মদ (স)-এর ওপর নাজিল হয়েছে। এ আসমানি গ্রন্থের বক্তব্য সন্দেহাতীত ও সংশয়হীন। একদল অবিশ্বাসী মনে করে, এ কিতাব আল্লাহর পক্ষ থেকে নাজিল হয়নি। হযরত মুহাম্মদ (স) নিজেই এটি রচনা করেছেন। এ শ্রেণির লোকদের জন্য আল্লাহ বলেন- যদি তোমাদের সন্দেহ হয় তাহলে তোমরা একটা বিশেষ চ্যালেঞ্জ নাও। তোমরাও এর মতো কিছু একটা রচনা করে নিয়ে আসো। সম্পূর্ণ গ্রন্থ রচনা করার দরকার নেই; এই গ্রন্থের অন্তর্ভুক্ত কোনো ছোট্ট একটি সুরা বা অনুচ্ছেদই নিয়ে এসো। হযরত মুহাম্মদ (স) একজন নিরক্ষর মানুষ। তাঁর পক্ষে যদি এমন গ্রন্থ রচনা সম্ভব হয়, তবে তোমাদের পক্ষে তা অধিকতর সহজ হওয়া উচিত। তারপরও এ বিষয়ে তোমরা অন্যদের সাহায্য নিতে পারো। বিশেষত সাহায্য নিতে পারো তোমাদের সেই উপাস্য প্রভুদের, আল্লাহকে বাদ দিয়ে তোমরা যাদের উপাসনা করো। তোমরা অবশ্যই এ কাজটি করবে যদি নিজেদের সন্দেহ ও দাবিতে তোমরা সত্যবাদী হও। সুতরাং বলা যায়, পবিত্র কুরআন নিঃসন্দেহে নির্ভুল ঐশী গ্রন্থ। কেউ এর মতো একটি সুরা বা আয়াত রচনার চ্যালেঞ্জ গ্রহণ করতে পারেনি আর পারবেও না।"
        }
      ]
    },
    {
      "number": "4",
      "uddipok": "সরকার একটি বিশেষ উদ্দেশ্যে সারা দেশে এক কোটি গাছ লাগানোর সিদ্ধান্ত নিয়েছে। এতে যেমন পরিবেশের ভারসাম্য রক্ষা হবে তেমনি বৃক্ষ রোপণকারীরা সওয়াবেরও অংশীদার হবে। কেননা মানুষ বা পশু-পাখি সেখান থেকে ফল খায় বা উপকৃত হয়। হাদিসের ভাষ্যমতে এক শ্রেণির লোক কিয়ামতের দিন শহিদদের সাথে থাকবেন।",
      "tag": "VNSC 23",
      "sub_questions": [
        {
          "label": "ক",
          "question": "মাজলুম (مَظْلُومً) অর্থ কী?",
          "explanation": "আরবি মাজলুম শব্দের অর্থ অত্যাচারিত বা উৎপীড়িত।"
        },
        {
          "label": "খ",
          "question": "\"সে যেন দেখে কার সাথে বন্ধুত্ব করছে\"- বুঝিয়ে লেখো।",
          "explanation": "বন্ধু নির্বাচনের ক্ষেত্রে সতর্কতা অবলম্বন করতে বলা হয়েছে-\"সে যেন দেখে কার সাথে বন্ধুত্ব করছে।\" সৎ বন্ধু নির্বাচন করা খুবই খুবই গুরুত্বপূর্ণ একটি ব্যাপার। বন্ধুর প্রভাবে প্রভাবিত হওয়া মানুষের স্বভাব। এজন্য বন্ধু নির্বাচনের ক্ষেত্রে অত্যন্ত সাবধান ও সতর্ক হতে হয়। কেননা মহানবি (স) বলেন, 'যে ব্যক্তি যে সম্প্রদায়ের অনুসারী হয়, কিয়ামতের দিন সে সেই সম্প্রদায়ভুক্ত হবে।' এ সম্পর্কে বহুল প্রচলিত ও প্রতিষ্ঠিত সত্য একটি প্রবাদ রয়েছে। বলা হয়- 'সৎ সঙ্গে স্বর্গবাস, অসৎ সঙ্গে সর্বনাশ।' তাই ধর্মপ্রাণ, সৎ ও আল্লাহভীরু ব্যক্তিরা বন্ধু নির্বাচিত হওয়ার যোগ্য।"
        },
        {
          "label": "গ",
          "question": "উদ্দীপকে সরকারের বৃক্ষরোপণ কর্মসূচিটি কোন ধরনের সওয়াবের অন্তর্ভুক্ত? ব্যাখ্যা করো।",
          "explanation": "উদ্দীপকে সরকারের বৃক্ষরোপণ কর্মসূচিটি সওয়াবের দিক থেকে সদকায়ে জারিয়ার অন্তর্ভুক্ত। সদকায়ে জারিয়াহ মুমিন মুসলমানদের গুরুত্বপূর্ণ একটি আমল। সদকাহ শব্দের অর্থ দান, আর জারিয়াহ অর্থ অব্যাহত, চলমান, প্রবহমান প্রভৃতি। অতএব সদকায়ে জারিয়াহ হলো- এমন দান যার কার্যকারিতা কখনো শেষ হবে না এবং কিয়ামত পর্যন্ত অব্যাহত থাকবে। অর্থাৎ এই পৃথিবী যত দিন থাকবে, ততদিন পর্যন্ত কবরে শুয়ে শুয়ে সদকাকারী ব্যক্তি এর সওয়াব পেতেই থাকবেন। সরকারের কাজটি এ সওয়াবের অন্তর্ভুক্ত। উদ্দীপকে বলা হয়েছে, সরকার সারা দেশে এক কোটি গাছ লাগানোর সিদ্ধান্ত নেয়। রাস্তার পাশের এই গাছগুলো সামাজিক উন্নয়ন ও পরিবেশ রক্ষার গুরুত্বপূর্ণ ভূমিকা রাখে। এর মাধ্যমে মানুষের প্রতি আল্লাহর রহমত অফুরান ধারায় বর্ষিত হয়। বৃক্ষ থেকে আমরা খাদ্য, ঔষধ, পোশাক, কাঠ, ফল ইত্যাদি পাই। অক্সিজেনের সরবরাহ বৃদ্ধি, জলবায়ুর উষ্ণতা রোধ, পরিবেশের ভারসাম্য রক্ষা ইত্যাদি ক্ষেত্রেও বৃক্ষের অবদান অনস্বীকার্য। বৃক্ষরোপণের মাধ্যমে মানুষ পার্থিব লাভের পাশাপাশি পরকালীন কল্যাণও লাভ করতে পারে। কেননা পশু-পাখি, জীব-জন্তু ও কীট-পতঙ্গ বৃক্ষের ফল খেয়ে থাকে। এতে বৃক্ষরোপণকারী সাওয়াব লাভ করে। ঐ ফল সদকা করে দিলে যে সাওয়াব হতো, পশুপাখি বা মানুষের খাওয়ার ফলে আল্লাহ তায়ালা তার আমলনামায় সে পরিমাণ সাওয়াব লিখে দেন। আর এই সওয়াব চলমান থাকে।"
        },
        {
          "label": "ঘ",
          "question": "উদ্দীপকে বর্ণিত হাদিসটির আলোকে কারা কিয়ামতের দিন শহিদদের সাথে থাকবেন? তাদের গুণাবলি বিশ্লেষণ করো।",
          "explanation": "উদ্দীপকে বর্ণিত হাদিসটির আলোকে সত্যবাদী মুসলিম ব্যবসায়ী কিয়ামতের দিন শহিদদের সাথে থাকবেন। ব্যবসা-বাণিজ্য একটি পবিত্র পেশা। যে মুসলমান ব্যবসায়ী অর্থের লোভে পড়ে মিথ্যা বলে না, অধিক লাভের আশায় ক্রেতাকে প্রতারিত করে না এবং পণ্যে ভেজাল দেয় না, তারাই বিশ্বস্ত ব্যবসায়ী। আর এ ধরনের ব্যবসায়ী শহিদদের মর্যাদা পাবে বলে হাদিসের মাধ্যমে জানা যায়। উদ্দীপকে ইঙ্গিতকৃত হাদিসটি ব্যবসায় সততা সম্পর্কিত। যা হযরত উমর (রা) থেকে বর্ণিত। তিনি বলেন- রাসুলুল্লাহ (স) ইরশাদ করেন, বিশ্বস্ত ও সত্যবাদী মুসলিম ব্যবসায়ী কিয়ামতের দিন শহিদদের সাথে থাকবেন (মুসতাদরাক হাকিম)। ব্যবসায় প্রচুর পরিমাণে প্রতারণা করার সুযোগ রয়েছে। ব্যবসায়িক প্রক্রিয়ায় বিশ্বস্ত ও সৎ থাকা তুলনামূলক কঠিন। তা সত্ত্বেও যদি ব্যক্তি ব্যবসায়ের ক্ষেত্রে বিশ্বস্ততা ও সদ্যবাদীতার পথ অবলম্বন করেন তাহলে তিনি কিয়ামতের কঠিন দিনে শহিদদের সাথে থাকবেন। আরশের ছায়ায় অবস্থান করবেন। এর মাধ্যমে ব্যবসায়ীদের বিশ্বস্ত ও সৎ থাকার উৎসাহ দেওয়া হয়েছে। পরিশেষে বলা যায়, আমরাও যদি বিশ্বাস ও সততার সাথে ব্যবসায় পরিচালনা করি তাহলে সফলতা এবং মহাপুরস্কারের অধিকারী হতে পারব।"
        }
      ]
    },
    {
      "number": "5",
      "uddipok": "রিফাত একটি ধর্মীয় ওয়াজ মাহফিলে গিয়ে শুনতে পেল প্রধান বক্তা তার আলোচনায় হাদিসের উদ্ধৃতি দিয়ে বলছেন, 'এক মুসলিম অপর মুসলিমের ভাই। সে তার ভাইয়ের উপর জুলুম করে না। শত্রুর হাতে ভাইকে তুলে দেয় না। যে ব্যক্তি তার ভাইয়ের প্রয়োজন পূরণ করে আল্লাহ তায়ালাও তার প্রয়োজন পূরণ করে দেন।' অন্যদিকে, তার আরেক প্রতিবেশী আব্দুল করিম সাহেব বাড়ি নির্মাণের জন্য ব্যাংকে সম্পত্তি বন্ধক রেখে টাকা নিলেন।",
      "tag": "VNSC 23",
      "sub_questions": [
        {
          "label": "ক",
          "question": "হিকমত অর্থ কী?",
          "explanation": "হিকমত অর্থ প্রজ্ঞা।"
        },
        {
          "label": "খ",
          "question": "\"মুসলমানগণ পরস্পর ভাই ভাই\"-ব্যাখ্যা করো।",
          "explanation": "\"মুসলমানগ পরস্পর ভাই ভাই\"- একথা বলে মুসলমানদের মাঝে ভ্রাতৃত্ব তথা ইসলামি ভ্রাতৃত্বের কথা বলা হয়েছে। ইসলামি আদর্শ, বিশ্বাস ও ইসলামের অনুশীলনের ফলে মুসলিমদের মধ্যে যে ভ্রাতৃত্ব গড়ে ওঠে তাকে ইসলামি ভ্রাতৃত্ব বলে। ইসলাম ধর্মে বিশ্বাসীগণ পরস্পর ভাই ভাই। মহান আল্লাহর তাওহিদ এবং মহানবি (স) এর রিসালাত মুসলমানদের মধ্যকার ভ্রাতৃত্ব বন্ধনের যোগসূত্র। অর্থাৎ ইসলামের সুমহান আদর্শের ভিত্তিতে বিশ্বের মুসলমানদের মধ্যে যে ভাতৃত্ব গড়ে ওঠে তা-ই ইসলামি ভ্রাতৃত্ব।"
        },
        {
          "label": "গ",
          "question": "উদ্দীপকে উল্লিখিত রিফাতের কার্যক্রমকে হাদিসের আলোকে মূল্যায়ন করো।",
          "explanation": "উদ্দীপকে উল্লিখিত রিফাতের কার্যক্রমে মুসালিমদের ইসলামি ভ্রাতৃত্ববোধ প্রকাশ পেয়েছে। ইসলামি আদর্শ, বিশ্বাস ও ইসলামের অনুশীলনের ফলে মুসলিমদের মধ্যে যে ভ্রাতৃত্ব গড়ে ওঠে তাকে ইসলামি ভ্রাতৃত্ব বলে। ইসলাম ধর্মে বিশ্বাসীগণ পরস্পর ভাই ভাই। মহান আল্লাহর তাওহিদ এবং মহানবি (স) এর রিসালাত মুসলমানদের মধ্যকার ভ্রাতৃত্ব বন্ধনের যোগসূত্র। অর্থাৎ ইসলামের সুমহান আদর্শের ভিত্তিতে বিশ্বের মুসলমানদের মধ্যে যে ভ্রাতৃত্ব গড়ে ওঠে তা-ই ইসলামি ভ্রাতৃত্ব। উদ্দীপকে এ বিষয়টি প্রকাশ পেয়েছে। উদ্দীপকের রিফাত ওয়াজ মাহফিল শুনতে গেলে সেখানে প্রধান বক্তা বলেন, এক মুসলিম অপর মুসলিমের ভাই। সে তার ভাইয়ের উপর জুলুম করতে পারে না। শত্রুর হাতে ভাইকে তুলে দেবে না। প্রধান বস্তার এ বক্তব্যে ইসলামি ভ্রাতৃত্বের পরিচয় পাওয়া যায়। ইসলামের কারণে এক সুমহান আদর্শিক ভ্রাতৃত্বের বন্ধনে আবদ্ধ হতে পারে। ইসলামি ভাতৃত্ব প্রতিষ্ঠা কারো ইচ্ছা-অনিচ্ছার ওপর নির্ভরশীল নয়। আল্লাহ তায়ালা ও রাসুলুল্লাহ (স)-এর ওপর ইমান আনার সাথে সাথে মুমিনদের মধ্যে এ ভ্রাতৃত্ব প্রতিষ্ঠা পায়। এ ভ্রাতৃত্ব হলো ইমানি ভ্রাতৃত্ব। আল্লাহ তায়ালা বলেন إِنَّمَا الْمُؤْمِنُونَ اخْوَةٌ অর্থ: মুমিনরা পরস্পর ভাই ভাই (সুরা আল-হুজুরাত: ১০)।"
        },
        {
          "label": "ঘ",
          "question": "আ. করিম সাহেবের কার্যক্রম শান্তি বিনষ্টের কারণ হবে-ব্যাখ্যা করো।",
          "explanation": "ব্যাংক থেকে টাকা নিয়ে ঋণী হওয়ার ফলে আ. করিম অনেক অশান্তিতে ভুগবেন। ঋণ হলো এমন এক ধরনের দায়বদ্ধতা, যার জন্য নিজের মর্যাদা ক্ষুণ্ণ হয় এবং দুশ্চিন্তাগ্রস্ত হতে হয়। একজন ঋণগ্রহীতা সমাজে স্বাধীনভাবে চলতে পারে না। কারণ সবসময় ঋণদাতার উপস্থিতি তার মনে উদ্বেগের সৃষ্টি করে। কখনও কখনও জনসম্মুক্ষে তাকে ঋণের জন্য অপমানিত হতে হয়। এসব লাঞ্ছনা ঋণগ্রহীতাকে স্বস্তিতে থাকতে দেয় না। সে রাতে দুশ্চিন্তার শিকার হয় এবং তার সার্বিক অবস্থার উন্নতি বাধাগ্রস্ত হয়। এরূপ অবস্থা থেকে বাঁচার জন্যই রাসুল (স) ঋণ গ্রহণ থেকে সাবধান থাকার নির্দেশ দিয়েছেন। উদ্দীপকের আ. করিম সাহেব বাড়ি নির্মাণের জন্য ব্যাংকে সম্পত্তি বন্ধক রেখে টাকা নেন। তার এ ধরনের টাকা নেওয়ার কাজটি ঋণের অন্তর্ভুক্ত। ঋণ হলো দায়বদ্ধতা। এর মাধ্যমে অন্যের কাছে নিজেকে ছোট করা হয়। নিজের স্বাধীন মত প্রকাশ অনেক সময়ই বিঘ্নিত হয়। ঋণ ব্যক্তির আর্থিক উন্নতি ব্যাহত করে। ক্ষেত্রবিশেষে ব্যক্তির স্থাবর-অস্থাবর সম্পদ নিঃশেষ হয়ে যায়। ঋণগ্রস্ত ব্যক্তি শান্তিতে ঘুমাতে পারে না। বরং কখনো কখনো ঋণদাতার কাছে অপমানিত হতে হয়। এজন্য রাসুলুল্লাহ (স) ঋণ করা থেকে বিরত থাকতে বলেছেন। কেননা ঋণ ব্যক্তির জীবনে রাতের দুশ্চিন্তা ও দিনের লাঞ্ছনা-অপমানের কারণ হয়। পরিশেষে বলা যায়, আমাদের সবসময় ঋণ থেকে বেঁচে থাকতে হবে। এতে আমাদের দুশ্চিন্তায় পড়তে হবে না এবং একই সাথে রাসুল (স)-এর উপদেশও মেনে চলা হবে।"
        }
      ]
    },
    {
      "number": "6",
      "uddipok": "জসিম শান্ত প্রকৃতির ছেলে। একদা কতিপয় দুষ্ট ছেলে তাকে বেত দিয়ে মেরে আহত করে। এ ঘটনা দেখে জনাব কসিম দুষ্ট ছেলেদের অত্যাচার থেকে তাকে রক্ষা করে উভয়ের মাঝে সমঝোতার চেষ্টা করেন। অপরপক্ষে জসিমের বন্ধু আবিরের চরিত্র তাস খেলা, জুয়া খেলা, নারীদের উত্যক্ত করাসহ অশ্লীলতায় ভরপুর। এজন্য অনেকেই তাকে এড়িয়ে চলে। মুফতি এনামুল হক বলেন, 'ইসলামে অশ্লীলতার কোনো সুযোগ নেই। এজন্য তাকে শাস্তি পেতে হবে।'",
      "tag": "VNSC 23",
      "sub_questions": [
        {
          "label": "ক",
          "question": "'হাদিস' কী?",
          "explanation": "মহানবি হযরত মুহাম্মদ (স)-এর কথা, কাজ ও অনুমোদনকে হাদিস বলে।"
        },
        {
          "label": "খ",
          "question": "'জালিম ও মাজলুম' বলতে কী বোঝ?",
          "explanation": "'জালিম ও মাজলুম' বলতে যথাক্রমে অত্যচারী ও অত্যাচারিত ব্যক্তিকে বোঝায়। জুলুম শব্দের অর্থ অত্যাচার। এটি একটি অমার্জনীয় গর্হিত কাজ। ব্যক্তি থেকে আন্তর্জাতিক পর্যায় পর্যন্ত বিভিন্ন পক্ষকে প্রাপ্য হক ও অধিকার থেকে বঞ্চিত করা, কাউকে নিপীড়ন করা প্রভৃতি জুলুমের অন্তর্ভুক্ত। জুলুমের সাথে দুই ধরনের লোক সম্পৃক্ত। এর মধ্যে যারা অত্যাচার করে তাদেরকে জালিম আর যে বা যারা অত্যাচারিত হয় তাদেরকে মাজলুম বলা হয়।"
        },
        {
          "label": "গ",
          "question": "জনাব কসিমের কর্মকান্ডে কোন হাদিসের শিক্ষার প্রতিফলন ঘটেছে? ব্যাখ্যা করো।",
          "explanation": "জনাব কসিমের কর্মকাণ্ডে জুলুমের প্রতিরোধ ও মাঁজলুমের সাহায্য সম্পর্কিত হাদিসের শিক্ষার প্রতিফলন ঘটেছে। জুলুম একটি অমার্জনীয় গর্হিত কাজ। মুমিন ব্যক্তি জালিম হোক বা মাজলুম হোক তাকে রক্ষা করা অপর মুমিনের দায়িত্ব। কেননা এ সম্পর্কে মহানবি (স) ইরশাদ করেছেন, 'তোমরা অত্যাচারী এবং অত্যাচারিত ভাইকে সাহায্য কর। যদি সে অত্যাচারী হয়, তাহলে তাকে অত্যাচার থেকে নিবৃত কর। আর যদি অত্যাচারিত হয়, তবে তোমরা তাকে সাহায্য কর' (সুনানে দারিমি)। এছাড়া পবিত্র কুরআনে আল্লাহ তায়ালা ইরশাদ করেন, 'নিশ্চয়ই মুমিনরা পরস্পর ভাই ভাই। সুতরাং তোমরা তোমাদের ভাইদের মধ্যকার সম্পর্ক সংশোধন করে দাও।' মহান আল্লাহর এ নির্দেশ পালনের জন্যই উদ্দীপকে জনাব কসিম দুষ্ট ছেলেদের দল ও জসিমের মাঝে সমঝোতার চেষ্টা করেন। উদ্দীপকের ঘটনায় দেখা যায়, জসিম একজন শান্ত প্রকৃতির ছেলে। একদিন কতিপয় দুষ্ট প্রকৃতির ছেলে তাকে বেত দিয়ে মেরে আহত করে। এ ঘটনা দেখে জনাব কসিম দুষ্ট ছেলেদের অত্যাচার থেকে তাকে রক্ষা করে উভয়ের মাঝে সমঝোতার চেষ্টা করেন। অর্থাৎ তিনি এ কাজের মাধ্যমে জালিমের হাত থেকে মাজলুমকে রক্ষা করেন এবং তাদের মধ্যে সমঝোতার চেষ্টা করেন। সুতরাং বলা যায়, জনাব কসিমের এ কর্মকাণ্ডে জুলুমের প্রতিরোধ ও মাজলুমের সাহায্য সম্পর্কিত হাদিসের শিক্ষার প্রতিফলন ঘটেছে।"
        },
        {
          "label": "ঘ",
          "question": "উদ্দীপকে আবিরের চরিত্রটি হাদিসের বিবেচনায় চিহ্নিতপূর্বক মুফতি এনামুলের উক্তিটি মূল্যায়ন করো।",
          "explanation": "উদ্দীপকের আবিরের চরিত্রটি অশ্লীলতায় পরিপূর্ণ। আর এ সম্পর্কে মুফতি এনামুলের উক্তিটি যথার্থ। অশ্লীলতা হলো মানব চরিত্রের অন্যতম খারাপ দিক। এটি শালীনতার বিপরীত। অশ্লীলতা বলতে অশালীন, অসভ্য, অনাচার প্রভৃতি কাজকর্ম বা কথাবার্তাকে বোঝায়। অশ্লীলতার কিছু উদাহরণ হলো- পর্ণ মুভি দেখা, ইভটিজিং করা, অবৈধ যৌন সম্পর্ক করা ইত্যাদি। ইসলামি শরিয়তে অশ্লীলতাকে হারাম করা হয়েছে। ইসলামে অশ্লীলতার কোনো স্থান নেই। অশ্লীলতা সম্পর্কে মহানবি (স) বলেছেন, 'মানুষের মধ্যে নিকৃষ্টতম হচ্ছে সে ব্যক্তি, যার অশ্লীলতা থেকে বেঁচে থাকার জন্য মানুষ তাঁকে পরিত্যাগ করে' (বুখারি ও মুসলিম)। পবিত্র কুরআনে আল্লাহ তায়ালা ইরশাদ করেন, 'মুহাম্মদ (স) আপনি বলুন, নিশ্চয়ই আমার রব সব প্রকাশ্য ও গোপন অশ্লীলতাকে হারাম করেছেন' (সুরা আরাফ: ৩৩)। তাই আবিরের কর্মকাণ্ড ইসলামে নিষিদ্ধ। উদ্দীপকের আবিরের চরিত্র তাস খেলা, জুয়া খেলা, নারীদের উত্যক্ত করাসহ অশ্লীলতায় ভরপুর। এজন্য অনেকেই তাকে এড়িয়ে চলে। অর্থাৎ হাদিসের আলোকে আবির একজন নিকৃষ্টতম ব্যক্তি। অশ্লীলতার কারণে আবিরকে পরকালে কঠিন শাস্তি ভোগ করতে হবে। কেননা অশ্লীলতার পরিণতি হলো জাহান্নাম। মহান আল্লাহ তায়ালা এ সম্পর্কে ইরশাদ করেন, 'তোমরা ব্যভিচারের নিকটবর্তী হয়ো না। এটা অশ্লীল কাজ এবং নিকৃষ্ট আচরণ' (সূরা বনি ইসরাঈল: ৩২)। মহান আল্লাহ তায়ালা আরো বলেন, 'যারা চায় মুমিনদের সমাজে অশ্লীলতার প্রসার ঘটুক তারা দুনিয়ায় ও আখিরাতে যন্ত্রণাদায়ক শাস্তি ভোগ করবে' (সুরা আন-নূর: ১৯)।' পরিশেষে বলা যায় যে, অশ্লীলতা একটি ঘৃণীত ও নিকৃষ্ট অপরাধ। এর জন্য পরকালে কঠিন শাস্তি ভোগ করতে হবে। আবিরের অশ্লীলতা প্রসঙ্গে মুফতি এনামুলের বক্তব্যটি যথাযথ। এসব আচরণ থেকে সবাইকে বেঁচে থাকতে হবে।"
        }
      ]
    },
    {
      "number": "7",
      "uddipok": "আসিফ একজন ছাত্র। সে একটি অবৈধ বিপণন গ্রুপের সাথে সম্পর্ক করে প্রতি ৩/৪ মাস পর পর রক্ত বিক্রি করে। একদিন তার কলেজে বিনামূল্যে রক্তদান কর্মসূচি চলাকালে তার বন্ধু রিয়াদ রক্ত দিলে আসিফ তাকে বলল, 'দোস্ত, বিনামূল্যে রক্ত দিয়ে লাভ কী? তুই একমত হলে আমি তোকে টাকার বিনিময়ে রক্ত দেয়ার ব্যবস্থা করে দিতে পারি।' রিয়াদ বলল, 'রক্ত বিক্রি করা শরিয়ত সমর্থন করে না।' তখন আসিফ বলল, 'আমার রক্ত তো আমারই, আমি চাইলে বিক্রি করব এবং চাইলে রেখে দেব। এতে শরিয়তের সমস্যা কোথায়?' রিয়াদ বলল, 'ইসলামি আইনের তৃতীয় উৎসের মাধ্যমে প্রমাণিত কোনো মুমিন তার দেহ বা দেহের অঙ্গ-প্রত্যঙ্গ নিজে ব্যবহার করবে কিংবা নিঃস্বার্থে পরের কল্যাণে প্রদান করবে।'",
      "tag": "VNSC 23",
      "sub_questions": [
        {
          "label": "ক",
          "question": "ইসলামি আইনের উৎস কয়টি?",
          "explanation": "ইসলামি আইনের উৎস চারটি।"
        },
        {
          "label": "খ",
          "question": "রুখসাতকে ইজমায়ে সুকৃতি বলে আখ্যায়িত করা যায় কি? বুঝিয়ে লেখো।",
          "explanation": "রুখসাতকে ইজমায়ে সুকুতি বা মৌনতামূলক ইজমা বলা যায়। রুখসাত-এর আভিধানিক অর্থ অবকাশ, ঐচ্ছিক বা হালকা। এটি ইজমার একটি রুকন। এর মাধ্যমে কোনো বিষয়ে মুজতাহিদদের একটি অংশ একমত হন এবং বাকিরা সে বিষয়ে মৌনতা অবলম্বন করেন। এমনকি এ বিষয়ে মতামত প্রকাশের নির্ধারিত মেয়াদ পর্যন্ত তারা কোনো আপত্তি উত্থাপন করেন না। বরং বিষয়টি জানার পর নেতিবাচক বক্তব্য না দিয়ে চুপ থাকেন। তাই একে ইজমায়ে সুকুতি বা মৌনতামূলক ইজমাও বলা হয়।"
        },
        {
          "label": "গ",
          "question": "রিয়াদের বক্তব্যে রক্ত বিক্রয় নিষিদ্ধ হওয়ার ভিত্তি কী? বিশ্লেষণ করো।",
          "explanation": "রিয়াদের বক্তব্যে রক্ত বিক্রয় নিষিদ্ধ হওয়ার ভিত্তি হলো ইজমা। মানবজীবন গতিশীল। এ কারণে জীবনে প্রতিনিয়ত নতুন নতুন সমস্যার উদ্ভব হয়। কুরআন-হাদিসে নতুন সমস্যাগুলোর সবকটির সরাসরি সমাধান পাওয়া যায় না। এসব সমস্যার সমাধান করার ক্ষেত্রে মুমিনদের ইজমা বিশেষ গুরুত্বপূর্ণ। উদ্দীপকে বর্ণিত রিয়াদ রক্ত বিক্রয় নিষিদ্ধ হওয়া সম্পর্কে যে বক্তব্য উপস্থাপন করেছে, তা ইসলামি শরিয়তের তৃতীয় উৎস ইজমা সমর্থিত। কারণ এ বিষয়ে সমকালীন ইসলামি চিন্তাবিদেরা একমত হয়ে সিদ্ধান্ত প্রদান করেছেন। ইসলামি আইনের তৃতীয় উৎস ইজমার ক্ষেত্রেও নব উদ্ভূত সমস্যার সমাধানে ইজমা করার যোগ্যতাসম্পন্ন ব্যক্তিদের ঐকমত্যের বিষয়টি অত্যন্ত গুরুত্বপূর্ণ। এক্ষেত্রে একজন নির্বাচিত গবেষক ইজতিহাদ বা গবেষণার মাধ্যমে নতুন সমস্যার একটি সমাধান অন্যান্য মুজতাহিদের কাছে পেশ করেন। সবাই যদি এই সমাধানকে কুরআন-হাদিসের সঙ্গে সামঞ্জস্যপূর্ণ বলে মত দেন এবং মেনে নেন তাহলে তা গৃহীত হবে। কেউ যদি এর বিরোধিতা করেন বা অধিকাংশই যদি মত না দেন তাহলে ইজমা 'হবে না। সুতরাং বলা যায়, রক্ত বিক্রয় নিষিদ্ধ সম্পর্কিত রিয়াদের বক্তব্যটি ইসলামি শরিয়তের তৃতীয় উৎস ইজমার ইঙ্গিত দিচ্ছে।"
        },
        {
          "label": "ঘ",
          "question": "আসিফের কর্মকাণ্ডে সমাজে কোন ধরনের প্রভাব পড়তে পারে? বিশ্লেষণ করো।",
          "explanation": "আসিফের কর্মকাণ্ডে সমাজে বিশৃঙ্খলা ও অরাজকতা সৃষ্টি হবে। মানবজীবন গতিশীল। আর এ গতিশীলতার কারণেই সমাজে নিত্য নতুন নানা সমস্যার সৃষ্টি হচ্ছে। এসব সমস্যার সরাসরি সমাধান যদি কুরআন- হাদিসে না পাওয়া যায়, তাহলে পরামর্শের ভিত্তিতে ঐক্যবদ্ধভাবে সিদ্ধান্ত গ্রহণের অনুমতি দিয়েছে পবিত্র কুরআন। যেমন বলা হয়েছে- 'তোমরা পরামর্শের ভিত্তিতে সিদ্ধান্ত গ্রহণ করো' (সুরা আলে ইমরান: ১৫৯)। এখানে পরোক্ষভাবে ইজমার ইঙ্গিত রয়েছে। ইজমার মাধ্যমে মুসলমানদের মধ্যে ঐক্য সংরক্ষিত হয় এবং মুমিনরা বিভ্রান্তি থেকে রক্ষা পায়। কেউ যদি এ নির্দেশ মেনে না নিয়ে নিজের মতানুযায়ী চলার চেষ্টা করে তবে সমাজে বিপর্যয় সৃষ্টি হবে। উদ্দীপকে বর্ণিত রক্ত বিক্রয় নিষিদ্ধ সম্পর্কিত সিদ্ধান্তটি ইজমার মাধ্যমে গ্রহণ করা হয়েছে। ইসলামি চিন্তাবিদেরা পারস্পরিক আলোচনার মাধ্যমে একমত হয়েছেন যে, মুমিন তার অঙ্গপ্রতঙ্গ বা দেহ নিঃস্বার্থ অথবা পরের কল্যাণে দান করতে পারবে। তবে বিক্রি করতে পারবে না। কিন্তু আসিফ এ সিদ্ধান্তের বিরোধিতা করে বলে যে, টাকার বিনিময়ে সে রক্ত বিক্রি করবে। তার এ ধরনের সিদ্ধান্ত জাতীয় ঐক্য ও সংহতি রক্ষায় বিপর্যয় সৃষ্টি করবে। তাছাড়া মুমিনদের মধ্যে বিভ্রান্তি সৃষ্টি হতে পারে, যা মুমিনদের ঐক্য বিনষ্ট করবে। সর্বোপরি ইসলাম যে একটি পরিপূর্ণ জীবনবিধান এ বিষয়ে সমাজে সন্দেহ-সংশয় সৃষ্টি হতে পারে। সুতরাং দেখা যায়, ইসলামি শরিয়তে এমন কোনো সমস্যা নেই, যার সমাধান দেওয়া হয়নি। তাই শরিয়তসম্মত সিদ্ধান্ত মেনে নিয়ে সুষ্ঠু, সুন্দর কল্যাণধর্মী সমাজ গঠন করাই মুমিনের কর্তব্য হওয়া উচিত।"
        }
      ]
    },
    {
      "number": "8",
      "uddipok": "শান্তিনগর গ্রামের যুবকেরা একটি সামাজিক সংঘ প্রতিষ্ঠা করে। সংঘা পরিচালনার জন্য তারা একটি সংবিধানও রচনা করে। কিছুদিন পর সংঘা পরিচালনায় এমন একটি সমস্যার উদ্ভব হয় যার সমাধানের পদ্ধতি সম্পর্কে তাদের সংবিধানে কোনো নির্দেশনা নেই। নতুন সমস্যা সমাধানের লক্ষ্যে সভাপতি কার্যকরী পরিষদের সভায় সমস্যাটি সমাধানে যথার্থ পরামর্শ দিতে সক্ষম এমন সদস্যদের আহ্বান করেন। অধিকাংশের পরামর্শ মতে একটি সিদ্ধান্ত গৃহীত হয়। তবে কিছু সংখ্যক সদস্য এ ব্যাপারে কোনো প্রকার মতামত ব্যক্ত করেননি। এভাবে সমস্যাটির সমাধান সম্পন্ন হয়।",
      "tag": "VNSC 23",
      "sub_questions": [
        {
          "label": "ক",
          "question": "ইজমার বুকনগুলি কী কী?",
          "explanation": "ইজমার বুকন দুটি। যথা- আযিমত এবং রুখসাত।"
        },
        {
          "label": "খ",
          "question": "\"সাহাবাদের ইজমা অপরিবর্তনীয়\"- ব্যাখ্যা করো।",
          "explanation": "সাহাবিরা সত্যের ওপর প্রতিষ্ঠিত ছিলেন তাই তাঁদের ইজমা অপরিবর্তনীয়। সব শ্রেণির ইজমার মধ্যে সাহাবাদের ইজমা সর্বাধিক শক্তিশালী। এ শ্রেণির ইজমার পদ্ধতি হলো সব সাহাবি (রা) কোনো একটি বিষয়ে নিজেদের মধ্যে ঐকমত্য প্রকাশ করেছেন। সাহাবিদের (রা) ইজমা কুরআনের আয়াত এবং বিশুদ্ধতম মুতাওয়াতির হাদিসের পর্যায়ভুক্ত। এজন্যই সাহাবাদের ইজমা অকাট্য দলিল হিসেবে বিবেচিত হবে; এর কোনো পরিবর্তন জায়েজ হবে না।"
        },
        {
          "label": "গ",
          "question": "উদ্দীপকে বর্ণিত সংঘের সমস্যা সমাধানের পদ্ধতিটি শরিয়তের কোন উৎসের সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকে বর্ণিত সংঘের সমস্যা সমাধানের পদ্ধতিটি শরিয়তের অন্যতম মূল উৎস ইজমার সাথে সাদৃশ্যপূর্ণ। ধর্মীয় বা পার্থিব যেকোনো বিষয়ে মহানবি হযরত মুহাম্মদ (স) এর যুগপরবর্তী যোগ্যতাসম্পন্ন মুসলিম মুজতাহিদদের কুরআন-সুন্নাহ সমর্থিত এবং ঐকমত্যের নাম হলো- ইজমা। উদ্দীপকের সংঘের কার্যকলাপে এর ইঙ্গিত পাওয়া যায়। উদ্দীপকে দেখা যাচ্ছে, সংঘ পরিচালনার জন্য শান্তিনগর গ্রামের যুবকরা একটি সংবিধান রচনা করে। কিছুদিন পর সংঘ পরিচালনায় এমন একটি সমস্যার উদ্ভব হয় যার সমাধানের পদ্ধতি সম্পর্কে সংবিধানে কোনো নির্দেশনা নেই। নতুন সমস্যাটির সমাধানের লক্ষ্যে সভাপতি কার্যকরী পরিষদের সভায় যথার্থ পরামর্শ দিতে সক্ষম এমন সদস্যদেরকে আহবান করেন। অধিকাংশের পরামর্শমতে একটি সিদ্ধান্ত গৃহীত হয়। এ পদ্ধতিতে সিদ্ধান্ত গ্রহণ করাই হলো ইজমা যা শরিয়তের তৃতীয় উৎস হিসেবে বিবেচিত। ইজমা নতুন কোনো বিষয় নয়। এটি রাসুল (স) এর যুগেও বিদ্যমান ছিল। তখন সমস্যার সমাধানে কুরআন নাজিল হতো বলে এ যুগে ইজমা ব্যাবহারিক দিক দিয়ে তেমন গুরুত্বপূর্ণ হতে পারেনি। অনেকক্ষেত্রে মহানবি (স) সাহাবিদের সাথে বিভিন্ন বিষয়ে পরামর্শ করতেন এবং তাদের মতামতের মূল্যায়ন করতেন। যেমন- আজানের প্রচলনে ওমর (রা) এর পরামর্শ, পরিখা খননে সালমান ফারসি (রা) এর পরামর্শ। ইজমার বিধান এবং তার বৈধতা রাসুল (স) এর যুগেই স্বীকৃতি পেয়েছিল। শান্তিনগর গ্রামের বাসিন্দাদের মধ্যে এ বিধানেরই ব্যবহার লক্ষ করা যায়।"
        },
        {
          "label": "ঘ",
          "question": "উদ্দীপকে কিছুসংখ্যক সদস্য কোনো প্রকার মতামত না দেয়া সত্ত্বেও সিদ্ধান্ত গ্রহণ সঠিক হয়েছে কি না? তোমার মতামতের সপক্ষে যুক্তি দাও।",
          "explanation": "আমার মতে, উদ্দীপকে কিছু সংখ্যক সদস্য কোনো প্রকার মতামত না দেওয়া সত্ত্বেও সিদ্ধান্ত গ্রহণ সঠিক হয়েছে। ইসলামি শরিয়ত অনুযায়ী তিনটি পদ্ধতিতে ইজমা হতে পারে। এর একটি পদ্ধতি হলো- নীরবতামূলক ইজমা। নীরবতামূলক ইজমা বলতে মৌনতার মাধ্যমে পরোক্ষ সম্মতিকে বোঝায়। এ ক্ষেত্রে সৎকর্মশীল, মুত্তাকি ও কুরআন সুন্নাহর পূর্ণাঙ্গ অনুসারী মুজতাহিদদের মধ্যে কতিপয় মুজতাহিদ কোনো বিষয়ে কথা বা কাজের মাধ্যমে ইজমা করার পর বাকিদের মতামতের জন্য নির্ধারিত সময় দেবেন। উক্ত সময়ের মধ্যে কোনোরূপ প্রতিবাদ না এলে বা অন্যরা নীরবতা অবলম্বন করলে ধরে নেওয়া হবে সে বিষয়টির ওপর বাকিদেরও সম্প্রতি রয়েছে। উদ্দীপকের শান্তিনগর গ্রামের সংঘটির কয়েকজন সদস্য পরামর্শ সভায় উপস্থিত থেকেও কোনো প্রকার মতামত দেননি। বরং নীরব ছিলেন। সংঘের কিছুসংখ্যক সদস্যদের এরূপ নীরবতাকে অন্যরা সমর্থন হিসেবেই গণ্য করেছেন। হানাফি মতে, কোন একজন মুজতাহিদের নীরবতার কারণেও ইজমা গ্রহণযোগ্য হবে। উদাহরণ স্বরূপ বলা যায়- আবু বকর (রা) এর যুগে জাকাত অস্বীকারকারীদের বিরুদ্ধে জিহাদ ঘোষণা করার পক্ষে কতিপয় সাহাবি মৌখিক স্বীকৃতি দেন আবার কেউ নীরবতা পালন করেন। তবে শাফেয়িরা মনে করে, এ ধরনের ইজমা গ্রহণযোগ্য হবে না। তাদের মতে, নীরবতা পরিবেশগত কারণেও হতে পারে। যেমন- আওল এর মাসয়ালায় ইবনে আব্বাস (রা) ওমর (রা) এর মতের সাথে একমত ছিলেন না। কিন্তু নানাদিক বিবেচনা করে তিনি নীরব ছিলেন। উপরের আলোচনা বিবেচনা করে আমি ওলামায়ে আহনাফের মতের সাথে একমত যে, নীরবতামূলক ইজমা গ্রহণযোগ্য। তাই উদ্দীপকে উল্লেখিত ঘটনায় কিছুসংখ্যক সদস্যের মতামত ছাড়াই সিদ্ধান্ত গ্রহণ সঠিক হয়েছে।"
        }
      ]
    },
    {
      "number": "9",
      "uddipok": "জনাব ইলিয়াস কুরআন এবং হাদিসে গভীর জ্ঞান লাভ করার পর অধ্যাপনা ও ফতোয়াদানে আত্মনিয়োগ করেন। ক্ষমতাসীন শাসকের বিরুদ্ধে ফতোয়া দেওয়ার কারণে তাকে ৭০টি বেত্রাঘাত করা হয়। তিনি কখনো অন্যায়ের সাথে আপস করেননি। অন্যদিকে তার প্রতিবেশী আশরাফ অনেক সম্পদের মালিক কিন্তু তিনি তার জীবনের সকল বিষয়ে আল-কুরআন ও সুন্নাহ থেকে উৎসারিত মাসআলা-মাসায়েলের তোয়াক্কা করেননি।",
      "tag": "VNSC 23",
      "sub_questions": [
        {
          "label": "ক",
          "question": "ইমাম শাফিয়ি (র)-এর মাযহাবের নাম কী?",
          "explanation": "ইমাম শাফিয়ি (র)-এর মাযহাবের নাম শাফিঈ মাযহাব।"
        },
        {
          "label": "খ",
          "question": "\"মুজতাহিদ ভুল করলেও প্রতিদান প্রাপ্ত হবেন\"- ব্যাখ্যা করো।",
          "explanation": "মুজতাহিদ ভুল করলেও তিনি তার প্রতিদান থেকে বঞ্চিত হবেন না। কুরআন ও হাদিসের আলোকে যিনি যাবতীয় প্রশ্নের সমাধান পেশ করতে সক্ষম তিনিই মুজতাহিদ। মুজতাহিদগণ কুরআন ও হাদিসে, ছড়িয়ে- ছিটিয়ে থাকা মুক্তাসম সূক্ষ্ম জ্ঞানসমূহকে বিন্যস্ত করে আমলের উপযোগী করেন। আর এ কাজ করতে গিয়ে যদি ভুল হয় তাহলে তা মার্জনীয় এবং এর জন্যও প্রতিদানের কথা বলা হয়েছে। রাসুল (স) বলেন, যখন হাকিম সঠিক ইজতিহাদ করেন, তখন তার জন্য দুটি প্রতিদান থাকে। আর ইজতিহাদে ভুল করলে একটি প্রতিদান পাবেন।"
        },
        {
          "label": "গ",
          "question": "উদ্দীপকে উল্লেখিত জনাব ইলিয়াসের সাথে কোন বিখ্যাত মনীষীর মিল রয়েছে? ব্যাখ্যা করো।",
          "explanation": "উদ্দীপকে উল্লেখিত জনাব ইলিয়াসের সাথে বিখ্যাত মনীষী ইমাম আহমদ ইবনে হাম্বল (র)-এর মিল রয়েছে। ফিকহে ইসলামির ভিত্তি স্থাপনে যে কজন মুজতাহিদ অগ্রণী ভূমিকা পালন করেছেন, তাদের মধ্যে ইমাম আহমদ ইবনে হাম্বল অন্যতম। তিনি হাম্বলি মাযহাব প্রতিষ্ঠা করে মুসলিম উম্মাহকে সঠিক পথের সন্ধান দিতে অপরিসীম অবদান রেখেছেন। উদ্দীপকের জনাব ইলিয়াস কুরআন এবং হাদিসে গভীর জ্ঞান লাভ করার পর অধ্যাপনা ও ফতোয়াদানে আত্মনিয়োগ করেন। ক্ষমতাসীন শাসকের বিরুদ্ধে ফতোয়া দেওয়ার কারণে তাকে ৭০টি বেত্রাঘাত করা হয়। তিনি কখনো অন্যায়ের সাথে আপস করেননি। এসব বিষয় ইমাম আহমদ ইবনে হাম্বল (র) এর সাথে মিলে যায়। তিনি অধ্যাপনার মাধ্যমে কর্মজীবনে প্রবেশ করেন। হাজার হাজার ছাত্র তার কাছে হাদিস ও ফিক্‌ শিক্ষাগ্রহণ করতেন। তিনি অধ্যাপনা ও শিক্ষাদানের পাশাপাশি হাদিস সংকলনে আত্মনিয়োগ করেন। আহমদ ইবনে হাম্বল মুহাদ্দিস হিসেবে খ্যাতি লাভ করেন। তার সমকালীন আব্বাসি খলিফা আল-মামুন 'মুতাযিলা' সম্প্রদায়কে পৃষ্ঠপোষকতা করলে তিনি প্রতিবাদ করেন। তাকে গ্রেফতার করে কারাগারে রাখা হয়। খলিফা মুতাসিম ইমামের ওপর অমানুষিক নির্যাতন চালায়। পরে খলিফা মুতাওয়াককিল তাকে মুক্ত করেন। দীর্ঘ সাধনার পর তিনি হাম্বলি মাযহাব নামে একটি ফিকহি মাযহাব প্রতিষ্ঠা করেন। তিনি কুরআন ও হাদিসকে অত্যন্ত কঠোর দৃষ্টিকোণ থেকে বিশ্লেষণ করতেন।"
        },
        {
          "label": "ঘ",
          "question": "উদ্দীপকে উল্লেখিত জনাব আশরাফের কর্মকান্ডের শেষ পরিণতি বিশ্লেষণ করো।",
          "explanation": "কুরআন ও সুন্নাহর মাসআলা-মাসায়েল না মানার কারণে উদ্দীপকের আশরাফকে জাহান্নামের ভয়াবহ পরিণতি বরণ করতে হবে। ইসলামি শরিয়তের মূল উৎস দুইটি হলো- কুরআন ও সুন্নাহ। কুরআন সরাসরি মহান আল্লাহ তায়ালার বাণী। আর সুন্নাহ হলো রাসুল (স) কর্তৃক প্রদর্শিত জীবন চলার পদ্ধতি। আমরা কুরআনের ব্যাখ্যা বিশ্লেষণ সুন্নাহের মাধ্যমে পেয়ে থাকি। এ দু'টি মূলনীতির আলোকে মুজতাহিদগণ যে মাসআলা-মাসায়েল বের করেন তাই মাযহাব। ইসলামি শরিয়ত মানতে হলে মাসআলাগুলো মেনে চলতে হবে। অথচ জনাব ইলিয়াসের প্রতিবেশী আশরাফ এ বিষয়গুলো অগ্রাহ্য করে। উদ্দীপকের আশরাফ কুরআন ও সুন্নাহ থেকে উৎসারিত মাসআলা- মাসায়েলের তোয়াক্কা করে না। কুরআন ও সুন্নাহর মাসআলা-মাসায়েলগুলো অগ্রাহ্য করে সে ইসলামি শরিয়তকেই অস্বীকার করেছে।' মুসলমান হতে হলে ইসলামের দেওয়া বিধিবিধানগুলো মেনে চলতে হবে। কেউ যদি এ বিষয়গুলো পালনে ব্যর্থ হয় তাহলে তার জীবনে বিপর্যয় নেমে আসতে আর দেরি নাই। কারণ কুরআন সুন্নাহর বিধান অস্বীকার করার শান্তি ভয়াবহ। এর অস্বীকারকারীকে জাহান্নামে যেতে হবে। তাই শান্তির ধর্ম ইসলামের অনুশাসনের আলোকে জীবন পরিচালনা করতে আমাদের অবশ্যই ইসলামের বেঁধে দেওয়া সমস্ত নিয়মনীতি মেনে চলতে হবে।"
        }
      ]
    },
    {
      "number": "10",
      "uddipok": "জনাব মাহমুদ হাসান ইউটিউবে জনাব 'X' সাহেবের লেকচারের ভিডিও দেখছিলেন। তিনি জনাব 'X' সাহেবের মাযহাব সম্পর্কে একটি লেকচারে বলতে শুনলেন যে, আমি কোনো মাযহাবের অনুসারী নই। আপনারা যদি কুরআন ভালোভাবে পড়েন, আর হাদিস জানেন তাহলে মাযহাবের কোনো প্রয়োজন নেই। এর সাথেসাথে মাযহাব না মানার অনেক যৌক্তিকতা তুলে ধরেন। এ বক্তৃতা শুনে বাংলাদেশের এক আলেম বলল, সবার জন্য কুরআন-হাদিস বুঝে পড়া এবং এর নিহিতার্থ উদঘাটন করা সম্ভব নয়। তাই মাযহাব জানা জরুরি।",
      "tag": "VNSC 23",
      "sub_questions": [
        {
          "label": "ক",
          "question": "ফিকহ অর্থ কী?",
          "explanation": "ফিকহ অর্থ অনুধাবন করা, বুঝতে পারা।"
        },
        {
          "label": "খ",
          "question": "'কুতুবে আবু হানিফা' কাকে বলে? ব্যাখ্যা করো।",
          "explanation": "হানাফি মাযহাবের বিখ্যাত গ্রন্থ কুতুবে হানাফিয়া নামে পরিচিত। ফিশাস্ত্রকে নির্ভুল ও গ্রন্থাবদ্ধ রূপদানের জন্য আবু হানিফা (র) নিজের ৪০ জন ফকিহ নিয়ে সম্পদনা পরিষদ গঠন করেন। এ পরিষদ দীর্ঘ বাইশ বছর সাধনা করে ৮৩ হাজার মাসয়ালা সংযুক্ত করে একটি গ্রন্থ প্রকাশ করে। এটি কুতুবে হানাফিয়া বা কুতুবে আবু হানিফ নামে পরিচিত।"
        },
        {
          "label": "গ",
          "question": "জনাব 'X' সাহেবের মনোভোব কীরূপ? ব্যাখ্যা করো।",
          "explanation": "জনাব 'X' সাহেবের মনোভাব মাযহাব পরিপন্থি। ইসলামি শরিয়তের মূল উৎস দুইটি হলো- কুরআন ও সুন্নাহ। কুরআন সরাসরি মহান আল্লাহ তায়ালার বাণী। আর সুন্নাহ হলো রাসূল (স) কর্তৃক প্রদর্শিত জীবন চলার পদ্ধতি। আমরা কুরআনের ব্যাখ্যা বিশ্লেষণ সুন্নাহের মাধ্যমে পেয়ে থাকি। এ দুটি মূলনীতির আলোকে মুজতাহিদগণ যে মাসআলা-মাসায়েল বের করেন তাই মাযহাব। ইসলামি শরিয়ত মানতে হলে মাসআলাগুলো মেনে চলতে হবে। অথচ জনাব, 'X' এবিষয়টি অগ্রাহ্য করেন। উদ্দীপকে জনাব 'X' তার বক্তব্যের মাধ্যমে বুঝিয়েছেন, তিনি শুধু কুরআন ও হাদিসকে গুরুত্ব দেন। কিন্তু মাযহাব মানেন না। তার এ মনোভাবটি সঠিক নয়। কেননা কুরআনে বর্ণিত ভাষা ও শব্দচয়ন ভাবগম্ভীর ও সংক্ষিপ্ত। আর হাদিস হলো রাসূল (স)-এর কথা, কাজ ও সমর্থন। তাই বর্তমানকালের নিত্য-নতুন সমস্যার স্পষ্ট সমাধান মানুষ হাদিস পড়ে পূর্ণাঙ্গ ধারনা নিতে পারেনা। এক্ষেত্রে মুজতাহিদগণের মাসয়ালার প্রয়োজন পড়ে। এক্ষেত্রে মাযহাব অনুসরণের মাধ্যমে মানুষ এসব সমস্যার সমাধান পেতে পারে। যদিও শরিয়তের হুকুম পালনে মাযহাবের কিছুটা পদ্ধতিগত ভিন্নতা রয়েছে, তবুও যেকোনো একটি মাযহাব অনুসরণ করা আবশ্যক। নতুবা শরিয়তের বিধান ভালোভাবে পালন করা সম্ভব নয়। তাই জনাব 'ক'-এর মাযহাব অস্বীকার করার বিষয়টি মোটেই সমর্থনযোগ্য নয়।"
        },
        {
          "label": "ঘ",
          "question": "তুমি কি বাংলাদেশের উক্ত আলেমের বক্তব্যকে সমর্থন করো? যৌক্তিক মত দাও।",
          "explanation": "হ্যাঁ, মাযহাব অনুসরণের গুরুত্ব ও প্রয়োজনীয়তা প্রকাশ পাওয়াই বাংলাদেশের উক্ত আলেমের বক্তব্যকে আমি সমর্থন করি। ইসলাম বুদ্ধিভিত্তিক কালজয়ী জীবনব‍্যবস্থা। ইসলাম স্থবির নয়। নয় কোনো বিশেষ যুগ ও দেশের জন্য। ফলে মহানবি (স)-এর তিরোধানের পর ইসলাম সারা বিশ্বে ছড়িয়ে পড়ে। সাথেসাথে অনেক নতুন সমস্যার উদ্ভব ঘটে। আর নতুন নতুন সমস্যা সমাধানের লক্ষ্যে কুরআন ও সুন্নাহর মূলনীতিগুলোর ব্যাখ্যা-বিশ্লেষণের প্রয়োজন হয়। কুরআন- হাদিসের ব্যাখ্যা-বিশ্লেষণ এবং হাদিস সম্ভারের মধ্যে কোনটি অধিক প্রাধান্য পাবে এসব বিষয়ে ইমামদের মতপার্থক্য ও ভিন্ন দৃষ্টিভঙ্গির কারণে মুসলিম সমাজে মাযহাবের সৃষ্টি হয়। বাংলাদেশের আলেমের বক্তব্যে এ বিষয়টির ইঙ্গিত পাওয়া যায়। উদ্দীপকে বাংলাদেশের এক আলেম বলেন, সবার জন্য কুরআন-হাদিস বুঝে পড়া ও নিহিতার্থ উদঘাটন করা সম্ভব নয়। তাই মাযহাব মানা জরুরি। বক্তার এ বক্তব্যে মযাহাবের গুরুত্ব প্রকাশ পেয়েছে। ইসলামি শরিয়ত অনুযায়ী সঠিকভাবে জীবনযাপন করতে হলে মাযহাবের প্রয়োজনীয়তা অপরিসীম। মাযহাবের বিধানগত ভিন্নতা থাকলেও মূল বিষয় একই। সব মাযহাব প্রণেতাই আল্লাহর ইবাদত পালন এবং রাসুল (স)-এর নির্দেশনা অনুসরণের কথা বলে। মযহাবের ভিন্নতার কারণে মুসলিম সমাজে ইবাদত পালন ও শরিয়তের হুকুম পালনে কিছুটা - পদ্ধতিগত ভিন্নতা পরিলক্ষিত হয়। তবে প্রত্যেক মুসলমানের কর্তব্য হলো যেকোনো একটি মাযহাবকে অনুসরণ করে কুরআন ও হাদিসের আলোকে জীবন পরিচালনা করা। মাযহাব না বুঝে শরিয়তের হুকুম পালনে ভিন্নতা খুঁজলে গুনাহগার হতে হবে। সুতরাং বলা যায়, প্রত্যেক মুসলিমের জন্য মাযহাব অনুসরণ করা আবশ্যক। তাই এ সম্পর্কিত বাংলাদেশের ইমামের দেওয়া বক্তব্যের সাথে আমি একমত।"
        }
      ]
    },
    {
      "number": "11",
      "uddipok": "জনাব রাহাত ও সাফিন দুই বন্ধু। তারা ইসলামের বিভিন্ন আচার- অনুষ্ঠান সম্পর্কে আলোচনা করছিল। রাহাত বলল, ইসলামে মানুষের মাঝে সহানুভূতি, সাম্য ও ভ্রাতৃত্ব সৃষ্টির জন্য বিশেষ একটি ইবাদত আছে, যা পাপ-পুণ্যের মাঝে ঢালস্বরূপ। সাফিন বলল, বন্ধু। মানুষের মাঝে আর্থিক সমতা ও ভারসাম্য আনার জন্যও একটি ইবাদত আছে, যাকে ইসলামের সেতুবন্ধন বলা হয়েছে।",
      "tag": "VNSC 23",
      "sub_questions": [
        {
          "label": "ক",
          "question": "সালাত শব্দের অর্থ কী?",
          "explanation": "সালাত শব্দের অর্থ দোয়া, ইসতেগফার, রহমত ও তাসবিহ।"
        },
        {
          "label": "খ",
          "question": "'মানুষ ও অন্যান্য সৃষ্টির প্রতি উত্তম আচরণ করা একটি ইবাদত।'- ব্যাখ্যা করো।",
          "explanation": "মানুষ ও অন্যান্য সৃষ্টির প্রতি উত্তম আচরণ করার মাধ্যমে ইবাদত পালন হয়। ইবাদত দুই ধরনের। যথা- ১. হাক্কুল্লাহ ও ২. হাক্কুল ইবাদ। আল্লাহর সাথে প্রত্যক্ষভাবে সম্পৃক্ত ইবাদত হলো হাক্কুল্লাহ। আর আল্লাহর সকল সৃষ্টির সাথে সম্পৃক্ত ইবাদত হলো হাক্কুল ইবাদ। আল্লাহর সৃষ্টির প্রতি মানুষের সুনির্দিষ্ট কিছু দায়িত্ব ও কর্তব্য রয়েছে। এই দায়িত্ব ও কর্তব্য আল্লাহর নির্দেশ অনুসারে পালন করা হয় বলে এর মাধ্যমে মূলত আল্লাহরই ইবাদত করা হয়। আল্লাহ তায়ালা তার সৃষ্টির প্রতি উত্তম আচরণের নির্দেশ দিয়েছেন। তাই এদের প্রতি উত্তম আচরণ করা ইবাদত হিসেবে গণ্য হবে।"
        },
        {
          "label": "গ",
          "question": "উদ্দীপকে উল্লেখিত জনাব রাহাত কোন ইবাদতের প্রতি ইঙ্গিত করেছেন? ব্যাখ্যা করো।",
          "explanation": "উদ্দীপকে উল্লেখিত জনাব রাহাত সাহেব সাওমের প্রতি ইঙ্গিত করেছেন। সাওম ইসলামের পাঁচটি মৌলিক ইবাদতের মধ্যে অন্যতম। সাওম বা রোজা হলো নির্দিষ্ট সময়ে সুনির্দিষ্ট কার্যাবলি থেকে বিরত থাকা। সাওম সমাজের মানুষের মাঝে ব্যবধান দূর করে অন্যের দুঃখ-কষ্ট উপলব্ধি করতে সাহায্য করে। তাই সহানুভূতি, সহমর্মিতা, সাম্য, ভ্রাতৃত্ব ইত্যাদি প্রতিষ্ঠায় সাওমের ভূমিকা ব্যাপক। এটি যেমন সমাজে সমতা আনে তেমনি ব্যক্তির অন্তরকে পবিত্র রাখে। সাওম পালনের সময় ব্যক্তি মিথ্যাচার, গিবত, যৌনাচার ইত্যাদি থেকে নিজেকে বিরত রাখে। যার ফলে শয়তানের কু-মন্ত্রণা থেকে নিজেকে রক্ষা এবং সংযমের চর্চা করা যায়। এজন্যই রাসুল (স) বলেন, 'সাওম হলো ঢালস্বরূপ' (সহিহ বুখারি)। উদ্দীপকের রাহাত এমন একটি ইবাদতের কথা বলে যা সহানুভূতি, সাম্য ও ভ্রাতৃত্ব সৃষ্টি করে এবং পাপ-পুণ্যের মাঝে ঢাল হিসেবে কাজ করে। তার এ বক্তব্য নিঃসন্দেহে সাওমকে নির্দেশ করে। কারণ, সাওম পালনের মাধ্যমেই ব্যক্তি পাপ থেকে দূরে থাকতে পারে এবং ধনীরা অভাবীদের কষ্ট উপলব্ধি করতে পারে। তাই বলা যায়, ঢালস্বরূপ ইবাদত হিসেবে এখানে সাওমের প্রতিই ইঙ্গিত করা হয়েছে।"
        },
        {
          "label": "ঘ",
          "question": "উদ্দীপকে উল্লেখিত জনাব সাফিনের বক্তব্যে কী ফুটে উঠেছে? এর অর্থনৈতিক প্রভাব বিশ্লেষণ করো।",
          "explanation": "উদ্দীপকে উল্লেখিত জনাব সাফিনের বক্তব্যে জাকাতের বিষয়টি ফুটে উঠেছে। জাকাত একটি ফরজ ইবাদত। ইসলামের পাঁচটি স্তম্ভের মধ্যে জাকাত তৃতীয়। এটি একটি অর্থনৈতিক ইবাদত এবং ইসলামি অর্থব্যবস্থার মূল স্তম্ভ। জাকাতের মাধ্যমে সম্পদের সুষম বণ্টন, দারিদ্র্য বিমোচন ও বেকারত্ব হ্রাস করা সম্ভব। জাকাত দানের ফলে ধনীরা গরিব-দুঃখী মানুষের অভাব ও কষ্টের সাথে পরিচিত হয় এবং গরিব মানুষও তাদের সহানুভূতিতে মুগ্ধ হয়। ফলে ধনী-গরিব উভয়ের মাঝে এক সহযোগিতা ও সহানুভূতির সম্পর্ক তৈরি হয়। এজন্য রাসুল (স) বলেন, 'জাকাত ইসলামের সেতুবন্ধন' (মুসলিম)। উদ্দীপকের সাফিন তার বন্ধু রাহাতকে বলে মানুষের মাঝে আর্থিক সমতা ও ভারসাম্য আনার জন্য একটি ইবাদত রয়েছে। যাকে ইসলামের সেতুবন্ধন বলা হয়েছে। সাফিনের 'বক্তব্যে ধনী-গরিবের সেতুবন্ধন হিসেবে বিবেচিত জাকাতের পরিচয় স্পষ্ট হয়ে ওঠে। অর্থনৈতিক ক্ষেত্রে জাকাত ইতিবাচক প্রভাব ফেলে। জাকাতলব্ধ অর্থ পরিকল্পিত উপায়ে ব্যয় করা হলে সমাজে অভাব-অনটন থাকবে না। কেননা সমাজে ধনীদের কাছ থেকে জাকাত সংগ্রহ করে তা গরিবদের সচ্ছলতার জন্য ব্যয় করা হবে। জাকাতের অর্থ দ্বারা শিল্পকারখানা প্রতিষ্ঠা করে বেকার লোকদের কর্মসংস্থানের ব্যবস্থা করা যায়। এতে করে আর্থিকভাবে অসচ্ছল মানুষ ধীরে ধীরে সচ্ছল হয়ে থাকে। ফলে সম্পদের প্রবাহ গতিশীল হয়। তাই বলা যায়, সামাজিক ও অর্থনৈতিক ভারসাম্য প্রতিষ্ঠায় সামাজিক ও রাষ্ট্রীয় ক্ষেত্রে জাকাত গুরুত্বপূর্ণ প্রভাব ফেলে।"
        }
      ]
    }
  ]
}