{
  "title": "মাইলস্টোন কলেজ ২০২৪",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "জনাব জাহিদ ও জনাব নাহিদ সর্বশেষ আসমানি কিতাব নিয়ে আলোচনা করছিলেন। জনাব জাহিদ বললেন, এটি এমন একটি গ্রন্থ যা আদর্শ পরিবার গঠনে বিশেষ ভূমিকা পালন করে। অপরদিকে জনাব নাহিদ বলেন, শুধু তাই নয়, এটি একটি পরিপূর্ণ জীবন ব্যবস্থা। বিশেষ করে আদর্শ জাতি গঠনে এটির বিশেষ ভূমিকা রয়েছে।",
      "tag": "MC 24",
      "sub_questions": [
        {
          "label": "ক",
          "question": "বাকারা শব্দের অর্থ কী?",
          "explanation": "'বাকারা' শব্দের অর্থ গাভী।"
        },
        {
          "label": "খ",
          "question": "আয়াতটি বুঝিয়ে লেখো।",
          "explanation": "প্রশ্নোক্ত আয়াতটির অর্থ হচ্ছে- 'আল্লাহ তাদের অন্তরসমূহ ও শ্রবণশক্তির ওপর মোহর মেরে দিয়েছেন, তাদের দৃষ্টিশক্তির ওপর টেনে দিয়েছেন পর্দা। আর তাদের জন্য রয়েছে কঠোর শাস্তি।' উল্লিখিত আয়াতটি সুরা বাকারার ৭ নম্বর আয়াত। এ আয়াতে চিরস্থায়ী ধ্বংস ও কুফরে নিমগ্ন একশ্রেণির কাফিরদের দুনিয়ার জীবন ও আখিরাতের পরিণতি সম্পর্কে আলোচনা করা হয়েছে। যারা দীনের দাওয়াত পাওয়ার পরও কুফরিতেই অটল থাকে। তাই তাদের পক্ষে কখনোই ইমান আনা সম্ভব নয়। আলোচ্য আয়াতে এ ব্যাপারেই বলা হয়েছে।"
        },
        {
          "label": "গ",
          "question": "উদ্দীপকে জনাব জাহিদের উক্তির যথার্থতা বিশ্লেষণ করো।",
          "explanation": "উদ্দীপকে জনাব জাহিদের উক্তিটি যথার্থ। মাতা-পিতা, সন্তান-সন্ততি, স্বামী-স্ত্রী, ভাই-বোন সবাইকে নিয়ে মুসলিম পরিবার গড়ে ওঠে। পরিবারের সদস্যদের মধ্যে পারস্পরিক আস্থা, বিশ্বাস, ভালোবাসা, সহানুভূতি, সৌহার্দ্য ও সম্প্রীতি এবং সর্বাত্মক সহযোগী মনোভাব প্রতিষ্ঠাই এ সংস্থার মূল লক্ষ্য। পরিবার তথা স্বজনদের প্রতি দায়িত্বপালন বিষয়ে আল্লাহ তায়ালা বলেন, আর নিকটাত্মীয়কে তার হক দিয়ে দাও (সুরা বনি-ইসরাইল: ২৬)। কুরআন বিভিন্নভাবে নিকটাত্মীয়দের নানা রকমের হক নির্ধারণ করে দিয়ে তা আদায়ের পথ নির্দেশ করেছে। পরিবারের প্রতি দায়িত্বপালনের ব্যাপারে আল্লাহ তায়ালা বলেন, হে মুমিনগণ! তোমরা নিজেদের এবং তোমাদের পরিজনদের আগুন থেকে রক্ষা করো (সুরা আত্-তাহরিম: ৬)। কুরআনে পরিবারের সদস্যদের প্রত্যেকের জন্য আলাদা আলাদাভাবে পারস্পরিক দায়িত্ব ও কর্তব্য নির্দেশ করা হয়েছে। মাতা-পিতা, সন্তান-সন্ততি, স্বামী-স্ত্রী সবার অধিকারের কথা আল-কুরআনে এসেছে। এভাবে আল-কুরআন আদর্শ পরিবার গঠনে বিশেষ ভূমিকা পালন করে।"
        },
        {
          "label": "ঘ",
          "question": "জনাব নাহিদের বক্তব্যের সাথে তুমি কি একমত? আল কুরআনের আলোকে তোমার মতের স্বপক্ষে যুক্তি প্রদান করো।",
          "explanation": "আদর্শ জাতি গঠনে পবিত্র কুরআনের ভূমিকা রয়েছে- জনাব নাহিদের এ বক্তব্যের সাথে আমি একমত পোষণ করি। পবিত্র কুরআন সর্বশেষ আসমানি কিতাব। মহানবি হযরত মুহাম্মদ (স)- এর নবুয়ত জীবনের সুদীর্ঘ তেইশ বছরে এটি অবতীর্ণ হয়েছিল। কুরআনে মানবজীবনের সবকিছুর সমাধান রয়েছে, যা জনাব নাহিদের বক্তব্যে প্রকাশ পেয়েছে। উদ্দীপকের জনাব নাহিদ আদর্শ জাতি গঠনে কুরআনের ভূমিকা সম্পর্কে আলোচনা করেন। কুরআন মাজিদ বিশ্বমানবের সুষ্ঠু ও সুন্দর জীবননির্বাহের আল্লাহ প্রদত্ত বিধি-ব্যবস্থাপনা। মানবজীবনের প্রতিটি ক্ষেত্রে নানাবিধ সমস্যার সম্মুখীন হতে হয়। ব্যক্তিজীবন থেকে শুরু করে পারিবারিক, সামাজিক, রাষ্ট্রীয়, জাতীয়, আন্তর্জাতিক, রাজনৈতিক, অর্থনৈতিক, সাংস্কৃতিক, ধর্মীয় এবং আধ্যাত্মিক জীবন অবধি জীবনের প্রতিটি অধ্যায় ও বিভাগে মানব সমস্যার অন্ত নেই। মানবজাতিকে এ সমস্যার আবর্ত থেকে মুক্ত করে সুষ্ঠু-শান্তিময় ও উদ্বেগহীন জীবন পরিচালনার জন্য আল্লাহ তায়ালা সর্বশেষ নবি ও বিশ্বনেতা হযরত মুহাম্মদ (স)-এর প্রতি সর্বশেষ ও সর্বশ্রেষ্ঠ আসমানি কিতাব আল-কুরআন নাজিল করেছেন। তিনি মানবজীবনের সর্ববিধ সমস্যার সমাধান এই মহ্যগ্রন্থে উপস্থাপন করেছেন। আল্লাহ তায়ালা বলেন, আর আমি তোমার ওপর কিতাব নাজিল করেছি যা প্রতিটি বিষয়ের সুস্পষ্ট বর্ণনা সম্বলিত, হেদায়েত, রহমত এবং সুসংবাদ-মুসলিম জাতির জন্য (সুরা নাহল: ৮৯)। রাসুলুল্লাহ (স) তাঁর বিদায় হজের ভাষণে এজন্যই বলেছেন, 'আমি তোমাদের মাঝে দুটো জিনিস রেখে যাচ্ছি। যদি তোমরা এ দুটোকে আঁকড়ে ধর, কখনোই পথভ্রষ্ট হবে না। একটা হলো আল্লাহর কিতাব এবং অপরটি তাঁর রাসুলের সুন্নত' (মিশকাত)। পরিশেষে বলা যায়, পবিত্র কুরআন ও হাদিসের পরিপূর্ণ অনুসরণ করার মাধ্যমে আদর্শ ও কল্যাণকর জাতি গঠন করা সম্ভব।"
        }
      ]
    },
    {
      "number": "2",
      "uddipok": "আদনান সাহেব বহুমুখী কোম্পানির মালিক। মিডিয়ায় চটকদার বিজ্ঞাপন দিয়ে ভেজাল পণ্য বাজারজাত করেন। আবার সৎ হিসেবে নিজেকে প্রমাণের জন্য নামাজ-রোজা করলেও প্রতিদ্বন্দ্বী কোম্পানির নামে মিথ্যা প্রচার করে বেড়ান।",
      "tag": "MC 24",
      "sub_questions": [
        {
          "label": "ক",
          "question": "সাওম অর্থ কী?",
          "explanation": "সাওম অর্থ বিরত থাকা।"
        },
        {
          "label": "খ",
          "question": "ইজমার প্রকারভেদ বর্ণনা করো।",
          "explanation": "ইজমার আহল বিবেচনায় ইজমা প্রধানত দুই প্রকার। ১. ইজমাউস সাহাবি বা সাহাবিদের ইজমা। ২. ইজমাউল উম্মাহ বা উম্মাহর ইজমা। আবার, ইজমার প্রকৃতি বিবেচনায় উল্লিখিত দুধরনের ইজমার প্রতিটি আবার তিনভাগে ভাগ করা যায়। যথা: ক. আল-ইজমাউল কাউলি বা বিবৃতিমূলক ইজমা। খ. আল-ইজমাউল ফিলি বা কর্মমূলক ইজমা। গ. আল-আজমাউত তাকরিরি বা মৌন সম্মতিমূলক ইজমা।"
        },
        {
          "label": "গ",
          "question": "আদনান সাহেব কুরআনের ভাষায় কী নামে পরিচিত হবেন? সুরা বাকারার ২য় রুকুর আলোকে ব্যাখ্যা করো।",
          "explanation": "আদনান সাহেব কুরআনের ভাষায় মুনাফিক নামে পরিচিত হবেন। আল্লাহ তায়ালা সুরা বাকারার দ্বিতীয় রুকুতে মুনাফিকদের কিছু বৈশিষ্ট্য উল্লেখ করেছেন। আল্লাহ তায়ালা বলেন, \"আর যখন তাদেরকে বলা হয়, তোমরা পৃথিবীতে বিশৃঙ্খলা সৃষ্টি করো না। তখন তারা বলে, নিশ্চয়ই আমরা শান্তি স্থাপনকারী\" (সুরা বাকারা: ১১)। এ আয়াতে বোঝানো হয়েছে, মুনাফিকরা মিথ্যা ও বানোয়াট তথ্য দিয়ে মানুষকে বিভ্রান্ত করে এবং পারস্পরিক বা জাতীয় সম্পর্ক নষ্ট করে। এ বৈশিষ্ট্যই ফুটে উঠেছে আদনান সাহেবের কাজে। উদ্দীপকের আদনান সাহেব মিডিয়ায় চটকদার বিজ্ঞাপন দিয়ে ভেজাল পণ্য বাজারজাত করেন। তিনি নিজেকে সৎ হিসেবে প্রমাণ করার জন্য নামাজ পড়লেও প্রতিদ্বন্দ্বী। কোম্পানির নামে মিথ্যাচার করে বেড়ান। তার এ কাজে মুনাফিকের বৈশিষ্ট্য বিদ্যমান। কেননা মুনাফিকরা তাদের স্বার্থসিদ্ধির জন্য অন্যায় পথ অবলম্বন করে এবং অবাধ্যতার আশ্রয় নেয়। তারা মিথ্যাচার করে পারস্পরিক ও জাতীয় সম্পর্ক নষ্ট করে এবং জমিনে বিপর্যয় সৃষ্টি করে। তাদের সম্পর্কে মুমিনদেরকে সতর্ক করে আল্লাহ তায়ালা বলেন, \"সাবধান! তারাই বিশৃঙ্খলা সৃষ্টিকারী\" (সুরা আল-বাকারা:১২)।"
        },
        {
          "label": "ঘ",
          "question": "উদ্দীপকে উল্লিখিত আদনান সাহেবের কাজের পরিণতি আলোচনা করো।",
          "explanation": "আদনান সাহেবের চরিত্রে মুনাফিকের বৈশিষ্ট্য বিদ্যমান থাকায় তাকে দুনিয়া ও আখিরাতে কঠিন পরিণতির সম্মুখীন হতে হবে। যারা অন্তরে শত্রুতা ও বিরোধিতা গোপন রেখে বাইরে আনুগত্য প্রদর্শন করে তাদের মুনাফিক বলে। মানুষকে প্রতারিত করার প্রবণতা মুনাফিকদের মধ্যে প্রবল। তারা মিথ্যার আশ্রয় নিয়ে থাকে। তারা মুখে ইমানের দাবি করলেও অন্তরে শিরক, কুফরি ও প্রতারণা লালন করে। য্য আদনান সাহেবের মধ্যেও প্রকাশ পায়। উদ্দীপকের আদনান সাহেব চটকদার বিজ্ঞাপন দিয়ে পণ্য বাজারজাত করেন এবং প্রতিদ্বন্দ্বী কোম্পানির নামে মিথ্যা প্রচার করেন। আবার, সবার সামনে সৎ হিসেবে থাকার জন্য নামাজও পড়েন। তার এসব কাজ মুনাফিকের চরিত্রকে বিশেষায়িত করে। আর এ কাজের ফলে সে দুনিয়াতে যেমন লাঞ্ছিত ও অপমানিত হবে, তেমনি আখিরাতেও কঠিন পরিণতি ভোগ করবে। মুনাফিকদের দ্বিমুখী নীতির কারণে কেউ তাদের বিশ্বাস করে না। সবাই তাদেরকে ঘৃণার চোখে দেখে। দুনিয়ার জীবন তারা প্রতারণা ও শঠতার মাধ্যমে অতিবাহিত করে বলে পরকালেও তাদেরকে কঠিন পরিণতি ভোগ করতে হয়। পরিশেষে বলা যায়, মুনাফিকরা দুনিয়া ও আখিরাত উভয় জগতেই অকল্যাণ ও শাস্তি ভোগ করবে। তাই সবার উচিত নিফাক থেকে নিজেদেরকে রক্ষা করে ইবাদতে আত্মনিয়োগ করা।"
        }
      ]
    },
    {
      "number": "3",
      "uddipok": "তৌহিদ হাসান সিমলাপুরের প্রভাবশালী একজন ব্যক্তি। এলাকার বখাটে, সন্ত্রাসীসহ মুসলমানদের শত্রুরা যখন তার কাছে আসে তখন সে তাদের সাথে অন্যায় কাজে লিপ্ত হয়। এছাড়া সে সবার অজান্তে মুসলমানদের বিরুদ্ধে বিভিন্ন ষড়যন্ত্রমূলক কাজ করে। কিন্তু এলাকার ধর্মপ্রাণ ব্যক্তিদের সাথে যখন তার দেখা হয় তখন সে তাদের সাথে অত্যন্ত আন্তরিক ব্যবহার করে এবং নিজেকেও ধর্মপ্রাণ হিসেবে উপস্থাপন করে।",
      "tag": "MC 24",
      "sub_questions": [
        {
          "label": "ক",
          "question": "সর্বাধিক হাদিস বর্ণনাকারী সাহাবির নাম কী?",
          "explanation": "সর্বাধিক হাদিস বর্ণনাকারী সাহাবি হযরত আবু হুরায়রা (রা)।"
        },
        {
          "label": "খ",
          "question": "আল কুরআনের আলোকে মুত্তাকির পরিচয় বর্ণনা করো।",
          "explanation": "মুত্তাকি বলতে আল্লাহভীরু মানুষকে বোঝায়। যে ব্যক্তি তার পার্থিক জীবন পরিচালনায় সর্বদা আল্লাহর আইন-কানুন অনুসরণ করে এবং নিজ অন্তঃকরণে সর্বদা আল্লাহর ভয় পোষণ করে তিনিই মুত্তাকি। মুত্তাকিরা অদৃশ্যে বিশ্বাস স্থাপন করে, সালাত প্রতিষ্ঠা করে, আল্লাহ প্রদত্ত জীবিকা হতে আল্লাহর পথে ব্যয় করে, রাসুল (স)- এর প্রতি অবতীর্ণ আল-কুরআনকে আল্লাহ প্রদত্ত বিধান হিসেবে বিশ্বাস করে, পূর্ববর্তী নবিদের প্রতি নাযিলকৃত কিতাবের প্রতি বিশ্বাস স্থাপন করে এবং আখিরাতের প্রতি বিশ্বাস স্থাপন করে।"
        },
        {
          "label": "গ",
          "question": "তৌহিদ হাসানের আচরণ অনুযায়ী তাকে কী বলে অভিহিত করা যায়? ব্যাখ্যা করো।",
          "explanation": "তৌহিদ হাসানের আচরণ অনুযায়ী তাকে মুনাফিক হিসেবে আখ্যায়িত করা যায়। মুনাফিক আরবি শব্দ। এর অর্থ ভণ্ড, প্রতারক, দ্বিমুখী নীতি বিশিষ্ট প্রভৃতি। অর্থাৎ যাদের অন্তরে নিফাক তথা ভণ্ডামি, প্রতারণা, ধোঁকাবাজি প্রভৃতি বৈশিষ্ট্য বিদ্যমান তারাই মুনাফিক। মুনাফিকরা লোক দেখানোর জন্য বাহ্যিকভাবে ইমানদারসুলভ আচরণ করে। প্রকৃতপক্ষে তারা অন্তরের দিক দিয়ে অবাধ্য, মিথ্যাবাদী। গোপনে নানা অপরাধমূলক কাজ করে বেড়ায়। মহান আল্লাহ সুরা বাকারার ২য় বুকুর আয়াতসমূহে মুনাফিকের চারিত্রিক বৈশিষ্ট্যের স্বরূপ উন্মোচন করেছেন, যা জনাব তৌহিদ হাসান এর চরিত্রেও লক্ষণীয়। জনাব তৌহিদ হাসান মুখে ইমানদারসুলভ কথা বললেও আসলে নানা ধরনের অন্যায় কাজ করছে। সবার অজান্তে সে মুসলমানদের বিরুদ্ধে বিভিন্ন ষড়যন্ত্রমূলক কাজ করে। অর্থাৎ তিনি দ্বিমুখী চরিত্রের লোক এবং তার ইবাদত লোক দেখানোর জন্য এটি মুনাফিকের বৈশিষ্ট্য। সুরা আল বাকারা ২য় বুকুতে মুনাফিকদের এরূপ দ্বিমুখী আচরণের কথা বলা হয়েছে। তারা আল্লাহ ও ইমানদারদের ধোঁকা দেওয়ার জন্য মুখে ইমানের কথা বলে, প্রকৃতপক্ষে তারা ইমানদার নয়। আবার সুরা মাউনে মুনাফিকের বৈশিষ্ট্য সম্পর্কে বলা হয়েছে- তারা লোক দেখানোর জন্য সালাত আদায় করে। জনাব তৌহিদ হাসান এর এরূপ নামাজ আদায় লোক দেখানোর শামিল। সুতরাং কুরআনের আলোকে জনাব তৌহিদ হাসান একজন মুনাফিক।"
        },
        {
          "label": "ঘ",
          "question": "দুনিয়া ও আখিরাতে তৌহিদ হাসানের কল্যাণার্থে তোমার করণীয় কী? আলোচনা করো।",
          "explanation": "তৌহিদ হাসানের চরিত্রে মুনাফিকের বৈশিষ্ট্য বিদ্যমান। তাকে ইসলামের বিধান সম্পর্কে অবহিত করে দুনিয়া ও আখিরাতে তার কল্যাণ সাধন সম্ভব। রাসুল (স)-এর ইসলাম প্রচারকালীন সময়ে এক শ্রেণির মানুষ ছিল যারা প্রকাশ্যভাবে নিজদেরকে আল্লাহ, রাসুল ও আখিরাতে বিশ্বাসী বলে ঘোষণা দেয়। কিন্তু তারা অন্তরে ঘোর অবিশ্বাস ও মুসলমানদের বিরুদ্ধে চরম বিদ্বেষ পোষণ করে। এভাবে তারা মুমিনদেরকে ধোঁকা দেওয়ার চেষ্টা করত। তারা আচরণে, লেনদেন ও কথায় সবসময় দ্বিমুখিতা পোষণ করত। তৌহিদ হাসান-এর মাঝে মুনাফিকের চারিত্রিক বৈশিষ্ট্য পরিলক্ষিত হয়। উদ্দীপকের তৌহিদ হাসান মুখে ইমানদারসুলভ কথা বললেও আসলে নানা ধরনের অন্যায় কাজে লিপ্ত। সবার অজান্তে সে মুসলমানদের বিরুদ্ধে বিভিন্ন ষড়যন্ত্রমূলক কাজ করে। আর এসমস্ত কর্মকান্ড যারা করে তাদেরকেই মুনাফিক বলা হয়। মুশফিকের ব্যাপারে আল্লাহ দুনিয়া ও আখিরাতে পীড়াদায়ক শাস্তির ঘোষণা দিয়েছেন। এসব শাস্তি থেকে বাঁচার জন্য তৌহিদ হাসানকে মুনাফিকের শাস্তি সম্পর্কে অবহিত করা। তার চরিত্রে মুনাফিকের আলামত পরিত্যাগের জন্য আহ্বান করা, আদর্শ জীবনের সুফল তুলে ধরা, মুমিন ব্যক্তির জন্য আল্লাহর ঘোষিত দুনিয়া ও আখিরাতের সাফল্যের ব্যাপারে অবহিত করার মাধ্যমে তৌহিদ হাসানের দুনিয়া ও আখিরাতে কল্যাণ সাধন সম্ভব। পরিশেষে বলা যায়, তৌহিদ হাসান মারাত্মক গুনাহে লিপ্ত। দুনিয়া ও আখিরাতে মুক্তির জন্য জনাব তৌহিদ হাসানকে তার কৃতকর্মের জন্য তওবা করতে হবে এবং আল্লাহ তায়ালার যাবতীয় বিধিবিধান মেনে চলতে হবে।"
        }
      ]
    },
    {
      "number": "4",
      "uddipok": "জনাব রাফি কথায় কথায় মিথ্যা বলেন এবং আমানতের খিয়ানত করেন। যার কারণে কেউ তাকে পছন্দ করে না। অন্যদিকে তার সহকর্মী জনাব ফরিদ সম্পূর্ণ বিপরীত। তিনি আল্লাহর দেওয়া বিধান অনুযায়ী সকল কাজ করার চেষ্টা করেন।",
      "tag": "MC 24",
      "sub_questions": [
        {
          "label": "ক",
          "question": "সালাত অর্থ কী?",
          "explanation": "সালাত শব্দের অর্থ দোয়া, ইস্তেগফার, রহমত, তাসবিহ ইত্যাদি।"
        },
        {
          "label": "খ",
          "question": "সালাত কায়েম বলতে কী বোঝানো হয়েছে?",
          "explanation": "সালাত কয়েম বলতে বোঝায় সমাজে সালাত প্রতিষ্ঠা করা। পবিত্র কুরআন হাদিসে অসংখ্য-অগণিত স্থানে নামাজ বা সালাত সম্পর্কে আলোচনা করা হয়েছে। আল্লাহ তায়ালা ইরশাদ করেন- অর্থ: 'তোমরা সালাত কায়েম করো' (সুর আল-মুজাম্মেল: ২০)। এখানে সালাত কায়েম বলতে ব্যক্তিগত, পারিবারিক, সামাজিক এবং রাষ্ট্রীয় পর্যায়ে সালাতের প্রচলন করার নির্দেশ দেওয়া হয়েছে। অথবা 'ইকামতে সালাত' বলতে জামায়াতের সহিত সালাত আদায় করার প্রতি গুরুত্বারোপ করা হয়েছে। আমাদের উচিৎ সালাতকে যথাযথভাবে আদায় করা।"
        },
        {
          "label": "গ",
          "question": "জনাব রাফির চরিত্রকে তোমার পাঠ্যবইয়ের সংশ্লিষ্ট হাদিসের আলোকে ব্যাখ্যা করো।",
          "explanation": "উদ্দীপকের জনাব রাফির চরিত্রে মুনাফিকের বৈশিষ্ট্য ফুটে উঠেছে। যারা অন্তরে কুফরি লালন করে এবং মুখে ইমানের দাবি করে তারা মুনাফিক। মুনাফিকের বৈশিষ্ট্য বর্ণনা করে রাসুল (স) বলেন, \"মুনাফিকের চিহ্ন তিনটি। যথা- যখন সে কথা বলে মিথ্যা বলে, যখন সে প্রতিশ্রুতি দেয়, তা ভঙ্গ করে। আর যখন তার কাছে কোনো কিছু আমানত রাখা হয়, সে তা আত্মসাত করে\" (বুখারি ও মুসলিম)। আর ঐ বৈশিষ্ট্যসমূহের মধ্যে দুইটি বৈশিষ্ট্য প্রকাশ পেয়েছে রাফির আচরণে। উদ্দীপকের রাফি কথায় কথায় মিথ্যা বলে এবং আমানতের খিয়ানতকরে। হাদিসের আলোকে তার এ আচরণ মুনাফিকদের সাথে সাদৃশ্যপূর্ণ। কেননা, মিথ্যা বলা এবং আমানতের খিয়ানত করা মুনাফিকের নিদর্শন। মিথ্যা বলা এবং আমানতের খিয়ানত করার কারণেই ব্যক্তি নিজের অন্তরের কুফরি গোপন রেখে মুখে ইমানের কথা বলতে পারে। সুতরাং রাফি একজন মুনাফিক। পরকালে মুনাফিকদের জন্য রয়েছে কঠোর শাস্তি।"
        },
        {
          "label": "ঘ",
          "question": "জনাব ফরিদের মতো চরিত্র গঠনে জনাব রাফির করণীয় বিশ্লেষণ করো।",
          "explanation": "উদ্দীপকের জনাব ফরিদের মতো চরিত্র গঠনে জনাব রাফির করণীয় হলো, মিথ্যা না বলা এবং আমানতের খিয়ানত না করা। সত্য মানুষকে শাশ্বত ন্যায়ের পথে পরিচালিত করে। পক্ষান্তরে, মিথ্যা সব পাপের মূল। যা মানুষকে বিপথগামী করে। ইসলামের বিধি-বিধান ও নীতিমালা সত্যবাদিতারই পরম প্রকাশ। স্বাভাবিকভাবে সত্যের অনুশীলন ইসলামেরই অনুশীলন। মানবজীবনে সত্যবাদিতার প্রভাব সীমাহীন। জনাব রাফির মিথ্যা বর্জন করে সত্যবাদী হতে হবে। মিথ্যা বলা এবং আমানতের খিয়ানত করা দুটোই মুনাফিকের আলামত যা জনাব রাফির মাঝে বিদ্যমান। জনাব ফরিদের মতো চরিত্র গঠনে রাফিকে তার কৃতকর্মের জন্য আল্লাহ তায়ালার কাছে তাওবা করতে হবে এবং মহান আল্লাহ তায়ালার যাবতীয় বিধিবিধান মেনে চলতে হবে। যেমন- ইসলামের মৌলিক বিধান মেনে চলা, সদা সত্য বলা, আমানতের খিয়ানত না করা, ওয়াদা রক্ষা করা ইত্যাদি। পরিশেষে বলা যায়, জনাব রাফি মারাত্মক গুনাহে লিপ্ত। অপরদিকে, জনাব ফরিদ একজন ধার্মিক ব্যক্তি। রাফিকে ফরিদের মতো চরিত্র গঠন করতে হলে উপরোক্ত বিষয়গুলো মেনে চলতে হবে।"
        }
      ]
    },
    {
      "number": "5",
      "uddipok": "জনাব শরিফ এমন একটি ইবাদত পালন করেন যার মাধ্যমে তিনি তাকওয়া অবলম্বন করতে সক্ষম হয়েছেন। অন্যদিকে জনাব শফিক ধনী হওয়া সত্ত্বেও এমন একটি ইবাদত পালন করেন না যা ধনী মুসলমানের উপর জীবনে একবার ফরজ।",
      "tag": "MC 24",
      "sub_questions": [
        {
          "label": "ক",
          "question": "রোজা কোন ভাষার শব্দ?",
          "explanation": "রোজা ফারসি ভাষার শব্দ।"
        },
        {
          "label": "খ",
          "question": "'রোজা ঢাল স্বরূপ' বুঝিয়ে লেখো।",
          "explanation": "আরোজা পালনের মাধ্যমে মানুষ শয়তানের কুমন্ত্রণা, জৈবিক ও পাশবিক কামনা থেকে নিজেকে রক্ষা করতে পারে বলে নবি করিম (স) বলেছেন- অর্থ: 'সাওম (রোজা) হলো ঢাল।' সাওম বা রোজা অর্থ বিরত থাকা। সুবহে সাদিক থেকে সূর্যাস্ত পর্যন্ত আল্লাহর সন্তুষ্টি লাভের আশায় নিয়তের সাথে পানাহার ও ইন্দ্রিয় তৃপ্তি থেকে বিরত থাকাই সাওম। রোজা পালনের সময় ব্যক্তি পানাহার, যৌনাচারসহ সব অন্যায় থেকে বিরত থাকে। অন্যায় কাজের মাধ্যমে সাওমের মর্যাদা ক্ষুণ্ণ হবে বলে সে কোনো অন্যায় কাজে লিপ্ত হয় না। এমনকি তার হারাম ভোগ-সম্ভোগ ও অন্যায় কাজের চিন্তা করার অবকাশ থাকে না। এসব প্রেক্ষিতেই রোজাকে ঢালস্বরূপ ইবাদত বলা হয়।"
        },
        {
          "label": "গ",
          "question": "জনাব শফিক যে ইবাদতটি পালন করেন না জনাব শরিফ তাকে ঐ ইবাদতটি পালনের ক্ষেত্রে কিভাবে উদ্বুদ্ধ করতে পারেন? বর্ণনা করো।",
          "explanation": "শফিক যে ইবাদতটি পালন করেন না, সেটি হলো হজ। আল্লাহ তায়ালার সন্তুষ্টি লাভের উদ্দেশ্যে জিলহজ মাসের নির্ধারিত দিনসমূহে নির্ধারিত নিয়মে পবিত্র কাবাঘর ও সংশ্লিষ্ট স্থানসমূহ প্রদক্ষিণ করাকে হজ বলে। হজ একটি ফরজ ইবাদত। ইসলামের পাঁচটি মূলভিত্তির মাঝে হজ অন্যতম। উদ্দীপকের শরিফ জনাব শফিককে হজ পালনে নানাভাবে উদ্বুদ্ধ করতে পারেন। তাকে বুঝাবেন যে, হজ একটি ফরজ ইবাদত। সুস্থ, প্রাপ্ত বয়স্ক, স্বাধীন এবং প্রয়োজনীয় অর্থসঙ্গতি আছে, এমন মুসলিমের ওপর আল্লাহ তায়ালা সারাজীবনে একবার হজ পালন করা ফরজ করেছেন। আল্লাহ বলেন, 'মানুষের মধ্যে যার সেখানে (আল্লাহর ঘরে) যাওয়ার সামর্থ্য আছে, আল্লাহর (সন্তুষ্টির) উদ্দেশ্যে ঐ ঘরের (কাবা) হজ করা তার জন্য অবশ্য কর্তব্য\"। (সূরা আলে ইমরান: ৯৭) এছাড়াও জনাব শফিককে উদ্বুদ্ধ করতে হজের বিভিন্ন গুরুত্বের কথা বলতে পারেন। যেমন- হজের ধর্মীয় গুরুত্ব। যথাযথভাবে হজ পালন করলে আল্লাহ তায়ালা ব্যক্তির আগের গুনাহসমূহ ক্ষমা করে দেন। দুনিয়া ও আখিরাতে হাজিদের সম্মান ও মর্যাদা অনেক বেশি হয়। হজের আধ্যাত্মিক ও সামাজিক গুরুত্বের কথাও তুলে ধরতে পারেন।"
        },
        {
          "label": "ঘ",
          "question": "উদ্দীপকে উল্লিখিত জনাব শরিফ যে ইবাদতটি পালন করেন ধর্মীয় জীবনে তার গুরুত্ব বর্ণনা করো।",
          "explanation": "উদ্দীপকের জনাব শরিফ সাওম পালন করেন, যার ধর্মীয় গুরুত্ব ও তাৎপর্য অনেক বেশি। সাওম একটি ফরজ ইবাদত। রমজান মাসে সাওমের নিয়তে সুবহে সাদিক থেকে সূর্যাস্ত পর্যন্ত পানাহার ও যৌনক্রিযা থেকে বিরত থাকাই সাওম। মুসলিম জাতির জন্য আল্লাহ তায়ালা যে ইবাদতসমূহ পালন করা ফরজ করেছেন রমজান মাসের সাওম পালন তার মধ্যে অন্যতম। সাওমের গুরুত্ব সম্পর্কে কুরআন মাজিদে আল্লাহ বলেন- \"হে ইমানদারগণ! তোমাদের ওপর সিয়াম পালন ফরজ করা হয়েছে, যেমন ফরজ ছিল তোমাদের পূর্ববর্তীদের ওপর” (সুরা আল্-বাকারা: ১৮৩)। শরিয়তসম্মত কারণ ছাড়া সিয়াম পালন না করা ভয়ানক অন্যায়। সঙ্গত কারণ থাকলে পরে কোনো মাসে তার কাযা আদায় করতে হবে। কেউ সাওম অস্বীকার করলে সে কাফির হবে। সাওম গুনাহ মাফের মাধ্যম এবং সাওম পালনের মাধ্যমে ব্যক্তি অনেক 'সওয়াব পায়। ধর্মীয় জীবনে এর গুরুত্বের কারণে রমজান মাসকে বলা হয় রহমত, মাগফিরাত ও নাজাতের মাস। এর প্রথম দশদিন সাওম পালনকারীদের প্রতি আল্লাহর বিশেষ রহমত অবিরত ধারায় বর্ষিত হতে থাকে। দ্বিতীয় দশদিন আল্লাহ তায়ালা ক্ষমা করেন। ব্যক্তি তার বিভিন্ন রকমের অপরাধের জন্য তওবা করলে এ সময়ে তা কবুলের বিশেষ সুযোগ রয়েছে। আর শেষ দশদিন হলো আজাব থেকে নাজাতের সময়। এ সময় আল্লাহ জাহান্নামীদের মধ্য থেকে নির্বাচিত ব্যক্তিদের শাস্তি মওকুফ করে দেন। কিয়ামতের ভয়ঙ্কর দিনে সাওম রোজাদারের মুক্তির জন্য আল্লাহ তায়ালার কাছে সুপারিশ করবে এবং সে সুপারিশ গৃহীত হবে। পরিশেষে বলা যায়, সাওম মানুষকে জান্নাতের জন্য উপযুক্ত করে তোলে। তাই ধর্মীয় জীবনে সাওমের গুরুত্ব অপরিসীম।"
        }
      ]
    },
    {
      "number": "6",
      "uddipok": "প্রতিষ্ঠিত ধনাঢ্য ব্যবসায়ী জনাব ইমরান প্রতি বছর সম্পদের হিসাব করে একটি নির্দিষ্ট অংশ দিয়ে রিকশা, ভ্যান, সেলাই মেশিন ইত্যাদি কিনে দরিদ্র, অভাবী, বেকার যুবক ও যুবতীর মাঝে বিতরণ করেন। পক্ষান্তরে তার বন্ধু জনাব ইরফান শেষ রাতে পানাহার করে সারাদিন কিছু না খেয়ে সন্ধ্যায় এক গ্লাস শরবত সহ অন্যান্য খাবার খান। মাওলানা শফিক বলেন- 'তার এ কর্মের প্রতিদান বিচার দিবসে মহান আল্লাহ নিজ হাতে তাকে দান করবেন।'",
      "tag": "MC 24",
      "sub_questions": [
        {
          "label": "ক",
          "question": "'হজ' কী?",
          "explanation": "নির্দিষ্ট দিনসমূহে নির্ধারিত পদ্ধতিতে আল্লাহর সন্তুষ্টি লাভের উদ্দেশ্যে পবিত্র কাবাঘর তওয়াফ ও সংশ্লিষ্ট স্থানসমূহে বিশেষ কার্যাদি সম্পাদন করাকে হজ বলে।"
        },
        {
          "label": "খ",
          "question": "'সালাত মুমিনের জন্য মিরাজ স্বরূপ'- ব্যাখ্যা করো।",
          "explanation": "আলোচ্য হাদিসাংশে সালাত আদায়ের তাৎপর্য বর্ণিত হয়েছে। নির্দিষ্ট আহকাম-আরকানের মাধ্যমে আল্লাহ তায়ালার ইবাদত করার একটি মাধ্যম হলো সালাত। সালাতের মাধ্যমে বান্দা ও আল্লাহর সাথে বান্দার যোগসূত্র স্থাপিত হয়। আল্লাহ তায়ালা নামাজে বান্দার প্রতিটি কথার উত্তর দেন। মহানবি (স) মিরাজ লাভ করেছিলেন এটা তাঁর অন্যতম মুজিজা। মিরাজ লাভের প্রতি সাহাবিদের আকাঙ্ক্ষা দেখে নবি (স) নামাজকেই তাদের মিরাজ স্বরূপ বলেছেন। নবি (স) প্রত্যক্ষভাবে যেমন আল্লাহর সান্নিধ্য বা মিরাজ লাভ করেছিলেন, বান্দা পরোক্ষভাবে নামাজের মাধ্যমে তা পেতে পারে।"
        },
        {
          "label": "গ",
          "question": "উদ্দীপকে জনাব ইমরানের কর্মকাণ্ডে ইসলামের কোন ইবাদতটি প্রস্ফুটিত হয়েছে? ব্যাখ্যা করো।",
          "explanation": "উদ্দীপকে জনাব ইমরানের কর্মকাণ্ডে জাকাত ইবাদতটি প্রস্ফুটিত হয়েছে। জাকাত হলো ইসলামের পাঁচটি স্তম্ভের মধ্যে তৃতীয়। এটি একটি আর্থিক ইবাদত। এর অর্থ পবিত্র করা, বৃদ্ধি করা ইত্যাদি। শরিয়তের পরিভাষায়, আল্লাহর সন্তুষ্টি লাভের উদ্দেশ্যে শরিয়ত কর্তৃক নির্ধারিত মালের নির্ধারিত হারে নির্দিষ্ট খাতে, বিনা স্বার্থে প্রদান করাকে জাকাত বলে। জাকাত একটি ফরজ ইবাদত। প্রত্যেক স্বাধীন,, প্রাপ্তবয়স্ক ও মুসলিম ব্যক্তি, যার কাছে নিসাব (নির্ধারিত) পরিমাণ সম্পদ আছে এবং যার ওপর তার মালিকানার মেয়াদ ন্যূনতম এক বছর- এমন ব্যক্তির ওপর জাকাত দেওয়া ফরজ। উদ্দীপকের প্রতিষ্ঠিত ধনাঢ্য ব্যবসায়ী জনাব ইমরান প্রতি বছর সম্পদের হিসাব করে একটি নির্দিষ্ট অংশ দিয়ে রিকশা, ভ্যান, সেলাই মেশিন ইত্যাদি কিনে দরিদ্র, অভাবী, বেকার যুবক ও যুবতীর মাঝে বিতরণ করেন। অর্থাৎ তিনি তার সম্পদ থেকে নির্দিষ্ট হারে জাকাতের অর্থ তাদের মাঝে বিতরণ করেন। সুতরাং বলা যায়, জনাব ইমরানের কর্মকাণ্ডে জাকাত ইবাদতটির প্রতিফলন ঘটেছে।"
        },
        {
          "label": "ঘ",
          "question": "উদ্দীপকে জনাব ইরফানের ইবাদতটি চিহ্নিত করে মাওলানা শফিকের মন্তব্যটি মূল্যায়ন করো।",
          "explanation": "উদ্দীপকের জনাব ইরফানের ইবাদতটি হলো সাওম আর সাওমের প্রতিদান সম্পর্কিত মাওলানা শফিকের মন্তব্যটি যথার্থ। সাওম শব্দের অর্থ বিরত থাকা বা আত্মসংযম করা। সাওম এর প্রচলিত নাম রোজা যা ফারসি ভাষার শব্দ। শরিয়তের পরিভাষায়, রমজান মাসে সাওমের নিয়তে সুবহি সাদিক থেকে সূর্যাস্ত পর্যন্ত পানাহার ও যৌনক্রিয়া থেকে বিরত থাকাকে সাওম বলে। উদ্দীপকের জনাব ইরফান শেষ রাতে পানাহার করে সারাদিন কিছু না খেয়ে সন্ধ্যায় এক গ্লাস শরবত ও খাবার খান। অর্থাৎ তিনি সাওম পালন করেন। ধর্মীয় দিক থেকে সাওমের অনেক গুরুত্ব রয়েছে। সব সৎকাজের 'প্রতিদান আল্লাহ দশ গুণ থেকে সাতশত গুণ পর্যন্ত বাড়িয়ে দেবেন। কিন্তু সাওম এর প্রতিদান সম্পর্কে আল্লাহ তায়ালা বলেন, 'সাওম আমার জন্য আর আমি নিজেই এর প্রতিদান দেবো' (বুখারি ও মুসলিম)। উদ্দীপকে মাওলানা শফিক সাহেব ইরফানের রোজা রাখার প্রসঙ্গে বলেন, 'তার এ কর্মের প্রতিদান বিচার দিবসে মহান আল্লাহ নিজ হাতে তাকে দান করবেন।' তাই বলা যায়, মাওলানা সাহেবের এ উক্তিটি ইসলামি শরিয়তের আলোকে যথার্থ।"
        }
      ]
    },
    {
      "number": "7",
      "uddipok": "জনাব নাহিদ একজন ব্যবসায়ী। প্রতারণা, মজুদদারি, মুনাফাখোরি এবং সুদি কারবারের যুগেও তিনি এগুলো থেকে মুক্ত হয়ে ইসলামি বিধি-বিধানের আলোকে অত্যন্ত বিশ্বস্ততার সাথে ব্যবসা পরিচালনা করেন। জনাব আশরাফ এ কথা জানার পর বললেন, এধরনের ব‍্যবসায়ীর জন্য পরকালে অকল্পনীয় পুরস্কার অপেক্ষা করছে।",
      "tag": "MC 24",
      "sub_questions": [
        {
          "label": "ক",
          "question": "হাদিসের ভাষ্য অনুযায়ী ইমানের সর্বনিম্ন শাখা কোনটি?",
          "explanation": "হাদিসের ভাষ্য অনুযায়ী ইমানের সর্বনিম্ন শাখা হলো রাস্তা থেকে কষ্টদায়ক বস্তু সরিয়ে ফেলা।"
        },
        {
          "label": "খ",
          "question": "'জাকাত গরিবের অধিকার'- ব্যাখ্যা করো।",
          "explanation": "জাকাত ইসলামের পাঁচ স্তম্ভের গুরুত্বপূর্ণ স্তম্ভ। ইসলাম সমাজে অর্থনৈতিক সুব্যবস্থা নিশ্চিত করতে এবং সামাজিক সাম্য প্রতিষ্ঠা করতে বিত্তশালীদের ওপর নির্দিষ্ট হারে জাকাত ফরজ করেছে। জাকাত গরিব-দুস্থদের প্রদান করতে হবে। কারণ জাকাত গরিবের অধিকার। এর মাধ্যমে গরিবরা অর্থনৈতিক সচ্ছলতা লাভ করে। জাকাত প্রদানের ব্যাপারে আল্লাহ তায়ালা বলেন, 'জাকাত কেবল ফকির, মিসকিন, জাকাত আদায়কারী কর্মচারী ও যাদের মন আকর্ষণ প্রয়োজন তাদের হক। দাসমুক্তি, ঋণমুক্তি, আল্লাহর পথে ব্যয় এবং পথচারীদের জন্য এটা হলো আল্লাহর পক্ষ থেকে নির্ধারিত বিধান। আল্লাহ সর্বজ্ঞ প্রজ্ঞাময়।'"
        },
        {
          "label": "গ",
          "question": "সংশ্লিষ্ট হাদিসের আলোকে জনাব নাহিদের পেশার মূল্যায়ন করো।",
          "explanation": "জনাব নাহিদ তার পেশায় সততার জন্য কিয়ামতের দিন শহিদদের সাথে থাকবেন। ব্যবসায়ের পদ্ধতি ও প্রকৃতি এমন যে ব্যবসায়ী ইচ্ছা করলে এখানে প্রচুর প্রতারণা করতে পারে। কিন্তু যে ব্যবসায়ী এ প্রতারণা থেকে বেঁচে থেকে সততার সাথে ব্যবসা করতে পারে তার জন্য পরকালে লোভনীয় পুরস্কারের ঘোষণা দেওয়া হয়েছে। উদ্দীপকের জনাব নাহিদ অসৎ পথ থেকে মুক্ত হয়ে ইসলামি বিধি-বিধানের আলোকে অত্যন্ত সৎ ও বিশ্বস্ততার সাথে ব্যবসা পরিচালনা করেছেন। এ কারণে তিনি কিয়ামতের দিন শহিদদের সাথে অবস্থান করবেন। কেননা মহনিবি (স) বলেছেন, 'বিশ্বস্ত ও সত্যবাদী মুসলিম ব্যবসায়ী কিয়ামতের দিন শহিদদের সাথে থাকবেন'। কেনাবেচায় দ্রব্য সঠিক দেওয়া এবং তার মান ঠিক রাখার ব্যাপারে ব্যবসায়ী অসৎ হলে সাধারণ মানুষ দৈহিক ও আর্থিক দিক দিয়ে বিভিন্ন রকম ক্ষতির মধ্যে পড়তে বাধ্য। তাই সত্যবাদী ও বিশ্বস্ত মুসলিম ব্যবসায়ীদের জন্য কিয়ামতের দিন শহিদদের সঙ্গ লাভের কথা বলা হয়েছে। তারা কিয়ামতের দিন শহিদদের সাথে বিপুল আনন্দে আরশের ছায়া লাভ করবেন।"
        },
        {
          "label": "ঘ",
          "question": "জনাব নাহিদের মধ্যে যে গুণটি পরিলক্ষিত হয়েছে তার গুরুত্ব বর্ণনা করো।",
          "explanation": "জনাব নাহিদের মধ্যে ব্যবসায়ে সততার গুণ পরিলক্ষিত হয়েছে, যার গুরুত্ব অপরিসীম। ব্যবসা হলো জীবিকা উপার্জনের একটি বিশেষ পদ্ধতি। এর মাধ্যমে ব্যক্তি আল্লাহর দেওয়া অঢেল নিয়ামত প্রয়োজন মতো উৎপাদন ও বিপণনের সুযোগ পায়। উদ্দীপকের জনাব নাহিদ একজন ব্যবসায়ী। বর্তমান যুগ হলো প্রতারণা, মজুদদারি, মুনাফাখোরি এবং সুদি কারবারের যুগ। এ যুগেও তিনি এসব অসৎ কাজ থেকে মুক্ত থেকে ইসলামি বিধানের আলোকে সৎ ও বিশ্বস্ততার সাথে ব্যবসা করছেন। আর একজন ব্যবসায়ী সমাজ পরিবর্তনে গুরুত্বপূর্ণ ভূমিকা পালন করেন। মানুষের জীবনযাত্রায় ব্যবসায়ের সম্পৃক্ততা খুব বেশি। জীবনধারণের জন্যই মানুষকে ক্রয়-বিক্রয় করতে হয়। তাই ব্যবসার মধ্যে আল্লাহ অঢেল নিয়ামত দিয়েছেন। এজন্য মহানবি (স) ইরশাদ করেছেন- 'জীবিকার দশ ভাগের নয় ভাগই আছে ব্যবসায়ের মধ্যে'। আর আল্লাহ তায়ালা একে সুস্পষ্ট হালাল সাব্যস্ত করেছেন। কুরআনে বলা হয়েছে, 'আল্লাহ ব্যবসা হালাল করেছেন। আর সুদ হারাম করেছেন' (সুরা বাকারা-২৭৫)। জীবিকা উপার্জনের মাধ্যম হিসেবে মহানবি (স) ব্যবসাকে বেছে নিয়েছিলেন। খুলাফায়ে রাশিদা এবং রাসুল (স)-এর সাহাবাদের ব্যবসায় সম্পৃক্ততার কথা জানা যায়। তবে তাদের ব্যবসায়ের নীতি ছিল সততা ও বিশ্বস্ততার নীতি। এ নীতি মেনেই নাহিদ ব্যবসা করছেন। যার গুরুত্ব ও তাৎপর্য অনেক বেশি। জনাব নাহিদের মতো সৎ ব্যবসায়ীর প্রয়োজন আমাদের সমাজের জন্য অনেক বেশি।"
        }
      ]
    },
    {
      "number": "8",
      "uddipok": "জামিল ও কমল দুই বন্ধু। জামিল নিয়মিত এমন একটি ইবাদত পালন করে যা মানুষকে অশ্লীল ও খারাপ কাজ থেকে বিরত রাখে এবং বন্ধুদেরও তা আদায় করতে বলে। অন্যদিকে কমল রাস্তা-ঘাটে কলার খোসা বা এ জাতীয় কিছু দেখলে তা তুলে ডাস্টবিনে ফেলে দেয়।",
      "tag": "MC 24",
      "sub_questions": [
        {
          "label": "ক",
          "question": "হাদিস কাকে বলে?",
          "explanation": "রাসুল (স)-এর কথা, কাজ ও মৌনসম্মতিকে হাদিস বলে।"
        },
        {
          "label": "খ",
          "question": "'হাজিদের সম্মান ও মর্যাদা অনেক বেশি'- বুঝিয়ে লেখো।",
          "explanation": "ইসলামি শরিয়তের দৃষ্টিতে হজ পালনকারীদের সম্মান ও মর্যাদা অনেক বেশি। হজ পালনকারীকে হাজি বলা হয়। হজ পালন করলে গুনাহ মাফ হয়ে যায়। হজ পালনকারী নিষ্পাপ শিশুর ন্যায় হয়ে যায়। রাসুল (স) বলেছেন, 'যে ব্যক্তি হজ পালন করে সে যেন নবজাত শিশুর মতো নিষ্পাপ হয়ে যায়। অন্যত্র বলেছেন, 'মাকবুল হজের বিনিময় জান্নাত ছাড়া আর কিছুই নয়।'"
        },
        {
          "label": "গ",
          "question": "উদ্দীপকে জামিল ইসলামের কততম ভিত্তি পালন করে? ব্যাখ্যা করো।",
          "explanation": "উদ্দীপকে জামিল ইসলামের দ্বিতীয় ভিত্তি পালন করে, ইসলামের দ্বিতীয় ভিত্তি হচ্ছে সালাত। নির্দিষ্ট সময়ে নির্দিষ্ট পদ্ধতিতে ইবাদত আদায় করার নাম সালাত। সালাত একটি ফরজ বা অবশ্যকরণীয় ইবাদত। ইসলামের ধর্মীয় কাঠামো যে পাঁচটি স্তম্ভের ওপর দাঁড়িয়ে আছে সালাত তার মধ্যে দ্বিতীয়। এটি মহান আল্লাহ তায়ালার প্রতি মানুষের আনুগত্যের বহিঃপ্রকাশ। এটি সমস্ত ইবাদতসমূহের মধ্যে সর্বোত্তম এবং সর্বজনীন। এটি মানুষের কু-প্রবৃত্তি নিয়ন্ত্রণ করে এবং অশ্লীলতা ও অন্যায় কাজ থেকে মানুষকে দূরে রাখে। সালাত মানুষের মধ্যে বিরাজিত বিভিন্ন পাশবিক প্রবৃত্তির নিয়ন্ত্রণ এবং সম্ভাব্য ক্ষেত্রে তার মূলোৎপাটন করে। প্রতিদিনের পাঁচ ওয়াক্ত সালাত এবং সালাতের প্রতিশ্রুতি, কুরআন তিলাওয়াত, আল্লাহর জিকির মানুষকে ভালো কাজে উদ্বুদ্ধ করে। তার মধ্যে প্রবৃত্তির ধ্বংসাত্মক অনুশীলন প্রবণতা - হ্রাস পায়। সে প্রতি রাকাতে আল্লাহ তায়ালার সাহায্য প্রার্থনা করে। তার মানসিকতা পুরোপুরি কু-প্রবৃত্তিবিরোধী হয়ে ওঠে। সালাত ব্যক্তির মধ্যে পবিত্র ও পরিশুদ্ধ চেতনার জন্ম দেয়। সে নৈতিক দিক থেকে পবিত্র হয়ে ওঠে। মন্দ, নিষিদ্ধ ও অশ্লীল আচরণ থেকে নিজেকে বিরত রাখে। তার মধ্যে এসব অনৈতিক আচরণ প্রতিরোধের মানসিকতা তৈরি হয়। ফলে সমাজ অশালীন আচরণ থেকে মুক্তি পায়। 'আল্লাহ তায়ালা বলেন, 'নিশ্চয়ই সালাত অশালীন ও মন্দকাজ থেকে বিরত রাখে' (সুরা আল- আনকাবুত: ৪৫)।"
        },
        {
          "label": "ঘ",
          "question": "উদ্দীপকে কমলের কর্মকান্ড চিহ্নিতপূর্বক হাদিসের আলোকে. এর যৌক্তিকতা বিশ্লেষণ করো।",
          "explanation": "উদ্দীপকে কমলের কর্মকাণ্ডটি হলো ইমানের সর্বনিম্ন শাখার পর্যায়ভুক্ত। অন্তরে মহান আল্লাহর প্রতি বিশ্বাস স্থাপন করে মৌখিক স্বকৃিতি দেওয়া এবং সে অনুযায়ী আমল করাকে ইমান বলে। বিভিন্ন কাজের মাধ্যমে ইমানের শাখাগুলো প্রকাশিত হয়। ইমানের সত্তরটিরও বেশি শাখা রয়েছে। এগুলোর মধ্যে সর্বনিম্ন শাখা হলো- রাস্তা থেকে কষ্টদায়ক বস্তু সরিয়ে ফেলা। উদ্দীপকে বর্ণিত কমল রাস্তা-ঘাটে কলার খোসা বা এ জাতীয় কিছু দেখলে তা তুলে ডাস্টবিনে ফেলে দেয়। রাসুল (স)-এর হাদিস অনুযায়ী তার এ কাজটিকে অত্যন্ত যৌক্তিক এবং ইমানের পর্যায়ে বিবেচনা করা যায়। এ হাদিসে রাসুল (স) বলেন, 'ইমানের স্তরটিরও বেশি শাখা রয়েছে এগুলোর মধ্যে সর্বোত্তম হলো 'আল্লাহ ছাড়া কোন ইলাহ নেই' এ কথা বলা। আর এগুলোর সর্বনিম্ন শাখা হলো রাস্তা থেকে কষ্টদায়ক বস্তু সরিয়ে ফেলা এবং লজ্জাশীলতা ইমানের একটি বিশেষ শাখা।' রাসুল (স) এ হাদিসে হাক্কুল্লাহ তথা আল্লাহর হক এবং হাক্কুল ইবাদ তথা বান্দার হক-এর পারস্পরিক সম্পর্ক নির্দেশ করেছেন। পরিশেষে বলা যায়, কমল তার কর্মকাণ্ডে ইমানের পরিচয় দিয়েছেন। এ কাজটি একজন মানুষকে দুনিয়া এবং আখিরাত উভয় জগতে সম্মানিত করবে।."
        }
      ]
    },
    {
      "number": "9",
      "uddipok": "খন্দক যুদ্ধে বিশাল কুরাইশ বাহিনীকে মোকাবিলার জন্য রাসুল (স) বিশিষ্ট সাহাবিদের নিয়ে পরামর্শ সভার আহ্বান করেন। উক্ত সভায় সালমান ফারসি (রা) কুরাইশদের মোকাবিলা করার জন্য পরিখা খননের পরামর্শ দেন। এতে সকল সাহাবি ঐকমত্য প্রকাশ করলে রাসুল (স) কর্তৃক প্রস্তাবটি গৃহিত হয়।",
      "tag": "MC 24",
      "sub_questions": [
        {
          "label": "ক",
          "question": "মুজতাহিদ কারা?",
          "explanation": "যারা ইসলামি বিধানাবলি ইজতিহাদ বা গবেষণা করেন তারা মুজতাহিদ।"
        },
        {
          "label": "খ",
          "question": "'আমার উম্মত কোনো ভুলের উপর একমত হতে পারে না'- ব্যাখ্যা করো।",
          "explanation": "উল্লেখিত হাদিসটিতে ইজমার গুরুত্ব ফুটে উঠেছে। ইজমা মুমিন জনতাকে বিভ্রান্তি থেকে রক্ষা করে। সাধারণ মুমিনদের অধিকাংশের জন্য নিজেদের মতানুসারে চলা প্রায়শ সম্ভব হয়ে ওঠে না। জ্ঞানগত সীমাবদ্ধতার জন্য এ কাজ তাদের ভেতর বিভ্রান্তি ও ভ্রষ্টতায় নিপতিত হওয়ার আশঙ্কা জাগিয়ে তোলে। ইজমা তাদেরকে এক্ষেত্রে পুরোপুরি সুরক্ষা দান করে। কেননা এতে যোগ্যতম সব মুজতাহিদদের সম্মিলিত সিদ্ধান্ত প্রতিফলিত হয়। এজন্য রাসুল (স) বলেছেন, 'আমার উম্মত বিভ্রান্তির ওপর একমত হবে না।'"
        },
        {
          "label": "গ",
          "question": "উদ্দীপকে উল্লিখিত জনমত যাচাইয়ের প্রক্রিয়ায় কোন দিকটি ফুটে উঠেছে? বর্ণনা করো।",
          "explanation": "উদ্দীপকে উল্লিখিত জনমত যাচাইয়ে প্রক্রিয়ায় ইজমার দিকটি ফুটে উঠেছে। গুরুত্বপূর্ণ বিষয়ে সিদ্ধান্ত নিতে গিয়ে রাসুল (স) অনেক সময় সাহাবিদের পরামর্শ নিয়েছেন। এ ধরনের পরামর্শ থেকে ঐকমত্যের ভিত্তিতে সিদ্ধান্ত নেওয়া হয়েছে, যা ইজমার দৃষ্টান্ত স্থাপন করে। উদ্দীপকের ঘটনাটি এমনই একটি উদাহরণ। উদ্দীপকে দেখা যায়, খন্দকের যুদ্ধের পরিকল্পনা ঠিক করতে গিয়ে রাসুল (স) সাহাবিদের পরামর্শ নিয়েছেন। তাঁদের ঐকমত্যের ভিত্তিতেই পরিখা খননের সিদ্ধান্ত নিয়েছেন। একইভাবে ইজমাভিত্তিক সিদ্ধান্ত নেওয়া হয় সাহাবি অথবা আলিমগণের ঐকমত্যের ভিত্তিতে। তাই উদ্দীপকের সিদ্ধান্তটি ইজমার সাথেই সাদৃশ্যপূর্ণ। উক্ত ঘটনাটিতে রাসুল (স) ইচ্ছা করলে এককভাবে সিদ্ধান্ত নিতে পারতেন। কিন্তু তিনি সম্মিলিত সাহাবিদের ঐকমত্যের ভিত্তিতে সিদ্ধান্ত নিয়ে পরবর্তী যুগের মানুষের জন্য ইজমার দৃষ্টান্ত তুলে ধরেছেন; যেন এ থেকে শিক্ষা নিয়ে পরবর্তী যুগে মুমিনরা সঠিক পথে চলতে পারে। সুতরাং রাসুল (স) উদ্দীপকের ঘটনাটি ইজমার শিক্ষাকেই তুলে ধরেছে, যা ইসলামি শরিয়তের তৃতীয় উৎস।"
        },
        {
          "label": "ঘ",
          "question": "উদ্দীপকে উল্লিখিত প্রক্রিয়াটির গুরুত্ব আলোচনা করো।",
          "explanation": "উক্ত প্রক্রিয়া তথা রাসুল (স) কর্তৃক ইসলামি আইনশাস্ত্র হিসেবে ইজমার উদ্ভব হওয়ার পরবর্তীকালে এটির গুরত্ব অধিক হারে বৃদ্ধি পেয়েছে। নবোদ্ভাবিত কোনো সমস্যার সমাধান দেওয়ার জন্য ইজমার প্রয়োজন হয়। এ ধরনের সমস্যা যখন রাসুল (স)-এর যুগে দেখা দিত তখন কুরআন অথবা হাদিসের আলোকে তার সমাধান দেওয়া হতো। তাছাড়া রাসুলের যেকোনো সিদ্ধান্ত সবাই নির্দ্বিধায় মেনে নিত। তবে রাসুল (স) কোনো কোনো ক্ষেত্রে ইজমার শিক্ষা দেওয়ার জন্য সম্মিলিতভাবে সাহাবিদের নিয়ে সিদ্ধান্ত নিত। উদ্দীপকে এমনটিই লক্ষণীয়। খন্দকের যুদ্ধে শত্রুবাহিনীকে মোকাবিলা করতে রাসুল (স) সাহাবিদের নিয়ে পরামর্শ সভার আহ্বান করেন। সভার পরামর্শের ঐকমত্যের ভিত্তিতে সিদ্ধান্ত নেন। তিনি পরামর্শ না করলেও পারতেন। কেননা তখন কুরআন নাজিল অব্যাহত ছিল। উদ্দীপকে দেখা যায়, মূল সিদ্ধান্তটি রাসুল (স) নিজেই নিয়েছিলেন। কিন্তু রাসুল (স)-এর ইন্তেকালের পর তাঁর মতো ওহির ভিত্তিতে সিদ্ধান্ত দেওয়ার ক্ষমতা আর কারো ছিল না। এ সময় ইজমার গুরুত্ব বৃদ্ধি পেতে থাকে। এভাবে সময় অতিবাহিত হওয়ার সাথে সাথে আরও বেশি বিভ্রান্তি তৈরি হতে থাকে, যা ইজমার প্রয়োজনীয়তা বৃদ্ধি করে। রাসুল (স) জানতেন তার ইন্তেকালের পর ইজমার প্রয়োজন হবে সে জন্যই তিনি উদ্দীপকের দৃষ্টান্তটির মতো কিছু দৃষ্টান্ত মুসলমানদের জন্য রেখে গেছেন। উপরের বিষয়গুলো পর্যালোচনা করে বলা যায়, উদ্দীপকে ইজমার দৃষ্টান্ত দেখানো হলেও তা রাসুল (স)-এর যুগে খুব একটা গুরুত্বপূর্ণ ছিল না। তাঁর ওফাতের (মৃত্যু) পরেই এটি অধিক গুরুত্ব লাভ করে।"
        }
      ]
    },
    {
      "number": "10",
      "uddipok": "জনাব আকরাম, সাহেব এ বছর বৃক্ষমেলা থেকে দুই হাজার ফলজ, বনজ ও ঔষধি গাছ ক্রয় করে রাস্তার দুই পাশে সেগুলো রোপণ করেন। অন্যদিকে তার বন্ধু জনাব জাহিদ চিকন চালের সাথে মোটা চাল মিশিয়ে অধিক মুনাফা অর্জন করেন। বিষয়টি জেনে মাওলানা কেরামত বলেন, এজন্য তাকে পরকালে কঠিন শাস্তি ভোগ করতে হবে।",
      "tag": "MC 24",
      "sub_questions": [
        {
          "label": "ক",
          "question": "ফিকহ শব্দের অর্থ কী?",
          "explanation": "শব্দের অর্থ ব্যবসায়ী ।"
        },
        {
          "label": "খ",
          "question": "'সাদকায়ে জারিয়াহ' বলতে কী বোঝায়?",
          "explanation": "সাদকায়ে জারিয়াহ বলতে এমন দান খয়রাতকে বোঝায় যার সওয়াব মৃত্যুর পরও পাওয়া যায় । সাদকায়ে জারিয়াহ আরবি শব্দ। সাদকা শব্দের অর্থ দান করা এবং জারিয়াহ শব্দের অর্থ প্রবাহমান, সদাস্থায়ী প্রভৃতি। পরিভাষায় সাদকায়ে জারিয়াহ হলো এমন দান যার কার্যকারিতা কখনো শেষ হবে না বরং তা কিয়ামত পর্যন্ত অব্যাহত থাকবে। অর্থাৎ পৃথিবী যতদিন থাকবে ততদিন পর্যন্ত সাদকাকারী এর সওয়াব পেতেই থাকবে।"
        },
        {
          "label": "গ",
          "question": "জনাব আকরাম সাহেবের কাজে কোন হাদিসের শিক্ষার প্রতিফলন ঘটেছে? ব্যাখ্যা করো।.",
          "explanation": "জনাব শহিদের কাজে পাঠ্যবইয়ের বৃক্ষরোপণ সম্পর্কিত হাদিসের শিক্ষার প্রতিফলন ঘটেছে। মানুষের জীবনযাত্রায় সবুজ বৃক্ষ ও ফসলের অবদান অপরিসীম। বৃক্ষরোপণ বা ফসল ফলানোর মাধ্যমে শুধু মানুষই নয় বরং পশুপাখি এবং অন্যান্য প্রাণীরাও উপকৃত হয়। এজন্য মহানবি (স) বৃক্ষরোপণ ও ফসল ফলানোকে সাদকা হিসেবে ঘোষণা করেছেন। যেমন মহানবি (স) ইরশাদ করেছেন, 'কোনো একজন মুসলিম যদি একটি গাছ লাগায় বা ফসল উৎপাদন করে; পরে তা থেকে যদি কোনো মানুষ কিংবা কোনো পশু বা পাখি আহার করে, তবে তা অবশ্যই সে ব্যক্তির জন্য সাদকা হবে' (বুখারি ও মুসলিম)। শহিদের কাজে এরই প্রতিফলন ঘটেছে। উদ্দীপকে দেখা যায়, জনাব শহিদ প্রতিবছর বৃক্ষমেলা থেকে দুই হাজার ফলদ, বনজ ও ঔষধি গাছ ক্রয় করে রাস্তার দুই পাশে রোপন করেন। জনাব শহিদের এ কাজ নিঃসন্দেহে একটি জনকল্যাণমূলক কাজ। তিনি একাজের মাধ্যমে সাদকা করার সওয়াব অর্জন করবেন। আর তিনি এ মহৎ কাজের শিক্ষা লাভ করেছেন রাসুলল্লাহ (স)-এর বৃক্ষরোপণ সম্পর্কিত হাদিস থেকে। সুতরাং বলা যায় যে, জনাব শাহিদের কাজে পাঠ্যবইয়ের বৃক্ষরোপণ সম্পর্কিত হাদিসের শিক্ষার প্রতিফলন ঘটেছে।"
        },
        {
          "label": "ঘ",
          "question": "জাহিদের কর্মটি চিহ্নিতপূর্বক মাওলানা কেরামতের মন্তব্যটি মূল্যায়ন করো।",
          "explanation": "জাহিদের চিকন চালের সাথে মোটা চাল মেশানোর কাজটি প্রতারণার শামিল। আর এ সম্পর্কে মাওলানা কেরামতের মন্তব্যটি যথার্থ ও যৌক্তিক। প্রতারণা মিথ্যারই এক বিশেষ রূপ। এর অর্থ ঠকানো, ফাঁকি দেওয়া, ধোকা দেওয়া, বিশ্বাস ভঙ্গ করা ইত্যাদি। ইসলামি পরিভাষায়, প্রকৃত অবস্থা গোপন রেখে ফাঁকি বা ধোকার ওপর ভিত্তি করে নিজ স্বার্থ হাসিল করাকে প্রতারণা বলা হয়। প্রতারণা নানাভাবে হতে পারে। যথা- ওজনে কম দেওয়া, জাল মুদ্রা চালিয়ে দেওয়া, পণ্য দ্রব্যের দোষ গোপন করা, ভেজাল মেশানো, ফলে ও মাছে রাসায়নিক দ্রব্য দেওয়া ইত্যাদি। আর জনাব জাহিদের চিকন চালের সাথে মোটা চাল মেশানোর কাজটি প্রতারণা অন্তর্ভুক্ত। উদ্দীপকে দেখা যায়, জনাব জাহিদ চিকন চালের সাথে মোটা চাল মিশিয়ে অধিক মুনাফা অর্জন করেন। অর্থাৎ তিনি প্রতারণার মাধ্যমে অধিক অর্থ উপার্জন করেন। প্রতারণার কারণে জনাব জাহিদকে পরকালে কঠিন শাস্তি পেতে হবে। কেননা প্রতারণা অত্যন্ত গর্হিত ও ঘৃণিত কাজ। যে প্রতারণা করে সে প্রকৃত মুমিন নয়। প্রতারণাকারী দুনিয়াতেও ঘৃণিত, লজ্জিত ও অপদস্থ হয়। আর আখিরাতে তার জন্য রয়েছে দুর্ভোগ ও ধ্বংস। আল্লাহ তায়ালা ইরশাদ করেন, 'ধ্বংস তাদের জন্য যারা মাপে কম দেয়' (সুরা মুতাফফিন: ১)। প্রতারণার ব্যাপারে হুশিয়ারি করে মহানবি (স) বলেছেন, مَنْ غَشَ فَلَيْسَ مِنَّا অর্থ: যে প্রতারণা করে সে আমার দলভুক্ত নয় (মুসলিম)। অর্থাৎ প্রতারণাকারীকে ইহকালে লাঞ্চনা, অপমান আর পরকালে জাহান্নামের কঠিন শাস্তি ভোগ করতে হবে। তাই প্রতারণা সম্পর্কে মাওলানা কেরামত যথার্থই বলেছেন, 'এজন্য তাকে পরকালের কঠিন শাস্তি ভোগ করতে হবে।'"
        }
      ]
    },
    {
      "number": "11",
      "uddipok": "মাওলানা আকরাম সাহেব একদিন জুম্মার খুতবায় এলাকাবাসীকে আর্থ- সামাজিক সমস্যা সমাধানে আল কুরআনের পাশাপাশি রাসুল (স)-এর বাণী ও জীবনাদর্শ সম্পর্কে সচেতন করেন। তিনি বলেন, পবিত্র কুরআনের খুঁটিনাটি বিষয় বুঝতে রাসুল (স)-এর আদর্শ জানতে হবে। এটি বাদ দিয়ে কুরআন আমল করা অসম্ভব।",
      "tag": "MC 24",
      "sub_questions": [
        {
          "label": "ক",
          "question": "রাবি কাকে বলে?",
          "explanation": "যিনি হাদিস বর্ণনা করেন তাকে রাবি বলা হয়।"
        },
        {
          "label": "খ",
          "question": "'লজ্জাশীলতা ইমানের একটি বিশেষ অঙ্গ'- ব্যাখ্যা করো।",
          "explanation": "লজ্জা অর্থ মার্জিত, সুন্দর ও শোভন হওয়া। কথা-বার্তা, আচার- আচরণ ও চলাফেরায় ভদ্র, সভ্য ও মার্জিত হওয়াকেই লজ্জাশীলতা বলে। অশ্লীলতা ত্যাগ করে জীবনাচরণের সকল ক্ষেত্রে ইলামি নীতি- আদর্শের অনুসারী হওয়ার দ্বারা লজ্জাশীলতা অর্জন করা যায়। মার্জিত, নম্র, ভদ্র ও পূত-পবিত্র হিসেবে মানুষকে গড়ে তোলা ইসলামি শিক্ষার অন্যতম উদ্দেশ্য। এজন্য হাদিসে লজ্জাশীলতাকে ইমানের একটি বিশেষ অঙ্গ বলা হয়েছে।"
        },
        {
          "label": "গ",
          "question": "মাওলানা আকরাম সাহেবের বক্তব্যে কোন শাস্ত্রের পরিচয় ফুটে উঠেছে? ব্যাখ্যা করো।",
          "explanation": "মাওলানা আকরাম সাহেবের বক্তব্যে হাদিস শাস্ত্রের পরিচয় ফুটে উঠেছে। ইসলামি শরিয়তের দ্বিতীয় উৎস হলো আল-হাদিস। রাসুল (স)-এর কথা, কাজ ও মৌনসম্মতিকে হাদিস বলে। এটি কুরআন মাজিদের সর্বোৎকৃষ্ট ব্যাখ্যা। যার মাধ্যমে সাধারণ মানুষের জন্য দীনের পথে চলা খুব সহজ হয়। ইসলামি জীবনব্যবস্থার অবয়ব নির্মাণে হাদিস এক গুরুত্বপূর্ণ ভূমিকা পালন করে। কুরআনের নির্দেশনাবলির মর্মার্থ অনুধাবন এবং বাস্তব জীবনে এর যথার্থ অনুশীলনে হাদিসের প্রত্যক্ষ সহযোগিতা একান্ত অপরিহার্য। এ কারণেই যুগে-যুগে, দেশে-দেশে হাদিসের সংকলন, অনুবাদ ও বিশ্লেষণের উপর সর্বাধিক গুরুত্ব আরোপ করা হয়েছে। ইসলামি শরিয়তে হাদিসকে অত্যন্ত গুরুত্ব দেওয়া হয়েছে। শরিয়তের বিধান প্রণয়ন ও প্রবর্তন এবং মূলনীতি ও কর্মপন্থা নির্ধারণে হাদিস অত্যন্ত গুরুত্বপূর্ণ ও প্রয়োজনীয় উৎস।"
        },
        {
          "label": "ঘ",
          "question": "উদ্দীপকে মাওলানা আকরাম সাহেব যে শাস্ত্রের কথা উল্লেখ করেছেন মানব জীবন গঠনে তার গুরুত্ব আলোচনা করো।",
          "explanation": "মানবজীবন গঠনে হাদিসের অত্যধিক গুরুত্ব রয়েছে। রাসুলুল্লাহ (স) এর গোটা জীবনাদর্শ হাদিসের অন্তর্ভুক্ত। তাঁর জীবনটা ছিল নৈতিকতায় পরিপূর্ণ। রাসুল (স)-এর আদর্শের ভিত্তিতেই মানবজীবন- গঠন করতে হবে। এ সম্পর্কে আল্লাহ তায়ালা বলেন, 'নিশ্চয়ই তোমাদের জন্য রাসুলুল্লাহ (স) এর জীবনে রয়েছে সর্বোত্তম আদর্শ' (সুরা আল- আহযাব: ২১)। আল্লাহ তায়ালা তাঁকে পৃথিবীতে প্রেরণ করেছেন মানুষের হেদায়েতের জন্য। মানুষকে নৈতিকতায় উজ্জীবিত করার জন্য মানুষের চরিত্রকে সংশোধন করার জন্য। তাদেরকে পবিত্র ও পরিচ্ছন্ন করার জন্য। আল্লাহ বলেন, 'অবশ্যই আল্লাহ মুমিনদের ওপর অনুগ্রহ করেছেন; তিনি তাদের মধ্য থেকে তাদের কাছে একজন রাসুল। পাঠিয়েছেন, যিনি তাদের কাছে তাঁর আয়াতসমূহ তিলাওয়াত করেন, তাদেরকে পরিশুদ্ধ করেন এবং তাদেরকে কিতাব ও হিকমত শিক্ষা দেন' (সুরা আলে ইমরান: ১৬৪)। রাসুলুল্লাহ (স) নিজেও বলেছেন- উত্তম চারিত্রিক (নৈতিক) গুণাবলিকে পূর্ণতা দানের জন্যই আমি প্রেরিত হয়েছি (বায়হাকি)। রাসুলুল্লাহ (স)- এর বাণীসমূহ এবং তাঁর কর্মপন্থায় আমরা আমাদের জীবন গঠনের সব উপাদান খুঁজে পাই। যেমন- সততা ও সত্যবাদিতা জীবন গঠনের অন্যতম উপাদান। রাসুলুল্লাহ (স)-এর সারা জীবনে আমরা সততা ও সত্যবাদিতার উজ্জ্বল দৃষ্টান্ত দেখতে পাই। তিনি তাঁর জীবনে জন্ম থেকে মৃত্যু পর্যন্ত সততা ও সত্যবাদিতার ওপর প্রতিষ্ঠিত ছিলেন। বাল্যকাল থেকে সবাই তাঁকে আল-আমিন বা সত্যবাদী বলে ডাকত। আমাদের জীবন গঠনের জন্য প্রয়োজন তাকওয়া। রাসুল (স) হাদিসে তাকওয়া অবলম্বনের প্রতি উৎসাহিত করেছেন। এছাড়া আমানতদারি, ওয়াদা পালন, শালীনতা অর্জন, প্রতারণা বর্জন, হিংসা-বিদ্বেষ পরিহারসহ আদর্শ মানব জীবন গঠনে সব উপাদানই হাদিসে পাওয়া যায়।"
        }
      ]
    }
  ]
}