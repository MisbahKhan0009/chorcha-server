{
  "title": "নজরুল ইসলাম কলেজ ২০২৪",
  "subtitle": "ইসলাম শিক্ষা (11)",
  "questions": [
    {
      "number": "1",
      "uddipok": "ক শাখা: অদৃশ্যে বিশ্বাস স্থাপন করা, সালাত কায়েম করা, দান-সদকা করা, পরকালে নিশ্চিত বিশ্বাসী। খ শাখা: মুমিনদের ধোঁকা দেওয়া, মিথ্যাচারে নির্লিপ্ততা, সমাজে বিশৃঙ্খলা সৃষ্টি।",
      "tag": "SSNIC 24",
      "sub_questions": [
        {
          "label": "ক",
          "question": "বাকারা অর্থ কী?",
          "explanation": "আল-বাকারাহ হলো পবিত্র আল-কুরআনের দ্বিতীয় সুরা, এর অর্থ গাভী।"
        },
        {
          "label": "খ",
          "question": "মাদানী সুরাকে কীভাবে চেনা যায়?",
          "explanation": "সুরার আলোচ্য বিষয় ও আকার দেখে মাদানি সুরা চেনা যায়। মাদানি সুরাগুলো আকারে বড় ও আয়াত দীর্ঘ হয়। এগুলোতে ইসলামের বিধি-বিধান, রীতি-নীতি, ক্রয়-বিক্রয়, সামাজিক, জাতীয় ও আন্তর্জাতিক ব্যবস্থার বিস্তারিত বিবরণ পাওয়া যায়। ব্যক্তিগত, পারিবারিক ও যুদ্ধের নিয়মনীতি সম্পর্কে এই সুরাগুলোতে বিস্তারিত আলোচনা করা হয়েছে। মুনাফিকদের ষড়যন্ত্রের কথাও এগুলোতে প্রকাশ করা হয়েছে।"
        },
        {
          "label": "গ",
          "question": "উদ্দীপকের 'ক' শাখার মানুষদের পরিচয় ব্যাখ্যা করো।",
          "explanation": "উদ্দীপকের 'ক' অংশে বর্ণিত বৈশিষ্ট্যের বান্দাগণ মুত্তাকি নামে পরিচিত। মুত্তাকি বলতে আল্লাহভীরু মানুষকে বোঝায়। যে ব্যক্তি তার পার্থিব জীবন পরিচালনায় সর্বদা আল্লাহর আইন-কানুন অনুসরণ করে এবং নিজ অন্তঃকরণে সর্বদা আল্লাহর ভয় পোষণ করে তিনিই মুত্তাকি। উদ্দীপকের 'ক' অংশে বর্ণিত বৈশিষ্ট্যগুলো মুত্তাকিদের বৈশিষ্ট্যের সাথেই সাদৃশ্যপূর্ণ। উদ্দীপকের 'ক' অংশের মানুষেরও বৈশিষ্ট্য হলো অদৃশ্যে বিশ্বাস করা, সালাত কায়েম করা, দান-সাদকা করা, আসমানি কিতাবে বিশ্বাস করা এবং পরকালে দৃঢ় বিশ্বাস রাখা। আর এ সমস্ত বৈশিষ্ট্য মুত্তাকিদের বৈশিষ্ট্যের সাথে পুরোপুরি সাদৃশ্যপূর্ণ। পবিত্র কুরআনের সুরা বাকারায় মুত্তাকিগণের ছয়টি বৈশিষ্ট্যের কথা উল্লেখ করা হয়েছে। সেগুলো হলো- অদৃশ্যের প্রতি বিশ্বাস স্থাপন করা, সালাত প্রতিষ্ঠা করা, আল্লাহ প্রদত্ত জীবিকা হতে আল্লাহর পথে ব্যয় করা, হযরত মুহাম্মদ (স)-এর প্রতি অবতীর্ণ আল কুরআনকে আল্লাহর প্রদত্ত জীবন বিধান হিসেবে বিশ্বাস করা, পূর্ববর্তী নবিগণের প্রতি যে সমস্ত কিতাব অবতীর্ণ হয়েছে সেগুলোকে সত্য বলে স্বীকার করা এবং আখিরাতের প্রতি দৃঢ় বিশ্বাস পোষণ করা। তাই বলা যায়, উদ্দীপকের 'ক' অংশের বর্ণিত বৈশিষ্ট্যের অধিকারী মানুষগণ মুত্তাকি নামে পরিচিত।"
        },
        {
          "label": "ঘ",
          "question": "উদ্দীপকের 'খ' শাখার মানুষদের পরিচয় ও পরিণতি বিশ্লেষণ করো।",
          "explanation": "উদ্দীপকের 'খ' অংশে বর্ণিত লোকেরা হলো মুনাফিক, যারা ইহকালীন এবং পরকালীন জীবনে যন্ত্রণাদায়ক শাস্তির সম্মুখীন হবে। মুনাফিকরা প্রকাশ্যে নিজেদেরকে আল্লাহ, রাসুল ও আখিরাতে বিশ্বাসী বলে ঘোষণা দেয়। কিন্তু অন্তরে, ঘোর অবিশ্বাস ও মুসলমানদের প্রতি চরম বিদ্বেষ পোষণের মাধ্যমে তাদেরকে ধোঁকা দেওয়ার চেষ্টা করে। তারা মানুষের স্বাভাবিক ও সহজাত অবস্থার বাইরে অবস্থান করে। তাদের মন-মানসিকতা প্রতারণা ও কপটতার ব্যাধিতে আক্রান্ত। তারা জমিনে বিশৃঙ্খলা সৃষ্টি করে আবার সেটিকে মিথ্যা প্রতিপন্ন করার জন্য বলে আমরাই তো শান্তি স্থাপনকারী। আর এ সমস্ত মুনাফিকের ব্যাপারে আল্লাহপাক দুনিয়াতে এবং আখিরাতে পীড়াদায়ক শাস্তির কথা ঘোষণা দিয়েছেন। সুরা আন নিসার ১৪৫তম আয়াতে বলা হয়েছে- 'নিশ্চয়ই মুনাফিকদের স্থান হবে জাহান্নামের সর্বনিম্ন স্তরে।' উদ্দীপকের 'খ' অংশের মানুষের বৈশিষ্ট্য হলো তারা মুমিনদের ধোঁকা দেয়। তাদের অন্তর ব্যাধিতে পূর্ণ। তারা মিথ্যাচারে লিপ্ত। তারা সমাজে বিশৃঙ্খলা সৃষ্টিকারী এবং নির্বোধ জনগোষ্ঠী। আর এসব বৈশিষ্ট্যের অধিকারীরা মূলত মুনাফিক হিসেবেই পরিচিত। মুনাফিকের ব‍্যাপারে আল্লাহপাক সুস্পষ্ট শাস্তির ঘোষণা দিয়েছেন। আল্লাহপাক বলেন, 'তাদের অন্তরে ব্যাধি রয়েছে। অতঃপর আল্লাহ তাদের ব্যাধি বৃদ্ধি করেছেন আর তাদের জন্য রয়েছে যন্ত্রণাদায়ক শাস্তি। কারণ তারা মিথ্যাচারে অভ্যস্ত।' উপরের আলোচনা সাপেক্ষে বলা যায়, উদ্দীপকের 'খ' অংশে বর্ণিত বৈশিষ্ট্যের অধিকারী লোকেরা অর্থাৎ মুনাফিকরা তাদের কৃতকর্মের জন্য আল্লাহর পক্ষ থেকে যন্ত্রণাদায়ক শাস্তির সম্মুখীন হবে।"
        }
      ]
    },
    {
      "number": "2",
      "uddipok": "শহীদ সৈয়দ নজরুল ইসলাম কলেজ, ময়মনসিংহ কর্তৃক আয়োজিত ইসলাম শিক্ষা বিষয়ক সেমিনারে প্রথম বক্তা ড. মামুন সাদী তাঁর নির্ধারিত টপিকে আলোচনা করার সময় প্রথমেই বলেন, “পবিত্র কুরআন একটি নির্ভুল গ্রন্থ\"। কিন্তু দ্বিতীয় বক্তা ড. নকিব হাসান বলেন, \"মানুষদের মধ্যে সর্বোত্তম সে ব্যক্তি যিনি কুরআন নিজে শিক্ষা করেন এবং অন্যকে শিক্ষা দেন।\"",
      "tag": "SSNIC 24",
      "sub_questions": [
        {
          "label": "ক",
          "question": "'আল হিজারাহ' অর্থ কী?",
          "explanation": "আল হিজারাহ' অর্থ পাথর।"
        },
        {
          "label": "খ",
          "question": "আল কুরআনের সংক্ষিপ্ত পরিচয় দাও।",
          "explanation": "আল-কুরআন মহান আল্লাহ তায়ালার পবিত্র কালাম। মানবজাতির হেদায়েতের জন্য মহান আল্লাহর পক্ষ থেকে নাজিলকৃত সর্বশেষ এবং সর্বশ্রেষ্ঠ আসমানি কিতাব আল-কুরআন। মহানবি হযরত মুহাম্মদ (স)-এর ওপর দীর্ঘ ২৩ বছরে এ কুরআন নাজিল হয়। আল- কুরআনে ১১৪টি সূরা রয়েছে, যার মধ্যে ৮৬টি মক্কি ও ২৮টি মাদানি। আল-কুরআনে ৫৫৪টি রুকু ও ৬২৩৬টি মতান্তরে ৬৬৬৬টি আয়াত রয়েছে। মহান আল্লাহ তায়ালা এ গ্রন্থকে মানবজাতির পূর্ণাঙ্গ জীবন-বিধান হিসেবে ঘোষণা করেছেন।"
        },
        {
          "label": "গ",
          "question": "ড. মামুন সাদী সাহেবের বক্তব্যে কুরআনের কোন দিকটি প্রকাশ পেয়েছে? ব্যাখ্যা করো।",
          "explanation": "ড. মামুন সাদী সাহেবের বক্তব্যে পবিত্র কুরআনের সংশয়হীনতার দিকটি প্রকাশ পেয়েছে। আল্লাহ তায়ালা কুরআন মাজিদের সংশয়হীনতা ও কার্যকারিতার ওপর আলোকপাত করে ইরশাদ করেছেন- ذلِكَ الْكِتَبُ لَا رَيْبَ فِيهِ অর্থ: 'এটি সেই কিতাব যাতে কোনো সন্দেহ নেই।' এটি সুরা বাকারার ২ নং আয়াত। এর একটি সরল অর্থ হলো, নিঃসন্দেহে এটি আল্লাহর কিতাব। তবে এর তাৎপর্য অনেক। বক্তব্যের মূল মর্ম হলো, এটি এমন একখানি কিতাব যাতে সন্দেহপূর্ণ একটি কথাও সন্নিবেশিত হয়নি। আল্লাহ। তায়ালা প্রথমেই সব সন্দেহ-সংশয়ের সম্ভাবনা নির্মূল করে দেন। কুরআন মাজিদের আরও একটি বিশেষ দিক হলো, এ মহাগ্রন্থ পুরোপুরি নিছক হেদায়েত ও সত্যের পথ নির্দেশ মাত্র। উদ্দীপকে বর্ণিত শহীদ সৈয়দ নজরুল ইসলাম কলেজ, ময়মনসিংহ কর্তৃক আয়োজিত ইসলাম শিক্ষা বিষয়ক সেমিনারে প্রথম বক্তা ড. মামুন সাদী তাঁর নির্ধারিত টপিকে আলোচনা করার সময় বক্তব্যের শুরুতে পবিত্র কুরআনকে একটি নির্ভুল গ্রন্থ হিসেবে ঘোষণা করেন। কেননা, অদৃশ্য সত্য সম্পর্কে আলোচনা করা হয়, তার সবই অমূলক ধারণানির্ভর। যে জন্য গ্রন্থগুলোর প্রণেতারা পর্যন্ত তাদের বক্তব্য ও তত্ত্ব সম্পর্কে সন্দেহমুক্ত হতে পারে না। তারা গ্রন্থের সূচনাতেই তাদের সন্দেহের কথা ব্যক্ত করেন। ইচ্ছাকৃত বা অনিচ্ছাকৃত ভুলের জন্য দুঃখ প্রকাশ করেন। বিবৃত বিষয়ে বিজ্ঞ পাঠক-সমালোচকদের মতামত আহ্বান করেন। কিন্তু কুরআন 'মাজিদের বক্তব্যের শুরুতেই আল্লাহ ঘোষণা করেছেন, 'এই কিতাবখানার মধ্যে কোনোই সন্দেহ নেই।'"
        },
        {
          "label": "ঘ",
          "question": "দ্বিতীয় বক্তার আলোচনায় নির্ধারিত টপিকটি কতটুকু প্রকাশ পেয়েছে মূল্যায়ন করো।",
          "explanation": "দ্বিতীয় বক্তার আলোচনায় নির্ধারিত টপিকটি সম্পূর্ণরূপে প্রকাশ পেয়েছে। মহানবি (স) বলেন, তোমাদের মধ্যে ঐ ব্যক্তি সর্বোত্তম যে কুরআন শিখে এবং অপরকে শিক্ষা দেয় (বুখারি)। কুরআন শেখা, মর্মার্থ অনুধাবন করা, ব্যাখ্যা-বিশ্লেষণ করা ও তদনুযায়ী জীবনযাপনের মাধ্যমে আল্লাহর আহল (রূপকার্থে আল্লাহর পরিজন) হওয়া যায়। মহানবি (স) বলেছেন- যারা কুরআনের আহল, তারাই আল্লহর আহল ও বিশেষ লোক (মুসনাদে আহমাদ)। কুরআন ভালোভাবে শিখতে পারলে অধিক মর্যাদাবান হওয়া যায়। ভালোভাবে শিখতে না পারলেও চেষ্টা, সাধনা ছেড়ে দেওয়া উচিত নয়। কারণ যে ব্যক্তি কষ্ট করে কুরআন শেখার প্রচেষ্টা অব্যাহত রাখে তার জন্য রয়েছে অধিক সওয়াব। মহানবি (স) বলেছেন, 'কুরআনে পারদর্শী ব্যক্তি পুণ্যবান সুমহান সান্নিধ্যপ্রাপ্ত ফেরেশতার সঙ্গী হবেন। যে ব্যক্তি কুরআন পাঠ করে এবং কষ্ট হওয়া সত্ত্বেও চেষ্টা অব্যাহত রাখে তার জন্য রয়েছে দ্বিগুণ সওয়াব' (বুখারি ও মুসলিম)। উদ্দীপকে দেখা যায়, ইসলাম শিক্ষা বিষয়ক সেমিনারে দ্বিতীয় বক্তা ড. নকিব হাসান রাসুল (স) এর হাদিস উল্লেখ করে বলেন, মানুষের মধ্যে সর্বোত্তম ব্যক্তি সে যিনি নিজে কুরআন শিক্ষা করেন এবং অন্যকে শিক্ষা দেন। আল্লাহ তায়ালা ভালোভাবে কুরআন শেখা ও গবেষণা করার প্রতি গুরুত্বারোপ করে ইরশাদ করেছেন- তারা কি কুরআন নিয়ে চিন্তা- গবেষণা করে না, নাকি তাদের অন্তর তালাবদ্ধ? (সুরা মুহাম্মদ: ২৪) মহানবি (স) কুরআন না শেখার পরিণতি সম্পর্কে বলেছেন- যার মধ্যে কুরআনের কোনো অংশ নেই, সে শূন্য গৃহের মতো (তিরমিযি)। আল্লাহ তায়ালা মানবজাতির হেদায়েতের জন্য সর্বশেষ নবি হযরত মুহাম্মদ (স)-এর উপর যে বাণীসমূহ সরাসরি ওহির মাধ্যমে নাজিল করেছেন তার সমষ্টি হচ্ছে আল-কুরআন। কুরআন শিক্ষা করা সকল মুসলমানের ওপর ফরজ। সুতরাং আল্লাহকে জানা, তাঁর আদেশ-নিষেধ অবগত হয়ে তদনুযায়ী জীবনযাপন করার জন্য প্রত্যেক মুসলিমের জন্য কুরআন শিক্ষা করা অপরিহার্য।"
        }
      ]
    },
    {
      "number": "3",
      "uddipok": "আয়েশা ও ইদিতা আফরিন দুই বান্ধবী। তাঁরা প্রায়ই বিভিন্ন হাদিস নিয়ে আলোচনা করেন। ইদিতা আফরিন বলেন, 'অনেক মেয়ে প্রায়ই হিংসা করে যদিও দুইজন ব্যতীত হিংসা জায়েজ নয়'। আয়েশাও আরেকটি হাদিস যুক্ত করে বলেন, 'আমরা প্রত্যেকে দায়িত্বশীল এই বিষয়ে আমরা সবাই জিজ্ঞাসিত হবো'।",
      "tag": "SSNIC 24",
      "sub_questions": [
        {
          "label": "ক",
          "question": "'মতন' কী?",
          "explanation": "হাদিসের মূল বক্তব্যকে মতন বলে।"
        },
        {
          "label": "খ",
          "question": "ইসলামের পাঁচটি ভিত্তির নাম লেখো।",
          "explanation": "ইসলামের মূল কাঠামো যে পাঁচটি ভিত্তির ওপর দাঁড়িয়ে আছে তাই ইসলামের স্তম্ভ। স্তম্ভ শব্দের অর্থ খুঁটি। ইসলাম যেন একটি প্রাসাদ। পাঁচটি খুঁটির ওপর তা প্রতিষ্ঠিত। এগুলো হলো- কালেমা, সালাত, জাকাত, সাওম ও হজ। তবে এগুলোই সমগ্র ইসলাম নয়। কেননা শুধু খুঁটিকেই কেউ প্রাসাদ মনে করলে বোকামি হবে। আবার খুঁটি ছাড়া কেউ প্রাসাদ নির্মাণ করতে পারবে না। তাই এই খুঁটিগুলো ঠিক রেখে ইসলামকে পূর্ণাঙ্গ জীবনবিধান হিসেবে গ্রহণ করতে হবে।"
        },
        {
          "label": "গ",
          "question": "ইদিতা আফরিনের আলোচনায় কোন দুই শ্রেণীর লোকের কথা বলা হয়েছে- ব্যাখ্যা করো।",
          "explanation": "ইদিতা আফরিনের আলোচনায় দানশীলতা ও শিক্ষার এই দুই শ্রেণীর লোকের কথা বলা হয়েছে। ইসলামে হাসান বা হিংসা সম্পূর্ণভাবে হারাম। তবে দুই শ্রেণির মানুষের প্রতি হিংসা করা বৈধ। এ সম্পর্কে রাসুল (স) বলেন, \"দু'ব্যক্তি ছাড়া অন্য কাউকে হিংসা করা যায় না। একজন হচ্ছেন সেই ব্যক্তি আল্লাহ যাকে সম্পদ দিয়েছেন, আর তাকে সে সম্পদ আল্লাহর পথে ব্যয় করার তাওফিক দিয়েছেন। অপর ব্যক্তি হচ্ছেন সেই জন যাকে আল্লাহ গভীর জ্ঞান দিয়েছেন, আর সে জ্ঞান অনুসারে বিচার ফায়সালা করে ও তা অন্যকে শিক্ষা দেয়”। ইদিতা আফরিনের আলোচনায় এই দুই শ্রেণীর কথা বলা হয়েছে। উদ্দীপকে ইদিতা আফরিন বলেন, অনেক মেয়ে প্রায়ই হিংসা করে যদিও দুইজন ব্যতীত হিংসা জায়েজ নয়। তার এই কথা যৌক্তিক। সমাজের মানুষের এরূপ হিংসা ইসলাম বৈধ, যা রাসুল (স)-এর উল্লিখিত হাদিসের বর্ণনায় প্রমাণিত হয়। মূলত যে ঈর্ষায় ব্যক্তি বা সমাজের কোনো ক্ষতি হয় না বরং উপকার হয়, সে ঈর্ষা হারাম হবে না। আর জ্ঞান বিতরণ করলে তা কমে না, বরং বাড়ে। যা সবার জন্যই কল্যাণকর হয়। সুতরাং ইদিতা আফরিন এই দুই শ্রেণির কথা বলেছে।"
        },
        {
          "label": "ঘ",
          "question": "উদ্দীপকে আয়েশার বর্ণনা করা হাদিসটি বাস্তবজীবনে কতটুকু গুরুত্ব রাখে? মূল্যায়ন করো।",
          "explanation": "উদ্দীপকে আয়েশার বর্ণনা করা হাদিসটিতে দায়িত্ব ও জবাবদিহিতার কথা বলা হয়েছে। বাস্তবজীবনে যার গুরুত্ব অপরিসীম। দায়িত্ব পালন বলতে করণীয় কাজ যথাযথভাবে পালন করাকে বোঝায়। সবাইকে নিজ নিজ অবস্থান থেকে দায়িত্বশীল হতে হবে। দায়িত্ব সম্পর্কে সবাই জিজ্ঞাসিত হবে। উদ্দীপকে এরূপ হাদিসের কথাই ফুটে উঠেছে। উদ্দীপকে আয়েশা বলেন, 'আমরা প্রত্যেকে দায়িত্বশীল, এই বিষয়ে আমরা সবাই জিজ্ঞাসিত হবো'। মানবজীবনে দায়িত্বশীলতার গুরুত্ব অনেক। কেননা সবাই যদি নিজ নিজ জায়গা থেকে দায়িত্বশীল হয় তাহলে কেউ পথভ্রষ্ট হবে না। মানুষ আল্লাহর খলিফা। সেজন্য তার জীবন-যাপন লাগামহীন হতে পারে না। সে দায়িত্বহীন হতে পারে না। খিলাফতের খলিফা থেকে শুরু করে গৃহস্থ, ঘরের অতি নগন্য চাকরটি পর্যন্ত দায়িত্বশীল ব্যক্তিত্ব। মর্যাদা ও অবস্থানগত কারণে হয়তো কারো দায়িত্বের বিস্তৃতি কম, আর কারো বিস্তৃতি ব্যাপক। কিন্তু সবাই দায়িত্বশীল এবং কিয়ামতের কঠিন ময়দানে সব ব্যক্তিই তাদের ওপর অর্পিত দায়িত্ব সম্পর্কে জিজ্ঞাসিত হবে। জবাবদিহি হ্রাস পেলে মানবজীবনে অধঃপতন নেমে আসে। এর প্রকরণ বা উপায় দুইটি: ১. মানুষের কাছে জবাবদিহি এবং ২. আল্লাহর কাছে জবাবদিহি। মানুষের কাছে জবাবদিহির অনুভূতি কমে গেলে বা বিলুপ্ত হলে মানুষ যতটা ক্ষতিগ্রস্ত হয়, তার চেয়ে অধিক ক্ষতিগ্রস্ত হয় আল্লাহর কাছে জবাবদিহির অনুভূতি হারিয়ে গেলে। তাই চূড়ান্ত সফলতা লাভ করতে হলে নিজ নিজ দায়িত্ব যথাযথভাবে পালন করতে হবে। উপরের আলোচনা থেকে বোঝা যায়, আমরা প্রত্যেকে যে কাজ করি না কেনো প্রত্যেককে সেই কাজের জবাবদিহিই করতে হবে। তাই আমাদের উচিত সবাইকে নিজ নিজ জায়গা থেকে দায়িত্বশীল হওয়া।"
        }
      ]
    },
    {
      "number": "4",
      "uddipok": "একাদশ শ্রেণীর শিক্ষার্থী রবিউল হাসান ও মাহিন দুই সহপাঠী। প্রতিদিন তারা ইসলামের বিভিন্ন হুকুম নিয়ে আলোচনা করে। আজকে রবিউল হাসানের আলোচ্য বিষয় এমন একটি ইবাদত যা প্রতিদিন পাঁচবার সম্পাদন করা আবশ্যক। কিন্তু মাহিনের আলোচ্য বিষয়ের ইবাদতটি বছরের নির্ধারিত একটি মাসে সম্পাদন করা আবশ্যক।",
      "tag": "SSNIC 24",
      "sub_questions": [
        {
          "label": "ক",
          "question": "'নিসাব' অর্থ কী?",
          "explanation": "নিসাব অর্থ নির্ধারিত পরিমাণ।"
        },
        {
          "label": "খ",
          "question": "মুসলিম কারা?",
          "explanation": "মুসলিম হলো সেই লোক যে নিজের ইচ্ছাকে আল্লাহর কাছে আত্মসমর্পণ করে। মুসলিম আরবি শব্দ। যার অর্থ স্ব-ইচ্ছায় আত্মসম্পর্ণকারী। যারা ইসলাম ধর্মের অনুসরণ করে তাদেরকে মুসলমান বা মুসলিম বলা হয়। মুসলিম ব্যক্তিরা ইসলামের সকল বিধি-বিধান মেনে চলে। আল্লাহ তায়ালা বলেন, তোমরা মুসলমান না হয়ে কবরে যেও না।"
        },
        {
          "label": "গ",
          "question": "রবিউল হাসানের আলোচ্য ইবাদতটির সামাজিক শিক্ষা বিশ্লেষণ করো।",
          "explanation": "রবিউল হাসানের আলোচ্য ইবাদতটি হলো সালাত, যার সামাজিক শিক্ষা অপরিসীম। সালাত আরবি শব্দ। এর অর্থ দোয়া, ক্ষমা প্রার্থনা করা ইত্যাদি। ইসলাম যে পাঁচটি রুকনের (ভিত্তি) ওপর প্রতিষ্ঠিত, তার দ্বিতীয়টি হলো সালাত। প্রত্যেক মুসলমানের ওপর দিবা-রাতে পাঁচ ওয়াক্ত সালাত আদায় করা ফরজ। উদ্দীপকে এমন ইবাদতের কথাই ফুটে উঠেছে। উদ্দীপকে রবিউল হাসানের আলোচ্য বিষয় এমন একটি ইবাদত, যা প্রতিদিন পাঁচবার সম্পাদন করা আবশ্যক। যা সালাতকে নির্দেশ করে। কেননা প্রত্যেক মুসলমানের ওপর দৈনিক পাঁচবার সালাত আদায় করতে হয়। সালাত মানুষের জন্য দৈনন্দিন পালনীয় একটি ফরজ ইবাদত হলেও সমাজজীবনে রয়েছে এর সুদূর প্রসারী প্রভাব ও উপকারিতা। সালাত ব্যক্তির মধ্যে পবিত্র ও পরিশুদ্ধ চেতনার জন্ম দেয়। সে নৈতিক দিক থেকে পবিত্র হয়ে ওঠে। মন্দ, নিষিদ্ধ ও অশ্লীল আচরণ থেকে নিজেকে বিরত রাখে। ফলে সমাজ অশালীন আচরণ থেকে মুক্তি পায়। তাছাড়া সালাত আদায়ে শৃঙ্খলার পরম প্রশিক্ষণ লাভ করা যায়। সালাত আদায়ে সমাজের মানুষের মধ্যে মর্যাদা ও অধিকারের সমতা প্রতিষ্ঠিত হয়। সুতরাং রবিউল হাসানের আলোচ্য বিষয় সালাত। সালাতের সামাজিক গুরুত্ব অপরিসীম ও অনস্বীকার্য।"
        },
        {
          "label": "ঘ",
          "question": "\"মাহিনের আলোচ্য ইবাদতটির আধ্যাত্মিক গুরুত্ব ব্যাপক\" তোমার মতমত দাও।",
          "explanation": "মাহিনের আলোচ্য ইবাদতটি হলো সাওম। সাওমের আধ্যাত্মিক গুরুত্ব অপরিসীম। সাওম অর্থ বিরত থাকা বা আত্মসংযম করা। রমজান মাসে সাওমের নিয়তে সুবহি সাদিক থেকে সূর্যাস্ত পর্যন্ত পানাহার ও যৌনক্রিয়া থেকে বিরত থাকাই সাওম। সাওম ইসলামের অন্যতম একটি ফরজ ইবাদত। এটি নির্দিষ্ট - সময়ে এবং নির্দিষ্ট শর্তসাপেক্ষে পালন করতে হয়। যা মাহিনের আলোচ্য বিষয়টিতে পরিলক্ষিত হয়। উদ্দীপকের মাহিনের আলোচ্য ইবাদতটি বছরের নির্ধারিত একটি মাসে পালন করতে হয়। যা সাওমকেই নির্দেশ করে। কেননা সাওম নির্ধারিত বছরের একটি মাসে পালন করতে হয়। সাওমের আধ্যাত্মিক গুরুত্ব ব্যাপক। সাওমের মাধ্যমে তাকওয়া অর্জন করা যায়। মূলত তাকওয়া অর্জনের উদ্দেশ্যেই সাওম ফরজ করা হয়েছে। আল্লাহ তায়ালা বলেন, “তোমাদের ওপর সিয়াম সাধনা ফরজ করা হয়েছে, যেভাবে ফরজ করা হয়েছে তোমাদের পূর্ববর্তীদের ওপর। যেন তোমরা তাকওয়া অর্জন করতে পার\"। (সুরা আল-বাকারা : ১৮৩)। সাওম কেবল আল্লাহর জন্যই হয়ে থাকে। তাই সাওমের মাধ্যমে আল্লাহর সন্তুষ্টি লাভ করা যায়। তাকওয়াবান সব মানুষেরই প্রথম প্রার্থনা হয় আল্লাহর সাক্ষাত লাভ। আর সাওমের মাধ্যমেই আল্লাহর সাক্ষাত লাভ করা যায়। সাওমের মাধ্যমে মিথ্যাচার, গিবত, অশালীন কথা-বার্তা থেকে বিরত থাকা যায়। এতে করে সাওম বিভিন্ন অন্যায় থেকে সুরক্ষা দেয়। উপরের আলোচনা থেকে বোঝা যায়, মাহিনের আলোচ্য বিষয়টি হচ্ছে সাওম। যার গুরুত্ব ব্যাপক। তাই আমাদের উচিত রমজান মাসে আল্লাহর বিধি-বিধান মেনে সাওম পালন করা।"
        }
      ]
    },
    {
      "number": "5",
      "uddipok": "সম্প্রতি মধ্যপ্রাচ্যের একটি দেশে নিপাহ ভাইরাস ছড়িয়ে পড়ার কারণে ইসহাক-রাবিয়া দম্পতির একটি আবশ্যক ইবাদত পালন করতে একবছর বিলম্ব হয়। এই ইবাদতটি আন্তর্জাতিক সম্পর্কের সেতুবন্ধনস্বরূপ যা সম্পাদন করতে আর্থিক ও শরীরিক সামর্থ্য থাকতে হয়।",
      "tag": "SSNIC 24",
      "sub_questions": [
        {
          "label": "ক",
          "question": "মৌলিক ইবাদত কয়টি?",
          "explanation": "মৌলিক ইবাদত চারটি।"
        },
        {
          "label": "খ",
          "question": "নামাজ মুমিনের জন্য মিরাজস্বরূপ- ব্যাখ্যা করো।",
          "explanation": "আলোচ্য হাদিসাংশে সালাত আদায়ের গুরুত্ব ও তাৎপর্য বর্ণিত হয়েছে। নির্দিষ্ট আহকাম-আরকানের মাধ্যমে আল্লাহ তায়ালার ইবাদত করার একটি মাধ্যম হলো সালাত। সালাতের মাধ্যমে আল্লাহ তায়ালার সাথে বান্দার যোগসূত্র স্থাপিত হয়। আল্লাহ তায়ালা নামাজে বান্দার প্রতিটি কথার উত্তর দেন। মহানবি (স) মিরাজ লাভ করেছিলেন এটা তাঁর অন্যতম মুজিজা। মিরাজ লাভের প্রতি সাহাবিদের আকাঙ্ক্ষা দেখে নবি (স) নামাজকেই তাদের মিরাজস্বরূপ বলেছেন। নবি (স) প্রত্যক্ষভাবে যেমন আল্লাহ তায়ালার সান্নিধ্য বা মিরাজ লাভ করেছিলেন, বান্দা পরোক্ষভাবে তেমনি নামাজের মাধ্যমে তা পেতে পারে।"
        },
        {
          "label": "গ",
          "question": "উদ্দীপকে উল্লিখিত ইবাদতটি সম্পাদনে আর্থিক ও শরীরিক সামর্থ্য থাকা আবশ্যক বুঝিয়ে লেখো।",
          "explanation": "উদ্দীপকে উল্লিখিত ইবাদতটি হজকে নির্দেশ করে। হজ পালন করতে আর্থিক ও শারীরিক সামর্থ্য থাকা আবশ্যক। হজ একটি ফরজ ইবাদত। প্রত্যেক প্রাপ্তবয়স্ক, স্বাধীন এবং প্রয়োজনীয় আর্থিক সামর্থ্য আছে এমন মুসলমানের জীবনে অন্তত একবার হজ পালন করা ফরজ। এ সম্পর্কে মহানবি (স) বলেছেন, হে মানবমণ্ডলী, আল্লাহ তায়ালা তোমাদের ওপর হজ ফরজ করে দিয়েছেন। কাজেই তোমরা হজ পালন করো। হজ একটি আন্তর্জাতিক সম্পর্কের সেতুবন্ধ। উদ্দীপকে এরূপ বিষয়ই লক্ষনীয়। উদ্দীপকে মধ্যপ্রাচ্যের একটি দেশে নিপা ভাইরাস ছড়িয়ে পড়ার কারণে ইসহাক-রাবিয়া দম্পতির একটি আবশ্যক ইবাদত পালন করতে বিলম্ব হয়। এই ইবাদতটি আন্তর্জাতিক সম্পর্কের সেতুবন্ধ। যা হজকে নির্দেশ করে। হজ একটি আর্থিক ও শারীরিক ইবাদত। হজ ফরজ হওয়ার ক্ষেত্রে আল্লাহ তায়ালা এরশাদ করেন, \"আল্লাহর জন্য, বায়তুল্লাহ হজ করা এমন মানুষের ওপর ফরজ করা হয়েছে, যার ঐ পর্যন্ত যাতায়াতের ক্ষমতা আছে\"। (সুরা আলে ইমরান: ৭) অর্থাৎ আর্থিক ক্ষমতা থাকতে হবে। সুতরাং উদ্দীপকে উল্লেখিত ইবাদতটি হলো হজ।"
        },
        {
          "label": "ঘ",
          "question": "উদ্দীপকে উল্লিখিত ইবাদতটি \"আন্তর্জাতিক সম্পর্কের সেতুবন্ধনস্বরূপ\" বিশ্লেষণ করো।",
          "explanation": "উদ্দীপকে উল্লিখিত ইবাদতটি অর্থাৎ 'হজ' আন্তর্জাতিক সম্পর্কের সেতুবন্ধ। 'হজ শব্দের অর্থ ইচ্ছা করা, সংকল্প করা ইত্যাদি। শরিয়তের পরিভাষায়, আল্লাহর সন্তুষ্টি লাভের উদ্দেশ্যে জিলহজ মাসের নির্ধারিত দিনসমূহে নির্ধারিত নিয়মে পবিত্র কাবাঘর প্রদক্ষিণ ও সংশ্লিষ্ট স্থানসমূহে নির্ধারিত কাজ করাকে হজ বলে। অর্থাৎ হজ পালনের জন্য কাবা শরিফে যেতে হয়। উদ্দীপকে উল্লেখ রয়েছে, হজ আন্তর্জাতিক সম্পর্কের সেতুবন্ধ। কেননা হজ করতে বিদেশ ভ্রমণ করা লাগে বা সৌদি আরবের মক্কায় গমন করতে হয়। সেক্ষেত্রে এটি একটি আন্তর্জাতিক ইবাদত। এটি বিশ্ব মুসলিমের একীভূত হওয়ার একই চিন্তা ও পথ পরিক্রমার এক মহান প্লাটফর্ম। পৃথিবীর বিভিন্ন অঞ্চলের বিভিন্ন জাতি ও বর্ণের মুসলিম পুরুষ ও নারী হজ পালনের জন্য মক্কায় সমবেত হয়। হজ কেবল ইবাদত নয়, বরং মুসলিমদের জাতীয় সমস্যা সমাধান এবং পারস্পরিক সহযোগিতা বৃদ্ধির ধর্মীয় ফোরাম। এ হিসেবে হজ আন্তর্জাতিক জীবনে পারস্পরিক শুভেচ্ছা ও সহযোগিতার ধারা অব্যাহত রাখে। হজ প্রতিবছর একটা নির্দিষ্ট সময়ে নির্ধারিত স্থানে মুমিনদের এ সমাবেশ তাদের বার্ষিক কার্যক্রম মূল্যায়ন ও পরবর্তী বছরের কর্মসূচি প্রণয়নে ভূমিকা রাখে। উপরের আলোচনা থেকে বলা যায়, হজ একটি আন্তর্জাতিক ইবাদত। হজের গুরুত্ব অপরিসীম। যা বার্ষিক মহাসম্মেলন এবং আন্তর্জাতিক সহযোগিতা বৃদ্ধি করে।"
        }
      ]
    },
    {
      "number": "6",
      "uddipok": "ইসলামি শরিয়তের উৎস চারটি: ১. কুরআন ২. হাদিস ৩. (?) ৪. কিয়াস",
      "tag": "SSNIC 24",
      "sub_questions": [
        {
          "label": "ক",
          "question": "'ইজতিহাদ' শব্দের অর্থ কী?",
          "explanation": "ইজতিহাদ শব্দের অর্থ- গবেষণা করা।"
        },
        {
          "label": "খ",
          "question": "\"আমার উম্মত বিভ্রান্তির উপর একমত হবে না\"- বুঝিয়ে লেখো।",
          "explanation": "রাসুল (স) ইজমার গ্রহণযোগ্যতা সম্পর্কে বলেছেন, 'আমার উম্মত বিভ্রান্তি বা ভুলের ওপর একমত হবে না' (আহকামুল কুরআন)। ইজমা ইসলামি শরিয়তের অত্যন্ত গুরুত্বপূর্ণ ও গতিশীল একটি আইনি উৎস। মুসলমানদের জীবনে এর প্রয়োজনীয়তা অনস্বীকার্য ও অপরিহার্য। কুরআন ও সুন্নাহর পরই ইজমার স্থান। এটি নবোদ্ভাবিত কোনো বিষয় নয়। রাসুল (স) নিজের বা তাঁর ইন্তেকালের পরে এ পদ্ধতি আবিষ্কৃত হয়নি। বরং এর প্রবর্তক স্বয়ং আল্লাহ তায়ালা। তাঁর মূলনীতি ও নির্দেশনার ভিত্তিতেই রাসুল (স)-এর যুগেই ইজমা উৎপত্তি লাভ করে। আল্লাহ তায়ালা ও রাসুল (স) ইজমার অবস্থান, গ্রহণযোগ্যতা, নির্ভরতা ও মর্যাদা নির্ধারণ করে দিয়েছেন। এ কারণে রাসুল (স) উপরিউক্ত হাদিসটি বর্ণনা করেছেন।"
        },
        {
          "label": "গ",
          "question": "প্রশ্নবোধক স্থানে যে উৎসটি হবে তার রুকনগুলো ব্যাখ্যা করো।",
          "explanation": "উদ্দীপকে উল্লেখিত প্রশ্নবোধক স্থানে হবে ইজমা। এর দুটি রুকন হলো আযিমত ও রুখসাত। আযিমত হলো প্রবল ইচ্ছা, দৃঢ় সংকল্প বা অনমনীয় প্রত্যয়। সব মুজতাহিদের একযোগে এমন কাজ শুরু করা বা এমন কথা বলাকে আযিমত বলে, যা তাদের একমত হওয়ার বিষয়টি সন্দেহাতীতভাবে প্রমাণ করে। উদাহরণ হিসেবে বলা যায়- হযরত উমর (রা)-এর খিলাফতকালে সবাই জামায়াতে তারাবিহের সালাত বিশ রাকাত আদায়ের মাধ্যমে একযোগে কাজের দৃষ্টান্ত স্থাপন করেছিলেন। অন্যদিকে, রুখসাত এর আভিধানিক অর্থ অবকাশ, ঐচ্ছিক বা হালকা। ইসলামি পরিভাষায় রুখসাত হলো, কোনো বিষয়ে কথায় বা কাজে মুজতাহিদদের একটি অংশের একমত হওয়া এবং অবশিষ্টরা সে বিষয়ে মৌনতা অবলম্বন করবেন। অর্থাৎ বিষয়টি জানার পরে নেতিবাচক কোনো বক্তব্য না দিয়ে বরং চুপ থাকবেন। রুখসাতকে- মৌনতামূলক ইজমাও বলা হয়। উদ্দীপকে ইসলামি শরিয়তের চারটি উৎসের মধ্যে তিনটি উৎস তথা কুরআন, হাদিস ও কিয়াসের বিষয় উল্লেখ রয়েছে। কিন্তু ইজমার বিষয়টি অনুপস্থিত রয়েছে। ইসলামি সমাজের পারস্পরিক অভিন্নতা ও ঐকমত্যের স্বাভাবিক বহিঃপ্রকাশ ইজমা। ইজমার দুটি ভিত্তি হলো আযিমত তথা দৃঢ় সংকল্প ব্যস্ত করা ও রুখসত তথা ঐচ্ছিকতা।"
        },
        {
          "label": "ঘ",
          "question": "সমাজে নতুন উত্থাপিত সমস্যা সমাধানে উক্ত উৎসটির ভূমিকা মূল্যায়ন করো।",
          "explanation": "মুসলিম সমাজে নতুন নতুন উত্থাপিত সমস্যার সমাধানে ইজমার ভূমিকা অনস্বীকার্য। ইসলামি শরিয়তের প্রধান দুটি উৎস কুরআন ও হাদিসে মানবজীবনের সব মৌলিক সমস্যার সমাধান রয়েছে। কিন্তু যুগ-পরিবর্তনের সাথে সাথে কিছু গৌণ সমস্যার উদ্ভব ঘটে, যার সরাসরি সমাধান কুরআন-হাদিসে নেই। এক্ষেত্রে শরিয়তের তৃতীয় উৎস হিসেবে ইজমার বিকল্প নেই। উদ্দীপকে দেখা যায়, ইসলামি শরিয়তের চারটি উৎসের মধ্যে অন্যতম উৎস উল্লেখ নেই। নতুন নতুন সমস্যা সমাধানে ইজমার গুরুত্ব অপরিসীম। কেননা, ইসলামি আইনের উৎস হিসেবে কুরআন ও সুন্নাহর পরেই ইজমার স্থান। আল্লাহ তায়ালা এবং রাসুলুল্লাহ (স) ইজমার এ অবস্থান, গ্রহণযোগ্যতা, নির্ভরতা ও মর্যাদা নির্ধারণ করে দিয়েছেন। আল্লাহ বলেন, 'আর এমনিভাবে আমি তোমাদের করেছি মধ্যমপন্থি জাতি, যেন তোমরা মানুষের ওপর সাক্ষী হতে পার এবং রাসুল হন তোমাদের ওপর সাক্ষী' (সুরা আল-বাকারা: ১৪৩)। এ প্রসঙ্গে মহানবি (স) বলেন, 'বিভ্রান্তি বা ভুল বিষয়ের ওপর আমার উম্মত একমত হবে না' (আহকামুল কুরআন)। এসব ঘোষণা থেকে শরিয়তের উৎস হিসেবে ইজমার গুরুত্ব বোঝা যায়। তাছাড়া ইজমার মাধ্যমে গৌণ সমস্যার সমাধানে নতুন আইন যেমন উদ্ভাবিত হয় তেমনি মুসলিমদের মধ্যে ঐকমত্য তথা জাতীয় ঐক্য সংরক্ষিত হয়। ইজমা আমাদেরকে বিভ্রান্তি থেকেও মুক্তি দেয়। আর সবচেয়ে গুরুত্বপূর্ণ বিষয় হলো ইজমা ইসলাম ধর্মের প্রগতিশীলতা ও পরিপূর্ণতার অন্যতম পরিচায়ক। উপরের আলোচনা থেকে বলা যায়, শরিয়তের তৃতীয় উৎস ইজমার গুরুত্ব ও প্রয়োজনীয়তা ইসলামে একটি স্বীকৃত বিষয় এবং এটি ইসলামের অনন্যতাকেই নির্দেশ করে।"
        }
      ]
    },
    {
      "number": "7",
      "uddipok": "মুফতি জাকির হোসাইন খুতবার আলোচনায় একজন ইমামের কথা বর্ণনা করতে গিয়ে বলেন, এই মনীষী ৮০ হিজরি মোতাবেক ইরাকের কুফা নগরে জন্ম গ্রহণ করেন। ফিকাহ শাস্ত্রে অক্লান্ত পরিশ্রম, কঠোর সাধনা ও নিরলস গবেষণার জন্য তিনি জগত বিখ্যাত হয়ে আছেন।",
      "tag": "SSNIC 24",
      "sub_questions": [
        {
          "label": "ক",
          "question": "'ফিকাহ' শব্দের অর্থ কী?",
          "explanation": "ফিকহ শব্দের অর্থ অনুধাবন করা, বুঝতে পারা।"
        },
        {
          "label": "খ",
          "question": "শয়তানের নিকট হাজার আবিদের চেয়ে একজন ফকিহ বেশি শক্তিশালী-ব্যাখ্যা করো।",
          "explanation": "শরিয়ত সম্বন্ধে অভিজ্ঞ থাকার কারণে একজন ফকিহ শয়তানের কাছে এক হাজার আবিদের চেয়েও বেশি শক্তিশালী। একজন ফকিহ শরিয়তের বিধানগুলো প্রবর্তনের কারণ ও উদ্দেশ্য সম্পর্কে সম্যক জ্ঞান রাখেন। ফলে শয়তানের পক্ষে তাকে বিপথগামী করা অত্যন্ত কঠিন। কিন্তু একজন আবিদ ব্যক্তির শরিয়তের গভীর জ্ঞান না থাকায় ইবাদতে একনিষ্ঠ হলেও সীমাবদ্ধ জ্ঞানের কারণে তার বিপথে যাওয়ার সম্ভাবনা থাকে। তাই রাসুল (স) এক হাজার আবিদের চেয়েও একজন ফিকহবিদকে শয়তানের কাছে বেশি শক্তিশালী ঘোষণা করেছেন।"
        },
        {
          "label": "গ",
          "question": "উদ্দীপকে বর্ণিত ইমামের ফিকাহ শাস্ত্রের অবদান মূল্যায়ন করো।",
          "explanation": "উদ্দীপকে ইমাম আবু হানিফার কথা বলা হয়েছে, ফিশাস্ত্রে যার গুরুত্বপূর্ণ অবদান রয়েছে। ইমাম আবু হানিফার মূল নাম নুমান বিন সাবিত। আবু হানিফা তার কুনিয়াত বা উপনাম। তার উপাধি ইমাম আজম। হিজরি ৮০ সালে তিনি কুফা নগরীতে জন্মগ্রহণ করেন। উদ্দীপকে তার কথা আলোকপাত করা হয়েছে। উদ্দীপকে মুফতি জাকির হোসাইন খুতবার আলোচনায় বলেন, এমন এক মনীষী ছিলেন যিনি ৮০ হিজরিতে ইরাকের কুফা নগরে জন্মগ্রহণ করেন। ফিকহশাস্ত্রে অক্লান্ত পরিশ্রম, কঠোর সাধনা ও নিরলস গবেষণার জন্য তিনি বিখ্যাত হয়ে আছেন। ইমাম সাহেবের বক্তব্যে আবু হানিফার কথা প্রকাশ পায়। তিনি ইসলামের জন্য গুরুত্বপূর্ণ কাজ করে গেছেন। তিনি প্রথমে ফিকে স্বতন্ত্র শাস্ত্র হিসেবে পরিচয় করিয়ে দেন। তিনি সুদীর্ঘ ২২ বছর অক্লান্ত সাধনা করে ৮৩ হাজার মাসয়ালা সংবলিত 'কিতাবুল হানাফি' নামে একটি গ্রন্থ রচনা করেন। এজন্য তাকে ফিকাহশাস্ত্রের জনক বলা হয়। তার প্রতিষ্ঠিত মাযহাব অন্যান্য মাযহাবের তুলনায় অধিক শক্তিশালী। সুতরাং উদ্দীপকে বর্ণিত ইমামের ফিকাহশাস্ত্রে অবদান অপরিসীম।"
        },
        {
          "label": "ঘ",
          "question": "উদ্দীপকে বর্ণিত ইমামের মাযহাব সবচেয়ে বেশি প্রসিদ্ধ বলে মনে করো? মতামত দাও।",
          "explanation": "উদ্দীপকে বর্ণিত ইমাম অর্থাৎ ইমাম আবু হানিফার হানাফি মাযহাব সবচেয়ে বেশি প্রসিদ্ধ বলে মনে করা হয়। ইমাম আবু হানিফা (র) হানাফি মাযহাবের প্রচলন করেন। কিছু অনন্য বৈশিষ্ট্যের অধিকারী হওয়ার কারণে এই মাযহাবটি মুসলিম বিশ্বে সর্বাধিক প্রসিদ্ধি ও প্রসার লাভ করেছে। বর্তমান বিশ্বের তিন-চতুর্থাংশ মুসলিম হানাফি মাযহাবের অনুসারী। হানাফি ফিকহের মাসয়ালাসমূহ তত্ত্ব, তথ্য, হিকমত ও কল্যাণকামিতার ওপর প্রতিষ্ঠিত। অন্য মাযহাবে এ ধারণা পোষণ করা হয় যে, ইসলামি শরিয়তের বিভিন্ন হুকুম-আহকাম কোনো কল্যাণকামিতা বিবেচনায় প্রবর্তিত হয়নি। এর বিধানগুলো আল্লাহ ঘোষণা করেছেন বলেই মানতে হবে। হানাফি মাযহাবে ইসলামের প্রতিটি বিধানের পেছনেই কল্যাণচিন্তা রয়েছে বলে বিশ্বাস করা হয়। অন্যান্য মাযহাবের তুলনায় এ মাযহাব একান্তই সহজ ও অনায়াসসাধ্য। পাশাপাশি এই মাযহাবে কুরআন-হাদিসের বিধানসমূহকে অত্যন্ত দৃঢ় ও যুক্তিগ্রাহ্য দৃষ্টিকোণ থেকে গ্রহণ করা হয়েছে। এ মাযহাবে বিয়ের ক্ষেত্রে প্রাপ্তবয়স্ক কন্যাকে মত প্রকাশের পূর্ণ অধিকার দেওয়া হয়েছে, যা অন্য মাযহাবে নেই। আর এসব কারণেই হানাফি মাযহাব এত জনপ্রিয়। তাই বলা যায়, ইমাম আবু হানিফার হানাফি মাযহাব একান্তই সহজ। আর সে জন্যই বর্তমানে এই মাযহাবের অনুসারী বেশি।"
        }
      ]
    },
    {
      "number": "8",
      "uddipok": "১ নং অংশ: 'কোনো মুসলমান যদি একটি বৃক্ষরোপণ করে অথবা কোনো ফসল আবাদ করে, এরপর কোনো মানুষ কিংবা পাখি অথবা চতুষ্পদ জন্তু তা হতে ভক্ষণ করে, তবে তা তার জন্য সাদকাহ হিসেবে গণ্য হবে।' ২ নং অংশ: 'যে ব্যক্তি তার কোনো (মুসলমান) ভাইয়ের প্রয়োজন পূরণে এগিয়ে আসে, আল্লাহ তায়ালা তার প্রয়োজন পূরণে এগিয়ে আসেন।'",
      "tag": "SSNIC 24",
      "sub_questions": [
        {
          "label": "ক",
          "question": "হাদিস শব্দের অর্থ কী?",
          "explanation": "হাদিস শব্দের অর্থ কথা বা বাণী।"
        },
        {
          "label": "খ",
          "question": "'উপরের হাত নিচের হাতের চেয়ে উত্তম' ব্যাখ্যা করো।",
          "explanation": "উল্লিখিত হাদিসটিতে দানগ্রহীতার ওপর দান প্রদানকারীকে প্রাধান্য দেওয়া হয়েছে এবং দান গ্রহণকে নিরুৎসাহিত করা হয়েছে। দানকারীর উপরের হাত (দান করার সময় দাতার হাত উপরেই থাকে) দান গ্রহীতার নিচের হাতের চেয়ে উত্তম। তাদের মধ্যে মর্যাদাগত এ পার্থক্যের কারণ হলো- দাতা তার দানের মাধ্যমে দান গ্রহীতার উপকার করে থাকে। আর দান গ্রহীতা দানের সেই অর্থ দিয়ে তার প্রয়োজন পূরণ করে। সে দাতার কাছে হেয় ও মর্যাদাহীন বলে বিবেচিত হয়। এজন্যই রাসুল (স) বলেছেন, 'উপরের হাত নিচের হাতের চেয়ে উত্তম' (বুখারি ও মুসলিম)।"
        },
        {
          "label": "গ",
          "question": "উদ্দীপকের ১নং অংশটির শিক্ষা বর্ণনা করো।",
          "explanation": "উদ্দীপকে ১নং অংশটিতে বৃক্ষরোপণ সম্পর্কিত হাদিসের শিক্ষার প্রতিফলন ঘটেছে। মানুষের জীবনযাত্রায় সবুজ বৃক্ষ ও ফসলের অবদান অপরিসীম। বৃক্ষরোপণ বা ফসল ফলানোর মাধ্যমে শুধু মানুষই নয় বরং পশুপাখি এবং অন্যান্য প্রাণীরাও উপকৃত হয়। এজন্য মহানবি (স) বৃক্ষরোপণ ও ফসল ফলানোকে সাদকা হিসেবে ঘোষণা করেছেন। যেমন- মহানবি (স) ইরশাদ করেছেন, 'কোনো একজন মুসলিম যদি একটি গাছ লাগায় বা ফসল উৎপাদন করে, পরে তা থেকে যদি কোনো মানুষ কিংবা কোনো পশু বা পাখি আহার করে, তবে তা অবশ্যই সে ব্যক্তির জন্য সাদকা হবে' (বুখারি ও মুসলিম)। উদ্দীপকে এই হাসিদের প্রতিফলন ঘটেছে। বৃক্ষরোপণের মাধ্যমের মানুষ পার্থিব লাভের পাশাপাশি পরকালীন কল্যাণও লাভ করতে পারে। কেননা পশু-পাখি, জীব-জন্তু ও কীট-পতঙ্গ বৃক্ষের ফল খেয়ে থাকে। এতে করে বৃক্ষরোপণকারী সাওয়াব লাভ করে। ঐ ফল সদকা করে দিলে যে সওয়াব হতো, পশুপাখি বা মানুষের খাওয়ার ফলে আল্লাহ তায়ালা তার আমলনামায় সে পরিমাণ সওয়াব লিখে দেন। আর এই সওয়াব চলমান থাকে। সুতরাং উদ্দীপকের ১নং হাদিসটিতে বৃক্ষরোপণের শিক্ষা প্রতিফলিত হয়েছে।"
        },
        {
          "label": "ঘ",
          "question": "উদ্দীপকের ২নং অংশটির যৌক্তিকতা বিচার করো।",
          "explanation": "উদ্দীপকের ২নং অংশটিতে কর্তব্য ও পরোপকার সম্পর্কিত হাদিসটি ফুটে উঠেছে। ইসলাম ধর্মে বিশ্বাসীগণ পরস্পর ভাই ভাই। সে তার ভাইকে সুরক্ষা দেবে এবং প্রয়োজন পূরণ করবে। মহান আল্লাহর তাওহিদ এবং মহানবি (স) এর রিসালাত মুসলমানদের মধ্যকার ভ্রাতৃত্ব বন্ধনের যোগসূত্র। মুসলিম ভাইয়ের অভাব ও প্রয়োজন পূরণ করলে আল্লাহর সাহায্য পাওয়া যায়। যা উদ্দীপকের ২নং অংশটিতেও প্রকাশ পেয়েছে। 'উদ্দীপকের ২নং অংশটিতে বলা হয়েছে, 'যে ব্যক্তি তার কোনো (মুসলমান) ভাইয়ের প্রয়োজন পূরণে এগিয়ে আসে, আল্লাহ তায়ালা তার প্রয়োজন পূরণে এগিয়ে আসেন। এখানে কর্তব্য ও পরোপকারের বিষয়টি প্রকাশ পেয়েছে। আর একজন মুসলমান হিসেবে অপর মুসলমানকে সাহায্য করা ইমানের অনিবার্য দাবি। মুসলিম তার ভাইয়ের ওপর জুলুম করবে না, তার সাথে ইহসান ও ইনসাফপূর্ণ আচরণ করবে। তার ওপর কোনো রকম অন্যায় আচরণ করবে না। অন্যকেও জুলুম করতে দেবে না। মুসলিম তার ভাইয়ের বিপদে পাশে দাঁড়াবে। সেজন্য রাসুল (স) বলেছেন, 'একজন মুসলিম অপর মুসলিমের ভাই।' যে ব্যক্তি তার ভাইয়ের প্রয়োজন পূরণে নিয়োজিত থাকে, আল্লাহ তায়ালা সে ব্যক্তির প্রয়োজন পূরণে নিয়োজিত থাকেন'। (বুখারি ও মুসলিম) আল্লাহ তায়ালা নিজ দায়িত্ব নিয়ে ব্যক্তির অভাব পূরণ করবেন। এর মাধ্যমে আল্লাহর সাহায্য পাওয়া যায়। উপরের আলোচনা থেকে বলা যায়, প্রত্যেক মুসলমান যদি অপর মুসলমানের পাশে দাঁড়ায় তাহলে সমাজে কেউ অত্যাচারী হত না। তাই আমাদের উচিত অন্য মুসলমানের পাশে দাঁড়ানো।"
        }
      ]
    },
    {
      "number": "9",
      "uddipok": "আবিদা ও ফাতিমা দুই জন নওমুসলিমা। তাঁদের মধ্যে কথোপকথনের একপর্যায়ে আবিদা বললেন, এ পৃথিবীতে পিতা-মাতা, সন্তান-সন্ততি এবং সকল মানুষ অপেক্ষা মহানবি হযরত মুহাম্মদ (সা)-কে বেশি গুরুত্ব দিতে হবে। তা নাহলে মুসলিম জীবনের সবচেয়ে মূল্যবান জিনিসটির পূর্ণতা আসবে না। পৃথিবীতে আমাদের আগমনই অর্থহীন হয়ে যাবে। অপরপক্ষে ফাতিমা বললেন, এ পৃথিবীতে এমন অনেক লোক আছে, যারা মহানবি (সা)-কে লোক দেখানোর জন্য ভালোবাসে। কিন্তু অন্তরে অন্তরে তাকে অস্বীকার করে।",
      "tag": "SSNIC 24",
      "sub_questions": [
        {
          "label": "ক",
          "question": "মতন শব্দের অর্থ কী?",
          "explanation": "হাদিসের মূল কথাকে মতন বলে"
        },
        {
          "label": "খ",
          "question": "'সাওম আমার জন্য, আমি এর প্রতিদান দেব।'- বুঝিয়ে লেখো।",
          "explanation": "উল্লিখিত হাদিসটির মাধ্যমে সাওমের গুরুত্ব বোঝানো হয়েছে। সাওম অর্থাৎ রোজা এমন একটি ইবাদত, যার প্রতিদান আল্লাহ নিজ হাতে প্রদান করবেন। কারণ সাওমই একমাত্র আমল যেখানে লোক দেখানো বা অহংকার প্রদর্শন করার কোনো অবকাশ নেই। যিনি সাওম পালন করেন, তিনি একমাত্র আল্লাহর সন্তুষ্টির জন্যই তা করেন। এ ইবাদত পালনকারীকে আল্লাহ অত্যন্ত ভালোবাসেন। এজন্যই আল্লাহ তায়ালা হাদিসে কুদসিতে ইরশাদ করেন- সাওম আমার জন্য, আমি নিজেই এর প্রতিদান দেব।"
        },
        {
          "label": "গ",
          "question": "উদ্দীপকে উল্লিখিত আবিদা কীসের প্রতি ইঙ্গিত করেছেন? ব্যাখ্যা করো।",
          "explanation": "উদ্দীপকে উল্লেখিত জনাব সাজিদ রাসুলুল্লাহ (স)-এর প্রতি ভালোবাসা প্রদর্শনের গুরুত্বের দিকে ইঙ্গিত করেছেন। এ পৃথিবীতে মানুষ এবং আল্লাহর সব সৃষ্টি অপেক্ষা রাসুল (স)-কে বৈশি গুরুত্ব দিতে হবে। কারণ নবি (স)-এর প্রতি একনিষ্ঠ ভালোবাসা ছাড়া বাস্তবজীবনে তাঁর আদর্শের প্রয়োগ ও প্রতিষ্ঠা সম্ভব নয়। তাই মুমিনের জীবনে পূর্ণতা লাভের জন্য মহানবি (স)-কে সবার উপরে স্থান দেওয়ার গুরুত্ব অনস্বীকার্য। যা জনাব সাজিদের বক্তব্যেও প্রতিফলিত হয়। উদ্দীপকের জনাব সাজিদ পিতা-মাতা, সন্তান-সন্ততি তথা সব মানুষ অপেক্ষা মহানবি (স)-কে বেশি গুরুত্ব দিতে বলেছেন। অন্যথায় জীবনের সবচেয়ে মূল্যবান বিষয়ে অপূর্ণতা থেকে যাবে। মহানবি (স)-এর প্রতি ভালবাসা প্রদর্শনের গুরুত্ব সম্পর্কে তার এ কথা যথার্থ। রাসুলুল্লাহ (স) ইরশাদ করেন, 'তোমাদের কেউ ততক্ষণ পর্যন্ত (পূর্ণ) মুমিন হতে পারবে না, যতক্ষণ না তার কাছে আমি তার পিতা-মাতা, সন্তান-সন্ততি ও সব মানুষের চেয়ে বেশি প্রিয় হব' (বুখারি ও মুসলিম)। সুতরাং একজন প্রকৃত ও সফল মুমিন হওয়ার জন্য আমাদেরকে অবশ্যই রাসুলুল্লাহ (স) কে সব সৃষ্টির উপর শ্রেষ্ঠ বিবেচনা করতে হবে।"
        },
        {
          "label": "ঘ",
          "question": "উদ্দীপকের ফাতিমার কথায় কাদের চিত্র ফুটে উঠেছে? বিশ্লেষণ করো।",
          "explanation": "উদ্দীপকে জনাব সালামের কথায় মুনাফিকদের চিত্র ফুটে উঠেছে। যারা অন্তরে কুফরি লালন করে এবং মুখে ইমানের দাবি করে তাঁরা মুনাফিক। মুনাফিকদের কথা ও কাজে মিল থাকে না। তারা মুখে এক রকম বললেও কাজে ঠিক তার বিপরীতটা করে। যা জনাব সালামের বক্তব্যেও ফুটে উঠেছে। উদ্দীপকের জনাব সালাম মুনাফিকদের বৈশিষ্ট্য বর্ণনা করতে গিয়ে বলেন, এ পৃথিবীতে এমন অনেক লোক আছে যারা মহানবি (স) কে লোক দেখানোর জন্য ভালোবাসে কিন্তু অন্তরের গভীরে তাকে অস্বীকার করে। সালাম সাহেবের এ বক্তব্যে মুনাফিকদের দ্বিমুখী নীতি অবলম্বনের বিষয়টিই স্পষ্ট হয়ে ওঠে। মুমিনদের সাথে মিশে তারা ইমানের দাবি করে। অথচ নির্জনে অন্তরঙ্গ বন্ধুদের সাথে মিলিত হয়ে মুমিনদেরকে নিয়ে ঠাট্টা-বিদ্রুপ করে। মিথ্যা, প্রতারণা, ধোঁকাবাজি তাদের চরিত্রের প্রধান বৈশিষ্ট্য। মুনাফিকদের অন্তরচক্ষু থাকে অন্ধ। তাই তারা সঠিক পথের আলো থেকে বঞ্চিত। আর এরাই হলো ইসলামের জন্য সবচেয়ে বেশি ক্ষতিকর। পরকালে মুনাফিকদের অবস্থান হবে জাহান্নামের এমন একটি স্তরে, যে স্তরের ভয়ে জাহান্নামের অন্যান্য স্তরও কম্পিত হয়। তাই আমাদের উচিত, এরূপ ভণ্ডামি থেকে নিজেদেরকে মুক্ত রেখে প্রকৃত মুমিন হওয়ার চেষ্টা করা।"
        }
      ]
    },
    {
      "number": "10",
      "uddipok": "ইসলামি শরিয়তের উৎসগুলো নিয়ে আলোচনার সময় একাদশ শ্রেণির শিক্ষার্থী মাহবুব তার সহপাঠী উসমানকে বলেন, 'শরিয়তের প্রধান উৎসের ব্যাখ্যা দ্বিতীয় উৎসে দেয়া আছে।' তখন সহপাঠী উসমান বলেন, 'কিন্তু প্রথম দুটি উৎসে ক্লিয়ার করে বর্ণনা করে দেয়া আছে এমন কোন বিষয়ে শরিয়তের তৃতীয় উৎসে যাওয়া যাবে না।'",
      "tag": "SSNIC 24",
      "sub_questions": [
        {
          "label": "ক",
          "question": "শানে নুযুল অর্থ কী?",
          "explanation": "শানে নুযুল অর্থ অবতরণের কারণ বা পটভূমি।"
        },
        {
          "label": "খ",
          "question": "\"লা-রইবা ফীহ।\"- আয়াতাংশে কী বুঝানো হয়েছে?",
          "explanation": "আলোচ্য আয়াতাংশ দ্বারা পবিত্র আল-কুরআনের সংশয়হীনতার ঘোষণা দেওয়া হয়েছে। আয়াতাংশটির অর্থ হলো- 'এটির মধ্যে কোনো সন্দেহ নেই।' এটি সুরা বাকারার ২ নম্বর আয়াতের অংশবিশেষ। এটির মাধ্যমে পবিত্র আল- কুরআনের নির্ভুলতাকে প্রকাশ করা হয়েছে। মূলত আল-কুরআন সন্দেহমুক্ত মহাগ্রন্থ। সন্দেহের উদ্রেক হতে পারে এমন কোনো বিষয়ই আল-কুরআনে নেই। আল-কুরআনের প্রথম ও প্রধান অলৌকিকতা হলো এ গ্রন্থ নিজেই নিজের সংশয়হীনতা ও ত্রুটিহীনতার ঘোষণা দিয়েছে। উল্লিখিত আয়াতাংশের মাধ্যমে এটিই বোঝানো হয়েছে।"
        },
        {
          "label": "গ",
          "question": "উদ্দীপকে উল্লিখিত মাহবুবের উক্তিটি ব্যাখ্যা করো।",
          "explanation": "হাদিস সম্পর্কে উল্লিখিত মাহবুবের উক্তিটি যথার্থই। ইসলামি শরিয়তের দ্বিতীয় উৎস তথা হাদিসের প্রয়োজনীয়তা অপরিসীম। কুরআনের সব বিষয়ের নির্ভরযোগ্য ব্যাখ্যা হাদিসের মধ্যে বিদ্যমান থাকায় হাদিসকে কুরআনের ব্যাখ্যাগ্রন্থ বলা হয়। কুরআনে আল্লাহ যে জীবনবিধান ও আদর্শ ও উপস্থাপন করেছেন, সাধারণ মানুষের পক্ষে সবসময় তা সহজবোধ্য নয়। তাই এ থেকে উপকৃত হওয়া তাদের জন্য কষ্টকর। হাদিসে কুরআনের বক্তব্যসমূহ সর্বসাধারণের উপযোগী করে পরিবেশন করা হয়েছে। তাই হাদিসকে কুরআনের ব্যাখ্যাগ্রন্থ বলা হয়। উদ্দীপকে দেখা যায়, ইসলামি শরিয়তের উৎসগুলো নিয়ে আলোচনার সময় একাদশ শ্রেণির শিক্ষার্থী মাহবুব তার সহপাঠী উসমানকে উদ্দেশ্য করে বলে, 'শরিয়তের প্রধান উৎসের ব্যাখ্যা দ্বিতীয় উৎসে দেয়া আছে'। অর্থাৎ শরিয়তের প্রধান উৎস কুরআনের ব্যাখ্যা দ্বিতীয় উৎসে তা হাদিসে দেওয়া আছে- এটাই তাকে বুঝিয়েছে। কেননা, হাদিস আল কুরআনের ব্যাখ্যাস্বরূপ। পবিত্র কুরআনের বিধানাবলির সুস্পষ্ট ব্যাখ্যা রয়েছে হাদিস গ্রন্থে। তাই কেউ যদি নিজেকে গোমরাহির পথ থেকে ফিরিয়ে এনে সঠিক পথে পরিচালনা করতে চায় তাহলে তাকে কুরআনের নির্দেশনা জানা ও মানার পাশাপাশি হাদিসের মাধ্যমে এসব নির্দেশনার সঠিক বাস্তবায়নের নিয়ম শিখতে হবে। আল কুরআনে ইসলামের বিধানের মূলনীতিগুলো থাকলেও এর সুস্পষ্ট ব্যাখ্যা দেওয়া নেই।"
        },
        {
          "label": "ঘ",
          "question": "উদ্দীপকে উসমানের বক্তব্যে তুমি কি একমত? আলোচনা করো।",
          "explanation": "উদ্দীপকে উসমানের বক্তব্যের সাথে আমি সম্পূর্ণরূপে একমত। ইসলামি শরিয়তের উৎস চারটি। কুরআন, সুন্নাহ, ইজমা ও কিয়াস। এই চারটি উৎসের মধ্যে কুরআন, হাদিস অন্যতম। অন্য দুইটি তথা ইজমা ও কিয়াসের উদ্ভব হয়েছে কুরআন-সুন্নাহ থেকে। সুতরাং, কুরআন ও সুন্নাহ এই দুটি উৎস কোনো বিষয় পরিষ্কারভাবে বর্ণনা করা থাকে তাহলে এর উপরই আমল করতে হবে এবং শরিয়তের বিধি-বিধান এই দুইটি থেকেই উদ্ভূত হবে। উদ্দীপকে দেখা যায়, উসমান তার সহপাঠী মাহবুবকে উদ্দেশ্য করে বলে, প্রথম দুটি উৎসে ক্লিয়ার করে বর্ণনা করে দেওয়া আছে এমন কোনো বিষয়ে শরিয়তের তৃতীয় উৎসে যাওয়া যাবে না। অর্থাৎ সে বুঝাতে চেয়েছে যে, শরিয়তের কোনো বিধি-বিধান যদি কুরআন-সুন্নাহ হতে পরিষ্কার করে বর্ণনা পাওয়া যায় তাহলে ইজমার দিকে যাওয়া যাবে না। কুরআন ও হাদিসের পরিপন্থি কোনো কিছুই ইজমার অন্তর্ভুক্ত নয়। মুসলিম আইনবিশারদগণ কুরআন ও হাদিসের অনুকূলে যে সিদ্ধান্ত দেবেন তা তারা কখনো পরিবর্তন করবেন না। ইজমা প্রচলিত নিয়ম মোতাবেক যথাযথভাবে বিধিবদ্ধ হতে হবে। সুতরাং শরিয়তের দুটি উৎসের ব্যাপারে উদ্দীপকে বর্ণিত উসমানের বক্তব্যের সাথে আমি সম্পূর্ণরূপে একমত।"
        }
      ]
    },
    {
      "number": "11",
      "uddipok": "সাকিনা: আল্লাহ তায়ালা আমাদের আদি পিতা-মাতাকে সৃষ্টি করে সুখ- শান্তির উদ্যানে বসবাস করতে বলেন। কিন্তু তাদেরকে সুখময় স্থান থেকে বের করতে বিশেষ একজন খুবই তৎপর হয়ে ওঠে। ইসরাত জাহান: তারা বধির, বোবা ও অন্ধ।",
      "tag": "SSNIC 24",
      "sub_questions": [
        {
          "label": "ক",
          "question": "'আসসুফাহা' অর্থ কী?",
          "explanation": "আস সুফাহা অর্থ নির্বোধ।"
        },
        {
          "label": "খ",
          "question": "'জামিউল কুরআন' কাকে বলা হয়?",
          "explanation": "ইসলামের তৃতীয় খলিফা হযরত উসমান (রা)-কে জামিউল কুরআন বলা হয়। হযরত উসমান (রা)-এর সময় ভিন্ন ভিন্ন রীতিতে কুরআন পাঠের ফলে বিভ্রান্তির সৃষ্টি হয়। এ অবস্থা থেকে পরিত্রাণের জন্য কুরআনের প্রথম পাণ্ডুলিপিটি থেকে সাতটি কপি তৈরি করা হয় এবং সেগুলো বিভিন্ন এলাকায় পাঠানো হয় যাতে সবাই একই রীতিতে 'কুরআন তিলাওয়াত করতে পারে। কুরআনকে বিকৃতির হাত থেকে রক্ষা করে কুরআন পাঁঠের অভিন্ন রীতি চালু করায় হযরত উসমান (রা)-কে 'জামিউল কুরআন' বলা হয়।"
        },
        {
          "label": "গ",
          "question": "উদ্দীপকে সাকিনা যাদের সম্পর্কে বলেছেন তাদেরকে সুখময় স্থান থেকে বের করতে কে তৎপর হয়ে উঠেছিল? ব্যাখ্যা করো।",
          "explanation": "উদ্দীপকে সাকিনা যাদের সম্পর্কে বলেছেন তাদেরকে সুখময় স্থান থেকে বের করতে ইবলিস শয়তান তৎপর হয়ে উঠেছিল। ইবলিসের নাম আযাযিল। সে ছিল জিন। আযাযিল সীমাহীন অহংকার ও ভয়ানক অবাধ্যতার জন্য আল্লাহর রহমত থেকে দূরে সরে গিয়েছিল বলে তাকে শয়তান বলা হয়েছে। আল্লাহ তায়ালা আদি পিতা-মাতাকে জান্নাতে থাকার নির্দেশ দিয়েছিল তখন, ইবলিসের ধোকায় পড়ে আদি পিতা-মাতা জান্নাত থেকে বের হয়ে যায়। যা উদ্দীপকে সাকিনার বক্তব্যেও ফুটে উঠেছে। উদ্দীপকে সাকিনা বলে, আল্লাহ তায়ালা আদি-পিতা-মাতাকে সৃষ্টি করে সুখ-শান্তির 'উদ্যানে বসবাস করতে বলেন। সুখময় স্থান থেকে বের করতে বিশেষ একজন খুবই তৎপর হয়ে ওঠে। যা ইবলিসকে নির্দেশ করে। কেননা, আল্লাহ তায়ালা আদি পিতা-মাতা হযরত আদম (আ) ও হাওয়া (আ)-কে একটি শর্তের মাধ্যমে জান্নাতে থাকার নির্দেশ দিয়েছিল। তখন ইবলিস আদি পিতামাতাকে ঐ শর্তের অমান্য করায়। এতে করে তাদেরকে জান্নাত থেকে বের হয়ে যেতে হয়। সুতরাং আদি-পিতা- মাতাকে জান্নাত থেকে বের করার জন্য ইবলিস তৎপর হয়ে ওঠে।"
        },
        {
          "label": "ঘ",
          "question": "উদ্দীপকে ইসরাত জাহানের উক্তিটি কাদের সম্পর্কে করা হয়েছে? বিশ্লেষণ করো।",
          "explanation": "উদ্দীপকে ইসরাত জাহানের উক্তিটি মুনাফিকদের সম্পর্কে করা হয়েছে। যারা অন্তরে কুফর, শিরক ও অবাধ্যতা গোপন রেখে মুখে মুমিন সুলভ বাক্য উচ্চারণ এবং লোক দেখানোর ইবাদত সম্পন্ন করে তাদেরকে মুনাফিক বলে। মুনাফিকরা কখনো সত্য পথে 'ফিরতে পারে না। তারা সবসময় অসৎ পথে চলে। উদ্দীপকে ইসরাত জাহানের বক্তব্যে তারই প্রকাশ পেয়েছে। উদ্দীপকে ইসরাত জাহান বলেন, তারা বধির, বোবা ও অন্ধ অর্থাৎ পবিত্র কুরআনে সুরা বাকারার ১৮ নম্বর আয়াতে বলা হয়েছে, 'তারা বধির, বোবা ও অন্ধ, কাজেই তারা ফিরে আসবে না।' এখানে ফিরে আসবে না বলতে মুনাফিকরা কখনো সৎ পথে ফিরে আসবে না তা নির্দেশ করে। মুনাফিকরা নিজেদের দর্শনশক্তির সাহায্যে প্রকৃত সত্যের আলো প্রত্যক্ষ করেছে কিন্তু গ্রহণ করেনি, তাদের কথা বলার ক্ষমতাও আছে। কেবল সত্য স্বীকার ও বলার ব্যাপারে তারা বোবা হয়ে আছে। তাদের দৃষ্টিশক্তিও আছে কিন্তু সিরাতুল মুস্তাকিম দেখার ক্ষেত্রে তারা একে ব্যবহার করেনি। তাই তাদের আর সত্য ও হেদায়েতের পথে এবং চিরায়ত কল্যাণ ও আলোর দিকে প্রত্যাবর্তনের কোনো সম্ভাবনা নেই। পরিশেষে বলা যায়, উদ্দীপকে ইসরাত জাহানের উক্তিটিতে মুনাফিকদের কথা বলা হয়েছে। তাই আমাদের উচিত অসৎ পথ থেকে দূরে সরে সৎ পথে চলা।"
        }
      ]
    }
  ]
}