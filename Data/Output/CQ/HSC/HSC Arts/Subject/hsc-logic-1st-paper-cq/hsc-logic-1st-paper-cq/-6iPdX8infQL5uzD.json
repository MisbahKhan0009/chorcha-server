{
  "title": "রেসিডেন্সিয়াল কলেজ ২০২৪",
  "subtitle": "যুক্তিবিদ্যা (11)",
  "questions": [
    {
      "number": "1",
      "uddipok": "আনিস স্যার ক্লাসে বলেন, প্রতিটি মানুষই জানতে আগ্রহী। আর যে কোনো চিন্তার জন্যই নির্দিষ্ট কিছু নিয়ম অনুসরণ করতে হয়। প্রাচীন গ্রিক সভ্যতায় এরিস্টটল এ ধরনের নিয়ম সংক্রান্ত একটি বিদ্যার সূচনা করেন। যুক্তিবিদ কপি এ বিষয়টির একটি সুন্দর সংজ্ঞা দেন।",
      "tag": "DRMC 24",
      "sub_questions": [
        {
          "label": "ক",
          "question": "যুক্তিবিদ্যার ইংরেজি কী?",
          "explanation": "যুক্তিবিদ্যার ইংরেজি প্রতিশব্দ হলো Logic।"
        },
        {
          "label": "খ",
          "question": "যুক্তিবিদ্যাকে কেন চিন্তার বিজ্ঞান বলা হয়? ব্যাখ্যা করো।",
          "explanation": "যুক্তিবিদ্যার মূল আলোচ্য বিষয় হলো চিন্তা বা ভাষা। এজন্য যুক্তিবিদ্যাকে চিন্তা সম্পর্কীয় বিজ্ঞান বলা হয়। যুক্তিবিদ্যা যথার্থ ভাষার ব্যবহার দ্বারা সঠিক জ্ঞান অর্জনের পথ নির্দেশ করে। এ জ্ঞান অর্জনের অন্যতম পদ্ধতি হলো চিন্তা বা অনুমান। চিন্তার মাধ্যমেই আমরা জ্ঞান অর্জন করি। আর সঠিক জ্ঞান পেতে হলে চিন্তার ভাষার সঠিক ব্যবহার প্রয়োজন। তাই বলা যায়, যুক্তিবিদ্যা হলো ভাষায় প্রকাশিত চিন্তা সম্পর্কীয় বিজ্ঞান।"
        },
        {
          "label": "গ",
          "question": "উদ্দীপকে কোন বিষয়টির ধারণা এসেছে? ব্যাখ্যা করো।",
          "explanation": "উদ্দীপকে যুক্তিবিদ্যা বিষয়টির ধারণা এসেছে। যুক্তিবিদ্যার ইংরেজি প্রতিশব্দ Logic শব্দটির উৎপত্তি হয়েছে গ্রিক শব্দ Logike থেকে। এই Logike শব্দটি আবার গ্রিক Logos শব্দের বিশেষণ। Logos শব্দের অর্থ হলো চিন্তা বা ভাষা। সুতরাং উৎপত্তিগত অর্থের দিক থেকে বলা যায়, যুক্তিবিদ্যা হলো ভাষায় প্রকাশিত চিন্তার বিজ্ঞান। মনোবিজ্ঞানে 'চিন্তা' শব্দটি বিভিন্ন অর্থে ব্যবহৃত হয়। যেমন- স্মৃতি, কল্পনা, অনুমান, সংবেদন, প্রত্যক্ষণ ইত্যাদি। কিন্তু যুক্তিবিদ্যায় 'চিন্তা' বলতে আমরা শুধুমাত্র অনুমানকেই বুঝে থাকি। অনুমান হলো কোন জানা বিষয়ের মাধ্যমে কোন অজানাকে জানার একটি মানসিক প্রক্রিয়া। গ্রিক দার্শনিক এরিস্টটল সর্বপ্রথম সহানুমানসহ চিন্তার বেশ কিছু নিয়ম আবিষ্কার করেন যার মাধ্যমে সঠিক অনুমান আরোপ করা সম্ভব। এজন্য তাকে যুক্তিবিদ্যার জনক বলা হয়। উদ্দীপকের আনিস স্যার ক্লাসে বলেন, প্রতিটি মানুষই জানতে আগ্রহী। আর যেকোনো চিন্তার জন্যই নির্দিষ্ট কিছু নিয়ম অনুসরণ করতে হয়। প্রাচীন গ্রিক সভ্যতায় এরিস্টটল এ ধরনের নিয়ম সংক্রান্ত একটি বিদ্যার সূচনা করেন। যা দ্বারা যুক্তিবিদ্যাকেই নির্দেশ করা হয়েছে। কেননা, যুক্তিবিদ্যার উৎপত্তিগত অর্থই হলো চিন্তা বা ভাষা। তাই বলা যায়, উদ্দীপকে যুক্তিবিদ্যা বিষয়টিই নির্দেশিত।"
        },
        {
          "label": "ঘ",
          "question": "উদ্দীপকের শেষ বাক্য কী নির্দেশ করছে? তোমার মতের পক্ষে যুক্তি দাও।",
          "explanation": "উদ্দীপকের শেষ বাক্যটি দ্বারা যুক্তিবিদ আই. এম. কপি কর্তৃক যুক্তিবিদ্যার গ্রহণযোগ্য সংজ্ঞায়নকে নির্দেশ করছে। যুক্তিবিদ্যার সংজ্ঞা দিতে গিয়ে কপি বলেন- 'যুক্তিবিদ্যা হলো বৈধ যুক্তি থেকে অবৈধ যুক্তির পার্থক্য নির্দেশ করার জন্য ব্যবহৃত পদ্ধতি ও নীতিসমূহের একটি বিশিষ্ট বিদ্যা।' কপি এখানে যুক্তিবিদ্যাকে চিন্তার বিজ্ঞান না বলে যুক্তির বিজ্ঞান বলেছেন। কেননা, চিন্তা মানুষের মনে সৃষ্ট এক ধরনের মানসিক প্রক্রিয়া। তবে সব ধরনের চিন্তা যুক্তিবিদ্যার আলোচ্য বিষয় নয়। চিন্তার ক্ষেত্রে কেবল অনুমানই যুক্তিবিদ্যার আলোচ্য বিষয়। যুক্তিবিদ কপি'র মতে, যুক্তিবিদ্যার মূল উদ্দেশ্যই হচ্ছে বৈধ ও অবৈধ যুক্তির মধ্যে পার্থক্য নির্দেশ করা। আমরা জানি যে, একটি যুক্তির বৈধতা নির্ভর করে যুক্তির, আশ্রয়বাক্য থেকে সিদ্ধান্ত বিধিসম্মতভাবে অনুসৃত হয়েছে কি না তার উপর। অর্থাৎ তার মতে, যুক্তিবিদ্যা বৈধ ও অবৈধ যুক্তির মধ্যে পার্থক্য নির্দেশ করার জন্য একদিকে যেমন যুক্তির নিয়মাবলি প্রণয়ণকারী একটি বিজ্ঞান। অন্যদিকে, তাদের প্রয়োগকারী একটি কলাবিদ্যা। এসব দিক বিবেচনায় কপির সংজ্ঞাটিকে একটি সন্তোষজনক সংজ্ঞা হিসেবে গণ্য করা যায়। আলোচনা শেষে বলা যায়, আই. এম. কপির সংজ্ঞায় যুক্তিবিদ্যার বিজ্ঞান ও কলা উভয় প্রকার স্বরূপ প্রকাশিত হওয়ায় তার সংজ্ঞাটি যথার্থ হিসেবে মত দেওয়া যায়।"
        }
      ]
    },
    {
      "number": "2",
      "uddipok": "শিক্ষক ক্লাসে এসে বললেন, \"তোমাদের এমন একটি বিষয় আমি পড়াব যা একদিকে তাত্ত্বিক অন্যদিকে ব্যবহারিক। তাছাড়া বিষয়টি সত্য আবিষ্কারে সবচেয়ে সহায়ক।\"",
      "tag": "DRMC 24",
      "sub_questions": [
        {
          "label": "ক",
          "question": "যুক্তিবিদ্যা কাকে বলে?",
          "explanation": "যে বিদ্যা বৈধ যুক্তি (Valid Argument) থেকে অবৈধ যুক্তিকে (Invalid Argument) পৃথক করার পদ্ধতি ও নিয়মসমূহ নিয়ে আলোচনা করে তাকে যুক্তিবিদ্যা (Logic) বলে।"
        },
        {
          "label": "খ",
          "question": "যুক্তিবিদ্যাকে কেন আদর্শনিষ্ঠ বিজ্ঞান বলে?",
          "explanation": "বিষয়বস্তুকে আদর্শ বা মানদণ্ডের ভিত্তিতে মূল্যায়ন করার কারণে যুক্তিবিদ্যাকে আদর্শনিষ্ঠ বিজ্ঞান বলা হয়। যে বিজ্ঞান কোনো আদর্শ বা মানদণ্ডের আলোকে বিষয়বস্তু মূল্যায়ন করে তাকে আদর্শনিষ্ঠ বিজ্ঞান বলা হয়। যুক্তিবিদ্যার আদর্শ হলো 'সত্যতা'। সত্যের আদর্শ অনুযায়ী যুক্তিবিদ্যা বৈধ যুক্তির নিয়মাবলি আবিষ্কার করে এবং এইসব নিয়মের আলোকে সেগুলোর মূল্য নিরুপণ করে। তাই যুক্তিবিদ্যা যেহেতু আদর্শের ভিত্তিতে বিষয়বস্তুর মূল্যায়ন করে এই কারণে যুক্তিবিদ্যাকে আদর্শনিষ্ঠ বিজ্ঞান বলা হয়।"
        },
        {
          "label": "গ",
          "question": "উদ্দীপকে নির্দেশিত বিষয়টি সম্পর্কে এরিস্টটলের ধারণা ব্যাখ্যা করো।",
          "explanation": "উদ্দীপকের মাধ্যমে যুক্তিবিদ্যা নির্দেশিত হয়েছে। আর যুক্তিবিদ্যাকে এরিস্টটল চিন্তার বিজ্ঞান বলে অভিহিত করেছেন। উদ্দীপকের শিক্ষক এমন একটি বিষয়ের কথা বলেছেন যেটি তাত্ত্বিক এবং ব্যাবহারিক। তাছাড়া বিষয়টি সত্য আবিষ্কারে সবচেয়ে সহায়ক, এটি সব ধরনের কুসংস্কার দূর, করে এবং এটি জ্ঞানের স্বতন্ত্র শাখা হিসেবে প্রতিষ্ঠিত। এই বিষয়টির মাধ্যমে যুক্তিবিদ্যা নির্দেশিত হয়েছে। আর যুক্তিবিদ্যাকে এরিস্টটল চিন্তার বিজ্ঞান বলে অভিহিত করেছেন। এরিস্টটলের মতে, চিন্তার আকার ও উপাত্ত নিয়ে আলোচনা করা যুক্তিবিদ্যার কাজ। তাই সঠিকভাবে চিন্তা করতে না পারলে যথার্থ জ্ঞান অর্জন করা সম্ভব নয়। তাই চিন্তাকে সঠিক করার জন্য একটি স্বতন্ত্র বিদ্যা বা বিজ্ঞান প্রয়োজন। যুক্তিবিদ্যা হলো চিন্তাকে সুশৃঙ্খল করার বিদ্যা। তাই এরিস্টটল যুক্তিবিদ্যাকে চিন্তার বিজ্ঞান বলে অভিহিত করেছেন। এরিস্টটল যুক্তিবিদ্যাকে একটি কলাবিদ্যা বলেও মনে করেন। তার মতে, কলাবিদ্যা বস্তুর সত্তার মধ্যে পরিবর্তন ঘটায়। এভাবে যুক্তিবিদ্যা সম্পর্কে গঠনমূলক পাঠপ্রক্রিয়া সূচনার কারণে এরিস্টটলকে যুক্তিবিদ্যার জনক বলা হয়।"
        },
        {
          "label": "ঘ",
          "question": "শিক্ষকের কথায় উক্ত বিষয়ের স্বরূপ প্রকাশ পেয়েছে- কথাটির মূল্যায়ন ঘ করো।",
          "explanation": "উদ্দীপকে নির্দেশিত বিষয়টি হলো যুক্তিবিদ্যা। আর যুক্তিবিদ্যার স্বরূপ বিশ্লেষণ করলে দেখা যায় যে, যুক্তিবিদ্যা একটি আদর্শনিষ্ঠ বিজ্ঞান ও কলা। যুক্তিবিদ্যার স্বরূপের দিক থেকে হ্যামিলটন, টমসন, ম্যানসেল প্রমুখ যুক্তিবিদ যুক্তিবিদ্যাকে বিজ্ঞান হিসেবে অভিহিত করেছেন। কারণ বিজ্ঞানের মতোই যুক্তিবিদ্যার নির্দিষ্ট আলোচ্য বিষয় রয়েছে এবং এই আলোচ্য বিষয় সুশৃঙ্খল। আর যুক্তিবিদ্যার কাজ হলো যথার্থ যুক্তি পদ্ধতির নিয়মকানুন সম্বন্ধে জ্ঞান দান করা। আবার যুক্তিবিদ অ্যালড্রিচের মতো অনেকেই যুক্তিবিদ্যাকে ব্যবহারিক দিক থেকে কলা বলে অভিহিত করেছেন। কেননা যুক্তিবিদ্যার প্রয়োগ বা ব্যবহারিক দিক রয়েছে। কলাবিদ্যার মতো যুক্তিবিদ্যা যুক্তিপদ্ধতির নিয়মাবলিকে বাস্তবে প্রয়োগ ও ব্যবহার করার শিক্ষা দেয়। এ কারণে যুক্তিবিদ্যা বিজ্ঞান ও কলাবিদ্যা উভয়ই। যুক্তিবিদ্যা হলো আদর্শনিষ্ঠ বিজ্ঞান। সত্যের আদর্শ অনুযায়ী যুক্তিবিদ্যা বৈধ যুক্তির নিয়মাবলি আবিষ্কার করে এবং এইসব নিয়মের আলোকে সেগুলোর মূল্য নিরূপণ করে। সমকালীন যুক্তিবিদরা যুক্তিবিদ্যাকে একটি আকারগত বিজ্ঞান বলে অভিহিত করেছেন। কিন্তু যুক্তিবিদ যোসেফ এর মতে, যুক্তিবিদ্যা একইসাথে আকারগত ও বস্তুগত বিজ্ঞান। কেননা যুক্তিবিদ্যা চিন্তার আকার নিয়ে আলোচনা করে ঠিকই কিন্তু চিন্তার উপাদানকে বাদ দিয়ে নয়। পরিশেষে বলা যায়, যুক্তিবিদ্যা একটি আদর্শনিষ্ঠ বিজ্ঞান হিসেবে বৈধ যুক্তির নিয়মাবলি সম্পর্কে জ্ঞান দান করে এবং যুক্তির নিয়মাবলি বাস্তবে সঠিকভাবে প্রয়োগের কলাকৌশলও দান করে। তাই স্বরূপের দিক থেকে যুক্তিবিদ্যা কলা ও বিজ্ঞান উভয়ই।"
        }
      ]
    },
    {
      "number": "3",
      "uddipok": "মাহদিন বললো, কোনো দেশে গাছ-পালা বৃদ্ধি পেলে তাপমাত্রা কমে আবার গাছ-পালা কমলে তাপমাত্রা বৃদ্ধি পায়। একথা শুনে ফাইয়াজ বললো, যুক্তিবিদ্যার স্যারও যুক্তির উপাদান অধ্যায়ে এধরনের একটি বিষয় আলোচনা করেছেন।",
      "tag": "DRMC 24",
      "sub_questions": [
        {
          "label": "ক",
          "question": "উদ্দেশ্য পদ কাকে বলে?",
          "explanation": "যুক্তিবাক্যের যে পদ সম্বন্ধে কোনো কিছু স্বীকার বা অস্বীকার করা হয় তাকে উদ্দেশ্য পদ বলে।"
        },
        {
          "label": "খ",
          "question": "'পিতা' পদটি কোন সাপেক্ষ পদ?",
          "explanation": "'পিতা' পদটি অর্থ প্রকাশের জন্য অন্য পদের ওপর নির্ভরশীল, তাই 'পিতা' পদটি একটি সাপেক্ষ পদ। অর্থের স্বয়ংসম্পূর্ণতার ভিত্তিতে পদকে দুইভাগে ভাগ করা হয় যার মধ্যে একটি হলো সাপেক্ষ পদ। যে পদ অর্থ প্রকাশের জন্য অন্য পদের ওপর নির্ভরশীল তাকে সাপেক্ষ পদ বলে। 'পিতা' পদটি অর্থ প্রকাশের জন্য অন্য পদের ওপর নির্ভরশীল। কেননা 'পিতা' পদের অর্থ প্রকাশের জন্য 'সন্তান' পদের ওপর নির্ভর করতে হয়। যেহেতু 'পিতা' পদটি অর্থ প্রকাশের জন্য অন্য পদের ওপর নির্ভরশীল, তাই 'পিতা' পদটি একটি সাপেক্ষ পদ।"
        },
        {
          "label": "গ",
          "question": "মাহদিনের কথায় যুক্তির উপাদান অধ্যায়ের যে বিষয়টির ইঙ্গিত এসেছে তা ব্যাখ্যা করো।",
          "explanation": "মাহদিনের কথায় যুক্তির উপাদান অধ্যায়ের ব্যক্ত্যর্থ (Denotation) ও জাত্যর্থ (Connotation) বিষয়টির ইঙ্গিত এসেছে। একটি পদ একই অর্থে যে বস্তু বা বস্তুসমূহের ওপর প্রযোজ্য হয় তাকে ঐ পদের ব্যক্ত্যর্থ বলে। অর্থাৎ, ব্যত্যর্থ হলো পদের সংখ্যা, ব্যাপ্তি বা বিস্তৃতির দিক। যেমন- মানুষ পদটির ব্যস্ত্যর্থ হচ্ছে 'সকল মানুষ'। কেননা 'মানুষ' পদ দ্বারা অতীত, বর্তমান, ভবিষ্যৎ-এর সকল মানুষ বোঝায় বা সকল মানুষের ওপর পদটি প্রযোজ্য হয়। আবার একটি পদ যে আবশ্যিক বা সাধারণ গুণ বা গুণাবলি প্রকাশ করে সেই গুণ বা গুণাবলিকে উক্ত পদের জাত্যর্থ বলে। অর্থাৎ, জাত্যর্থ হলো পদের সাধারণ ও অপরিহার্য গুণাবলি। যেমন- 'মানুষ' পদের জাত্যর্থ হচ্ছে 'জীববৃত্তি' ও 'বুদ্ধিবৃত্তি'। কেননা, এ দুটি গুণ মানুষের মধ্যে সাধারণ ভাবে অবস্থান করে এবং গুণ দুটি না থাকলে কাউকে মানুষ নামে আখ্যায়িত করা যায় না। উদ্দীপকের মাহদিন বললো, কোনো দেশে গাছ-পালা বৃদ্ধি পেলে তাপমাত্রা কমে আবার গাছ-পালা কমলে তাপমাত্রা বৃদ্ধি পায়। একথা শুনে ফাইয়াজ বললো, যুক্তিবিদ্যার স্যারও যুক্তির উপাদান অধ্যায়ে এ ধরনের একটি বিষয় আলোচনা করেছেন। যা ব্যক্ত্যর্থ ও জাত্যর্থের মধ্যে বিপরীত সম্পর্ক নির্দেশ করে। তাই বলা যায়, উদ্দীপকের আলোচ্য বিষয় দুটি ব্যক্ত্যর্থ ও জাত্যর্থের প্রতিনিধিত্ব করে।"
        },
        {
          "label": "ঘ",
          "question": "ফাইয়াজের কথায় যে বিষয়গুলোর ইঙ্গিত আছে সেগুলোর পারস্পরিক সম্পর্ক নির্ণয় করো।",
          "explanation": "ফাইয়াজের কথায় ব্যক্ত্যর্থ ও জাত্যর্থ বিষয়গুলোর ইঙ্গিত আছে। ব্যক্ত্যর্থ ও জাত্যর্থের মাঝে পারস্পরিক বিপরীতমুখী হ্রাস-বৃদ্ধির সম্পর্ক বিদ্যমান। একটি পদের দুটি দিক থাকে। একটি হলো ব্যক্ত্যর্থ বা সংখ্যাগত দিক এবং অন্যটি হলো জাত্যর্থ বা গুণগত দিক। পদের ব্যক্ত্যর্থ ও জাত্যর্থের মধ্যে অপরিহার্য বা আবশ্যিক সম্পর্ক বিদ্যমান। তবে এই সম্পর্ক বিপরীতমুখী। পদের ব্যক্ত্যর্থ ও জাত্যর্থের এই বিপরীতমুখী সম্পর্কের চারটি দিক রয়েছে। এক্ষেত্রে ব্যক্ত্যর্থের দিক থেকে কোনো পদের ব্যক্ত্যর্থ যখন বৃদ্ধি পায় তখন পদটির জাত্যর্থ কমে যায়। যেমন- 'মানুষ' পদের ব্যক্ত্যর্থ বেড়ে 'জীব' হলে জাত্যর্থ 'জীববৃত্তি ও বুদ্ধিবৃত্তি' থেকে কমে কেবল 'জীববৃত্তি' হয়। আবার, যখন কোনো পদের ব্যক্ত্যর্থ কমে যায় তখন পদটির জাত্যর্থ বৃদ্ধি পায়। যেমন- 'জীব' পদটির ব্যক্ত্যর্থ কমে যখন কেবল 'মানুষ' হয় তখন জাত্যর্থ 'জীববৃত্তি' থেকে বৃদ্ধি পেয়ে 'জীববৃত্তি ও বুদ্ধিবৃত্তি' হয়। জাত্যর্থের দিক থেকে যখন একটি পদের জাত্যর্থ বৃদ্ধি পায় তখন তার ব্যক্ত্যর্থ হ্রাস পায়। যেমন- 'মানুষ' পদটির জাত্যর্থ জীববৃত্তি ও বুদ্ধিবৃত্তি থেকে বাড়িয়ে 'জীববৃত্তি, বুদ্ধিবৃত্তি ও শিক্ষা' করা হলে ব্যক্ত্যর্থ কমে 'সকল মানুষ' থেকে কেবল 'শিক্ষিত মানুষ' হয়। আবার, যখন কোনো পদের জাত্যর্থ কমে যায় তখন পদটির ব্য্যর্থ বৃদ্ধি পায়। যেমন- 'শিক্ষিত মানুষ' পদটির জাত্যর্থ কমিয়ে জীববৃত্তি, বুদ্ধিবৃত্তি ও শিক্ষা থেকে কেবল 'জীববৃত্তি ও বুদ্ধিবৃত্তি' করা হলে 'শিক্ষিত মানুষ' থেকে বেড়ে 'সকল মানুষ' হয়। উদ্দীপকের ফাইয়াজের বক্তব্যেও দেখতে পাই, তার যুক্তিবিদ্যার স্যারও মাহদিনের উল্লিখিত নিয়মের সাথে সাদৃশ্যপূর্ণ যুক্তির উপাদান অধ্যায়ের একটি বিষয় আলোচনা করেছেন। যা পদের ব্যক্ত্যর্থ ও জাত্যর্থের বিপরীতমুখী হ্রাস-বৃদ্ধির সম্পর্ককে নির্দেশ করে। আলোচনা শেষে বলা যায়, পদের ব্যক্ত্যর্থ ও জাত্যর্থের মধ্যে বিপরীতমুখী সম্পর্ক বিদ্যমান। অর্থাৎ, এদের একটির হ্রাস বা বৃদ্ধিতে অন্যটির বৃদ্ধি বা হ্রাস ঘটে।"
        }
      ]
    },
    {
      "number": "4",
      "uddipok": "১ম যুক্তিবাক্য: সব পাখি হয় ডানাযুক্ত। ২য় যুক্তিবাক্য: কিছু গরু হয় কালো। ৩য় যুক্তিবাক্য: কোনো মানুষ নয় ফেরেশতা।",
      "tag": "DRMC 24",
      "sub_questions": [
        {
          "label": "ক",
          "question": "অবধারণ কাকে বলে?",
          "explanation": "দুটি ধারণার মধ্যে স্বীকৃতি বা অস্বীকৃতিজ্ঞাপক মানসিক অবস্থাকে অবধারণ বলে।"
        },
        {
          "label": "খ",
          "question": "সংশ্লেষক যুক্তিবাক্যে বিধেয় পদে নতুন তথ্য থাকে- ব্যাখ্যা করো।",
          "explanation": "সংশ্লেষক যুক্তিবাক্যের বিধেয় পদে নতুন তথ্য থাকে। যে যুক্তিবাক্যে বিধেয় পদ দ্বারা উদ্দেশ্যের জাত্যর্থকে বিশ্লেষণ না করে উদ্দেশ্য সম্বন্ধে নতুন কোন বক্তব্য প্রকাশ করে তাকে সংশ্লেষক যুক্তিবাক্য বলে। এরূপ যুক্তিবাক্যে কেবল উদ্দেশ্যের জাত্যর্থ বহির্ভূত গুণসমূহকেই উল্লেখ করা হয়। যেমন- 'মানুষ হয় মরণশীল।' এ যুক্তিবাক্যে 'মরণশীলতা'- গুণটিকে মানুষের উপর আরোপ করা হয়েছে। এ গুণটি মানুষের জাত্যর্থের অন্তর্ভুক্ত নয়। অনুরূপভাবে, 'তারিক হয় বুদ্ধিমান', 'কুকুরটি হয় কালো' ইত্যাদি বাক্যও সংশ্লেষক যুক্তিবাক্য। এ প্রকার যুক্তিবাক্যকে সংশ্লেষক যুক্তিবাক্য বলা হয়। কারণ এতে উদ্দেশ্য সম্বন্ধে নতুন তথ্য সংশ্লেষিত হয়।"
        },
        {
          "label": "গ",
          "question": "উদ্দীপকের কোন কোন যুক্তিবাক্য সার্বিক? ব্যাখ্যা করো।",
          "explanation": "উদ্দীপকের ১ম যুক্তিবাক্য ও ৩য় যুক্তিবাক্য দুটি সার্বিক। যে যুক্তিবাক্যে উদ্দেশ্যের সম্পূর্ণ ব্যক্ত্যর্থ সম্পর্কে কোন কিছু স্বীকার বা অস্বীকার করা হয় তাকে সার্বিক বা সামান্য যুক্তিবাক্য বলে। এরূপ যুক্তিবাক্যে বিধেয়কে সমগ্র উদ্দেশ্যের উপর আরোপ করা হয়। যেমন- 'সকল গরু হয় চতুষ্পদ'-এ যুক্তিবাক্যে চতুষ্পদ বিধেয়টিকে সমগ্র 'গরু' - শ্রেণির ক্ষেত্রে স্বীকার করা হয়েছে। আবার, 'কোনো কাক নয় লাল'-এ যুক্তিবাক্যে 'লাল' বিধেয়টিকে সমগ্র কাক শ্রেণির বেলায় অস্বীকার করা হয়েছে। সুতরাং দু'টি যুক্তিবাক্যই সার্বিক। উদ্দীপকের ১ম যুক্তিবাক্য- 'সব পাখি হয় ডানাযুক্ত' ও ৩য় যুক্তিবাক্য- 'কোনো মানুষ নয় ফেরেশতা' এ দুটি সার্বিক যুক্তিবাক্য। কেননা, ১ম যুক্তিবাক্যের বিধেয় 'ডানাযুক্ত' পদটিকে সমগ্র 'পাখি' শ্রেণির ক্ষেত্রে স্বীকার করা হয়েছে। আবার, ৩য় যুক্তিবাক্যের 'ফেরেশতা' বিধেয়টিকে সমগ্র 'মানুষ' শ্রেণির বেলায় অস্বীকার করা হয়েছে। তাই বলা যায়, উদ্দীপকের ১ম ও ৩য় দু'টি যুক্তিবাক্যই সার্বিক।"
        },
        {
          "label": "ঘ",
          "question": "যুক্তিবাক্য তিনটির উদ্দেশ্য ও বিধেয় পদের ব্যাপ্যতার তুলনামূলক আলোচনা করো।",
          "explanation": "উদ্দীপকের যুক্তিবাক্য তিনটির উদ্দেশ্য ও বিধেয় পদের ব্যাপ্যতার তুলনামূলক আলোচনা করা হলো- উদ্দীপকের যুক্তিবাক্য তিনটি হলো, ১ম যুক্তিবাক্য: 'সব পাখি হয় ডানাযুক্ত', ২য় যুক্তিবাক্য: 'কিছু গরু হয়-কালো' ও ৩য় যুক্তিবাক্য: 'কোনো মানুষ নয় ফেরেশতা'। ব্যাপ্যতার নিয়মের আলোকে ১ম যুক্তিবাক্যটি হলো সার্বিক সদর্থক বা A-যুক্তিবাক্য। ২য় যুক্তিবাক্যটি হলো বিশেষ সদর্থক বা 1- যুক্তিবাক্য। আর ৩য় যুক্তিবাক্যটি হলো সার্বিক নঞর্থক বা E-যুক্তিবাক্য। ব্যাপ্যতার নিয়ম অনুযায়ী, A-যুক্তিবাক্য সার্বিক সদর্থক যুক্তিবাক্য হওয়ার কারণে উদ্দেশ্য পদটি ব্যাপ্য হয় ও বিধেয় পদটি অব্যাপ্য হয়। যেমন-' উদ্দীপকের ১ম যুক্তিবাক্য; 'সব পাখি হয় ডানাযুক্ত' এর উদ্দেশ্য 'সব পাখি' পদটি ব্যাপ্য কিন্তু বিধেয় 'ডানাযুক্ত' পদটি অব্যাপ্য। আবার, 1-যুক্তিবাক্যের কোনো পদ ব্যাপ্য নয়। কারণ বিশেষ যুক্তিবাক্য হিসেবে এর উদ্দেশ্য পদ অব্যাপ্য এবং সদর্থক যুক্তিবাক্য হিসেবে এর বিধেয় পদটিও অব্যাপ্য হয়। যেমন- উদ্দীপকের ২য় যুক্তিবাক্য: 'কিছু গরু হয় কালো' এর উদ্দেশ্য 'কিছু গরু' পদটি অব্যাপ্য এবং বিধেয় 'কালো' পদটিও অব্যাপ্য। আর E-যুক্তিবাক্য সার্বিক নঞর্থক হওয়ার কারণে উদ্দেশ্য ও বিধেয় উভয় পদই ব্যাপ্য হয়। যেমন- উদ্দীপকের ৩য় যুক্তিবাক্য: 'কোনো মানুষ নয় ফেরেশতা' এর উদ্দেশ্য 'কোনো মানুষ' পদটি ব্যাপ্য এবং বিধেয় 'ফেরেশতা' পদটিও ব্যাপ্য। আলোচনা শেষে বলা যায়, ১ম যুক্তিবাক্যটি সার্বিক সদর্থক বা A-যুক্তিবাক্য হওয়ায় উদ্দেশ্য পদ ব্যাপ্য কিন্তু বিধেয় পদটি অব্যাপ্য। ২য় যুক্তিবাক্যটি বিশেষ সদর্থক বা ।-যুক্তিবাক্য হওয়ায় উদ্দেশ্য ও বিধেয় উভয় পদ অব্যাপ্য। আর ৩য় যুক্তিবাক্যটি সার্বিক নঞর্থক বা E-যুক্তিবাক্য হওয়ায় উদ্দেশ্য ও বিধেয় উভয় পদ ব্যাপ্য।"
        }
      ]
    },
    {
      "number": "5",
      "uddipok": "সিরাজ স্যার একটি বেঞ্চের দুই মাথায় ইকরাম ও শিহাবকে বসতে বলেন। কিন্তু পরে পাঠদানের সুবিধার জন্য ইকরামকে শিহাবের জায়গায় এবং শিহাবকে ইকরামের জায়গায় স্থানান্তর করেন।",
      "tag": "DRMC 24",
      "sub_questions": [
        {
          "label": "ক",
          "question": "মাধ্যম অনুমান কাকে বলে?",
          "explanation": "যে অনুমানে দুই বা ততোধিক আশ্রয়বাক্য থেকে সিদ্ধান্ত অনুমিত হয় তাকে মাধ্যম অনুমান বলে।"
        },
        {
          "label": "খ",
          "question": "অমাধ্যম অনুমানকে প্রকৃত অনুমান বলা যায় না কেন?",
          "explanation": "অমাধ্যম অনুমানের' সিদ্ধান্তে নতুনত্ব না থাকার কারণে অমাধ্যম অনুমানকে প্রকৃত অনুমান বলা যায় না। যে অবরোহ অনুমানে একটিমাত্র আশ্রয়বাক্য থেকে সিদ্ধান্ত অনুমিত হয় তাকে অমাধ্যম অনুমান বলে। অমাধ্যম অনুমানের সিদ্ধান্তটি আশ্রয়বাক্যেরই পরিবর্তিত একটি রূপ। এখানে জ্ঞাত সত্য থেকে অজ্ঞাত সত্যে উত্তরণের কোনো বিষয় থাকে না। এ কারণে অমাধ্যম অনুমানের সিদ্ধান্তে কোনো নতুনত্ব থাকে না। এসব দিক বিবেচনা করে অমাধ্যম অনুমানকে প্রকৃত অনুমান বলা যায় না।"
        },
        {
          "label": "গ",
          "question": "সিরাজ স্যারের কাজটি অমাধ্যম অনুমানের কোন প্রকারের সাথে সাদৃশ্যপূর্ণ? ব্যাখ্যা করো।",
          "explanation": "সিরাজ স্যারের কাজটি অমাধ্যম অনুমানের আবর্তন প্রকারের সাথে সাদৃশ্যপূর্ণ। যে অমাধ্যম অনুমানে বিধিসংগতভাবে একটি প্রদত্তবাক্যের উদ্দেশ্য ও বিধেয়ের স্থান পরিবর্তন করে একটি নতুন সিদ্ধান্ত গঠন করা হয় তাকে আবর্তন বলে। আবর্তন একটি অমাধ্যম অনুমান। এখানে একটিমাত্র আশ্রয়বাক্য থেকে সরাসরি সিদ্ধান্ত টানা হয়। অর্থাৎ বিশেষ কয়েকটি নিয়ম অনুসরণ করে একটি প্রদত্তবাক্যের উদ্দেশ্যের স্থানে বিধেয়কে এবং বিধেয়ের স্থানে উদ্দেশ্যকে বসিয়ে সিদ্ধান্তটি গঠন করা হয়। আবর্তনের আশ্রয়বাক্যকে বলা হয় আবর্তনীয় এবং সিদ্ধান্তকে বলা হয় আবর্তিত। যেমন- কোনো মানুষ নয় নিখুঁত। অতএব, কোনো নিখুঁত জীব নয় মানুষ। এ যুক্তিতে 'কোনো মানুষ নয় নিখুঁত' হচ্ছে আশ্রয়বাক্য এবং 'কোনো নিখুঁত জীব নয় মানুষ' হচ্ছে সিদ্ধান্ত। আশ্রয়বাক্যের উদ্দেশ্য ও বিধেয়ের স্থান বিধিসম্মতভাবে পরিবর্তন করে সিদ্ধান্তটি স্থাপন করা হয়েছে। সুতরাং এ অনুমানটি একটি আবর্তন। উদ্দীপকের সিরাজ স্যার একটি বেঞ্চের দুই মাথায় ইকরাম ও শিহাবকে বসতে বলেন। কিন্তু পরে পাঠদানের সুবিধার জন্য, ইকরামকে শিহাবের জায়গায় এবং শিহাবকে ইকরামের জায়গায় স্থানান্তর করেন। যা অমাধ্যম অনুমানের আবর্তনকে নির্দেশ করে।"
        },
        {
          "label": "ঘ",
          "question": "উক্ত অনুমানটির সঠিক প্রয়োগ না ঘটলে কী কী অনুপপত্তি ঘটতে পারে?",
          "explanation": "উত্ত অনুমানটি তথা আবর্তনের নিয়মের সঠিক প্রয়োগ না ঘটলে A- যুক্তিবাক্যের অবৈধ সরল আবর্তন ও ০-যুক্তিবাক্যের অবৈধ আবর্তন জনিত অনুপপত্তি ঘটতে পারে। আবর্তনের নিয়ম অনুযায়ী, আশ্রয়বাক্যের অব্যাপ্য পদ সিদ্ধান্তে ব্যাপ্য হতে পারে না। আর আবর্তনে আশ্রয়বাক্য ও সিদ্ধান্তের উদ্দেশ্য ও বিধেয় পদ পরস্পর পরিবর্তন করায় A-যুক্তিবাক্যের অবাপ্য বিধেয় পদ সিদ্ধান্তে উদ্দেশ্য হিসেবে ব্যবহারের কারণে ব্যাপ্য হয়ে যায়। ফলে যুক্তিতে A-যুক্তিবাক্যের অবৈধ সরল আবর্তনজনিত অনুপপত্তি ঘটে। যেমন- A-সকল গরু হয় চতুষ্পদ। অতএব, A-সকল চতুষ্পদ জীব হয় গরু। এখানে আবর্তনীয়ের অব্যাপ্য বিধেয় পদটি আবর্তিতে উদ্দেশ্য হিসেবে ব্যবহৃত হয়ে ব্যাপ্য হয়েছে বিধায় এ আবর্তনটি অবৈধ। কাজেই A-যুক্তিবাক্যের ক্ষেত্রে সঠিকভাবে আবর্তন প্রক্রিয়া প্রয়োগ করতে চাইলে আবর্তন করতে হবে -যুক্তিবাক্যে। আবার, আবর্তনের নিয়ম অনুযায়ী ০-যুক্তিবাক্যের আবর্তন সম্ভব হয় না। কেননা ০-যুক্তিবাক্যের আবর্তন করতে গেলে অব্যাপ্য উদ্দেশ্য পদ বিধেয় পদ হিসেবে ব্যবহৃত হয় এবং ব্যাপ্য হয়ে যায়, যা আবর্তনের চতুর্থ নিয়ম বিরোধী। এই নিয়ম অনুসারে আশ্রয়বাক্যের অব্যাপ্য পদ সিদ্ধান্তে ব্যাপ্য হতে পারবে না। তাই নিয়ম লঙ্ঘন করে O-যুক্তিবাক্যের আবর্তন করলে তা অবৈধ হয় বা অনুপপত্তি ঘটে। যেমন- ০-কিছু মানুষ নয় হিংস্র। অতএব, ০-কিছু হিংস্র জীব নয় মানুষ। এখানে আবর্তনীয়র ব্যাপ্য বিধেয় পদটি আবর্তিতে উদ্দেশ্য হিসেবে ব্যবহৃত হয়ে অব্যাপ্য হয়েছে বিধায় এ আবর্তনটি অবৈধ। আলোচনা শেষে বলা যায়, আবর্তনের নিয়মের সঠিক প্রয়োগ না ঘটলে A-যুক্তিবাক্যের অবৈধ সরল আবর্তন ও ০-যুক্তিবাক্যের অবৈধ আবর্তন জনিত অনুপপত্তি ঘটতে পারে।"
        }
      ]
    },
    {
      "number": "6",
      "uddipok": "বাইডেন সাহেব ভাবলেন, রাশিয়ার সাথে চীনের গভীর সম্পর্ক। আবার চীনের সাথে বাংলাদেশের বন্ধুত্ব রয়েছে। সুতরাং রাশিয়ার সাথে বাংলাদেশের বন্ধুত্ব থাকবে। অন্যদিকে, মি. বিন বলেন, সব ভারতীয় আমেরিকায় যেতে চায়; হরিশ একজন ভারতীয়; তাই তিনিও আমেরিকায় যেতে চান।",
      "tag": "DRMC 24",
      "sub_questions": [
        {
          "label": "ক",
          "question": "প্রধান আশ্রয়বাক্য কাকে বলে?",
          "explanation": "সহানুমানের যে আশ্রয়বাক্যে প্রধান পদটি থাকে তাকে প্রধান আশ্রয়বাক্য বলে।"
        },
        {
          "label": "খ",
          "question": "সহানুমানের মধ্যপদকে বিবাহের ঘটকের সাথে তুলনা করা যায়-ব্যাখ্যা করো।",
          "explanation": "সহানুমানের প্রধান পদ ও অপ্রধান পদের মধ্যে সম্পর্ক স্থাপন করে বলে মধ্যপদকে বিবাহের ঘটকের সাথে তুলনা করা যায়। সহানুমানের আশ্রয়বাক্য দুটিতে প্রধান পদ ও অপ্রধান পদ প্রথমে বিচ্ছিন্ন অবস্থায় যাকে। পরবর্তী সময়ে মধ্যপদের মধ্যস্থতায় এদের মধ্যে একটি সম্বন্ধ স্থাপিত হয়। কেননা, মধ্যপদ প্রধান আশ্রয়বাক্যে প্রধান পদের সাথে সম্পর্কিত হয় এবং অপ্রধান আশ্রয়বাক্যে অপ্রধান পদের সাথে সম্পর্কিত হয়। এর ফলে প্রধান ও অপ্রধান পদের একটি যোগসূত্র তৈরি হয়। এক্ষেত্রে মধ্যপদ আশ্রয়বাক্যদ্বয়ে অবস্থান করেই সম্বন্ধ স্থাপনের কাজ করে। তাই সহানুমানের প্রধান পদ ও অপ্রধান পদের মধ্যে সম্পর্ক স্থাপনের জন্য মধ্যপদের ভূমিকাকে বিবাহের ঘটকের সাথে তুলনা করা যায়।"
        },
        {
          "label": "গ",
          "question": "বাইডেন সাহেবের অনুমানটিতে কোন অনুপপত্তি ঘটেছে? ব্যাখ্যা করো।",
          "explanation": "বাইডেন সাহেবের অনুমানটিতে চতুষ্পদী অনুপপত্তি ঘটেছে। সহানুমানের ক্ষেত্রে দুটি আশ্রয়বাক্যে প্রধান ও অপ্রধান পদের সাথে মধ্যপদের আবশ্যিক সম্পর্ক স্থাপিত হয় এবং তার ভিত্তিতে সিদ্ধান্তে প্রধান ও অপ্রধান পদের মধ্যে আবশ্যিক সম্পর্ক গড়ে ওঠে। কোনো সহানুমানে তিনটি পদের অধিক পদ ব্যবহার করলে সে সম্পর্ক স্থাপিত হয় না। আর তিনের অধিক পদ ব্যবহার করলে যে অনুপপত্তি ঘটে তাকে চতুষ্পদী অনুপপত্তি বলে। এক্ষেত্রে তিনটি পদের স্থানে চারটি পদ দেখা যায়। যেমন- 'মানুষ মুরগি খায়, মুরগি কেঁচো খায়, অতএব, মানুষ কেঁচো খায়।' এ দৃষ্টান্তটিতে পদের সংখ্যা চারটি। যথা- ১. মানুষ, ২. যারা মুরগি খায়, ৩. মুরগি, ৪, যারা কেঁচো খায়। তাই এখানে চতুষ্পদী অনুপপত্তি ঘটেছে। উদ্দীপকের বাইডেন সাহেব ভাবছেন, রাশিয়ার সাথে চীনের গভীর সম্পর্ক। আবার, চীনের সাথে বাংলাদেশের বন্ধুত্ব রয়েছে। সুতরাং রাশিয়ার সাথে বাংলাদেশের বন্ধুত্ব থাকবে। এই দৃষ্টান্তটিতে চারটি পদের ব্যবহার করা হয়েছে। যথা- ১. রাশিয়া ২. চীনের সাথে গভীর সম্পর্ক ৩. চীন ও ৪. বাংলাদেশের বন্ধুত্ব। এখানে তিনটি পদের অধিক চারটি পদ ব্যবহার করার কারণে চতুষ্পদী অনুপপত্তি ঘটেছে। তাই বলা যায়, উদ্দীপকের সিদ্ধান্তটি অবৈধ।"
        },
        {
          "label": "ঘ",
          "question": "মি.বিনের যুক্তিটির যথার্থতা ব্যাখ্যা করো।",
          "explanation": "সহানুমানের নিয়মানুসারে মি. বিনের যুক্তিটি একটি বৈধ যুক্তি। উদ্দীপকে উল্লিখিত মি. বিনের যুক্তিটিতে সহানুমানের প্রথম সংস্থানের তৃতীয় বৈধ মূর্তি A ও। এর প্রতিফলন ঘটেছে। প্রদত্ত যুক্তিটি হলো- A- সকল ভারতীয় আমেরিকায় যেতে চায়। I - হরিশ একজন ভারতীয়। ∴ \\therefore ∴ I - হরিশ আমেরিকায় যেতে চায়। এখানে, সহানুমানের নিয়মানুযায়ী তিনটি পদ যথা- 'আমেরিকায় যেতে চায়' (প্রধান পদ), ভারতীয় (মধ্যপদ) এবং হরিশ (অপ্রধান পদ) রয়েছে। দৃষ্টান্তটির আশ্রয়বাক্য যুগলের মধ্যে প্রধান আশ্রয়বাক্যটি । সার্বিক হওয়ায় তার উদ্দেশ্য পদটি (ভারতীয়) মধ্যপদ হিসেবে একবার ব্যাপ্য হয়েছে। আশ্রয়বাক্য দুটি সদর্থক তাই সিদ্ধান্তও সদর্থক হয়েছে। আশ্রয়বাক্যের কোনো অব্যাপ্য পদ সিদ্ধান্তে ব্যাপ্য হয়নি। কেননা সিদ্ধান্ত হলো 1-যুক্তিবাক্য। ।- যুক্তিবাক্যের কোনো পদই ব্যাপ্য নয়। এছাড়া সহানুমানের অন্যকোনো নিয়মও এখানে অমান্য করা হয়নি। তাই এটি একটি বৈধ যুক্তি। আলোচনা শেষে তাই বলা যায়, প্রথম সংস্থানের বৈধ যুক্তিগুলোর মধ্যে উদ্দীপকে উল্লিখিত যুক্তিটি একটি বৈধ যুক্তি।."
        }
      ]
    },
    {
      "number": "7",
      "uddipok": "প্রথম দৃষ্টান্ত: রাফিন ভালো ছবি আঁকতে পারে। দ্বিতীয় দৃষ্টান্ত: শিমুল খাবার খায়। তৃতীয় দৃষ্টান্ত: যোসেফ ১১৯২ সালে মৃত্যুবরণ করেন।",
      "tag": "DRMC 24",
      "sub_questions": [
        {
          "label": "ক",
          "question": "উপলক্ষণ কাকে বলে?",
          "explanation": "যে গুণ কোনো পদের জাত্যর্থের অংশ নয়, অথচ পদটির জাত্যর্থ থেকে অনিবার্যভাবে নিঃসৃত হয় তাকে উক্ত পদের উপলক্ষণ বলে।"
        },
        {
          "label": "খ",
          "question": "নঞর্থক বাক্যে কেন বিধেয়ক থাকে না?",
          "explanation": "নঞর্থক বাক্যে উদ্দেশ্য পদের সাথে বিধেয় পদের সম্পর্ক অস্বীকার করা হয় বলে এ ধরনের যুক্তিবাক্যে বিধেয়ক থাকে না। বিধেয়ক একটি সম্পর্কের নাম। সাধারণত সদর্থক বাক্যের 'উদ্দেশ্য' ও 'বিধেয়' পদের মধ্যে যে সম্পর্ক তা-ই বিধেয়ক। কিন্তু নঞর্থক বাক্যে 'উদ্দেশ্য' ও 'বিধেয়' পদের মধ্যে কোনো সম্পর্ক প্রকাশ পায় না। এ কারণে নঞর্থক বাক্যে বিধেয়ক থাকে না।"
        },
        {
          "label": "গ",
          "question": "তৃতীয় দৃষ্টান্তে কোন বিধেয়কের ইঙ্গিত এসেছে? ব্যাখ্যা করো।",
          "explanation": "তৃতীয় দৃষ্টান্তে ব্যক্তিগত অবিচ্ছেদ্য অবান্তর লক্ষণ বিধেয়কের ইঙ্গিত এসেছে। যে অবান্তর লক্ষণ কোনো ব্যক্তি বা বস্তুর মধ্যে সবসময় বর্তমান এবং কোনোক্রমে পরিবর্তন যোগ্য নয় তাকে ব্যক্তিগত অবিচ্ছেদ্য অবান্তর লক্ষণ বলে। যেমন- ব্যক্তির জন্মস্থান, জন্ম তারিখ, মৃত্যু তারিখ, বংশ ইত্যাদি ব্যক্তির অবিচ্ছেদ্য অবান্তর লক্ষণ। কারণ কোনো ব্যক্তি দুই স্থানে বা দুই তারিখে জন্মগ্রহণ বা মৃত্যুবরণ করতে পারে না। উদ্দীপকে তৃতীয় দৃষ্টান্তে উল্লেখ করা হয়েছে, যোসেফ ১১৯২ সালে মৃত্যুবরণ করেন। আর কোনো ব্যক্তির মৃত্যু সাল হলো ঐ ব্যক্তির ব্যক্তিগত অবিচ্ছেদ্য অবান্তর লক্ষণ। কেননা, মৃত্যু সাল নামক গুণটি ব্যক্তি বিশেষের বেলায় অপরিবর্তনীয়। তাই উদ্দীপকের তৃতীয় দৃষ্টান্তে বিধেয়কের ব্যক্তিগত অবিচ্ছেদ্য অবান্তর লক্ষণকে নির্দেশ করা হয়েছে।"
        },
        {
          "label": "ঘ",
          "question": "প্রথম ও দ্বিতীয় দৃষ্টান্তে যে দুটি বিধেয়কের ইঙ্গিত আছে সেগুলোর তুলনামূলক আলোচনা করো।",
          "explanation": "প্রথম ও দ্বিতীয় দৃষ্টান্তে যথাক্রমে ব্যক্তিগত বিচ্ছেদ্য অবান্তর লক্ষণ ও উপলক্ষণ নামক দুটি বিধেয়কের ইঙ্গিত আছে। উদ্দীপকের প্রথম দৃষ্টান্তে বলা হয়েছে, 'রাফিন ভালো ছবি আঁকতে পারে'। এখানে 'ভালো ছবি আঁকা' গুণটি জাত্যর্থের অংশ নয়। আবার, জাত্যর্থ থেকে নিঃসৃতও নয় তাই গুণটি ব্যক্তিগত বিচ্ছেদ্য অবান্তর লক্ষণ। কারণ যে অবান্তর লক্ষণ কোনো ব্যক্তি বিশেষের বেলায় সর্বদাই বর্তমান থাকে না এবং যা মাঝে মাঝেই পরিবর্তিত হতে পারে তাকে ব্যক্তিগত বিচ্ছেদ্য অবান্তর লক্ষণ বলে। কোনো ব্যক্তির পোশাক, আচার-ব্যবহার, জীবিকা ইত্যাদি ব্যক্তিগত বিচ্ছেদ্য অবান্তর লক্ষণের দৃষ্টান্ত। অন্যদিকে, দ্বিতীয় দৃষ্টান্তে বলা হয়েছে, 'শিমূল খাবার খায়'। এখানে 'খাবার খাওয়া' গুণটি জাত্যর্থের অংশ নয়। কিন্তু জাত্যর্থ 'জীববৃত্তি' থেকে অনিবার্যভাবে নিঃসৃত। তাই এ গুণটি উপলক্ষণের একটি দৃষ্টান্ত। কারণ যে গুণ কোনো পদের জাত্যর্থের অংশ নয়, অথচ পদটির জাত্যর্থ থেকে অনিবার্যভাবে নিঃসৃত হয় তাকে উক্ত পদের উপলক্ষণ বলে। যেমন- 'বিচারশক্তি' ও 'ক্ষুধা' গুণ দুটি মানুষ পদের উপলক্ষণ। কারণ এ গুণ দুটি মানুষ পদের জাত্যর্থের অংশ নয়, কিন্তু মানুষের জাত্যর্থ 'জীববৃত্তি' ও 'বুদ্ধিবৃত্তি' থেকেই অনিবার্যভাবে উদ্ভূত হয়েছে। অবান্তর লক্ষণ ও উপলক্ষণ গুণ দুটির সাদৃশ্যের ক্ষেত্রে বলা যায়, দুটি গুণের কোনোটিই জাত্যর্থের অংশ নয়। আবার, বৈসাদৃশ্যের ক্ষেত্রে ব্যক্তিগত বিচ্ছেদ্য অবান্তর লক্ষণ একটি পরিবর্তনশীল গুণ। কিন্তু উপলক্ষণ গুণটি অপরিবর্তনীয়। এছাড়া, ব্যক্তিগত বিচ্ছেদ্য অবান্তর লক্ষণ গুণটি জাত্যর্থের অংশ নয়, আবার জাত্যর্থ থেকে নিঃসৃতও নয়। পক্ষান্তরে, উপলক্ষণ গুণটি জাত্যর্থের অংশ নয় কিন্তু জাত্যর্থ থেকে অনিবার্যভাবে নিঃসৃত হয়। আলোচনা শেষে বলা যায়, উদ্দীপকের প্রথম দৃষ্টান্তের ব্যক্তিগত বিচ্ছেদ্য অবান্তর লক্ষণ ও দ্বিতীয় দৃষ্টান্তের উপলক্ষণ বিধেয়ক দুটির কোনোটিই - জাত্যর্থের অংশ নয়।"
        }
      ]
    },
    {
      "number": "8",
      "uddipok": "ইকবাল সাহেব খুব বুদ্ধিমান লোক। একবার তিনি তার ছাত্রদেরকে বলেন, \"তোমরা যেমন বাংলাদেশের নাগরিক তেমনি বাংলাদেশও এশিয়ার অন্তর্গত একটি দেশ।\"",
      "tag": "DRMC 24",
      "sub_questions": [
        {
          "label": "ক",
          "question": "বিধেয়ক কাকে বলে?",
          "explanation": "উদ্দেশ্য পদ ও বিধেয় পদের মধ্যকার সম্পর্ককে বিধেয়ক (Predicables) বলে।"
        },
        {
          "label": "খ",
          "question": "সদর্থক যুক্তিবাক্যেই কেবল বিধেয়ক থাকে-ব্যাখ্যা করো।",
          "explanation": "সদর্থক যুক্তিবাক্যেই কেবল বিধেয়ক থাকে। বিধেয়ক হচ্ছে যুক্তিবাক্যের উদ্দেশ্য ও বিধেয় পদের মধ্যকার এক প্রকার সম্পর্ক। এই সম্পর্ক কেবল সদর্থক যুক্তিবাক্যের উদ্দেশ্য ও বিধেয় পদের মধ্যে তৈরি হয়। তাই সদর্থক যুক্তিবাক্যে বিধেয়ক থাকে। নঞর্থক যুক্তিবাক্যের বিধেয় পদটি উদ্দেশ্য পদ সম্পর্কে কোনো কিছু অস্বীকার করে। এজন্য নঞর্থক যুক্তিবাক্যের উদ্দেশ্য ও বিধেয় পদের মধ্যে কোনো সম্পর্ক তৈরি হয় না। যেহেতু নঞর্থক যুক্তিবাক্যের উদ্দেশ্য ও বিধেয় পদের মধ্যে সম্পর্ক তৈরি হয় না, তাই নঞর্থক যুক্তিবাক্যে বিধেয়ক থাকে না।"
        },
        {
          "label": "গ",
          "question": "ইকবাল সাহেবের গুণের ক্ষেত্রে কোন বিধেয়কের ইঙ্গিত এসেছে?",
          "explanation": "ইকবাল সাহেবের 'বুদ্ধিমান' হওয়া গুণটি বিধেয়কের লক্ষণ বা বিভেদক লক্ষণকে নির্দেশ করে। কেননা বুদ্ধিমত্তা গুণটি মানুষ পদের জাত্যর্থ 'বুদ্ধিবৃত্তি' থেকে অনিবার্যভাবে নিঃসৃত হয়। যে গুণ বা গুণাবলি একই জাতির অন্তর্ভুক্ত একটি উপজাতিকে অপরাপর উপজাতি থেকে পৃথক করে সে গুণ বা গুণাবলিকে উপজাতিটির লক্ষণ বা বিভেদক লক্ষণ বলা হয়। যেমন- 'মানুষ' উপজাতিটি গরু, ছাগল, বিড়াল, কুকুর প্রভৃতি অপরাপর উপজাতিসহ একই 'জীব' জাতির অন্তর্ভুক্ত। সুতরাং মানুষ প্রথমত এক প্রকার জীব। অপরাপর জীবের মত তার মধ্যে রয়েছে জীববৃত্তি গুণটি। এদিক থেকে মানুষের সাথে অপরাপর জীবের কোনো পার্থক্য নেই। কিন্তু মানুষের মধ্যে আরও একটি গুণ আছে যা অন্যান্য জীবের মধ্যে নেই। সেটির নাম হলো 'বুদ্ধিবৃত্তি'। এ'গুণটি মানুষ উপজাতিকে জীব জাতির অন্তর্ভুক্ত অপরাপর উপজাতি থেকে পৃথক করে। তাই 'বুদ্ধিবৃত্তি' গুণটি মানুষ উপজাতির লক্ষণ। উদ্দীপকে বর্ণিত হয়েছে, ইকবাল সাহেব একজন বুদ্ধিমান ব্যক্তি। বুদ্ধিমত্তা গুণটি মানুষ পদের জাত্যর্থ 'বুদ্ধিবৃত্তি' থেকে অনিবার্যভাবে নিঃসৃত হয়। তাই বলা যায়, উদ্দীপকে উল্লেখিত বুদ্ধিমত্তা গুণটি বিধেয়কের শ্রেণিবিভাগ লক্ষণ বা বিভেদক লক্ষণকে নির্দেশ করে।"
        },
        {
          "label": "ঘ",
          "question": "ইকবাল সাহেবের উক্তিতে যে দুটি বিধেয়কের ইঙ্গিত এসেছে তাতে কি কোনো পার্থক্য আছে? মন্তব্য দাও।",
          "explanation": "ইকবাল সাহেবের উক্তিতে বিধেয়কের জাতি ও উপজাতিকে ইঙ্গিত করেছে। উদ্দীপকে ইকবাল সাহেবের উক্তিতে বলা হয়েছে, 'তোমরা যেমন বাংলাদেশের নাগরিক তেমনি বাংলাদেশও এশিয়ার অন্তর্গত একটি দেশ।' প্রথমে বাংলাদেশ আমাদের তার নাগরিক হিসেবে অন্তর্ভুক্ত করেছে। যে কারণে, বাংলাদেশ হচ্ছে জাতি এবং নাগরিক হিসেবে আমরা হচ্ছি উপজাতি। জাতি ও উপজাতি উভয়ই শ্রেণিবাচক পদ হলেও এদের মধ্যে পার্থক্য বিদ্যমান। যথা- জাতির ব্য্যর্থ উপজাতির ব্য্যর্থের চেয়ে বেশি। জাতির ব্যক্ত্যর্থ উপজাতির ব্যক্ত্যর্থকে অন্তর্ভুক্ত করে। আর উপজাতির ব্যক্ত্যর্থ জাতির ব্যস্ত্যর্থের মধ্যে অন্তর্ভুক্ত হয়। জাতির অন্তর্গত হলো উপজাতি। পক্ষান্তরে, উপজাতিকে তার অন্তর্ভুক্ত কোনো শ্রেণিবাচক পদে বিভক্ত করলে সেই উপজাতিটি জাতি হয়ে যায়। আলোচনা শেষে বলা যায়, ইকবাল সাহেবের উক্তিতে জাতি এবং উপজাতির প্রতি ইঙ্গিত করা হয়েছে। আর এ উভয় প্রকার বিধেয়কের মধ্যে যথেষ্ট পার্থক্য বিদ্যমান।"
        }
      ]
    },
    {
      "number": "9",
      "uddipok": "দৃষ্টান্ত-১ সব ত্রিভুজ হয় তিন বাহুর সমষ্টি দৃষ্টান্ত-২ হয় সে মূর্খ না হয় সে বোকা।",
      "tag": "DRMC 24",
      "sub_questions": [
        {
          "label": "ক",
          "question": "ব্যাপ্যতার একটি নিয়ম লেখো।",
          "explanation": "ব্যাপ্যতার একটি নিয়ম হলো- সার্বিক যুক্তিবাক্যের উদ্দেশ্য পদ ব্যাপ্য হয়, কিন্তু বিশেষ যুক্তিবাক্যের উদ্দেশ্য পদ অব্যাপ্য হয়।"
        },
        {
          "label": "খ",
          "question": "সব শব্দকে পদ বলা যায় না কেন?",
          "explanation": "প্রতিটি পদই একটি শব্দ বা শব্দসমষ্টি। কিন্তু প্রতিটি শব্দই পদ নয়। কারণ, প্রতিটি শব্দই যুক্তিবাক্যের উদ্দেশ্য বা বিধেয় রূপে ব্যবহৃত হতে পারে না। শব্দ হচ্ছে একটি অক্ষর বা কয়েকটি অক্ষরের সমষ্টি যা কোন একটি অর্থ প্রকাশ করে। আর পদ হচ্ছে একটি শব্দ বা কয়েকটি শব্দের সমষ্টি যা কোনো একটি যুক্তিবাক্যের উদ্দেশ্য বা বিধেয় হিসেবে ব্যবহৃত হতে পারে। শব্দকে পদ হতে হলে কোনো যুক্তিবাক্যের উদ্দেশ্য বা বিধেয়রূপে ব্যবহৃত হবার যোগ্য হতে হবে। সুতরাং দেখা যাচ্ছে যে, সকল পদই শব্দ কিন্তু সকল শব্দই পদ নয়।"
        },
        {
          "label": "গ",
          "question": "দৃষ্টান্ত-১ এর বাক্যটিতে কয়টি অংশ আছে? ব্যাখ্যা করো।",
          "explanation": "দৃষ্টান্ত-১ এর বাক্যটিতে তিনটি অংশ তথা উদ্দেশ্য, বিধেয় ও সংযোজক আছে। উদ্দীপকের দৃষ্টান্ত-১ এর 'সব ত্রিভুজ হয় তিন বাহুর সমষ্টি' বাক্যটি একটি যুক্তিবাক্য। আর প্রতিটি যুক্তিবাক্যই উদ্দেশ্য, সংযোজক ও বিধেয় এই তিনটি অংশ দ্বারা গঠিত হয়। যুক্তিবাক্যের যে পদ সম্বন্ধে কোন কিছু স্বীকার বা অস্বীকার করা হয় তাকে উদ্দেশ্য বলে। যে পদ দ্বারা উদ্দেশ্য সম্বন্ধে কোন কিছু স্বীকার বা অস্বীকার করা হয় তাকে বিধেয় বলে। আর যে শব্দটি উদ্দেশ্য ও বিধেয়ের মধ্যে সংযোগ সাধন করে তাকে সংযোজক বলে। যেমন- 'দুধ হয় সাদা'। এ যুক্তিবাক্যে 'দুধ' পদটি উদ্দেশ্য। কেননা এর সম্বন্ধে কিছু স্বীকার করা হয়েছে। 'সাদা' পদটি বিধেয়। কেননা, একে উদ্দেশ্যের উপর আরোপ করা হয়েছে। আর 'হয়' শব্দটি হলো সংযোজক। কেননা এর সাহায্যে উদ্দেশ্য ও বিধেয়কে সংযুক্ত করা হয়েছে। উদ্দীপকের দৃষ্টান্ত-১ এর 'সব ত্রিভুজ হয় তিন বাহুর সমষ্টি' বাক্যটিতেও 'সব ত্রিভুজ' পদটি উদ্দেশ্য। কেননা এর সম্বন্দ্বে বিধেয়টি স্বীকার করা হয়েছে। 'তিন বাহুর সমষ্টি' পদটি বিধেয়। কেননা, একে উদ্দেশ্যের উপর আরোপ করা হয়েছে। আর 'হয়' শব্দটি হলো সংযোজক। কেননা এর সাহায্যে উদ্দেশ্য ও বিধেয়কে সংযুক্ত করা হয়েছে। তাই বলা যায়, উদ্দীপকের দৃষ্টান্ত-১ এর যুক্তিবাক্যটিতে উদ্দেশ্য, সংযোজক ও বিধেয় এই তিনটি অংশ রয়েছে।"
        },
        {
          "label": "ঘ",
          "question": "দৃষ্টান্ত-১ ও ২ এর যুক্তিবাক্যগুলো দুই প্রকৃতির-কথাটির ব্যাখ্যা করো।",
          "explanation": "দৃষ্টান্ত-১ ও দৃষ্টান্ত-২-এর যুক্তিবাক্যদ্বয় যথাক্রমে নিরপেক্ষ ও সাপেক্ষ যুক্তিবাক্য হওয়ায় তা দুই প্রকৃতির। সম্বন্ধ অনুসারে যুক্তিবাক্যকে দুইভাগে ভাগ করা যায়। যথা- নিরপেক্ষ ও সাপেক্ষ যুক্তিবাক্য। যে যুক্তিবাক্যে উদ্দেশ্য ও বিধেয়ের মধ্যকার সম্পর্ক শর্তহীনভাবে প্রকাশিত হয়, তাকে নিরপেক্ষ যুক্তিবাক্য (Categorical Proposition) বলে। যেমন- মধু হয় মিষ্টি। এখানে কোন শর্ত ছাড়াই মধুকে মিষ্টি বলে স্বীকার করা হয়েছে। সুতরাং উপরোক্ত যুক্তিবাক্যটি একটি নিরপেক্ষ যুক্তিবাক্য। আর যে যুক্তিবাক্যে কোন শর্ত সাপেক্ষে উদ্দেশ্য সম্বন্ধে কোনো কিছু স্বীকার বা অস্বীকার করা হয়, তাকে সাপেক্ষ যুক্তিবাক্য (Conditional Proposition) বলে। সাপেক্ষ যুক্তিবাক্যে উদ্দেশ্য ও বিধেয়ের মধ্যকার সম্পর্ক সব সময়েই একটি শর্তের অধীনে ন্যস্ত থাকে। যেমন- 'যদি তুমি পরিশ্রম কর, তাহলে তুমি কৃতকার্য হবে।' এখানে কৃতকার্য হওয়া ব্যাপারটি পরিশ্রম করা শর্তের উপর নির্ভরশীল। এই সাপেক্ষ যুক্তিবাক্যকে আবার প্রাকল্লিক ও বৈকল্লিক এই দুই ভাগে ভাগ করা যায়। দৃষ্টান্ত-১ এর 'সব ত্রিভুজ হয় তিন বাহুর সমষ্টি' যুক্তিবাক্যটি একটি নিরপেক্ষ যুক্তিবাক্য। কেননা, এখানে কোনো প্রকার শর্তের উল্লেখ করা হয়নি। কিন্তু দৃষ্টান্ত-২ এর 'হয় সে মূর্খ না হয় সে বোকা' যুক্তিবাক্যটিতে 'হয়-না হয়' দ্বারা একটি শর্তের উল্লেখ করা হয়েছে বিধায় এটি সাপেক্ষ যুক্তিবাক্যের একটি বৈকল্লিক যুক্তিবাক্য। তাই আলোচনা শেষে বলা যায়, নিরপেক্ষ ও সাপেক্ষ যুক্তিবাক্যে শর্তের ক্ষেত্রে ভিন্নতা থাকায় উভয় যুক্তিবাক্য ভিন্ন প্রকৃতির।"
        }
      ]
    },
    {
      "number": "10",
      "uddipok": "সব মনীষী হন অধ্যবসায়ী। আল রাযী ছিলেন একজন মনীষী। সুতরাং তিনি ছিলেন একজন অধ্যবসায়ী।",
      "tag": "DRMC 24",
      "sub_questions": [
        {
          "label": "ক",
          "question": "অনুমান ইংরেজিতে কী?",
          "explanation": "অনুমানকে ইংরেজিতে Inference বলে।"
        },
        {
          "label": "খ",
          "question": "অনুমানের নতুন বিষয়টিই হচ্ছে সিদ্ধান্ত-ব্যাখ্যা করো।",
          "explanation": "একটি যুক্তিতে আশ্রয়বাক্যের ওপর নির্ভর করে একটি সিদ্ধান্ত অনুমিত হয়। তাই অনুমানের নতুন বিষয়টিই হচ্ছে সিদ্ধান্ত। অনুমানে ব্যবহৃত এক বা একাধিক প্রদত্তবাক্যের উপর ভিত্তি করে সিম্প্যন্ত হিসেবে একটি আলাদা যুক্তিবাক্য স্থাপন করা হয়। অনুমানে সিদ্ধান্তটি হয় একটি নতুন যুক্তিবাক্য। যদিও একে আশ্রয়বাক্যের মধ্যে খুঁজে পাওয়া যায়, তবুও এর মধ্যে কিছুটা নতুনত্ব বিদ্যমান। আশ্রয়বাক্যের মধ্যে যে সত্য অপ্রকাশিত থাকে তা এক নতুনরূপে সিদ্ধান্তে প্রকাশিত হয়। তাই অনুমানের নতুন বিষয়টি হচ্ছে সিদ্ধান্ত।"
        },
        {
          "label": "গ",
          "question": "উদ্দীপকটি কোন অনুমান নির্দেশ করছে?",
          "explanation": "উদ্দীপকটি অবরোহ অনুমানকে নির্দেশ করছে। যে অনুমান প্রক্রিয়ায় সিদ্ধান্তটি এক বা একাধিক আশ্রয়বাক্য থেকে অনিবার্যভাবে নিঃসৃত হয় এবং যার সিদ্ধান্তটি কখনোই আশ্রয়বাক্যের চেয়ে ব্যাপক হতে পারে না তাকে অবরোহ অনুমান বলে। অবরোহ অনুমানের সিদ্ধান্তটি আশ্রয়বাক্য দুটির অনিবার্য ফল। অবরোহ অনুমান একটি আকারগত প্রক্রিয়া। আকারগত সত্যতা অর্জনই অবরোহ অনুমানের উদ্দেশ্য। এ অনুমানে সার্বিক থেকে বিশেষে গমন করা হয়। উদ্দীপকের অনুমানটিতে আমরা দেখতে পাই, 'সব মনীষী হন অধ্যবসায়ী। আল রাযী ছিলেন একজন মনীষী। সুতরাং তিনি ছিলেন একজন অধ্যবসায়ী।' এখানে উল্লিখিত যুক্তিটিতে সিদ্ধান্তটি দুটি আশ্রয়বাক্য থেকে অনিবার্যভাবে নিঃসৃত হয়েছে এবং সিদ্ধান্তটি আশ্রয়বাক্যের চেয়ে কম ব্যাপক। অর্থাৎ সার্বিক থেকে বিশেষ সিদ্ধান্ত টানা হয়েছে। পাশাপাশি যুক্তিটিতে আকারগত সত্যতা অর্জনের চেষ্টা করা হয়েছে। তাই বলা যায়, উদ্দীপকে উল্লিখিত অনুমানটি হলো অবরোহ অনুমান।"
        },
        {
          "label": "ঘ",
          "question": "উক্ত অনুমানের সাথে অপর অনুমানের তুলনামূলক আলোচনা করো।",
          "explanation": "উত্ত অনুমান তথা উদ্দীপকে উল্লিখিত অনুমানটি অবরোহ অনুমান হলে অপর অনুমানটি হবে আরোহ অনুমান। উভয় অনুমানের মাঝে তুলনামূলক আলোচনা করা হলো- যে অনুমানে এক বা একাধিক আশ্রয়বাক্য থেকে অনিবার্যভাবে 'আশ্রয়বাক্যের চেয়ে কম ব্যাপক কিংবা সমান ব্যাপক সিদ্ধান্ত অনুমিত হয় তাকে অবরোহ অনুমান বলে। অন্যদিকে, যে অনুমানে বিশেষ বিশেষ দৃষ্টান্তের অভিজ্ঞতার ভিত্তিতে একটি সার্বিক সংশ্লেষক যুক্তিবাক্য 'সিদ্ধান্তরূপে অনুমিত হয় তাকে আরোহ অনুমান বলে। অবরোহ অনুমান ও আরোহ অনুমানের মাঝে সাদৃশ্য ও বৈসাদৃশ্য উভয়ই পরিলক্ষিত হয়। সাদৃশ্যের ক্ষেত্রে, উভয়ই একই অনুমানের দুটি ভিন্ন ধারা মাত্র। আর বৈসাদৃশ্যের ক্ষেত্রে, অবরোহ অনুমানের সিদ্ধান্ত আশ্রয়বাক্য থেকে কম ব্যাপক হয়। কিন্তু আরোহ অনুমানের সিদ্ধান্ত সবসময় আশ্রয়বাক্য থেকে বেশি ব্যাপক হয়। অবরোহ অনুমানের সিদ্ধান্ত কোনো কোনো সময় বিশেষ যুক্তিবাক্য হতে পারে কিন্তু আরোহ অনুমানে সিদ্ধান্ত কোনক্রমেই বিশেষ যুক্তিবাক্য হতে পারে না। অবরোহ - অনুমানের আশ্রয়বাক্যগুলো আকারগতভাবে সত্য। কিন্তু আরোহ অনুমানের আশ্রয়বাক্যগুলো আকারগত ও বস্তুগত উভয়ভাবে সত্য। অবরোহ অনুমানের সিদ্ধান্ত একটি যুক্তিবাক্য থেকে অনুমিত হতে পারে কিন্তু আরোহ অনুমানের ক্ষেত্রে তা নয়। পরিশেষে বলা যায়, অবরোহ অনুমান ও আরোহ অনুমানের মধ্যে বিভিন্ন কারণে পার্থক্য পরিলক্ষিত হয়। কিন্তু উভয় অনুমান প্রক্রিয়াই যুক্তির যথার্থতা নিরূপণ করে বিধায় উভয় বিষয়ে সাদৃশ্যও রয়েছে।"
        }
      ]
    },
    {
      "number": "11",
      "uddipok": "আসিফ ও শোভন সব সময় কলেজের নিয়ম মেনে চলে। তাদের শিক্ষক বলেছিলেন, আমাদের দেহ-যন্ত্র থেকে শুরু করে এ বিশ্বজগতের সব জায়গায় চলছে নিয়মের রাজত্ব। আর সেজন্যই এত সৌন্দর্য। আমাদের সুন্দর হতে হলে অবশ্যই ফলাফল করা যায় না এটা যেমন সত্য তেমনি এটাও সত্য, খাবার না খেলে খিদে মেটে না।",
      "tag": "DRMC 24",
      "sub_questions": [
        {
          "label": "ক",
          "question": "কার্য সংমিশ্রণ কাকে বলে?",
          "explanation": "যখন অনেকগুলো কারণ একত্রে মিলিত হয়ে একটি কার্য সংঘটিত করে এবং কারণগুলো যখন পৃথক পৃথকভাবে প্রকাশিত না হয়ে একসাথে প্রকাশিত হয় তখন সেই মিশ্র কার্যটিকে কার্য সংমিশ্রণ বলে।"
        },
        {
          "label": "খ",
          "question": "বহুকারণবাদ কেন ভ্রান্ত মতবাদ?",
          "explanation": "ত্রুটিপূর্ণ হওয়ার কারণে বহুকারণবাদ একটি ভ্রান্ত মতবাদ। বহুকারণবাদ অনুসারে একই কার্য বিভিন্ন সময় বিভিন্ন কারণের দ্বারা সংঘটিত হতে পারে। সাধারণ লোকের কাছে বহুকারণবাদ, গ্রহণযোগ্য হলেও বৈজ্ঞানিক দৃষ্টিকোণ থেকে মতবাদটি অর্থহীন। কার্যের প্রকৃতি সম্বন্ধে ভ্রান্ত ধারণার উপরই এ মতবাদটি প্রতিষ্ঠিত। এ মতবাদে কারণ ও কার্যকে দু'টি ভিন্ন দৃষ্টিকোণ থেকে বিবেচনা করা হয়। এতে আমরা কারণকে বিবেচনা করি বিশেষ অর্থে এবং কার্যকে বিবেচনা করি সাধারণ অর্থে। কিন্তু আমরা যদি কারণ ও কার্যকে একই দৃষ্টিকোণ থেকে বিচার করি তাহলে আর কারণের বহুত্বের অবকাশ থাকে না। তাই এ মতবাদটি ভ্রান্ত।"
        },
        {
          "label": "গ",
          "question": "শিক্ষকের বক্তব্য দুটিতে আরোহের কোন কোন ভিত্তির কথা এসেছে? ব্যাখ্যা করো।",
          "explanation": "শিক্ষকের বক্তব্য দুটিতে 'আরোহের আকারগত ভিত্তি যথাক্রমে প্রকৃতির নিয়মানুবর্তিতা নীতি ও কার্যকারণ নীতির কথা এসেছে। আরোহের আকারগত ভিত্তি হলো দুটি। যথা- প্রকৃতির নিয়মানুবর্তিতা নীতি ও কার্যকারণ নীতি। প্রকৃতির নিয়মানুবর্তিতা নীতি অনুযায়ী প্রকৃতি অনুকূল পরিবেশে সর্বদা একই আচরণ করে। এই নিয়ম অনুসারে, 'প্রকৃতি নিয়মের দাস', 'ভবিষ্যৎ অতীতের অনুরূপ', 'প্রকৃতি নির্দিষ্ট নিয়ম দ্বারা পরিচালিত' এসব বক্তব্যের দ্বারা প্রকৃতির রূপ বোঝা যায়। অর্থাৎ প্রকৃতি একইরূপ পরিস্থিতিতে সব সময় একইভাবে আচরণ করে। আর কার্যকারণ নিয়ম অনুসারে কোনো কার্য যা সংঘটিত হয়েছে তার একটি কারণ আছে। তাই বলা যায়, যে মতবাদ অনুযায়ী কারণ ও কার্যের মধ্যে আবশ্যিক সম্পর্ক বিদ্যমান এবং প্রতিক্ষেত্রে একই কারণ একই কার্য ঘটায় সেই মতবাদকে কার্যকারণ নিয়ম বলে। উদ্দীপকের আসিফ ও শোভন সব সময় কলেজের নিয়ম মেনে চলে। । তাদের শিক্ষক বলেছিলেন, আমাদের দেহ-যন্ত্র থেকে শুরু করে এ বিশ্বজগতের সব জায়গায় চলছে নিয়মের রাজত্ব। আমাদের সুন্দর হতে হলে অবশ্যই এ নিয়মের অনুসরণ করতে হবে। যা প্রকৃতির নিয়মানুবর্তিতা নীতিকে নির্দেশ করে। আবার, তাদের শিক্ষক বলেছেন, পড়ালেখা না করে ভালো ফলাফল করা যায় না এটা যেমন সত্য তেমনি এটাও সত্য, খাবার না খেলে খিদে মেটে না। অর্থাৎ কোনো কার্য উৎপন্ন হওয়ার জন্য একটা কারণ প্রয়োজন। তাই বলা যায়, উদ্দীপকে প্রকৃতির নিয়মানুবর্তিতা নীতি ও কার্য-কারণ নীতি নির্দেশিত হয়েছে।"
        },
        {
          "label": "ঘ",
          "question": "শিক্ষকের দ্বিতীয় বক্তব্যের বিষয়বস্তুকে গুণগত দিক থেকে মূল্যায়ন করো।",
          "explanation": "শিক্ষকের দ্বিতীয় বক্তব্যের বিষয়বস্তুকে গুণগত দিক তথা কার্যকারণ নীতির ক্ষেত্রে পর্যাপ্ত আবশ্যিক শর্ত হিসেবে মূল্যায়ন করা যায়। কোনো কার্য ঘটানোর জন্য যে সব পূর্ববর্তী ঘটনার প্রয়োজন তাদের সমষ্টিকে বলা হয় কারণ। এ সমষ্টির প্রতিটি ঘটনাই প্রত্যক্ষ ও পরোক্ষভাবে কার্যকে উৎপন্ন করতে সাহায্য করে। এ ঘটনাগুলোর প্রত্যেকটিকে পৃথকভাবে এক একটি শর্ত বলে। আবশ্যিকতা ও পর্যাপ্ততার দৃষ্টিকোণ থেকে শর্তকে তিন ভাগে ভাগ করা যায়। যথা- আবশ্যিক শর্ত, পর্যাপ্ত শর্ত ও পর্যাপ্ত আবশ্যিক শর্ত। যদি দুটি ঘটনার মধ্যে সম্বন্ধ এমন হয় যে, প্রথমটি না ঘটলে দ্বিতীয়টি ঘটে না এবং প্রথমটি ঘটলে দ্বিতীয়টি ঘটে, তাহলে প্রথম ঘটনাটিকে দ্বিতীয় ঘটনার পর্যাপ্ত আবশ্যিক শর্ত বলা হয়। যেমন- ভেজা কাঠে আগুন জ্বালালে ধোঁয়ার সৃষ্টি হয়। এ ঘটনা থেকে বোঝা যায় যে, ভেজা কাঠে আগুন না জ্বালালে ধোঁয়া হয় না এবং ভেজা কাঠে আগুন জ্বালালেই ধোঁয়া হয়। এর থেকে বলা যায়, ভেজা কাঠে আগুন জ্বলানোই ধোঁয়া সৃষ্টির পর্যাপ্ত আবশ্যিক শর্ত। উদ্দীপকে শিক্ষকের দ্বিতীয় বক্তব্যের দ্বারাও পর্যাপ্ত আবশ্যিক শর্তকে কার্যের কারণ হিসেবে উল্লেখ করা হয়েছে। আলোচনা শেষে বলা যায়, কারণ বলতে আমরা যদি কার্যের অপরিবর্তনীয় পূর্ববর্তী ঘটনা এবং কার্যকে কারণের অপরিবর্তনীয় অনুবর্তী ঘটনা ধরি, তাহলে পর্যাপ্ত আবশ্যিক শর্তকেই কারণ হিসেবে গ্রহণ করতে হবে। অর্থাৎ, শিক্ষকের দ্বিতীয় বক্তব্যের বিষয়বস্তুকে গুণগতভাবে পর্যাপ্ত আবশ্যিক শর্ত হিসেবে মূল্যায়ন যোগ্য।"
        }
      ]
    }
  ]
}