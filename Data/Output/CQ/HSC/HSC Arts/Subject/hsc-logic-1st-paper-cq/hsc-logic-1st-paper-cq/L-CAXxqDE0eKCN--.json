{
  "title": "বরিশাল বোর্ড ২০২৪",
  "subtitle": "যুক্তিবিদ্যা (11)",
  "questions": [
    {
      "number": "1",
      "uddipok": "এশিয়ার শীর্ষ শত বিজ্ঞানীর তালিকা-২০২৩ প্রকাশ করেছে এশিয়ান সায়েন্টিস্ট। চাইল্ড হেলথ রিসার্চ ফাউন্ডেশনের পরিচালক ও শিশুদের বিজ্ঞানী সেঁজুতি সাহাও এ তালিকায় স্থান পায়। সুসংবদ্ধ, সুশৃঙ্খল ও সুনিশ্চিত জ্ঞানের জন্য তার প্রচেষ্টা। গবেষণালব্ধ তথ্য শিশু ও মানুষের কল্যাণে কৌশল প্রয়োগে সফল হয়েছেন তিনি।",
      "tag": "BB 24",
      "sub_questions": [
        {
          "label": "ক",
          "question": "যুক্তিবিদ্যা কী?",
          "explanation": "যে বিদ্যা বৈধ যুক্তি থেকে অবৈধ যুক্তিকে পৃথক করার পদ্ধতি ও নিয়মসমূহ নিয়ে আলোচনা করে তাকে বলে যুক্তিবিদ্যা।"
        },
        {
          "label": "খ",
          "question": "যুক্তিবিদ্যাকে কেন বিজ্ঞান বলা হয়?",
          "explanation": "যুক্তিবিদ্যা নির্দিষ্ট কিছু বিষয় নিয়ে আলোচনা করে এবং এসব বিষয় ব্যাখ্যার জন্য নিয়ম-কানুন প্রণয়ন করে। তাই এটিকে বিজ্ঞান বলা হয়। প্রকৃতির একটি বিশেষ বিভাগ সম্বন্ধে সুনিশ্চিত ও সুশৃঙ্খল জ্ঞানকে বিজ্ঞান বলে। কোনো একটি জ্ঞানের শাখাকে বিজ্ঞান বলতে গেলে তার মধ্যে কমপক্ষে দুটি গুরুত্বপূর্ণ বৈশিষ্ট্য উপস্থিত থাকা বাঞ্ছনীয়। প্রথমত, সেই শাখার নির্ধারিত ও সুশৃঙ্খল আলোচ্য বিষয় থাকতে হবে এবং দ্বিতীয়ত, আলোচ্য বিষয় ব্যাখ্যার জন্য পর্যাপ্ত নিয়ম-কানুন প্রণয়ন করতে হবে। এ দুটি শর্তের বিচারে বলা যায়, অন্যান্য বিজ্ঞানের মতো যুক্তিবিদ্যারও কিছু নির্দিষ্ট আলোচ্য বিষয় আছে। যেমন- যুক্তি পদ্ধতি ও তার সহায়ক প্রক্রিয়াসমূহ। আবার, এসব বিষয়বস্তু ব্যাখ্যার জন্য যুক্তিবিদ্যা নিজস্ব কিছু নিয়ম-কানুনও প্রণয়ন করে। তাই অন্যান্য বিজ্ঞানের মতো যুক্তিবিদ্যাকেও একটি বিজ্ঞান বলা হয়।"
        },
        {
          "label": "গ",
          "question": "উদ্দীপকে পাঠ্যপুস্তকের কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকে পাঠ্যপুস্তকের বিজ্ঞান ও কলা হিসেবে যুক্তিবিদ্যার স্বরূপের দিকটি ফুটে উঠেছে। যুক্তিবিদ্যা হলো একইসাথে বিজ্ঞান ও কলা। প্রকৃতির কোনো বিভাগ সম্বন্ধে সুনির্দিষ্ট জ্ঞানকে বিজ্ঞান বলে। বিজ্ঞান সাধারণত নিয়মাবলির তত্ত্বগত জ্ঞান দান করে। যেমন- পদার্থবিজ্ঞান। আর কলাবিদ্যা এ তত্ত্বগত জ্ঞান বাস্তবক্ষেত্রে প্রয়োগ করতে শেখায়। অর্থাৎ বিশেষ কোনো উদ্দেশ্য সাধনের জন্য আমাদের বৈজ্ঞানিক জ্ঞানকে বাস্তবক্ষেত্রে প্রয়োগ করার প্রয়োজনীয় নিয়মাবলি শিক্ষা দেয়। যেমন- নৌবিদ্যা শেখায় কীভাবে নৌযান পরিচালনা করতে হবে। শৈল্য চিকিৎসাবিদ্যা শেখায় কীভাবে অস্ত্রোপচার করতে হবে। একইভাবে যুক্তিবিদ্যাও বিজ্ঞান হিসেবে বৈধ যুক্তি থেকে অবৈধ যুক্তির পার্থক্য নির্দেশ করার জন্য সুনির্দিষ্ট কিছু নিয়মনীতি প্রণয়ন করে এবং কলা হিসেবে তা বাস্তব ক্ষেত্রে প্রয়োগের শিক্ষা দেয়। 'উদ্দীপকে দেখতে পাই, এশিয়ার শীর্ষ, শত বিজ্ঞানীর তালিকা-২০২৩ এ স্থান করে নেওয়া চাইল্ড হেলথ রিসার্চ ফাউন্ডেশনের পরিচালক ও শিশুদের বিজ্ঞানী সেঁজুতি সাহা সুসংবদ্ধ, সুশৃঙ্খল ও সুনিশ্চিত জ্ঞানের জন্য প্রচেষ্টা চালান। অর্থাৎ তার এ সুসংবদ্ধ, সুশৃঙ্খল ও সুনিশ্চিত তত্ত্বগত জ্ঞান অর্জনের বিষয়টি দ্বারা বিজ্ঞানের প্রতি ইঙ্গিত করা হয়েছে। আবার, গবেষণালব্ধ তথ্য শিশু ও মানুষের কল্যাণে কৌশলে প্রয়োগের দ্বারা ঐ তত্ত্বগত জ্ঞানকে বাস্তবক্ষেত্রে প্রয়োগের প্রতি নির্দেশ করা হয়েছে, যা যুক্তিবিদ্যার ব্যবহারিক দিক বা কলা হওয়ার ইঙ্গিত দেয়। তাই বলা যায়, উদ্দীপকে বিজ্ঞান ও কলা হিসেবে যুক্তিবিদ্যার স্বরূপের দিকটি প্রকাশ পেয়েছে।"
        },
        {
          "label": "ঘ",
          "question": "উদ্দীপকের আলোকে পাঠ্যপুস্তকের পরিধি ও বিষয়বস্তু বিশ্লেষণ করো",
          "explanation": "উদ্দীপকের আলোকে পাঠ্যপুস্তক তথা যুক্তিবিদ্যার পরিধি ও বিষয়বস্তু সুবিশাল ও সুবিস্তৃত। জ্ঞান প্রধানত দু'প্রকার। যথা- প্রত্যক্ষ জ্ঞান এবং পরোক্ষ জ্ঞান। যুক্তিবিদ্যা অনুমানলব্ধ বিষয় নিয়ে আলোচনা করে বলে পরোক্ষ জ্ঞানই যুক্তিবিদ্যার আলোচ্য বিষয়। কোনো জানা বিষয়ের মাধ্যমে অজানা বিষয়কে জানার প্রক্রিয়া হচ্ছে অনুমান। অনুমান জ্ঞানের একটি উৎস। অনুমান দু'প্রকার। যথা- যথার্থ অনুমান ও অযথার্থ অনুমান। যথার্থ অনুমানই যুক্তিবিদ্যার আলোচ্য বিষয়। সার্বিক ধারণা গঠন, অবধারণ এবং যুক্তি ইত্যাদি মানসিক প্রক্রিয়া নিয়ে যুক্তিবিদ্যা আলোচনা করে। যুক্তিবিদ্যার অন্যতম লক্ষ্য হলো সত্যের সন্ধান ও সত্য প্রতিষ্ঠা। যুক্তিবিদ্যা এ সত্যতা নিয়েই আলোচনা করে। যুক্তিবিদ্যার কিছু মৌলিক নিয়ম রয়েছে। যেমন- অভেদ নিয়ম, বিরোধ নিয়ম, প্রকৃতির নিয়মানুবর্তিতা নীতি, কার্যকারণ নীতি ইত্যাদি। এ নিয়মগুলো যুক্তিবিদ্যার আলোচ্য বিষয়। অনুমান যাতে সঠিক হয় সেজন্য যুক্তিবিদ্যায় কতগুলো নিয়ম অনুসরণ করা হয়। এ নিয়মগুলো মেনে না চললে যে দোষ হয় যুক্তিবিদ্যার ভাষায় তাকে অনুপপত্তি বলে। সুতরাং এগুলো যুক্তিবিদ্যার বিষয়বস্তুর অন্তর্ভুক্ত। - উপরের আলোচনা শেষে বলা যায়, জ্ঞান-বিজ্ঞানের যেকোনো তাত্ত্বিক ও ব্যবহারিক দিককে যৌক্তিকভাবে পরিচালনার জন্য যুক্তিবিদ্যার সাহায্যের একান্ত প্রয়োজন। এজন্য জ্ঞান-বিজ্ঞানের যেকোনো শাখা প্রত্যক্ষ না হলেও পরোক্ষভাবে, যুক্তিবিদ্যার বিষয়বস্তুর সাথে জড়িত।"
        }
      ]
    },
    {
      "number": "2",
      "uddipok": "অস্ট্রেলিয়ার ম্যাক্সওয়েল একজন মেধাবী ক্রিকেট খেলোয়াড়। আফগানিস্তানের বিরুদ্ধে ২০১ রান করে 'বাহবা' পেয়েছেন তিনি।",
      "tag": "BB 24",
      "sub_questions": [
        {
          "label": "ক",
          "question": "পদ কী?",
          "explanation": "যে অর্থপূর্ণ শব্দ বা শব্দসমষ্টি কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হয় বা হতে পারে তাকে পদ (Term) বলে।"
        },
        {
          "label": "খ",
          "question": "যুক্তিবাক্যে সংযোজক গুরুত্বপূর্ণ কেন?",
          "explanation": "যুক্তিবাক্যে উদ্দেশ্য ও বিধেয় পদের মধ্যে সদর্থক বা নঞর্থক সম্পর্ক স্থাপনের জন্য সংযোজক গুরুত্বপূর্ণ। যুক্তিবাক্যে উদ্দেশ্য ও বিধেয় পদ যে শব্দ বা চিহ্ন দিয়ে সংযুক্ত থাকে তাকে সংযোজক বলে। বস্তুত এটি একটি চিহ্ন, কোনো পদ নয়। এই চিহ্নের মাধ্যমে উদ্দেশ্য পদের সাথে বিধেয় পদের সম্বন্ধ প্রকাশ পায়। যেমন- আকাশ হয় নীল। এখানে আকাশ (উদ্দেশ্য পদ) ও নীল (বিধেয় পদ)। এ দুটি পদের মধ্যে 'হয়' সংযোজক ব্যবহারের মাধ্যমে যৌক্তিক সম্পর্ক স্থাপিত হয়েছে। এ কারণেই যুক্তিবিদ্যায় সংযোজকের প্রয়োজনীয়তা অপরিহার্য।"
        },
        {
          "label": "গ",
          "question": "উদ্দীপকের ১ম বাক্যের পদযোগ্য শব্দগুলো ব্যাখ্যা করো।",
          "explanation": "উদ্দীপকের ১ম বাক্যের পদযোগ্য শব্দগুলো হলো 'অস্ট্রেলিয়ার ম্যাক্সওয়েল' ও 'মেধাবী ক্রিকেট খেলোয়াড়'। পদ হওয়ার যোগ্যতা-অযোগ্যতার ভিত্তিতে যুক্তিবিদরা শব্দকে, তিনভাগে ভাগ করেছেন। যথা: ১. পদযোগ্য শব্দ (Categorematic Word) ২. সহ- পদযোগ্য শব্দ (Syn-Categorematic Word) ও ৩. পদ-নিরপেক্ষ শব্দ (A- Categorematic. Word)। যে শব্দ অন্য কোনো শব্দের সাহায্য ছাড়াই কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হতে পারে তাকে পদযোগ্য শব্দ বলে। যেমন- চাঁদ, ফুল; সুন্দর, সবুজ ইত্যাদি শব্দগুলো স্বাধীনভাবে কোনো যুক্তিবাক্যের উদ্দেশ্য, বিধেয় বা উদ্দেশ্য ও বিধেয় উভয়ভাবেই ব্যবহৃত হতে পারে। উদ্দীপকের ১ম বাক্যটি হলো \"অস্ট্রেলিয়ার ম্যাক্সওয়েল একজন মেধাবী ক্রিকেট খেলোয়াড়।” বাক্যটিতে অনেকগুলো শব্দ ব্যবহৃত হলেও মাত্র দুইটি যৌগিক পদ 'অস্ট্রেলিয়ার ম্যাক্সওয়েল' ও 'মেধাবী ক্রিকেট খেলোয়াড়' গঠন করেছে। কেননা, কেবল এই শব্দগুচ্ছ দুটিই যুক্তিবাক্যের উদ্দেশ্য, বিধেয় বা উভয়ই হিসেবে ব্যবহৃত হতে পারে। তাই এ শব্দগুলো পদের মর্যাদা লাভের যোগ্য। অর্থাৎ শব্দগুলো পদযোগ্য শব্দ।"
        },
        {
          "label": "ঘ",
          "question": "উদ্দীপকের ২য় বাক্যের 'বাহবা' শব্দটি কী পদনিরপেক্ষ? যুক্তিবাক্য গঠনের পদযোগ্য ও পদনিরপেক্ষ শব্দের ভূমিকা বিশ্লেষণ করো",
          "explanation": "হ্যাঁ, উদ্দীপকের ২য় বাক্যের 'বাহবা' শব্দটি পদ-নিরপেক্ষ শব্দ। একটি যুক্তিবাক্য গঠনে পদযোগ্য শব্দ গুরুত্বপূর্ণ ভূমিকা পালন করলেও পদ-নিরপেক্ষ শব্দের কোনো ভূমিকা থাকে না। যে শব্দ অন্য কোনো শব্দের সাহায্য ছাড়াই যুক্তিবাক্যের উদ্দেশ্য বা - বিধেয়রূপে ব্যবহৃত হতে পারে তাকে 'পদযোগ্য শব্দ' (Categorematic Word) বলে। যেমন- 'মানুষ' ও 'ছাত্র' পদ দুটি ব্যবহার করে বলা যায়, 'সকল ছাত্র হয় মানুষ'। এই যুক্তিবাক্যের 'ছাত্র' ও 'মানুষ' হলো পদযোগ্য শব্দ। কারণ এখানে 'ছাত্র' শব্দটি উদ্দেশ্য পদ ও 'মানুষ' শব্দটি বিধেয় পদ হিসেবে ব্যবহৃত হয়েছে। অন্যদিকে, যে শব্দ কখনো কোনো যুক্তিবাক্যের উদ্দেশ্য বা বিধেয়রূপে ব্যবহৃত হতে পারে না তাকে 'পদ-নিরপেক্ষ শব্দ' (A-categorematic Word) বলে। যেমন- আহ!, হায়! হায়!, বাহবা শব্দগুলো কোনো যুক্তিবাক্যের উদ্দেশ্য বা বিধেয়রূপে ব্যবহৃত হতে পারে না। তাই এগুলোকে পদ-নিরপেক্ষ শব্দ। উদ্দীপকের ১ম বাক্যের 'অস্ট্রেলিয়ার ম্যাক্সওয়েল' ও 'মেধাবী ক্রিকেট খেলোয়াড়' শব্দগুলো পদযোগ্য শব্দ হওয়ায় তা যুক্তিবাক্য গঠনে সক্ষম। কিন্তু উদ্দীপকের ২য় বাক্যের 'বাহবা' শব্দটি পদ-নিরপেক্ষ শব্দ হওয়ায় তা যুক্তিবাক্য গঠনে সক্ষম নয়। আলোচনা শেষে বলা যায়, পদযোগ্য শব্দগুলো পদ হওয়ায় তা কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হয়ে যুক্তিবাক্য গঠন করতে পারে। কিন্তু পদ-নিরপেক্ষ শব্দগুলো পদ না হওয়ায় তা কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হয়ে যুক্তিবাক্য গঠন করতে পারে না।"
        }
      ]
    },
    {
      "number": "3",
      "uddipok": "শিক্ষার মান উন্নয়ন হলে কুসংস্কার হ্রাস পায়, আবার শিক্ষার মান হ্রাস - পেলে কুসংস্কার বৃদ্ধি পায়। তবে মাঝে এর ব্যতিক্রম ঘটে।",
      "tag": "BB 24",
      "sub_questions": [
        {
          "label": "ক",
          "question": "যুক্তিবাক্য কাকে বলে?",
          "explanation": "উদ্দেশ্য এবং বিধেয় নামক দুটি পদের মধ্যে স্বীকৃতি বা অস্বীকৃতি জ্ঞাপক কোনো সম্পর্কের লিখিত বা মৌখিক বিবৃতিকে যুক্তিবাক্য বলে"
        },
        {
          "label": "খ",
          "question": "সকল বাক্যকে যুক্তিবাক্য বলা যায় না কেন?",
          "explanation": "যুক্তিবাক্যের নিয়মানুযায়ী গঠিত না হওয়ার কারণে সকল বাক্যকে যুক্তিবাক্য বলা যায় না। একটি যুক্তিবাক্যে দুটি পদ থাকে। যথা- ১. উদ্দেশ্য পদ ও ২. বিধেয় পদ। উদ্দেশ্য ও বিধেয় পদ সংযোজকের দ্বারা যুক্ত হয়ে যুক্তিবাক্য গঠন করে। তাই যুক্তিবাক্য সবসময় 'উদ্দেশ্য-সংযোজক-বিধেয়' আকারে প্রকাশিত হয়। যেহেতু সকল বাক্য 'উদ্দেশ্য-সংযোজক-বিধেয়' আকারে প্রকাশিত হয় না, তাই সকল বাক্য যুক্তিবাক্য নয়।"
        },
        {
          "label": "গ",
          "question": "উদ্দীপকের সাথে পাঠ্যপুস্তকের কোন বিষয়ের সাদৃশ্য রয়েছে? ব্যাখ্যা করো।",
          "explanation": "উদ্দীপকের সাথে পাঠ্যপুস্তকের ব্যক্ত্যর্থ ও জাত্যর্থের হ্রাস-বৃদ্ধির বিপরীতধর্মী সম্পর্কের সাদৃশ্য রয়েছে। পদের ব্যক্ত্যর্থ হলো কোনো পদের সংখ্যা বা পরিমাণের দিক। আর জাত্যর্থ হলো কোনো পদের গুণের দিক। ব্যক্ত্যর্থ ও জাত্যর্থের মাঝে বিপরীতধর্মী সম্পর্ক বিদ্যমান। ব্যক্ত্যর্থ ও জাত্যর্থের হ্রাস-বৃদ্ধির এই নিয়ম অনুসারে ব্যক্ত্যর্থ বাড়লে জাত্যর্থ কমে, ব্যক্ত্যর্থ কমলে জাত্যর্থ বাড়ে। অপরদিকে, জাত্যর্থ বাড়লে ব্যক্ত্যর্থ কমে, জাত্যর্থ কমলে ব্যক্ত্যর্থ বাড়ে। যেমন- সমাজে শিক্ষিত মানুষের সংখ্যা বেড়ে গেলে দুর্নীতির পরিমাণ কমে যায়। আবার, শিক্ষিতের হার কমে গেলে দুর্নীতির পরিমাণ বেড়ে যায়। উদ্দীপকে বলা হয়েছে, শিক্ষার মান উন্নয়ন হলে কুসংস্কার হ্রাস পায়। আবার, শিক্ষার মান হ্রাস পেলে কুসংস্কার বৃদ্ধি পায়। অর্থাৎ একটির বৃদ্ধিতে অপরটি হ্রাস পায়। আবার, অপরটি হ্রাস পেলে অন্যটি বৃদ্ধি পায়। এখানে শিক্ষার মান এবং কুসংস্কারের মধ্যে একটি বিপরীতমুখী সম্পর্কের প্রকাশ ঘটেছে। অর্থাৎ একটির হ্রাস বা বৃদ্ধিতে অপরটির বৃদ্ধি বা হ্রাস হচ্ছে যা পদের ব্যক্ত্যর্থ ও জাত্যর্থের হ্রাস-বৃদ্ধির নিয়মের বিপরীতমুখী সম্পর্ককে প্রকাশ করে।"
        },
        {
          "label": "ঘ",
          "question": "উদ্দীপকে প্রতিফলিত বিষয়টির যথার্থতা মূল্যায়ন করো।",
          "explanation": "উদ্দীপকে প্রতিফলিত বিষয়টি তথা ব্যক্ত্যর্থ ও জাত্যর্থের হ্রাস-বৃদ্ধির বিপরীতধর্মী সম্পর্ক যথার্থ নয়। পদের ব্যক্ত্যর্থ ও জাত্যর্থের মধ্যকার বিপরীতমুখী হ্রাস-বৃদ্ধির নিয়মের সীমাবদ্ধতা রয়েছে। তাই নিয়মটি ত্রুটিপূর্ণ। এ নিয়ম অনুযায়ী কোনো পদের ব্যক্ত্যর্থ বাড়লে জাত্যর্থ কমে, ব্যক্ত্যর্থ কমলে জাত্যর্থ বাড়ে। অপরদিকে, জাত্যর্থ বাড়লে ব্যক্ত্যর্থ কমে, জাত্যর্থ কমলে ব্যক্ত্যর্থ বাড়ে। কিন্তু সবক্ষেত্রে তা সম্ভব নয়। যেমন- একটি দ্বীপ আবিষ্কারের পর ঐ দ্বীপের জাত্যর্থ বাড়ে না। অনুরূপ, সৌরজগতে ১১টি. গ্রহ আছে। যদি বিজ্ঞানীরা আরও একটি গ্রহের সন্ধান পান, তাতে করে গ্রহের ব্যক্ত্যর্থ বাড়লেও এর আবশ্যিক গুণাবলি অর্থাৎ জাত্যর্থের পরিবর্তন হওয়ার সম্ভাবনা থাকে না। তাই কোনো পদের ব্যক্ত্যর্থ বাড়লেই যে জাত্যর্থ কমে যাবে এমনটি অপরিহার্য নয়। পদের ব্যক্ত্যর্থ ও জাত্যর্থের মধ্যকার হ্রাস-বৃদ্ধির নিয়মটি একটি ভ্রান্ত ধারণার ওপর প্রতিষ্ঠিত। বাস্তবে কোনো পদের ব্যক্ত্যর্থ অথবা জাত্যর্থ কোনটিরই পরিবর্তন হয় না। একটি পদ সবসময়ই একটি নির্দিষ্ট পরিমাণ ব্যক্ত্যর্থকে নির্দেশ করে এবং একটি সুনির্দিষ্ট জাত্যর্থকে প্রকাশ করে। অর্থাৎ পদের ব্যক্ত্যর্থ ও জাত্যর্থ অপরিবর্তনীয়। কয়েকটি সমজাতীয় শ্রেণিবাচক পদকে জাতি ও উপজাতি আকারে ক্রম অনুসারে সাজালেই কেবল এই নিয়মটি তাদের ক্ষেত্রে প্রযোজ্য হয়। অন্যথায় নিয়মটি অর্থহীন। যেমনটি উদ্দীপকেও স্বীকার করা হয়েছে। আলোচনা শেষে তাই বলা যায়, পদের ব্যক্ত্যর্থ ও জাত্যর্থের বিপরীতমুখী হ্রাস-বৃদ্ধির নিয়মের সীমাবদ্ধতা থাকায় নিয়মটি পুরোপুরি যথার্থ নয়।"
        }
      ]
    },
    {
      "number": "4",
      "uddipok": "দৃশ্যকল্প-১: কিছু মানুষ হয় সাহসী। দৃশ্যকল্প-২: ঋতুটি হয় বর্ষাকাল। দৃশ্যকল্প-৩: অসহায়কে সাহায্য করো।",
      "tag": "BB 24",
      "sub_questions": [
        {
          "label": "ক",
          "question": "নিরপেক্ষ পদ কী?",
          "explanation": "যে পদের একটা নিজস্ব অর্থ আছে এবং যার অর্থ অপর কোনো পদের সাহায্য ছাড়াই বোঝা যায় তাকে নিরপেক্ষ পদ বলে।"
        },
        {
          "label": "খ",
          "question": "নামবাচক পদগুলো অজাত্যর্থক কেন?নামবাচক পদগুলো অজাত্যর্থক কেন?",
          "explanation": "একই সাথে ব্যক্ত্যর্থ ও জাত্যর্থ না থাকার কারণে নামবাচক পদগুলো অজাত্যর্থক হয়। যে পদের কেবল ব্যক্ত্যর্থ বা শুধু জাত্যর্থ থাকে তাকে অজাত্যর্থক পদ বলে। বিভিন্ন নামবাচক পদ যেমন- সাকিব, রাকিব, সুমনা ইত্যাদি পদগুলো কেবল ব্যক্ত্যর্থ নির্দেশ করে, কোনো অপরিহার্য গুণ বা জাত্যর্থ নির্দেশ করে না। যেহেতু নামবাচক পদগুলোর জাত্যর্থ নেই, তাই নামবাচক পদগুলো অজাত্যর্থক।"
        },
        {
          "label": "গ",
          "question": "দৃশ্যকল্প-২ এর যুক্তিবাক্যে ব্যবহৃত পদগুলোর ব্যাপ্যতার দিকটি ব্যাখ্যা করো।",
          "explanation": "দৃশ্যকল্প-২ এর যুক্তিবাক্যটি একটি বিশিষ্ট সার্বিক সদর্থক বা A- যুক্তিবাক্য। ব্যাপ্যতার দিক থেকে বিশিষ্ট সার্বিক সদর্থক বা A-যুক্তিবাক্যে ব্যবহৃত পদগুলোর উদ্দেশ্য পদ ব্যাপ্য ও বিধেয় পদ অব্যাপ্য। গুণ ও পরিমাণের যৌথ নীতি অনুসারে যুক্তিবাক্যকে চারভাগে ভাগ করা যায়, যার প্রথমটি হলো সার্বিক সদর্থক বা A-যুক্তিবাক্য। যে যুক্তিবাক্যের বিধেয় পদটি উদ্দেশ্য পদের সমগ্র 'ব্যক্ত্যর্থ স্বীকার করে তাকে সার্বিক সদর্থক বা A-যুক্তিবাক্য বলে। যেমন: 'সকল ফুল হয় সুন্দর'। এই যুক্তিবাক্যের বিধেয় পদটি উদ্দেশ্য পদের সমগ্র ব্যক্ত্যর্থ স্বীকার করেছে। তাই এটি একটি সার্বিক সদর্থক বা A-যুক্তিবাক্য। A-যুক্তিবাক্য পরিমাণের দিক্ থেকে সার্বিক এবং গুণের দিক থেকে সদর্থক। পাশাপাশি এই যুক্তিবাক্যের উদ্দেশ্য পদ ব্যাপ্য এবং বিধেয় পদ অব‍্যাপ্য হয়। দৃশ্যকল্প-২ এর 'ঋতুটি হয় বর্ষাকাল' যুক্তিবাক্যটি একটি বিশিষ্ট সার্বিক সদর্থক বা A-যুক্তিবাক্য। কেননা, এই যুক্তিবাক্যের উদ্দেশ্য পদটি বিশিষ্ট পদ। আবার, বিশিষ্ট উদ্দেশ্য পদটি নির্দিষ্ট হওয়ায় যুক্তিবাক্যটি সার্বিক। আর, যুক্তিবাক্যের বিধেয় পদ দ্বারা উদ্দেশ্যকে স্বীকার করা হয়েছে তাই যুক্তিবাক্যটি সদর্থক। তাই বলা যায়, দৃশ্যকল্প-২ এর সার্বিক সদর্থক বা A- যুক্তিবাক্যের বিধেয় পদ দ্বারা উদ্দেশ্য পদের সকল ব্যক্ত্যর্থ স্বীকার করায় উদ্দেশ্য পদটি ব্যাপ্য। আর সদর্থক যুক্তিবাক্যের বিধেয় পদ সবসময়ই অব্যাপ্য হয়।"
        },
        {
          "label": "ঘ",
          "question": "দৃশ্যকল্প-১ ও দৃশ্যকল্প-৩ এর পার্থক্য পাঠ্যবইয়ের আলোকে ব্যাখ্যা করো।",
          "explanation": "দৃশ্যকল্প-১ ও দৃশ্যকল্প-৩ দ্বারা যথাক্রমে যুক্তিবাক্য ও বাক্যকে নির্দেশ করে। যুক্তিবাক্য ও বাক্যের মধ্যে পার্থক্য পাঠ্যবইয়ের আলোকে ব্যাখ্যা করা হলো- উদ্দীপকের দৃশ্যকল্প-১ এ বর্ণিত, 'কিছু মানুষ হয় সাহসী'- বক্তব্যটি উদ্দেশ্য- সংযোজক-বিধেয় পদে বিন্যস্ত। তাই এটি যুক্তিবাক্য। কারণ একটি বাক্যকে যুক্তিবাক্য হতে হলে উদ্দেশ্য, বিধেয় ও সংযোজক নির্দিষ্ট নিয়মে সাজানো থাকতে হবে। অর্থাৎ একাধিক শব্দ হলেই যুক্তিবাক্য হয় না, অন্তত তিনটি শব্দকে উদ্দেশ্য, বিধেয় ও সংযোজক হিসেবে দরকার হয়। পাশাপাশি যুক্তিবাক্যে গুণ ও পরিমাণ সুষ্পষ্টভাবে প্রকাশ করা বাঞ্ছনীয়, যা দৃশ্যকল্প-১ এ লক্ষণীয়। এ কারণে এটি যুক্তিবাক্য। অন্যদিকে, দৃশ্যকল্প-৩ এ উল্লেখিত, 'অসহায়কে সাহায্য করো'- বক্তব্যে একাধিক শব্দের সমন্বয়ে একটি বিবৃতি প্রকাশ পেয়েছে। এ উক্তিটিতে কোনো সংযোজকের ব্যবহার নেই। এ কারণে এটি একটি বাক্য। কারণ প্রতিটি বাক্যের দুটি অংশই যথেষ্ট। যথা- উদ্দেশ্য ও বিধেয়। পাশাপাশি বাক্য এক শব্দ বিশিষ্ট হতে পারে, আবার একাধিক শব্দ বিশিষ্টও হতে পারে। উদ্দীপকের দৃশ্যকল্প-৩ এর দৃষ্টান্তটি সংযোজক বিহীন একাধিক শব্দে বিন্যস্ত। এ কারণে এটি হলো বাক্য। আলোচনা শেষে বলা যায়, উদ্দীপকের দৃশ্যকল্প-১ এ নির্দেশিত যুক্তিবাক্যের তুলনায় দৃশ্যকল্প-৩ এ নির্দেশিত বাক্যের পরিধি ব্যাপক হওয়ায় উভয়ের মধ্যে পার্থক্য বিদ্যমান।"
        }
      ]
    },
    {
      "number": "5",
      "uddipok": "২০২৩ সালে শান্তিতে নোবেল পুরস্কার পান নার্গিস মোহাম্মদি। কারাবন্দি নার্গিস মোহাম্মদি ১৯৭২ সালে ইরানে জন্মগ্রহণ করেন। নার্গিস হন মানবাধিকারকর্মী, চিন্তাশীল ও সদা হাস্যপ্রিয়।",
      "tag": "BB 24",
      "sub_questions": [
        {
          "label": "ক",
          "question": "বিধেয়ক কী?",
          "explanation": "সদর্থক যুক্তিবাক্যের বিধেয় পদ উদ্দেশ্য পদের সাথে যে সম্পর্ক বহন করে তাকে বিধেয়ক বলে।"
        },
        {
          "label": "খ",
          "question": "বিধেয় ও বিধেয়ক এক নয় কেন?",
          "explanation": "বিধেয় হচ্ছে একটি পদ এবং বিধেয়ক একটি সম্পর্কের নাম বিধায় এরা সমার্থক নয়। যে পদ দ্বারা উদ্দেশ্য সম্বন্ধে কোনো কিছু স্বীকার বা অস্বীকার করা হয় তাকেই বিধেয় বলে। যেমন- মানুষ হয় দ্বিপদী। এ যুক্তিবাক্যে 'দ্বিপদী' কথাটি 'মানুষ' পদ সম্বন্দ্বে স্বীকার করা হয়েছে। কাজেই 'দ্বিপদী' পদটি বিধেয় পদ। কিন্তু এই যুক্তিবাক্যে মানুষ ও দ্বিপদী পদের মধ্যে যে বিশেষ সম্পর্ক বিদ্যমান তাকে বলা হয় বিধেয়ক। সুতরাং বিধেয় ও বিধেয়ক এক নয়। বিধেয় হচ্ছে একটি পদ। অপরদিকে, বিধেয়ক হলো একটি সম্পর্কের নাম।"
        },
        {
          "label": "গ",
          "question": "উদ্দীপকে উল্লিখিত জন্মসালটি যে বিধেয়ককে নির্দেশ করে তা ব্যাখ্যা করো।",
          "explanation": "উদ্দীপকে উল্লিখিত জন্ম সালটি ব্যক্তিগত অবিচ্ছেদ্য অবান্তর লক্ষণ বিধেয়ককে নির্দেশ করে। অবান্তর লক্ষণের প্রকারভেদগুলোর মধ্যে একটি হলো ব্যক্তিগত অবিচ্ছেদ্য অবান্তর লক্ষণ। যে অবান্তর লক্ষণ কোনো ব্যক্তির ক্ষেত্রে সর সময় উপস্থিত থাকে তাকে ব্যক্তিগত অবিচ্ছেদ্য অবান্তর লক্ষণ বলে। যেমন: কোনো ব্যক্তির জন্মস্থান, জন্ম তারিখ ইত্যাদি। কোনো ব্যক্তির জন্মস্থান, জন্ম তারিখ ইত্যাদি তার সাথে সবসময় অবিচ্ছেদ্যভাবে যুক্ত থাকে বলেই একে অবিচ্ছেদ্য অবান্তর লক্ষণ বলা হয়। উদ্দীপকের বলা হয়েছে, কারাবন্দি নার্গিস মোহাম্মদি ১৯৭২ সালে ইরানে জন্মগ্রহণ করেন। অর্থাৎ এখানে কারাবন্দি নার্গিস মোহাম্মদির জন্মসাল প্রকাশ করা হয়েছে, যা একটি ব্যক্তিগত অবিচ্ছেদ্য অবান্তর লক্ষণ। কেননা, জন্মসাল কোনো ব্যক্তির ক্ষেত্রে সবসময় উপস্থিত থাকে। তাই বলা যায়, উদ্দীপকে উল্লিখিত জন্মসালটি দ্বারা ব্যক্তিগত অবিচ্ছেদ্য অবান্তর লক্ষণের প্রকাশ ঘটেছে।"
        },
        {
          "label": "ঘ",
          "question": "উদ্দীপকের 'মানবাধিকারকর্মী', 'চিন্তাশীল' ও 'সদা হাস্যপ্রিয়' গুণগুলো দ্বারা নির্দেশিত বিধেয়কগুলো বিশ্লেষণ করো।",
          "explanation": "উদ্দীপকের 'চিন্তাশীল' গুণটি হলো উপলক্ষণ এবং 'মানবাধিকারকর্মী' ও 'সদা হাস্যপ্রিয়' দ্বারা অবান্তর লক্ষণ বিধেয়কগুলো নির্দেশ করা হয়েছে। উপলক্ষণ বলতে বিধেয়কের এমন একটি শ্রেণিবিভাগকে বোঝায় যা বিভেদক লক্ষণ থেকে অনুমিত বা নিঃসৃত হয়। অর্থাৎ উপলক্ষণ হলো কোনো পদের এমন গুণ যা কোনো পদের অংশ নয়, কিন্তু পদটির জাত্যর্থ থেকে নিঃসৃত হয়। যেমন: 'বিচক্ষণ' এবং 'মেধাবী' গুণ দুটি 'মানুষ' পদের উপলক্ষণ। কেননা ঐ গুণ দুটি 'মানুষ' পদের জাত্যর্থ 'বুদ্ধিবৃত্তি' থেকে অনিবার্যভাবে নিঃসৃত হয়। তাই উদ্দীপকের 'চিন্তাশীলতা' গুণটির দ্বারা উপলক্ষণ প্রকাশ পেয়েছে। কারণ, এটি 'মানুষ' পদের জাত্যর্থ 'বুদ্ধিবৃত্তি' থেকে নিঃসৃত। আবার, অবান্তর লক্ষণ হলো কোনো পদের এমন গুণ যা কোনো পদের জাত্যর্থের অংশ নয়; আবার পদটির জাত্যর্থ থেকে অনিবার্যভাবে নিঃসৃতও হয় না। অর্থাৎ অবান্তর লক্ষণ বলতে জাত্যর্থের বাইরের কোনো গুণকে বোঝায়। যেমন: 'শান্তিপ্রিয়' গুণটি 'মানুষ' পদের জাত্যর্থের বাইরের একটি গুণ। তাই 'শান্তিপ্রিয়' গুণটি 'মানুষ' পদের অবান্তর লক্ষণ। উদ্দীপকে ২০২৩ সালে শান্তিতে নোবেল পুরস্কার পাওয়া নার্গিস মোহাম্মদি 'মানবাধিকারকর্মী' ও 'সদা হাস্যপ্রিয়' বলে যে দুটি গুণের উল্লেখ করা হয়েছে তা অবান্তর লক্ষণ। কেননা ঐ গুণ দুটি 'মানুষ' পদের জাত্যর্থের অংশও নয়, আবার জাত্যর্থ থেকে নিঃসৃতও নয়। পরিশেষে বলা যায় যে, উদ্দীপকে উল্লিখিত 'চিন্তাশীল' গুণটি উপলক্ষণ এবং 'মানবাধিকারকর্মী' ও 'সদা হাস্যপ্রিয়' হলো অবান্তর লক্ষণ নামক বিধেয়ক।"
        }
      ]
    },
    {
      "number": "6",
      "uddipok": "দৃষ্টান্ত-১: ময়না হয় মরণশীল। দোয়েল হয় মরণশীল। কোকিল হয় মরণশীল। ∴ \\therefore ∴ সকল পাখি হয় মরণশীল। দৃষ্টান্ত-২: সকল প্রাণী হয় মরণশীল। 'ক' হয় প্রাণী। ∴ \\therefore ∴ 'ক' হয় মরণশীল।",
      "tag": "BB 24",
      "sub_questions": [
        {
          "label": "ক",
          "question": "অনুমান কী?",
          "explanation": "কোনো জানা বিষয়ের ওপর ভিত্তি করে কোনো অজানা বিষয় সম্বন্ধে জ্ঞান লাভের মানসিক প্রক্রিয়াকে, অনুমান বলে।"
        },
        {
          "label": "খ",
          "question": "অনুমানকে মানসিক প্রক্রিয়া বলা হয় কেন?",
          "explanation": "অনুমানকে মানসিক প্রক্রিয়া বলা হয়। কারণ এর মাধ্যমে জানা বিষয় থেকে অজানা বিষয়ের ধারণা লাভ করা হয়। কোনো জ্ঞাত বিষয় বা তথ্যের ওপর নির্ভর করে কোনো এক অজ্ঞাত বিষয়ে বা তথ্যে উপনীত হওয়ার মানসিক প্রক্রিয়াকে অনুমান বলে। অনুমানের মাধ্যমে এক ধরনের ধারণা উৎপন্ন হয়। এটি ভাষায় প্রকাশিত রূপ নয়। তাই অনুমান একটি মানসিক প্রক্রিয়া। যখন এটি ভাষায় প্রকাশিত হয় তখন সেটি হয় যুক্তি।"
        },
        {
          "label": "গ",
          "question": "দৃষ্টান্ত-২ এ উল্লিখিত অনুমানটি ব্যাখ্যা করো।",
          "explanation": "দৃষ্টান্ত-২ এ উল্লিখিত অনুমানটি হলো অবরোহ অনুমান।' যে অনুমানে এক বা একাধিক আশ্রয়বাক্য থেকে সিদ্ধান্তটি অনিবার্যভাবে অনুমিত হয় তাকে অবরোহ অনুমান বলে। অবরোহ অনুমানে আশ্রয়বাক্য একটি হতে পারে; আবার একাধিকও হতে পারে। এই অনুমানের সিদ্ধান্ত আশ্রয়বাক্য থেকে বেশি ব্যাপক হয় না। তবে আশ্রয়বাক্যের সাথে সমান ব্যাপক হতে পারে। অবরোহ অনুমানে যুক্তির নিয়ম অনুসরণ করে সিদ্ধান্ত প্রতিষ্ঠার ওপর জোর দেওয়া হয়। তাই এ অনুমানের লক্ষ্য থাকে আকারগত সত্যতা প্রতিষ্ঠা করা। উদ্দীপকের দৃষ্টান্ত-২ এ বর্ণিত, “সকল প্রাণী হয় মরণশীল। 'ক' হয় প্রাণী। অতএব, 'ক' হয় মরণশীল।” এ যুক্তিটি পর্যবেক্ষণ করলে দেখা যায় যে, সার্বিক আশ্রয়বাক্যের অনিবার্য সম্পর্কের ভিত্তিতে একটি কম ব্যাপক সিদ্ধান্ত নেওয়া হয়েছে। তাই দৃষ্টান্ত-২ হলো অবরোহ অনুমানের দৃষ্টান্ত।"
        },
        {
          "label": "ঘ",
          "question": "দৃষ্টান্ত-১ ও দৃষ্টান্ত-২ এর মধ্যে তুলনামূলক বিশ্লেষণ দেখাও।",
          "explanation": "দৃষ্টান্ত-১ ও দৃষ্টান্ত-২ যথাক্রমে আরোহ অনুমান ও অবরোহ অনুমানকে প্রকাশ করে। দৃষ্টান্ত-১ এ বর্ণিত, “ময়না হয় মরণশীল। দোয়েল হয় মরণশীল। কোকিল হয় মরণশীল। অতএব, সকল পাখি হয় মরণশীল।” এখানে বিশেষ বিশেষ দৃষ্টান্তের অভিজ্ঞতার ভিত্তিতে সার্বিক সংশ্লেষক সিদ্ধান্ত নেওয়া হয়েছে। এ কারণে এটি আরোহ অনুমান। আরোহ অনুমানের দৃষ্টান্তগুলো বিশেষ ধরনের এবং সিদ্ধান্ত সার্বিক হয়ে থাকে। অন্যদিকে, দৃষ্টান্ত-২ এ বর্ণিত, \"সকল প্রাণী হয় মরণশীল। 'ক' হয় প্রাণী। অতএব, 'ক' হয় মরণশীল।” এখানে সার্বিক আশ্রয়বাক্য থেকে বিশেষ সিদ্ধান্ত গ্রহণ করা হয়েছে বলে এটি অবরোহ অনুমান। এই অনুমানে এক বা একাধিক আশ্রয়বাক্য থেকে আশ্রয়বাক্যের কম ব্যাপক অথবা সমব্যাপক সিদ্ধান্ত অনিবার্যভাবে অনুমিত হয়। এখানে সিদ্ধান্ত আশ্রয়বাক্যের চেয়ে কম ব‍্যাপক বা সমব্যাপক হতে পারে কিন্তু কোনোভাবেই সিদ্ধান্ত আশ্রয়বাক্যের চেয়ে বেশি ব্যাপক হতে পারে না। দৃষ্টান্ত-১ এ পরিলক্ষিত আরোহ অনুমানের লক্ষ্য আকারগত ও বস্তুগত উভয় সত্যতা অর্জন করা। কিন্তু দৃষ্টান্ত-২ এ পরিলক্ষিত অবরোহ অনুমানের লক্ষ্য আকারগত সত্যতা অর্জন করা। অবরোহ অনুমানের সিদ্ধান্ত আশ্রয়বাক্য থেকে বেশি ব্যাপক হতে পারে না। কিন্তু আরোহ অনুমানের সিদ্ধান্ত সবসময়ই আশ্রয়বাক্য থেকে বেশি ব্যাপক হয়। এ কারণে দৃষ্টান্ত-১ এ পরিলক্ষিত আরোহ অনুমানের দৃষ্টান্ত উর্ধ্বগামী হয়। কিন্তু দৃষ্টান্ত-২ এ পরিলক্ষিত অবরোহ অনুমানের দৃষ্টান্ত নিম্নগামী হয়। পরিশেষে বলা যায়, আরোহ অনুমান ও অবরোহ অনুমানের মধ্যে সাদৃশ্যের চেয়ে বৈসাদৃশ্যমূলক সম্পর্কই বেশি লক্ষণীয়। এ কারণেই দৃষ্টান্ত-১ ও ২ এর মধ্যে ভিন্নতা রয়েছে।"
        }
      ]
    },
    {
      "number": "7",
      "uddipok": "উদাহারণ-১: সকল প্রাণী হয় উপকারী। কেঁচো হয় প্রাণী। ∴ \\therefore ∴ কেঁচো হয় উপকারী। উদাহরণ-২: সকল ঘোড়া হয় চতুষ্পদ। ∴ \\therefore ∴ কোনো ঘোড়া নয় অ-চতুষ্পদ।",
      "tag": "BB 24",
      "sub_questions": [
        {
          "label": "ক",
          "question": "প্রতিবর্তন কী?",
          "explanation": "যে অমাধ্যম অবরোহ অনুমানে আশ্রয়বাক্যের অর্থ অপরিবর্তিত রেখে গুণের পরিবর্তন করে এবং বিধেয়ের বিরুদ্ধ পদকে বিধেয় হিসেবে গ্রহণ করে সিদ্ধান্ত অনুমিত হয় তাকে প্রতিবর্তন বলে।"
        },
        {
          "label": "খ",
          "question": "'O' যুক্তিবাক্যের আবর্তন সম্ভব নয় কেন?",
          "explanation": "ব্যাপ্যতাজনিত কারণে '০' যুক্তিবাক্যের আবর্তন সম্ভব নয়। 'O' যুক্তিবাক্যের আবর্তনীয়ের উদ্দেশ্য হিসেবে যে পদটি অব্যাপ্য থাকে, তা আবর্তিতে বা সিদ্ধান্তে নঞর্থক বাক্যের বিধেয় হিসেবে ব‍্যাপ্য হয়ে যায়। ফলে আবর্তনের নিয়ম লঙ্ঘন করা হয়। কেননা আবর্তনের নিয়ম অনুসারে যে পদ আবর্তনীয়ে ব্যাপ্য নয়, তা আবর্তিতে বা সিদ্ধান্তে ব্যাপ্য হতে পারে না। এ কারণে '০' যুক্তিবাক্যের আবর্তন সম্ভব নয়।"
        },
        {
          "label": "গ",
          "question": "উদাহরণ-২ এ উল্লিখিত অনুমানটি ব্যাখ্যা করো।",
          "explanation": "উদাহরণ-২ এ উল্লিখিত অনুমানটি হলো প্রতিবর্তন। প্রতিবর্তন একটি অমাধ্যম অবরোহ অনুমান। এতে একটি আশ্রয়বাক্য থেকে সিদ্ধান্ত টানা হয়। এখানে কোনো সদর্থক যুক্তিবাক্য থেকে একই অর্থবোধক কোনো নঞর্থক যুক্তিবাক্য অথবা কোনো নঞর্থক যুক্তিবাক্য থেকে একই অর্থবোধক কোনো সদর্থক যুক্তিবাক্য অনুমান করা হয়। যেমন- উদাহরণ-২ এ বর্ণিত, সকল ঘোড়া হয় চতুষ্পদ। অতএব, কোনো ঘোড়া নয় অ-চতুষ্পদ। এ যুক্তিতে 'সকল ঘোড়া হয় চতুষ্পদ' হচ্ছে আশ্রয়বাক্য এবং 'কোনো ঘোড়া নয় অ-চতুষ্পদ' হচ্ছে সিদ্ধান্ত। এখানে আশ্রয়বাক্যের উদ্দেশ্য পদটি ঠিক রেখে, বিধেয় পদের স্থলে বিরুদ্ধ পদ ব্যবহার করে এবং গুণের পরিবর্তন ঘটিয়ে সিদ্ধান্ত অনুমান করা হয়েছে। তাই বলা যায়, উদ্দীপকের উদাহরণ-২ এর দৃষ্টান্তটি অমাধ্যম অবরোহ অনুমানের প্রতিবর্তনের একটি দৃষ্টান্ত।"
        },
        {
          "label": "ঘ",
          "question": "উদাহরণ-১ ও উদাহরণ-২ এর মধ্যে পার্থক্য দেখাও।",
          "explanation": "উদাহরণ-১ ও উদাহরণ-২ দ্বারা যথাক্রমে মাধ্যম অবরোহ অনুমান ও অমাধ্যম অবরোহ অনুমানকে নির্দেশ করা হয়েছে। মাধ্যম অবরোহ অনুমান ও অমাধ্যম অবরোহ অনুমানের মধ্যে বিভিন্ন দিক দিয়ে পার্থক্য বিদ্যমান। অবরোহ অনুমান দুই প্রকার। যথা- ১. মাধ্যম অবরোহ অনুমান ও ২. অমাধ্যম অবরোহ অনুমান। উদাহরণ-১ এ দুটি আশ্রয়বাক্য থেকে সিদ্ধান্তটি অনিবার্যভাবে অনুমিত হয়েছে। তাই এটি হলো মাধ্যম অবরোহ অনুমান। মাধ্যম অবরোহ অনুমানে একাধিক আশ্রয়বাক্যের ভিত্তিতে সিদ্ধান্ত অনুমিত হয় বিধায় এখানে সিদ্ধান্তে নতুন তথ্য প্রকাশিত হয়। অন্যদিকে, উদাহরণ-২ এ একটিমাত্র আশ্রয়বাক্য থেকে সিদ্ধান্তটি অনিবার্যভাবে অনুমিত হয়েছে। তাই এটি অমাধ্যম অবরোহ অনুমান। অমাধ্যম অবরোহ অনুমানে একটিমাত্র আশ্রয়বাক্য থেকে সিদ্ধান্ত অনুমিত হয় বিধায় এখানে সিদ্ধান্তে নতুনত্ব থাকে না। মাধ্যম অবরোহ অনুমানে অনুমানের সুযোগ থাকে। কেননা, এখানে সিদ্ধান্ত হিসেবে নতুন যুক্তিবাক্য প্রতিষ্ঠিত হয়। অপরপক্ষে, অমাধ্যম অবরোহ অনুমানে অনুমানের সিদ্ধান্ত আশ্রয়বাক্যেরই অনেকটা পরিবর্তিত রূপ বিধায় এখানে অনুমানের তেমন কোনো সুযোগ থাকে না। পরিশেষে বলা যায়, মাধ্যম ও অমাধ্যম অবরোহ অনুমানের মধ্যে বিভিন্ন দিক দিয়ে পার্থক্য রয়েছে। তবে, উভয় প্রকার অনুমানই অবরোহ অনুমানের ক্ষেত্রে গুরুত্বপূর্ণ ভূমিকা পালন করে।"
        }
      ]
    },
    {
      "number": "8",
      "uddipok": "কর্ণফুলি নদীর তলদেশে ৩.৪০ কি.মি. দীর্ঘ বঙ্গবন্ধু টানেল 'চট্টগ্রাম শহর' ও 'আনোয়ারা উপজেলাকে' যুক্ত করেছে। এই টানেল উভয় উপজেলার যোগাযোগ ব্যবস্থাকে সহজ করবে।",
      "tag": "BB 24",
      "sub_questions": [
        {
          "label": "ক",
          "question": "অমাধ্যম অনুমান কাকে বলে?",
          "explanation": "যে অবরোহ অনুমানে একটিমাত্র আশ্রয়বাক্য থেকে সিদ্ধান্ত অনুমিত হয় তাকে অমাধ্যম অনুমান বলে।"
        },
        {
          "label": "খ",
          "question": "চতুষ্পদী অনুপপত্তি বলতে কী বোঝ?",
          "explanation": "সহানুমানে তিনটি পদের পরিবর্তে চারটি পদের ব্যবহার করা হলে চতুষ্পদী অনুপপত্তি ঘটে। কোনো সহানুমানে তিনটি পদের অধিক পদ ব্যবহৃত হলে যে অনুপপত্তি ঘটে তাকে চতুষ্পদী অনুপপত্তি (Fallacy of Four Terms) বলে। যেমন- মানুষ হয় এমন যারা মুরগি খায় মুরগি হয় এমন যারা কেঁচো খায় অতএব, মানুষ হয় এমন যারা কেঁচো খায়। এই দৃষ্টান্তটিতে পদের সংখ্যা চারটি, যথা: ১. মানুষ, ২. এমন যারা মুরগি খায়, ৩. মুরগি, ৪. এমন যারা কেঁচো খায়। তাই এখানে চতুষ্পদী অনুপপত্তি ঘটেছে।"
        },
        {
          "label": "গ",
          "question": "'বঙ্গবন্ধু টানেল' সহানুমানের কোন পদের সাথে সাদৃশ্যপূর্ণ? ব্যাখ্যা করো।",
          "explanation": "বঙ্গবন্ধু টানেল' সহানুমানের মধ্যপদের সাথে সাদৃশ্যপূর্ণ। নিরপেক্ষ সহানুমানের যে পদ উভয় আশ্রয়বাক্যে বর্তমান থাকে কিন্তু সিদ্ধান্তে থাকে না তাকে মধ্যপদ বলে। সহানুমানে দুটি আশ্রয়বাক্য পরস্পর সম্পর্কযুক্ত হয় মধ্যপদের মধ্যস্থতার ফলে। প্রাথমিক অবস্থায় প্রধান আশ্রয়বাক্য ও অপ্রধান আশ্রয়বাক্যের মধ্যে কোনো সম্বন্ধ থাকে না। অর্থাৎ একে অপরের সাথে পুরোপুরি সম্পর্কহীন অবস্থায় থাকে। পরবর্তীতে প্রধান আশ্রয়বাক্যে প্রধান পদের সাথে মধ্যপদের সম্বন্ধ স্থাপিত হয়। আবার, অপ্রধান আশ্রয়বাক্যে অপ্রধান পদের সাথে মধ্যপদের সম্বন্ধ প্রতিষ্ঠিত হয়। এর ফলে প্রধান ও অপ্রধান আশ্রয়বাক্য দুটোর মধ্যে একটি অবিচ্ছেদ্য সম্পর্ক প্রতিষ্ঠিত হয়। উদ্দীপকে বলা হয়েছে, কর্ণফুলি নদীর তলদেশে ৩.৪০ কি.মি. দীর্ঘ বঙ্গবন্ধু টানেল 'চট্টগ্রাম শহর' ও 'আনোয়ারা উপজেলা'কে যুক্ত করেছে। অর্থাৎ বঙ্গবন্ধু টানেলটি প্রথমে 'চট্টগ্রাম শহর' ও পরবর্তীতে 'আনোয়ারা উপজেলা'কে যুক্ত করে উভয়ের মধ্যে মধ্যস্থতা করে একটি অবিচ্ছেদ্য সম্পর্ক স্থাপন করেছে। তাই বলা যায়, উদ্দীপকে 'বঙ্গবন্ধু টানেল' এর ভূমিকা সহানুমানের মধ্যপদের সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের 'চট্টগ্রাম শহর' ও 'আনোয়ারা উপজেলা' পদ দুটি সহানুমানের আলোকে বিশ্লেষণ করো।",
          "explanation": "উদ্দীপকের 'চট্টগ্রাম শহর' ও 'আনোয়ারা উপজেলা' পদ দুটি সহানুমানের আলোকে যথাক্রমে অপ্রধান পদ ও প্রধান পদকে নির্দেশ করে। যেকোনো সহানুমানে তিনটি যুক্তিবাক্য থাকে। এদের মধ্যে দুটি আশ্রয়বাক্য এবং তৃতীয়টি হলো সিদ্ধান্ত, যা আশ্রয়বাক্য দুটি থেকে অনিবার্যভাবে নিঃসৃত হয়। সহানুমানের সিদ্ধান্তের বিধেয় পদকে প্রধান পদ বলে। এই পদটি প্রধান আশ্রয়বাক্যের মধ্যপদের সাথে সংযুক্ত। মধ্যপদের মধ্যস্থতায় এই পদটি শেষ পর্যন্ত সিদ্ধান্তে এসে অপ্রধান পদের সাথে সম্পর্ক তৈরি করে। আবার, সহানুমানের সিদ্ধান্তের উদ্দেশ্যকে বলা হয় অপ্রধান পদ। এই পদটি অপ্রধান আশ্রয়বাক্যের মধ্যপদের সাথে যুক্ত হয়। এই পদটি সিদ্ধান্তে এসে প্রধান পদের সাথে সম্পর্ক তৈরি করে। যেমন- সকল মানুষ হয় মরণশীল' সকল কবি হয় মানুষ ∴ \\therefore ∴ সকল কবি হয় মরণশীল। এখানে 'মরণশীল' প্রধান পদ এবং 'সকল কবি' অপ্রধান পদ। এই দুই পদের মধ্যে সম্পর্ক স্থাপনের মাধ্যমে সিদ্ধান্ত গ্রহণ করা হয়েছে। এক্ষেত্রে সিদ্ধান্তের বিধেয় হলো প্রধান পদ এবং উদ্দেশ্য হলো অপ্রধান পদ। উদ্দীপকে 'চট্টগ্রাম শহর' এবং 'আনোয়ারা উপজেলা' যথাক্রমে অপ্রধান পদ এবং প্রধান পদের ভূমিকা পালন করে। কেননা, 'বঙ্গবন্ধু টানেল' নামক মধ্যপদ প্রধান পদ ও অপ্রধান পদ হিসেবে 'আনোয়ারা উপজেলা' এবং 'চট্টগ্রাম শহর' এর মধ্যে তুলনামূলক সম্পর্ক সৃষ্টি করেছে। আলোচনা শেষে তাই বলা যায়, উদ্দীপকের 'চট্টগ্রাম শহর' ও 'আনোয়ারা উপজেলা' পদ দুটি সহানুমানের অপ্রধান পদ ও প্রধান পদ দুটির প্রতিনিধিত্ব করে।"
        }
      ]
    },
    {
      "number": "9",
      "uddipok": "দৃষ্টান্ত-১: সকল পাখি হয় জীব। ... সকল জীব হয় পাখি। দৃষ্টান্ত-২: সকল কবি হয় জ্ঞানী। সকল শিক্ষক হয় জ্ঞানী। .... সকল শিক্ষক হয় কবি।",
      "tag": "BB 24",
      "sub_questions": [
        {
          "label": "ক",
          "question": "প্রধান পদ কাকে বলে?",
          "explanation": "সহানুমানের সিদ্ধান্তের বিধেয় পদকে প্রধান পদ বলে।"
        },
        {
          "label": "খ",
          "question": "সরল আবর্তন বলতে কী বোঝ?",
          "explanation": "যে আবর্তন প্রক্রিয়ায় আশ্রয়বাক্য ও সিদ্ধান্তের পরিমাণ এক থাকে তাকে সরল আবর্তন বলে। 'সরল আবর্তনে আশ্রয়বাক্য সার্বিক হলে সিদ্ধান্তও সার্বিক হয় এবং আশ্রয়বাক্য বিশেষ হলে সিদ্ধান্তও বিশেষ হয়। আবর্তনের নিয়মানুসারে সাধারণত E এবং Ⅰ-যুক্তিবাক্যের সরল আবর্তন হয়। অর্থাৎ E- যুক্তিবাক্যকে আবর্তন করলে সিদ্ধান্ত হিসেবে E-যুক্তিবাক্য পাওয়া যায় এবং I-যুক্তিবাক্য আবর্তন করলে সিদ্ধান্ত হিসেবে I-যুক্তিবাক্যই পাওয়া যায়। যেমন- E- কোনো কবি নয় বিজ্ঞানী। ... E- কোনো বিজ্ঞানী নয় কবি।"
        },
        {
          "label": "গ",
          "question": "দৃষ্টান্ত-১ এ উল্লিখিত বিষয়টির অনুপপত্তি নির্ণয় করো।",
          "explanation": "দৃষ্টান্ত-১ এর আবর্তনটি হচ্ছে অবৈধ এবং এতে A-যুক্তিবাক্যের সরল আবর্তনজনিত অনুপপত্তি ঘটেছে। দৃষ্টান্ত-১ এর প্রদত্ত যুক্তিটি অমাধ্যম অনুমানের অন্তর্গত আবর্তনের নিয়ম লঙ্ঘনজনিত একটি অবৈধ যুক্তি। আবর্তনের নিয়মানুযায়ী, আশ্রয়বাক্যের অব্যাপ্য পদকে সিদ্ধান্তে ব্যাপ্য করা যাবে না। কিন্তু A বাক্যের সরল আবর্তনে এ নিয়ম লঙ্ঘন হয়। সরল আবর্তনে আশ্রয়বাক্য ও সিদ্ধান্তের পরিমাণ একই থাকে। তাই সার্বিক হিসেবে A বাক্যের সিদ্ধান্ত হবে সার্বিক এবং আবর্তনে আশ্রয়বাক্য ও সিদ্ধান্তের গুণ একই সিদ্ধান্ত হবে সদর্থক। কাজেই সিদ্ধান্তটি হবে সার্বিক সদর্থক অর্থাৎ A-যুক্তিবাক্য। ব্যাপ্যতার নিয়মানুযায়ী, যার উদ্দেশ্য ব্যাপ্য ও বিধেয় অব্যাপ্য। আর আবর্তনে আশ্রয়বাক্য ও সিদ্ধান্তের উদ্দেশ্য ও বিধেয় পরস্পর পরিবর্তন করায় আশ্রয়বাক্য A এর অব্যাপ্য বিধেয় সিদ্ধান্তে A-যুক্তিবাক্যের উদ্দেশ্য হিসেবে ব্যাপ্য হয়ে যায়। ফলে যুক্তিতে A-যুক্তিবাক্যের সরল আবর্তনজনিত অনুপপত্তি ঘটে। তাই A-যুক্তিবাক্যের ক্ষেত্রে সঠিকভাবে আবর্তন প্রক্রিয়া প্রয়োগ করতে চাইলে এর আবর্তন করতে হবে I- যুক্তিবাক্যে। উদ্দীপকের দৃষ্টান্ত-১ এ বলা হয়েছে, সকল পাখি হয় জীব। অতএব, সকল জীব হয় পাখি। এই আবর্তনের আশ্রয়বাক্যটি একটি A-যুক্তিবাক্য এবং এর আশ্রয়বাক্যের অব্যাপ্য বিধেয় সিদ্ধান্তে ব্যাপ্য হয়ে গেছে। তাই যুক্তিটি অবৈধ। এক্ষেত্রে বৈধ যুক্তি হবে- A-সকল পাখি হয় জীব। .. I- কিছু জীব হয় পাখি। তাই বলা যায়, উদ্দীপকে A-যুক্তিবাক্যের সরল আবর্তনজনিত অনুপপত্তি ঘটেছে।"
        },
        {
          "label": "ঘ",
          "question": "দৃষ্টান্ত-২ এ নির্দেশিত অনুমানটির বৈধতা যাচাই করো।",
          "explanation": "দৃষ্টান্ত-২ এ নির্দেশিত অনুমানটিতে। অব্যাপ্য মধ্যপদজনিত অনুপপত্তি ঘটেছে বিধায় যুক্তিটি অবৈধ। সহানুমানের নিয়ম অনুসারে মধ্যপদকে অন্তত একবার ব্যাপ্য হতে হবে। কারণ সহানুমানে দুটি আশ্রয়বাক্যেই মধ্যপদ থাকে। এই দুটি আশ্রয়বাক্যের মধ্যে কমপক্ষে একটিতে মধ্যপদ ব্যাপ্য হওয়া আবশ্যক। সহানুমানের এই নিয়ম লঙ্ঘন করলে যে অনুপপত্তি ঘটে তাকে অব্যাপ্য মধ্যপদজনিত অনুপপত্তি বলা হয়। উদ্দীপকের সহানুমানটিতে বলা হয়েছে, 'সকল কবি হয় জ্ঞানী'। সকল শিক্ষক হয় জ্ঞানী। অতএব, সকল শিক্ষক হয় কবি।' প্রদত্ত যুক্তির দুটি আশ্রয়বাক্যই A-যুক্তিবাক্য বলে উভয়ের বিধেয়তে অবস্থিত মধ্যপদ 'জ্ঞানী' দু'বারই অব্যাপ্য হয়েছে। কারণ ব্যাপ্যতার নিয়ম অনুসারে সার্বিক সদর্থক হিসেবে A-যুক্তিবাক্যের উদ্দেশ্য ব্যাপ্য ও বিধেয় অব্যাপ্য হয়। এরূপ অবস্থায় সিদ্ধান্ত গৃহীত হওয়ায় প্রধান পদ 'কবি' ও অপ্রধান পদ 'শিক্ষক' এর মধ্যকার সম্পর্ক বৈধ হয়নি। ফলে আলোচ্য যুক্তিটি অবৈধ হয়ে অব্যাপ্য মধ্যপদজনিত অনুপপত্তির উদ্ভব ঘটেছে। পরিশেষে বলা যায়, উদ্দীপকের সহানুমানটি বৈধ হয়নি এবং এতে অব্যাপ্য মধ্যপদজনিত অনুপপত্তি ঘটেছে।"
        }
      ]
    },
    {
      "number": "10",
      "uddipok": "ঘটনা-১: আকাশে বিদ্যুৎ চমকানোর পরপরই শব্দ হয়। সুতরাং বিদ্যুৎ চমকানোই শব্দের কারণ। ঘটনা-২: পৃথিবী সূর্যের চারদিকে ঘোরে।",
      "tag": "BB 24",
      "sub_questions": [
        {
          "label": "ক",
          "question": "আরোহের ভিত্তি কত প্রকার?",
          "explanation": "আরোহের ভিত্তি দুই প্রকার। যথা- ১. আকারগত ভিত্তি ও ২. বস্তুগত ভিত্তি।"
        },
        {
          "label": "খ",
          "question": "প্রকৃতির ঐক্য বলতে কী বোঝ?",
          "explanation": "প্রকৃতির ঐক্য বলতে বিভিন্ন বৈচিত্র্যের মাঝে প্রকৃতির ধারাবাহিকতা বা অপরিবর্তনীয় অবস্থাকে বোঝায়। প্রকৃতির নিয়মানুবর্তিতা নীতি অনুযায়ী প্রকৃতিতে সর্বত্র একই নিয়ম কার্যকর। যুক্তিবিদগণ মতামত দিয়েছেন যে, প্রকৃতির বিভিন্ন বিভাগ- রয়েছে। আর প্রকৃতির বিভিন্ন বিভাগের নিজস্ব নিয়ম রয়েছে। এই নিয়মের মাধ্যমে প্রকৃতির অখণ্ড রূপ বা একতা বজায় থাকে। একেই প্রকৃতির ঐক্য বলে।"
        },
        {
          "label": "গ",
          "question": "ঘটনা-২ এ নির্দেশিত বিষয়টির সাথে আরোহের সম্পর্ক নির্ণয় করো।",
          "explanation": "ঘটনা-২ এ নির্দেশিত বিষয়টি আরোহের আকারগত ভিত্তি প্রকৃতির নিয়মানুবর্তিতা নীতির সাথে সম্পর্কিত। প্রকৃতির নিয়ম অনুযায়ী বলা হয় প্রকৃতি সর্বদা নিয়মের অনুগামী। প্রকৃতি কখনো বিরূপ আচরণ করে না। প্রকৃতি একই অবস্থায় সর্বদা একই আচরণ করে। আরোহ অনুমানে কোনো বিষয় সম্পর্কে সার্বিক সিদ্ধান্ত গ্রহণ করার সময় এ নীতিকে অনুসরণ করা হয়। যেমন- 'সকল মানুষ হয় মরণশীল' এই সার্বিক সংশ্লেষক যুক্তিবাক্যটির বস্তুগত সত্যতা প্রতিষ্ঠা করতে গেলে প্রকৃতির নিয়মকে বিশ্বাস করতে হবে এবং মনে করতে হবে প্রাণীর নিজস্ব প্রকৃতি অনুযায়ী এবং পারিপার্শ্বিক পরিবেশে যে অবস্থায় মানুষ, গরু, ছাগল, পাখি প্রভৃতির মৃত্যু হয়; সেই একই অবস্থায় অন্যান্য সকল প্রাণীর মৃত্যু হবে। এজন্য আরোহ অনুমানে 'প্রকৃতির নিয়মানুবর্তিতা' নীতির ওপর ভিত্তি করে সিদ্ধান্ত গৃহীত হয়। উদ্দীপকে ঘটনা-২ এ বলা হয়েছে, 'পৃথিবী সূর্যের চারদিকে ঘোরে'। অর্থাৎ সর্বাবস্থায় যেকোনো পরিবেশে পৃথিবী সূর্যের চারদিকে ঘুরবে। প্রকৃতির এই একই অবস্থা বিরাজিত থাকাকে আরোহ অনুমানে প্রকৃতির নিয়মানুবর্তিতা নীতি বলা হয়। তাই বলা যায়, উদ্দীপকে উল্লিখিত ঘটনা-২ এ নির্দেশিত বিষয়টি আরোহের আকারগত ভিত্তি প্রকৃতির নিয়মানুবর্তিতা নীতির সাথে সম্পর্কিত।"
        },
        {
          "label": "ঘ",
          "question": "ঘটনা-১ এ নির্দেশিত বিষয়টির গুণগত বৈশিষ্ট্যসমূহ ব্যাখ্যা করো।",
          "explanation": "ঘটনা-১ এ নির্দেশিত বিষয়টি হলো কারণ। নিচে কারণের গুণগত বৈশিষ্ট্যসমূহ ব্যাখ্যা করা হলো- যদি কোনো পূর্ববর্তী ঘটনা বা ঘটনাবলির সংমিশ্রণের পর অন্য একটি ঘটনা অনিবার্যভাবে এবং শর্তহীনভাবে অনুসরণ করে তাহলে পূর্ববর্তী ঘটনাকে কারণ এবং অনুবর্তী ঘটনাকে কার্য বলে। কারণ সবসময় কার্যের সাথে সম্বন্ধযুক্ত। কার্য ছাড়া কারণ এবং কারণ ছাড়া কোনো কার্য হতে পারে না। কারণ হলো কোনো স্থানের ও কালের ঘটনা। কারণ ও কার্যের মধ্যে সম্পর্ক হলো ঘটনার পূর্বাপর সম্পর্ক। তাই স্থান ও কালের বিবেচনায় কারণ সবসময় আগে আসে এবং কার্য পরে আসে। সর্বোপরি, কারণ হলো অপরিবর্তনীয়, শর্তহীন ও অব্যবহিত পূর্ববর্তী ঘটনা। উদ্দীপকে ঘটনা-১ এ বলা হয়েছে, \"আকাশে বিদ্যুৎ চমকানোর পরপরই শব্দ হয়। সুতরাং বিদ্যুৎ চমকানোই শব্দের কারণ।\" এখানে 'আকাশে বিদ্যুৎ চমকানো'কে পূর্ববর্তী ঘটনা এবং 'শব্দ হওয়া'কে পরবর্তী ঘটনা হিসেবে উল্লেখ করা হয়েছে। অর্থাৎ পূর্ববর্তী ঘটনা হিসেবে 'আকাশে বিদ্যুৎ চমকানো' হলো কারণ। আর পরবর্তী ঘটনা 'শব্দ হওয়া' হলো কার্য। উদ্দীপকের ঘটনা-১ এ কার্যের সাথে কারণের গুণগত বৈশিষ্ট্যের এরূপ সম্বন্ধযুক্ত সম্পর্কই প্রকাশ পেয়েছে। আলোচনা শেষে বলা যায়, উদ্দীপকে বর্ণিত ঘটনা-১ এর কার্যের সাথে কারণের গুণগত বৈশিষ্ট্য প্রকাশ পেয়েছে, যা কারণ ও কার্যকে চিহ্নিত করে।"
        }
      ]
    },
    {
      "number": "11",
      "uddipok": "",
      "tag": "BB 24",
      "sub_questions": [
        {
          "label": "ক",
          "question": "কারণ কী?",
          "explanation": "কারণ হলো কোনো ঘটনার অব্যবহিত পূর্ববর্তী ঘটনা বা ঘটনাসমূহের সমষ্টি।"
        },
        {
          "label": "খ",
          "question": "কারণ ও শর্ত কি এক? ব্যাখ্যা করো।",
          "explanation": "না, কারণ ও শর্ত এক নয়। কোনো কার্যের পূর্ববর্তী, অপরিবর্তনীয়, শর্ত নিরপেক্ষ ও অব্যবহিত পূর্ববর্তী ঘটনাকে ঐ ঘটনার কারণ বলে। আর কারণ হিসেবে গৃহীত ঘটনাসমূহের প্রত্যেকটি হলো এক একটি শর্ত। শর্ত সদর্থক ও নঞর্থক হয়। শর্ত যে প্রকারেরই হোক না কেন সকল প্রকার শর্তের সমষ্টি হলো কারণ। সুতরাং, শর্ত হলো কারণের অংশ। যেহেতু অংশ এবং সমগ্র এক হতে পারে না, তাই কারণ ও শর্ত এক নয়।"
        },
        {
          "label": "গ",
          "question": "ছকে কোন মতবাদটি প্রতিফলিত হয়েছে? ব্যাখ্যা করো।",
          "explanation": "ছকে বহুকারণবাদ মতবাদটি প্রতিফলিত হয়েছে। আমরা জানি, প্রতিটি কার্যের কেবল একটি কারণ রয়েছে। কিন্তু অনেক সময় দেখা যায় যে, একটি কার্য বিভিন্ন কারণে ঘটে থাকে। অর্থাৎ কোনো একটি কার্যের একাধিক কারণ বিদ্যমান। যখন কোনো কার্যের একাধিক কারণ আছে বলে মনে করা হয় তখন তাকে বহুকারণ বলা হয়। আর কোনো কার্যের বহুকারণ সংক্রান্ত এই মতবাদটিকে বহুকারণবাদ বলা হয়। বহুকারণবাদ অনুযায়ী, কোনো একটি কার্যের কারণ একটি নয়, বিভিন্ন কারণ রয়েছে। উদ্দীপকে বর্ণিত দৃষ্টান্তে 'বিদ্যুতের উৎস' হিসেবে সূর্যালোক, তাপ, পানি, কয়লা, গ্যাসের বিষয়টি কারণ হিসেবে দেখানো হয়েছে। অর্থাৎ প্রতিটি উৎসই স্বতন্ত্রভাবে বিদ্যুৎ উৎপাদনে সক্ষম। এভাবে উদ্দীপকের ছকে বহুকারণবাদ মৃতবাদটি প্রতিফলিত হয়েছে।"
        },
        {
          "label": "ঘ",
          "question": "ছকের মতবাদটি কি গ্রহণযোগ্য? তোমার উত্তরের সপক্ষে যুক্তি দাও।",
          "explanation": "না, আমার মতে বহুকারণবাদ গ্রহণযোগ্য মতবাদ নয়। কার্যকারণ নিয়ম একটি প্রতিষ্ঠিত স্বতঃসিদ্ধ নিয়ম। এই নিয়ম অনুযায়ী, জগতের প্রতিটি ঘটনাই কার্যকারণ শৃঙ্খলে যুক্ত এবং প্রতিটি কার্যেরই একটি নির্দিষ্ট কারণ রয়েছে। তাই কার্যকারণ নিয়ম মেনে নিলে বহুকারণবাদ গ্রহণযোগ্য নয়। কারণের মতো কার্যকেও বিশিষ্ট ঘটনা হিসেবে গ্রহণ করলে বহুকারণবাদ গ্রহণযোগ্য নয়। বহুকারণবাদের একই কার্যের বিভিন্ন ধরণকে একই কার্য বলে মনে করা হয়। তাই কারণের মতো কার্যকেও যদি বিশিষ্ট ঘটনা হিসেবে গ্রহণ করা হয় তাহলে বহুকারণবাদকে গ্রহণ করা যায় না। এছাড়া কারণের সার্বিকীকরণ করলেও বহুকারণবাদ মিথ্যা প্রতিপন্ন হয়। • কেননা বহুকারণবাদে কার্যকে সাধারণভাবে গ্রহণ করে বিভিন্ন কারণের ফল হিসেবে একই কার্যকে গ্রহণ করা হয়। অর্থাৎ এখানে কারণের সার্বিকীকরণ করা হয় না কিন্তু কার্যের সার্বিকীকরণ করা হয়। তাই কার্যের মতো কারণের সার্বিকীকরণ করলে বহুকারণবাদ মিথ্যা প্রতিপন্ন হয়। . পরিশেষে বলা যায় যে, বহুকারণবাদে একটি কার্যের বিভিন্ন কারণ আছে বলে উপস্থাপন করা হয়। কিন্তু কার্যকারণ নিয়মসহ বিভিন্ন দিক বিবেচনা করলে বহুকারণবাদ কোনো গ্রহণযোগ্য মতবাদ নয়।"
        }
      ]
    }
  ]
}