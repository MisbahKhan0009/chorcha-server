{
  "title": "রাজশাহী বোর্ড ২০১৯",
  "subtitle": "যুক্তিবিদ্যা (11)",
  "questions": [
    {
      "number": "1",
      "uddipok": "",
      "tag": "RB 19",
      "sub_questions": [
        {
          "label": "ক",
          "question": "অনুমান কত প্রকার ও কী কী?",
          "explanation": "অনুমান প্রধানত দুই প্রকার। যথা- অবরোহ অনুমান এবং আরোহ অনুমান।"
        },
        {
          "label": "খ",
          "question": "অমাধ্যম অনুমান কি প্রকৃত অনুমান? বুঝিয়ে লেখো।",
          "explanation": "হ্যাঁ, অমাধ্যম অনুমান প্রকৃত অনুমান। অমাধ্যম অনুমানের আশ্রয়বাক্যে যা অস্পষ্ট থাকে তাই সিদ্ধান্তে সুস্পষ্ট করে বলা হয়। এক্ষেত্রে আশ্রয়বাক্যের সুপ্ত বিষয় সিদ্ধান্তে পূর্ণরূপে ব্যক্ত হয়। অমাধ্যম অনুমানে আশ্রয়বাক্য থেকে সিদ্ধান্তে অনুমানের পদক্ষেপ সংক্ষিপ্ত হলেও এ ক্ষেত্রে আশ্রয়বাক্যের অপ্রকাশিত অন্তর্নিহিত অর্থ সঠিকভাবেই সিদ্ধান্তে প্রকাশিত হয়। পাশাপাশি এ অনুমানের মাধ্যমে যথার্থভাবেই আমরা জ্ঞাত সত্য থেকে অজ্ঞাত সত্যে উপনীত হতে পারি। তাই অমাধ্যম অনুমানকে প্রকৃত অনুমান বলা হয়।"
        },
        {
          "label": "গ",
          "question": "চিত্র-১ দ্বারা নির্দেশিত অনুমানের প্রকৃত উদাহরণসহ ব্যাখ্যা করো।",
          "explanation": "চিত্র-১ দ্বারা নির্দেশিত অনুমানটি হচ্ছে আরোহ অনুমান। বিশেষ বিশেষ দৃষ্টান্তের বা ঘটনার পর্যাবেক্ষণের বাস্তব অভিজ্ঞতার ভিত্তিতে একটি সার্বিক সংশ্লেষক যুক্তিবাক্য স্থাপনের প্রক্রিয়াকে আরোহ অনুমান বলে। আরোহ অনুমানে সিদ্ধান্তটি সবসময় আশ্রয়বাক্য থেকে বেশি ব্যাপক হয়। যেমন- রিনা হয় মরণশীল, বিনা হয় মরণশীল, শান্তা হয় মরণশীল, অতএব সকল মানুষ হয় মরণশীল। উপরের যুক্তিটিতে রিনা, বিনা ও শান্তা প্রমুখ মানুষের মৃত্যুর বাস্তব দৃষ্টান্ত পর্যবেক্ষণ করে সার্বিকভাবে সিদ্ধান্ত গ্রহণ করা হয়েছে যে, 'সকল মানুষ হয় মরণশীল।' এটি আরোহ অনুমানের দৃষ্টান্ত। এর সিদ্ধান্তটি আশ্রয়বাক্যের তুলনায় বেশি ব্যাপক। উদ্দীপকে চিত্র-১ এ আমরা দেখতে পাই, কিছু বিশেষ বিশেষ দৃষ্টান্ত নিরীক্ষণের ওপর ভিত্তি করে একটি সার্বিক ধারণায় যাওয়া হয়েছে। অর্থাৎ এটি একটি আরোহ অনুমান।"
        },
        {
          "label": "ঘ",
          "question": "চিত্র-১ ও চিত্র-২ দ্বারা নির্দেশিত অনুমানের পার্থক্য পাঠ্যবইয়ের আলোকে বিশ্লেষণ করো।",
          "explanation": "উদ্দীপকে চিত্র-১ ও চিত্র-২ যথাক্রমে আরোহ অনুমান ও অবরোহ অনুমান নির্দেশ করে। যে অনুমান প্রক্রিয়ায় কয়েকটি বিশেষ দৃষ্টান্তের ওপর নির্ভর করে একটি সার্বিক সিদ্ধান্ত নিঃসৃত হয় তাকে আরোহ অনুমান বলে। অন্যদিকে যে অনুমান প্রক্রিয়ায় সিদ্ধান্ত এক বা একাধিক আশ্রয়বাক্য থেকে অনিবার্যভাবে নিঃসৃত হয় এবং সিদ্ধান্তটি কখনোই আশ্রয়বাক্যের চেয়ে বেশি ব্যাপক হতে পারে না তাকে অবরোহ অনুমান বলে। আরোহ অনুমানের সিদ্ধান্ত সবসময় সার্বিক হয় কিন্তু অবরোহ অনুমানের সিদ্ধান্ত বিশেষ হয়। অবরোহ অনুমানের সিদ্ধান্ত কখনোই আশ্রয়বাক্য থেকে বেশি ব্যাপক হয় না কিন্তু আরোহ অনুমানের সিদ্ধান্ত বেশি ব্যাপক হয়। চিত্র-১ এ আমরা কয়েকটি বিশেষ নিরীক্ষণ থেকে একটি সার্বিক ধারণায় উপনিত হয়েছি এবং এর সিদ্ধান্ত আশ্রয়বাক্য থেকে বেশি ব্যাপক তাই এটি আরোহ অনুমান। অন্যদিকে চিত্র-২ এ আমরা একটি সার্বিক ধারণা থেকে নিরীক্ষণের মাধ্যমে একটি বিশেষ ধারণায় উপনীত হয়েছি এবং এর সিদ্ধান্ত আশ্রয়বাক্য থেকে কম ব্যাপক। তাই এটি অবরোহ অনুমান। উপরের আলোচনার পরিপ্রেক্ষিতে আমরা বলতে পারি চিত্র-১ ও চিত্র-২ দ্বারা আরোহ ও অবরোহ অনুমান বোঝানো হয়েছে যাদের মধ্যে যথেষ্ট পার্থক্য বিদ্যমান।"
        }
      ]
    },
    {
      "number": "2",
      "uddipok": "অবন্তী একজন শিক্ষক। তিনি সাহিত্য চর্চার পাশাপাশি ছবি। আঁকেন। তিনি খুবই সংগীত প্রিয় এবং সৌন্দর্য ও শিল্পবোধের প্রতি আগ্রহ প্রবল।",
      "tag": "RB 19",
      "sub_questions": [
        {
          "label": "ক",
          "question": "দর্শন কী?",
          "explanation": "দর্শন হচ্ছে জগৎ ও জীবন সম্পর্কে সামগ্রিক ধারণা ও এর বিচার বিশ্লেষণ।"
        },
        {
          "label": "খ",
          "question": "ব্যবসায় ও পেশাগত নীতিবিদ্যা এক নয় কেন? বুঝিয়ে দাও।",
          "explanation": "ব্যবসায় ও পেশাগত নীতিবিদ্যা-এক নয় কারণ ব্যবসায়িক কার্যক্রম পরিচালনায় নৈতিক মানদণ্ডকে ব্যবসায় নীতিবিদ্যা বলে এবং পেশাগত নৈতিকতা হলো বিভিন্ন পেশার ক্ষেত্রে নৈতিকতা। ব্যবসায় সিদ্ধান্ত গ্রহণ ও কার্যক্রম পরিচালনায় নৈতিক মানদণ্ড মেনে চলা হলো ব্যবসায় নৈতিকতা। মূলত ব্যবসা পরিচালনা করতে গিয়ে এবং সংশ্লিষ্ট বিভিন্ন পক্ষের সাথে আচার-আচরণ কী করা উচিত এবং করা উচিত নয় নীতিবোধের বিচার আচরণের সেই ধরনের নাম সুরক্ষাকেই ব্যবসায় নৈতিকতা বলে। অপরদিকে বিভিন্ন পেশার ক্ষেত্রে নৈতিকতা অনুযায়ী ভালোকে গ্রহণ ও মন্দকে বর্জন করে চলাই পেশাগত নৈতিকতা। অর্থাৎ ব্যবসায় ও পেশাগত নৈতিকতার মধ্যে সুনির্দিষ্ট পার্থক্য রয়েছে।"
        },
        {
          "label": "গ",
          "question": "উদ্দীপকে অবন্তীর চরিত্রে যে পরিচয় পাওয়া যায় তা জ্ঞান শাখার কোন বিষয়ের সাথে সম্পর্কিত? ব্যাখ্যা করো।",
          "explanation": "উদ্দীপকে অবন্তীর চরিত্রে যে পরিচয় পাওয়া যায় তা জান শাখার নন্দনতত্ত্ব বিষয়ের সাথে সম্পর্কিত। নন্দনতত্ত্ব বা Aesthetics শব্দটি এসেছে গ্রিক শব্দ asthetikos থেকে যার অর্থ অনুভূতি বা হৃদয়ানুভূতি। তাই শাব্দিক অর্থে নন্দনতত্ত্ব বা Aesthetics হলো কোনো কিছুকে প্রত্যক্ষণ করে বা অনুভব করে সেই অভিজ্ঞতা বলে ঐ বিষয়কে নিয়ে কোনো অনুভূতি ব্যক্ত করা এক ধরনের মূল্যায়ন যা মূলত সৌন্দর্য উপভোগ, রস আস্বাদন এবং রুচিবোধের বিষয়। বস্তুত মানুষ সুন্দরের পূজারী। আর নন্দনতত্ত্বের আদর্শ হচ্ছে সুন্দরকে আয়ত্ত করা, যেমন- সুন্দর করে কথা বলা, সুন্দর জামা-কাপড় পরিধান করা, বাড়ির সৌন্দর্য বৃদ্ধির জন্য বাগান করা, স্থাপত্যশিল্প, শিল্পকলা ইত্যাদি। অর্থাৎ সৌন্দর্যের নির্মল অনুভূতি, শিল্পের সাবলীল রস আস্বাদনই নন্দনতত্ত্বের আলোচ্য বিষয়। উদ্দীপকে অবন্তী একজন শিক্ষক। তিনি সাহিত্য চর্চার পাশাপাশি ছবি আঁকেন। তিনি খুবই সংগীত প্রিয় এবং সৌন্দর্য ও শিল্পবোধের প্রতি আগ্রহ প্রবল। অবন্তীর কাজগুলো মানবমনে এক মধুর অনুভূতির সৃষ্টি করে। সৌন্দর্যকে আয়ত্ত করা হচ্ছে নন্দনতত্ত্বের কাজ। সুতরাং অবন্তীর চরিত্রে যে পরিচয় পাওয়া যায় তা জ্ঞান শাখার নন্দনতত্ত্ব বিষয়ের সাথে সম্পর্কিত।"
        },
        {
          "label": "ঘ",
          "question": "উদ্দীপকে নির্দেশিত বিষয়টির সাথে যুক্তিবিদ্যার সম্পর্ক আলোচনা করো।",
          "explanation": "উদ্দীপকে নির্দেশিত বিষয়টি হচ্ছে নন্দনতত্ত্ব যার সাথে যুক্তিবিদ্যার ঘনিষ্ঠ সম্পর্ক বিদ্যমান। দর্শনের প্রধানতম তিনটি আলোচ্য বিষয়ের মধ্যে মূল্যবিদ্যা (Axiology) অন্যতম। যুক্তিবিদ্যা ও নন্দনতত্ত্ব এই মূল্যবিদ্যারই অন্যতম দুটি শাখা যারা পারস্পরিকভাবে সম্পর্কিত। এরা উভয়ই আদর্শমূলক বিজ্ঞান। যুক্তিবিদ্যার আর্দশ হচ্ছে সত্যকে অর্জন করা আর নন্দনতত্ত্বের দিক থেকে যুক্তিবিদ্যা যুক্তি পদ্ধতি সম্পর্কে নিয়মাবলি প্রণয়ন করে তা আমাদের ব্যবহারিক জীবনে প্রয়োগ করার নির্দেশ দান করে। অনুমান সঠিকভাবে প্রয়োগ করতে পারলে সত্যতা অর্জন করা যায়। নন্দনতত্ত্বও সৌন্দর্য চর্চার নিয়মকানুন আবিষ্কার করে তা বাস্তব জীবনে প্রয়োগের নির্দেশ দান করে। যুক্তিবিদ্যা ও নন্দনতত্ত্বের সাথে ভাষার একটি অপরিহার্য সম্পর্ক রয়েছে। যুক্তিবিদ্যায় ভাষা ব্যবহারের কিছু সুনির্দিষ্ট নিয়মকানুন রয়েছে। এখানে শব্দ, বাক্য ও পদের নির্দিষ্ট নিয়ম রয়েছে। আবার কোনো বিষয়ের সৌন্দর্য বা শৈল্পিক দিক ভাষার ব্যবহারের মাধ্যমেই প্রকাশিত হয়। তাই উভয় ক্ষেত্রেই ভাষা অবিচ্ছেদ্যভাবে যুক্ত। উদ্দীপকে অবন্তীর সাহিত্য চর্চার পাশাপাশি ছবি আঁকা, সংগীত, সৌন্দর্য ও শিল্পবোধের প্রতি আগ্রহ নন্দনতত্ত্বকেই নির্দেশ করে। কেননা নন্দনতত্ত্বই বিভিন্ন রুচিবোধ সৌন্দর্য নিয়ে আলোচনা করে। উৎপত্তিগত, আদর্শগত এবং ব্যবহারিকভাবে যুক্তিবিদ্যার সাথে নন্দনতত্ত্বের যথেষ্ট সম্পর্ক বিদ্যমান। উভয়ের মধ্যকার সম্পর্ক প্রকাশ করতে গিয়ে গোটলাব বৌমগার্টেন বলেন, নন্দনতত্ত্ব হচ্ছে যুক্তিবিদ্যার ছোটবোন। পরিশেষে বলা যায়, যুক্তিবিদ্যার সাথে উদ্দীপকে নির্দেশিত বিষয় অর্থাৎ নন্দনতত্ত্বের গুরুত্বপূর্ণ সম্পর্ক বিদ্যমান।"
        }
      ]
    },
    {
      "number": "3",
      "uddipok": "",
      "tag": "RB 19,DB 24",
      "sub_questions": [
        {
          "label": "ক",
          "question": "শব্দগত অর্থে যুক্তিবিদ্যা কী?",
          "explanation": "শব্দগত অর্থে যুক্তিবিদ্যা হলো ভাষায় প্রকাশিত চিন্তার বিজ্ঞান।"
        },
        {
          "label": "খ",
          "question": "যুক্তিবিদ্যাকে আদর্শনিষ্ঠ বিজ্ঞান বলা হয় কেন?",
          "explanation": "যুক্তিবিদ্যা সত্যতাকে আদর্শ হিসেবে গ্রহণ করে যথার্থ চিন্তার সম্ভাব্যতানির্ধারণ করে বলে যুক্তিবিদ্যাকে একটি আদর্শনিষ্ঠ বিজ্ঞান বলা হয়। যে বিজ্ঞান কোনো আদর্শের আলোকে তার বিষয়বস্তুর মূল্যায়ন করে তাকে আদর্শনিষ্ঠ বিজ্ঞান বলা হয়। যুক্তিবিদ্যাকেও আদর্শনিষ্ঠ বিজ্ঞান বলা হয়। কারণ, যুক্তিবিদ্যা সত্যতাকে আদর্শ হিসেবে গ্রহণ করে যথার্থ চিন্তার গতিপথ নির্ধারণ করে। আর এ সত্যের আদর্শকে সামনে রেখে যুক্তির বৈধতা- অবৈধতা বিচার করে বলে একে আদর্শনিষ্ঠ বিজ্ঞান বলা হয়।"
        },
        {
          "label": "গ",
          "question": "উদ্দীপকের প্রশ্নবোধক (?) চিহ্নে কী হবে? এর স্বরূপ ব্যাখ্যা করো।",
          "explanation": "উদ্দীপকের প্রশ্নবোধক (?) চিহ্নিত স্থানটিতে বসবে যুক্তিবিদ্যা । যুক্তিবিদ্যার স্বরূপ নিয়ে যুক্তিবিদদের মধ্যে মতভেদ রয়েছে। যুক্তিবিদ্যার সর্বজনীন স্বরূপ নির্ণয় করা যায়নি। এ বিদ্যার স্বরূপ আলোচনায় সাধারণভাবে যে দুটি বিষয় আসে তাহলো বিজ্ঞান ও কলা। প্রকৃতির একটি বিভাগ সম্পর্কে অর্জিত সুশৃঙ্খল ও সুনির্দিষ্ট জ্ঞানকে বিজ্ঞান বলে। হ্যামিলটন, ম্যানসেল ও টমসন প্রমুখ যুক্তিবিদ্যার তাত্ত্বিক দিকের ওপর জোর দিয়ে বলেন যুক্তিবিদ্যা একটি বিজ্ঞান কেননা এটি আমাদের চিন্তার নিয়মাবলি ও পদ্ধতি সম্পর্কে জ্ঞান দান করে। যুক্তিবিদ মিল ও হোয়েটলি দুটি মতের সমন্বয় সাধন করেন। তাদের মতে যুক্তিবিদ্যা আমাদের তত্ত্বগত জ্ঞানদানের সাথে সাথে তা বাস্তব ক্ষেত্রে প্রয়োগ করতে শেখায়। আমরা জানি, যুক্তিবিদ্যার উৎপত্তি ও বিকাশের ক্ষেত্রে এরিস্টটল, জে.এস.মিল, যোসেফ, কপি প্রমুখ যুক্তিবিদের ভূমিকা সর্বাধিক। তাই উদ্দীপকের প্রশ্নবোধক চিহ্নিত স্থানে যুক্তিবিদ্যা হবে যা আমাদের সুনির্দিষ্ট জ্ঞান দান করে এবং সেই জ্ঞান বাস্তবে প্রয়োগ করতে শেখায়।"
        },
        {
          "label": "ঘ",
          "question": "উদ্দীপকে চারজন যুক্তিবিদের মধ্যে এরিস্টটলের সাথে প্রশ্নবোধক (?) চিহ্নিত বিষয়টির সম্পর্ক গভীর কেন? মূল্যায়ন করো।",
          "explanation": "উদ্দীপকে চারজন যুক্তিবিদদের মধ্যে এরিস্টটলের সাথে প্রশ্নবোধক চিহ্নিত বিষয় অর্থাৎ যুক্তিবিদ্যার সম্পর্ক গভীর কারণ তিনি সর্বপ্রথম যুক্তিবিদ্যাকে একটি সুসংহতরূপ দিয়েছিলেন। উদ্দীপকের চারজন যুক্তিবিদই তাদের নিজ নিজ অবস্থান থেকে যুক্তিবিদ্যার উৎপত্তি ও বিকাশে গুরুত্বপূর্ণ ভূমিকা রাখেন। তারা এ সম্পর্কে তাদের গুরুত্বপূর্ণ ধারণা প্রদান করেন যা যুক্তিবিদ্যার বিকাশ ও উন্নয়নে যথেষ্ট ভূমিকা রাখে। তবে যুক্তিবিদ্যার উৎপত্তি ও ক্রমবিকাশ পর্যালোচনা করলে দেখা যায় এরিস্টটলই সর্বপ্রথম এর পরিপূর্ণ রূপরেখা নির্দেশ করেন এবং সুসংহত রূপ দেন। এজন্য এরিস্টটলকে যুক্তিবিদ্যার জনক বলা হয়। এরিস্টটলীয় যুক্তিবিদ্যা দীর্ঘ ২ হাজার বছরেরও বেশি সময় ধরে মানুষের চিন্তার ওপর একচ্ছত্র প্রভাব বিস্তার করছে। যুক্তিবিদ্যা সম্পর্কে এরিস্টটল বলেন, যুক্তিবিদ্যার কাজ হলো চিন্তার আকার ও উপাত্তের এবং জ্ঞান আহরণের পদ্ধতির বিশ্লেষণ। তার মতে যুক্তিবিদ্যা হলো সার্বিক থেকে বিশেষে এবং কারণ থেকে কার্যে যাওয়ার প্রক্রিয়া। উদ্দীপকে প্রশ্নবোধক (?) চিহ্নিত স্থানে হবে যুক্তিবিদ্যা। জে.এস.মিল, যোসেফ এবং কপি প্রমুখ যুক্তিবিদদের অনেক আগেই এরিস্টটল যুক্তিবিদ্যার সুসংহত রূপ দিয়েছিলেন।পরিশেষে বলা যায়, উদ্দীপকে বর্ণিত চারজন যুক্তিবিদের মধ্যে এরিস্টটলের সাথে যুক্তিবিদ্যার সম্পর্ক গভীর I"
        }
      ]
    },
    {
      "number": "4",
      "uddipok": "আকাশে লালচে ধূসর বর্ণের মেঘ, পুলিশের গাড়ীর সাইরেন ও সমুদ্র উপকূলবর্তী অঞ্চলে ভূমিকম্প। ডাক্তারের গাড়ীতে অর্ধচন্দ্র চিহ্ন, সঠিক উত্তরের পাশে (√) চিহ্ন ও গণিতে (+×+) ছক-১ ছক-২",
      "tag": "RB 19",
      "sub_questions": [
        {
          "label": "ক",
          "question": "সত্যতা কী?",
          "explanation": "বস্তুর যথাযথ অনুভবই হচ্ছে সত্যতা।"
        },
        {
          "label": "খ",
          "question": "সত্যতা ও বৈধতা এক নয় কেন?",
          "explanation": "সত্যতা ও বৈধতা এক নয় কারণ সত্যতা হচ্ছে বচনের বৈশিষ্ট্য কিন্তু বৈধতা হচ্ছে যুক্তির বৈশিষ্ট্য। আমরা জানি, বাস্তব ঘটনার সাথে সংগতিপূর্ণ বিষয় হলো সত্যতা। যেমন- গ্রিক যুক্তিবিদ এরিস্টটল সর্বপ্রথম প্রতীক ব্যবহারের প্রচলন করেন, এ ঘটনাটি সত্যতার সাথে জড়িত। অপরদিকে, বৈধতা হলো যুক্তি পদ্ধতির নিয়মের সাথে সংগতিপূর্ণ। যেমন- নজরুল হন দার্শনিক, রবীন্দ্রনাথ হন দার্শনিক অতএব সকল দার্শনিক হন মরণশীল। এখানে সকল যুক্তিবাক্য সত্য হলেও বৈধতার বিচারে ভ্রান্ত হিসেবে বিবেচিত। তাই সত্যতা ও বৈধতা এক নয়।"
        },
        {
          "label": "গ",
          "question": "উদ্দীপকে ছক-১ পাঠ্যবইয়ের কোন বিষয়কে ইঙ্গিত করছে? ব্যাখ্যা করো।",
          "explanation": "উদ্দীপকে ছক-১ পাঠ্যবইয়ের সংকেতকে ইঙ্গিত করছে। যেসব বিষয় প্রত্যক্ষ বা পরোক্ষভাবে অন্য কোনো বিষয়কে নির্দেশ করে সেসব বিষয়কে সংকেত বলে। সংকেত মূলত প্রাকৃতিক এবং কৃত্রিম এই দুই ধরনের হয়ে থাকে। যেসব সংকেত স্বাভাবিকভাবেই প্রকৃতিতে অবস্থান করে সেসব সংকেতকে প্রাকৃতিক বা স্বাভাবিক সংকেত বলে। যেমন: আকাশে ধূসর বর্ণের মেঘ বৃষ্টি হওয়ার সংকেত দেয়। অন্যদিকে, যেসব সংকেত মানুষ তার প্রয়োজন অনুসারে তৈরি করে সেসব সংকেতকে কৃত্রিম সংকেত বলে। যেমন ট্রাফিকের লাল আলো গাড়ির গতিরোধক সংকেত। এ ধরনের সংকেত পরিবর্তনশীল। উদ্দীপকের ছক-১ এ আকাশে ধূসর রংয়ের মেঘ, পুলিশের গাড়ির সাইরেন ও সমুদ্র উপকূলবর্তী অঞ্চলে ভূমিকম্পের কথা বলা হয়েছে। এখানে, আকাশে ধূসর বর্ণের মেঘ বৃষ্টির সংকেত দেয় এবং এটি প্রাকৃতিকভাবেই হয়ে থাকে। পুলিশের গাড়ির সাইরেন সকলকে সতর্ক হওয়ার সংকেত দেয় এবং এটি মানুষ নিজেদের প্রয়োজনে তৈরি করেছে। অর্থাৎ উদ্দীপকের ছক- ১ এ প্রাকৃতিক ও কৃত্রিম সংকেতের ইঙ্গিত দেওয়া হয়েছে।"
        },
        {
          "label": "ঘ",
          "question": "উদ্দীপকে ছক-১ ও ছক-২ এর মধ্যে পার্থক্য পাঠ্যবইয়ের আলোকে মূল্যায়ন করো।",
          "explanation": "উদ্দীপকে ছক-১ ও ছক-২ এ যথাক্রমে সংকেত ও প্রতীকের ইঙ্গিত দেয়া হয়েছে যাদের মধ্যে যথেষ্ট পার্থক্য বিদ্যমান। কোনো কিছুকে নির্দেশ করার, বোঝার এবং ব্যক্ত করার জন্য যে চিহ্ন ব্যবহার করা হয় তাকে প্রতীক বলে। অর্থাৎ প্রতীক সর্বদাই কৃত্রিম। যেমন- জাতীয় পতাকা হচ্ছে আমাদের জাতীয়তা, সার্বভৌমত্ব ও স্বাধীনতার প্রতীক। অন্যদিকে, কোনো বিষয় যখন নির্দিষ্ট কিছুর আভাস দেয় তখন তাকে সংকেত বলে। উদ্দীপকে বর্ণিত ঘটনায় আকাশে ঘন কালো মেঘ ঝড়-বৃষ্টির সংকেত বহন করে। কারণ আকাশে মেঘ দেখলে আমরা ধারণা করি, বৃষ্টি হতে পারে। তেমনিভাবে বাসস্ট্যান্ডের স্টার্টারের হুইসেল গাড়ি ছাড়ার সংকেত হিসেবে কাজ করে। অর্থাৎ সংকেত প্রাকৃতিক ও কৃত্রিম উভয় হতে পারে। প্রতীক সর্বদা মানুষের ব্যবহার ও ব্যাখ্যার ওপর নির্ভরশীল। কিন্তু সংকেত মানুষের ব্যবহার বা ব্যাখ্যার ওপর নির্ভরশীল নয়। যেমন- উদ্দীপকে বর্ণিত পুলিশের গাড়ির সাইরেন একটি নির্দেশসূচক চিহ্ন হিসেবে কাজ করে। এ চিহ্নের তাৎপর্য যখন ব্যাখ্যা করা হয় তখনই এর অর্থ আমাদের কাছে সুস্পষ্ট হয়। অন্যদিকে, সংকেত হিসেবে আকাশের মেঘ ঝড়-বৃষ্টির প্রতিনিধিত্ব করে। এটা আমাদের ব্যাখ্যার ওপর নির্ভর করে না। কারণ আকাশে মেঘ দেখলে যে কেউ ধারণা করে যে বৃষ্টি হতে পারে। অর্থাৎ প্রতীক হচ্ছে সুপরিকল্পিত। কিন্তু সংকেত হলো অপরিকল্পিত। উদ্দীপকে হক-১-এ আকাশে লালচে রংয়ের মেঘ বৃষ্টির আভাস দিচ্ছে, সমুদ্র উপকূলবর্তী অঞ্চলে ভূমিকম্প ঝড়ের আভাস দেয় অর্থাৎ এগুলো সংকেত। আবার, উত্তরের পাশে (√) চিহ্ন সঠিক নির্দেশ করে এবং গণিতে (+-×÷) চিহ্ন যোগ, বিয়োগ, গুণ, ভাগ নির্দেশ করে। অর্থাৎ এগুলো প্রতীক। অর্থাৎ উপরিউক্ত আলোচনার প্রেক্ষিতে আমরা বলতে পারি ছক-১ ও ছক-২ অর্থাৎ প্রতীক ও সংকেতের মধ্যে অনেক পার্থক্য রয়েছে।"
        }
      ]
    },
    {
      "number": "5",
      "uddipok": "দৃশ্যকল্প-১: শহরে যত মানুষ দেখা গেল তাদের কেউ আত্মকেন্দ্রিক নয়, সুতরাং সকল শহরবাসীই পরার্থবাদী। দৃশ্যকল্প-২: রাতে গাছের ডালকে কোনো প্রাণীর উপস্থিতি মনে করে কেউ ভয়ে চিৎকার দিল।",
      "tag": "RB 19,BB 17",
      "sub_questions": [
        {
          "label": "ক",
          "question": "পরীক্ষণ কী?",
          "explanation": "পরীক্ষণ হচ্ছে পূর্বপরিকল্পিত এবং জ্ঞাত অবস্থাবলির ভিত্তিতে নিরীক্ষণ।"
        },
        {
          "label": "খ",
          "question": "পরীক্ষণ কি সব সময় সত্যতা নিশ্চিত করতে পারে? ব্যাখ্যা করো।",
          "explanation": "হ্যাঁ, পরীক্ষণ (Experiment) সব সময় সত্যতা নিশ্চিত করতে পারে। পরীক্ষণ কৃত্রিম পরিবেশে করা হয় এবং এর ওপর পরীক্ষকের পূর্ণ নিয়ন্ত্রণ থাকে। তাই পরীক্ষক তার প্রয়োজনমতো একটি বিষয়কে বার বার পরীক্ষা করে দেখতে পারেন। এজন্য পরীক্ষণ সব সময় সত্যতা নিশ্চিত করতে পারে। যেমন: কোনো এক গবেষণাগারে পরীক্ষা করে দেখা গেল, আগুন জ্বালানোর জন্য অক্সিজেনের উপস্থিতি অপরিহার্য। এই সিদ্ধান্তের নিশ্চয়তা প্রমাণের জন্য অন্য গবেষণাগারেও একই পরীক্ষা করা হলো এবং সেখানেও একই ফল পাওয়া গেল। এভাবে একটা নিশ্চিত সিদ্ধান্ত নেওয়া হলো যে, আগুন জ্বালানোর জন্য অক্সিজেন অপরিহার্য।"
        },
        {
          "label": "গ",
          "question": "দৃশ্যকল্প-১ এ কোন ধরনের অনুপপত্তি ঘটেছে? ব্যাখ্যা করো।",
          "explanation": "উদ্দীপকের দৃশ্যকল্প-১ এ দৃষ্টান্তের অনিরীক্ষণজনিত অনুপপত্তি ঘটেছে। কোনো বিষয়ে সিদ্ধান্ত গ্রহণের পূর্বে যেসব দৃষ্টান্ত নিরীক্ষণ করা দরকার সেসব দৃষ্টান্ত নিরীক্ষণ না করে সিদ্ধান্ত গ্রহণ করলে যে অনুপপত্তি ঘটে তাকে দৃষ্টান্তের অনিরীক্ষণ অনুপপত্তি (Fallacy of Non-Observation of Instances) বলে। যেমন: একজন লোক ডাক্তারের পরামর্শ গ্রহণ করে না। কারণ যারা ডাক্তারের পরামর্শ গ্রহণ করে তারাও মৃত্যুবরণ করে। এক্ষেত্রে দৃষ্টান্তের অনিরীক্ষণ অনুপপত্তি ঘটেছে। কেননা প্রয়োজনীয় দৃষ্টান্ত অনিরীক্ষিত রেখেই সিদ্ধান্ত গ্রহণ করা হয়েছে। দৃশ্যকল্প-১ এ শহরে যত মানুষ দেখা গেল তাদের কেউ আত্মকেন্দ্রিক নয়। সুতরাং সকল শহরবাসীই পরার্থবাদী। দৃশ্যকল্পের এই সিদ্ধান্তে দৃষ্টান্তের অনিরীক্ষণজনিত অনুপপত্তি ঘটেছে। কারণ আত্মকেন্দ্রিক লোক নিরীক্ষণের বাইরে থেকে যাচ্ছে।"
        },
        {
          "label": "ঘ",
          "question": "দৃশ্যকল্প-১ ও দৃশ্যকল্প-২ এর মধ্যে কোনো আন্তঃসম্পর্ক আছে কি? মূল্যায়ন করো।",
          "explanation": "দৃশ্যকল্প-১ এ দৃষ্টান্তের অনিরীক্ষণজনিত অনুপপত্তি এবং দৃশ্যকল্প-২ ব্যক্তিগত ভ্রান্ত নিরীক্ষণ অনুপপত্তি ঘটেছে। কোনো বিষয়ে সিদ্ধান্ত গ্রহণের পূর্বে যেসব দৃষ্টান্ত নিরীক্ষণ করা দরকার সেসব দৃষ্টান্ত নিরীক্ষণ না করে সিদ্ধান্ত গ্রহণ করলে যে অনুপপত্তি ঘটে তাকে দৃষ্টান্তের অনিরীক্ষণ অনুপপত্তি (Fallacy of Non-Observation of Instances) বলে। যেমন: একজন লোক ডাক্তারের পরামর্শ গ্রহণ করে না, কারণ যারা ডাক্তারের পরামর্শ গ্রহণ করে তারাও মৃত্যুবরণ করে। এক্ষেত্রে দৃষ্টান্তের অনিরীক্ষণ অনুপপত্তি ঘটেছে। কেননা প্রয়োজনীয় দৃষ্টান্ত অনিরীক্ষিত রেখেই সিদ্ধান্ত গ্রহণ করা হয়েছে। অন্যদিকে কোনো ব্যক্তি কোনো বস্তু বা ঘটনাকে যেভাবে নিরীক্ষণ করার কথা সেভাবে নিরীক্ষণ না করে যদি ভিন্নভাবে নিরীক্ষণ করে তখন তাকে ব্যক্তিগত ভ্রান্ত নিরীক্ষণ (Individual Mal-Observation) বলে। যেমন: অন্ধকারে খুঁটিকে গোরস্থানের ভূত মনে করা।' দৃশ্যকল্প-১ এ দেখা যাচ্ছে শহরে যত মানুষ দেখা গেল তাদের কেও আত্মকেন্দ্রিক নয় সুতরাং সকল শহরবাসীই পরার্থবাদী, এখানে শহরের আত্মকেন্দ্রিক লোকগুলো নিরীক্ষণের বাইরে থেকে যাচ্ছে তাই এটি দৃষ্টান্তের অনিরীক্ষণজনিত অনুপপত্তি। অন্যদিকে দৃশ্যকল্প-২ এ, অন্ধকার রাতে গাছের ডালকে কোনো প্রাণীর উপস্থিতি মনে করে কেউ ভয়ে চিৎকার দিল। এটি ব্যক্তিগত ভ্রান্ত নিরীক্ষণের একটি অংশ। দৃষ্টান্তের অনিরীক্ষণ ও ব্যক্তিগত ভ্রান্ত নিরীক্ষণ উভয়ই নিরীক্ষণজনিত। অনুপপত্তির অংশ। দৃষ্টান্তের অনিরীক্ষণের ক্ষেত্রে কাজ করে অন্ধবিশ্বাস ও কুসংস্কার। ব্যক্তিগত ভ্রান্ত নিরীক্ষণের ক্ষেত্রে কাজ করে ব্যক্তির দৃষ্টিভ্রম। সুতরাং, উপরের আলোচনা থেকে বলা যায়, দৃশ্যকল্প-১ এবং দৃশ্যকল্প-২. নিরীক্ষণজনিত অনুপপত্তির অংশ হওয়ায় এদের মধ্যে একটি আন্তঃসম্পর্ক রয়েছে ।"
        }
      ]
    },
    {
      "number": "6",
      "uddipok": "",
      "tag": "RB 19",
      "sub_questions": [
        {
          "label": "ক",
          "question": "নিরপেক্ষ পদ কী?",
          "explanation": "যেসব পদের নিজস্ব অর্থ আছে এবং যাদেরকে বুঝতে অন্য কোনো পদের সাহায্য নিতে হয় না সেসব পদকে নিরপেক্ষ পদ বলে।"
        },
        {
          "label": "খ",
          "question": "রাজা-রানী কেন সাপেক্ষ পদ? ব্যাখ্যা করো।",
          "explanation": "রাজা-রানী সাপেক্ষ পদ, কারণ এদের স্বয়ংসম্পূর্ণ কোনো অর্থ নেই। যেসব পদের স্বয়ংসম্পূর্ণ কোনো অর্থ নেই এবং যেসব পদকে বুঝতে গেলে অন্য কোনো পদের সাহায্য নিতে হয় তাদের সাপেক্ষ পদ বলে। অর্থাৎ এরূপ পদের অর্থ অন্য একটি পদের ওপর নির্ভরশীল। এরূপ পদ আমাদের অন্য একটি পদের কথা স্মরণ করিয়ে দেয়। যেমন- রাজা পদটি বুঝতে গেলে আমাদের মনে পড়ে প্রজা পদটির কথা। প্রজা ছাড়া কোনো রাজা থাকতে পারে না। আবার রানী পদটি রাজা পদের ওপর নির্ভরশীল। রাজা ছাড়া কেউ রানী হতে পারে না। তাই রাজা-রানী পদ দুটি সাপেক্ষ পদ।"
        },
        {
          "label": "গ",
          "question": "চিত্র-১ এ প্রশ্নবোধক (?) চিহ্নে কী হবে? ব্যাখ্যা করো।",
          "explanation": "চিত্র-১ এ প্রশ্নবোধক (?) চিহ্নে অবধারণ পদটি বসবে। দুটি ধারণার মধ্যে কোনো সম্পর্ক স্বীকার বা অস্বীকার করার মানসিক প্রক্রিয়া হলো অরধারণ, যা চিন্তার প্রাথমিক রূপ। অর্থাৎ দুটি সামান্য। ধারণাকে যখন মনে মনে তুলনা করে তাদের মধ্যে স্বীকৃতিসূচক বা অস্বীকৃতিসূচক সম্পর্ক স্থাপন করা হয় তখন তাকে বলে অবধারণ। যেমন চিনি ও মিষ্টি এই দুটি ধারণার মধ্যে একটা সম্পর্ক স্বীকার করে আমরা চিন্তা করি। চিনি হয় মিষ্টি। মূলকথা অবধারণ হচ্ছে দুটি ধারণার মানসিক সংযুক্তিকরণ। চিত্র-১ এ দুটি ধারণাকে যুক্ত করা হয়েছে। দুটি ধারণাকে যুক্ত করে যখন আমরা চিন্তা করবো তখন তাকে বলা হবে অবধারণ। অর্থাৎ চিত্র-১ এ প্রশ্নবোধক চিহ্ন স্থানে অবধারণ শব্দটি বসবে।"
        },
        {
          "label": "ঘ",
          "question": "চিত্র-২ এ খালি ঘরে কী হবে? চিত্র-১ ও চিত্র-২ এর মধ্যে পার্থক্য পাঠ্যবইয়ের আলোকে মূল্যায়ন করো।",
          "explanation": "চিত্র-২ এর খালি ঘরে বসবে সংযোজক। চিত্র-১ দ্বারা অবধারণ ও চিত্র-২ দ্বারা যুক্তিবাক্য নির্দেশ করা হয়েছে যাদের মধ্যে যথেষ্ট পার্থক্য বিদ্যমান। অবধারণ হচ্ছে দুটি ধারণার মানসিক সংযুক্তিকরণ। অন্যদিকে যুক্তিবাক্য অবধারণের মাধ্যমে দুটি পদের মধ্যে সংযুক্তি বিধান করে। অবধারণ চিন্তার সম্পূর্ণ রূপ প্রকাশ করে না বলে সত্য-মিথ্যার প্রশ্ন ওঠেনা কিন্তু যুক্তিবাক্য বিবৃতিমূলক বলে সত্য-মিথ্যা হতে পারে। অবধারণের উপাদান হলো ধারণা আর যুক্তিবাক্যের উপাদান হলো পদ। অবধারণ হচ্ছে একটি মানসিক প্রক্রিয়া। পক্ষান্তরে যুক্তিবাক্য একটি মূর্ত প্রক্রিয়া। অবধারণ চিন্তার প্রাথমিক স্তর। আর যুক্তিবাক্য চিন্তার পরিণত স্তর। অবধারণ গঠনের নির্দিষ্ট কোনো নিয়ম নেই। কিন্তু যুক্তিবাক্য গঠিত হয় বিধিবদ্ধ নিয়মানুসারে। উদ্দীপকের চিত্র-২ এর খালি ঘরে বসবে সংযোজক। কারণ যে শব্দটি একটি যুক্তিবাক্যে উদ্দেশ্য ও বিধেয়ের মধ্যে সম্পর্ক স্থাপন করে তাকে সংযোজক বলে। একটি যুক্তিবাক্য গঠন করতে উদ্দেশ্য ও বিধেয়ের মধ্যে একটি সংযোজক অবশ্যই থাকতে হবে। যেহেতু চিত্র-২ এ যুক্তিবাক্যের গঠন দেখানো হয়েছে সেহেতু খালি ঘরে সংযোজক বসবে। অন্যদিকে দুটি ধারণাকে যখন মনে মনে তুলনা করে তাদের মধ্যে সম্পর্ক স্থাপন করা হয় তখন তাকে অবধারণ বলে। চিত্র-১ এ যেহেতু দুটি ধারণাকে যুক্ত করা হয়েছে সেহেতু এটি অবধারণ। এই অবধারণ হচ্ছে মানসিক চিন্তা এবং এর ভাষায় প্রকাশিত রূপ হচ্ছে যুক্তিবাক্য। পরিশেষে বলা যায়, অবধারণ ও যুক্তিবাক্যের মাঝে কতিপয় সুনির্দিষ্ট পার্থক্য রয়েছে।"
        }
      ]
    },
    {
      "number": "7",
      "uddipok": "যুক্তি-১ সকল মানুষ হয় ধনী সকল ভিক্ষুক হয় মানুষ ∴ \\therefore ∴ সকল ভিক্ষুক হয় ধনী যুক্তি-২ যদি বৃষ্টি হয় তবে মাটি ভিজে বৃষ্টি হয়েছে ∴ \\therefore ∴ মাটি ভিজেছে",
      "tag": "RB 19",
      "sub_questions": [
        {
          "label": "ক",
          "question": "প্রতীক কী?",
          "explanation": "কোনো কিছু নির্দেশ করার জন্য, সহজে বোঝার জন্য ইচ্ছাকৃতভাবে ব্যবহূত সংকেতকে প্রতীক বলে।"
        },
        {
          "label": "খ",
          "question": "যুক্তিবিদ্যায় আমরা প্রতীক ব্যবহার করি কেন?",
          "explanation": "যুক্তিবাক্যের বৈধতা সহজভাবে নিরূপণের জন্য প্রতীক ব্যবহার করা হয় । যুক্তিবিদ্যায় প্রতীক ব্যবহারের মাধ্যমে খুব সহজেই বিভিন্ন বাক্যের ন্যায়ের বৈধতা-অবৈধতা বিচার করা হয়। প্রতীক ব্যবহারের মাধ্যমে সহজে সিদ্ধান্তে উপনীত হওয়া যায় এবং জটিল যুক্তিকে সংক্ষেপে প্রকাশ করা পাশাপাশি ভাষার অস্পষ্টতা, স্বার্থকতা ও দোষত্রুটি সহজে এড়ানো যায় এ কারণে যুক্তিবিদ্যায় আমরা প্রতীক ব্যবহার করি।"
        },
        {
          "label": "গ",
          "question": "যুক্তি-১ এ নির্দেশিত উদাহরণটি কি বৈধ? প্রমাণ করো।",
          "explanation": "হ্যাঁ, আমি মনে করি যুক্তিবিদ্যার আকারগত দিক থেকে যুক্তি-১ এর যুক্তিটি বৈধ। আমরা জানি, কোনো যুক্তিতে ব্যবস্তৃত বাক্য মিথ্যা হলেও যুক্তিটি বৈধ হতে পারে। আবার কোনো বাক্য সত্য হলেও যুক্তিটি অবৈধ হতে পারে। কারণ যুক্তির বৈধতা নির্ধারিত ভয় যুক্তির নিয়মাবলি যথাযথ অনুসরণ করার মাধ্যমে। যেমন-যুক্তি-১ এর দৃষ্টান্ত হচ্ছে- সকল মানুষ হয় ধনী। (মিথ্যা আশ্রয়বাক্য) সকল ভিক্ষুক হয় মানুষ। (সত্য আশ্রয়বাক্য) ∴ \\therefore ∴ সকল ভিক্ষুক হয় ধনী। (মিথ্যা সিদ্ধান্ত) বৈধতার দৃষ্টিকোণ থেকে উপর্যুক্ত যুক্তিটি বৈধ। কেননা এ যুক্তির সিদ্ধান্তটি আশ্রয়বাক্য থেকে বিধিসম্মতভাবে অনুমিত হয়েছে। অর্থাৎ আশ্রয়বাক্য ও সিদ্ধান্ত মিথ্যা হওয়ার পরেও শুধু যুক্তির নিয়মাবরি অনুসরণ করার কারণে যুক্তিটি বৈধ।"
        },
        {
          "label": "ঘ",
          "question": "যুক্তি-২ কোন অনুমানের উদাহরণ? এর প্রতীকী রূপ দেখাও এবং উক্ত অনুমানের নিয়মগুলো বিশ্লেষণ করো।",
          "explanation": "উদ্দীপকের যুক্তি-২ প্রাকল্পিক নিরপেক্ষ সহানুমানের উদাহরণ। যে মিশ্র সহানুমানের প্রধান আশ্রয়বাক্য একটি প্রাকল্লিক বাক্য এবং অপ্রধান আশ্রয়বাক্য ও সিদ্ধান্ত নিরপেক্ষ বাক্য তাকে প্রাকল্পিক নিরপেক্ষ সহানুমান বলে। এই প্রাকল্পিক সহানুমানের প্রতীকী রূপ হচ্ছে p ⊃ q p\\supset q p ⊃ q এর সূত্র হচ্ছে, পূর্বগ সত্য ও অনুগ মিথ্যা হলে মূল অপেক্ষক মিথ্যা হবে অন্য সব ক্ষেত্রে অপেক্ষকটি সত্য হবে। প্রাকল্পিক নিরপেক্ষ সহানুমানের যুক্তি স্বীকৃতিসূচক হতে পারে আবার অস্বীকৃতিসূচক হতে পারে। এদিক থেকে এর দুটি নিয়ম রয়েছে। স্বীকৃতিসূচক: প্রাকল্লিক নিরপেক্ষ সহানুমানে প্রধান আশ্রয়বাক্য হিসেবে যে প্রাকল্পিক বাক্যটি থাকে তার পূর্বগকে অপ্রধান আশ্রয়বাক্যে স্বীকার করলে সিদ্ধান্তে অনুগকে স্বীকার করা যায় কিন্তু অনুগকে স্বীকার করে পূর্বগকে স্বীকার করা যায় না। অস্বীকৃতিসূচক নিয়ম: প্রধান আশ্রয়বাক্য হিসেবে যে প্রাকল্পিক বাক্যাট থাকে তার অনুগকে অপ্রধান আশ্রয়বাক্যে অস্বীকার করলে সিম্মান্তে - পূর্বগকে অস্বীকার করা যায়। কিন্তু পূর্বগকে অস্বীকার করে অনুগতে অস্বীকার করা যায়না। উদ্দীপকে যুক্তি-২ এ দেখানো হয়েছে, যদি বৃষ্টি হয় তাহলে মাটি ভিজবে বৃষ্টি হয়েছে ∴ \\therefore ∴ মাটি ভিজেছে এই সহানুমানের প্রধান আশ্রয়বাক্য একটি প্রাকল্লিক যুক্তিবাক্য এবং অপ্রধান আশ্রয়বাক্য ও সিদ্ধান্ত নিরপেক্ষ বাক্য। অতএব, উদ্দীপকের যুক্তি-২ প্রাকল্পিক নিরপেক্ষ সহানুমানের উদাহরণ।"
        }
      ]
    },
    {
      "number": "8",
      "uddipok": "",
      "tag": "RB 19",
      "sub_questions": [
        {
          "label": "ক",
          "question": "'Terminus' শব্দের অর্থ কী?",
          "explanation": "'Terminus' শব্দের অর্থ প্রান্ত বা সীমা |"
        },
        {
          "label": "খ",
          "question": "'টি' শব্দটি পদ নয় কেন?",
          "explanation": "‘টি' শব্দটি পদ নয় কারণ এটি এককভাবে কোন যুক্তিবাক্যে ব্যবহৃত হতে পারে না। যে অর্থপূর্ণ শব্দ বা শব্দসমষ্টি কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হয় এবং ব্যবহৃত হওয়ার যোগ্যতা রাখে তাকে পদ বলে। যেমন- সুন্দর, নীল, পাখি, শব্দগুলো বর্তমানে কোনো যুক্তিবাকের উদ্দেশ্য বা বিধেয় হিসেবে ব্যবহৃত না হলেও এদের অর্থপূর্ণতার কারণে যেকোনো সময় ব্যবহৃত হতে পারে। কিন্তু 'টি' শব্দটির আলাদা নিজস্ব কোনো অর্থ নেই। তাই ‘টি' শব্দটি কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হতে পারে না। এ কারণে ‘টি’ শব্দটিকে পদ বলা যাবে না।"
        },
        {
          "label": "গ",
          "question": "ছক-১ দ্বারা পাঠ্যবইয়ের কোন বিষয়কে নির্দেশ করে? ব্যাখ্যা কর।",
          "explanation": "উদ্দীপকের ছক-১ দ্বারা পাঠ্যবইয়ের যে বিষয়টিকে নির্দেশ করে তাহলো শব্দ । এক বা একাধিক বর্ণ যখন অর্থপূর্ণ রূপ ধারণ করে প্রকাশিত হয় বা আমাদের মনের ভাব ও বিভিন্ন ক্রিয়া এবং অনুভূতি প্রকাশ করে তখন তাকে শব্দ বলে। যুক্তিবিদ টমাসের মতে “শব্দ হচ্ছে এমন কণ্ঠধ্বনি, যা মনের কোনো ধারণার প্রতিনিধিত্ব করে বা ধারণাকে ব্যক্ত করে। ছক-১ এর মানুষ, ফুল, জীব, সুন্দর এবং হায় এগুলি প্রত্যেকেরই নিজস্ব অর্থ রয়েছে যা আমাদের দৈনন্দিন মনের ভাব প্রকাশ করতে ব্যবহৃত হয়। এগুলো প্রত্যেকেই অর্থপূর্ণ বর্ণ বা বর্ণসমষ্টি যোগে গঠিত। অর্থাৎ ছক-১ দ্বারা পাঠ্যবইয়ের শব্দ বিষয়টি নির্দেশ করা হয়েছে ।"
        },
        {
          "label": "ঘ",
          "question": "ছক-১ ও ছক-২ এর মধ্যে তুলনামূলক পার্থক্য পাঠ্যবইয়ের আলোকে মূল্যায়ন কর ।",
          "explanation": "উদ্দীপকের ছক-১ ও ছক-২ দ্বারা যথাক্রমে শব্দ ও পদ নির্দেশ করা হয়েছে যাদের মধ্যে যথেষ্ট পার্থক্য বিদ্যমান। অর্থপূর্ণ ধ্বনি যা অক্ষরসমষ্টিকে বলা হয় শব্দ (Word)। অপরপক্ষে, এক বা একাধিক শব্দসমষ্টি বাক্যের উদ্দেশ্য বা বিধেয়রূপে ব্যবহারযোগ্য হলে হয় পদ (Term)। অর্থাৎ সব পদ শব্দ হলেও সব শব্দ পদ নয়। যেহেতু সব শব্দ বাক্যের উদ্দেশ্য বা বিধেয়রূপে ব্যবহৃত হতে পারে না। উদাহরণস্বরূপ, ‘কলমটি খুব সুন্দর' এ বাক্যটিতে ‘কলমটি' এবং 'সুন্দর' শব্দদ্বয় পদ হলেও ‘খুব’ শব্দটি পদ নয়। কারণ এটি বাক্যের উদ্দেশ্য বা বিধেয়রূপে ব্যবহৃত হয় নি। শব্দ যত বড়ই হোক না কেন, প্রত্যেক শব্দই একটি মাত্র শব্দ। পক্ষান্তরে, পদ একটি শব্দ দ্বারা গঠিত হতে পারে, আবার একাধিক শব্দ দ্বারাও গঠিত হতে পারে। যেমন- ‘ঢাকা বিশ্ববিদ্যালয় পাঠাগার' এটি একটি পদ, কিন্তু এখানে শব্দ আছে তিনটি। পদের অর্থ সুনির্দিষ্ট বলে কোনো পদের একাধিক অর্থ থাকতে পারে না। কিন্তু কোনো কোনো শব্দের একাধিক অর্থ থাকতে পারে; যেমন- ‘গজ' শব্দটির অর্থ একদিকে ‘মাপের একক’ অন্যদিকে ‘গজ' শব্দের অর্থ ‘হাতি'। অর্থাৎ পদের চেয়ে শব্দের ব্যাপকতা বেশি। কারণ পদের ব্যবহার কেবল বাক্যের উদ্দেশ্য এবং বিধেয়ের মধ্যে সীমাবদ্ধ। কিন্তু ভাষা ও চিন্তন ক্রিয়ার সব ক্ষেত্রে শব্দের ব্যবহার চলে। উদ্দীপকে ছক-১ এ মানুষ, ফুল, জীব, সুন্দর এবং হায় শব্দগুলোর নিজস্ব অর্থ রয়েছে কিন্তু এগুলো যুক্তিবাক্যে ব্যবহৃত হয়নি বলে পদ নয়। অন্যদিকে ছক-২ এ ফুল হয় সুন্দর, মানুষ হয় জীব বাক্যগুলোতে মানুষ, ফুল, জীব, সুন্দর এবং হয় শব্দগুলি যুক্তিবাক্যে ব্যবহৃত হয়েছে। তাই এরা পদ। অর্থাৎ উপর্যুক্ত আলোচনা থেকে আমরা বুঝতে পারি পদ ও শব্দের মধ্যে অনেক পার্থক্য বিদ্যমান।"
        }
      ]
    },
    {
      "number": "9",
      "uddipok": "",
      "tag": "RB 19",
      "sub_questions": [
        {
          "label": "ক",
          "question": "উপলক্ষণ কী?",
          "explanation": "যে গুণ বা গুণসমষ্টি কোনো পদের জাত্যর্থের অংশ নয় অথচ জাত্যর্থ থেকে অনিবার্যভাবে নিঃসৃত হয় তাকে উপলক্ষণ বলে ।"
        },
        {
          "label": "খ",
          "question": "জাত্যর্থের সাথে লক্ষণের সম্পর্ক কী?",
          "explanation": "জাত্যর্থের সাথে লক্ষণের এক গভীর সম্পর্ক বিদ্যমান । যখন কোনো পদ বিশেষ বস্তু বা বস্তুসমূহের অন্তর্গত সাধারণ ও আবশ্যিক গুণসমূহকে নির্দেশ করে তখন সেই সাধারণ আবশ্যিক গুণসমূহকেই সংশ্লিষ্ট পদের জাত্যর্থ বলে। যেমন— মানুষ পদের জাত্যর্থ হচ্ছে জীববৃত্তি ও বুদ্ধিবৃত্তি নামক দুটি গুণ। অন্যদিকে যে গুণ বা গুণসমূহ একটি জাতির অন্তর্গত একটি উপজাতিকে অন্যান্য উপজাতি থেকে পৃথক করে তাকেই লক্ষণ বলে । যেমন মানুষের জাত্যর্থ জীববৃত্তি ও বুদ্ধিবৃত্তি। মানুষের বুদ্ধিবৃত্তি গুণটি মানুষকে অন্যান্য উপজাতি যেমন গরু, ছাগল, হাতি, ঘোড়া থেকে আলাদা করেছে। তাই বুদ্ধিবৃত্তি গুণটি মানুষের লক্ষণ বা বিভেদক লক্ষণ । অর্থাৎ বিভেদক লক্ষণ কোনো পদের জাত্যর্থেরই অংশবিশেষ ।"
        },
        {
          "label": "গ",
          "question": "চিত্র-১ দ্বারা পাঠ্যবইয়ের কোন বিষয়ের উদাহরণ নির্দেশিত হয়েছে? ব্যাখ্যা করো ।",
          "explanation": "চিত্র-১ দ্বারা পাঠ্যবইয়ের অবান্তর লক্ষণ নির্দেশিত হয়েছে। যে গুণ বা গুণসমষ্টি কোনো পদের জাত্যর্থের অংশ নয় কিংবা জাত্যর্থ থেকে অনিবার্যভাবে নিঃসৃতও নয় তাই অবান্তর লক্ষণ। এটি একটি অবান্তর বা আকস্মিক গুণ যা কোনো পদের মধ্যে থাকতেও পারে আবার নাও পারে। উদ্দীপকের চিত্র-১ এ 'সকল গরু হয় চতুষ্পদী' বাক্যটিতে চতুষ্পদ গুণটি গরুর জাত্যর্থ জীববৃত্তি থেকে নিঃসৃত নয় তাই এটি অবান্তর লক্ষণ। একইভাবে 'বিড়াল হয় সাদা বর্ণের প্রাণী করিমের জন্ম ৬ জানুয়ারী“সেলিম হয় খুবই ভোজনবিলাসী' বাক্যগুলিতে বিড়ালের সাদা বর্ণ, করিমের জন্ম তারিখ, সেলিমের ভোজন বিলাস গুণগুলো তাদের জাত্যর্থ নয় আবার জাত্যর্থের অংশ নয় । তাই এগুলি অবান্তর লক্ষণ ।"
        },
        {
          "label": "ঘ",
          "question": "চিত্র-২ এর দুটি নির্দেশিত শ্রেণিবাচক পদের সম্পর্ক পাঠ্যবইয়ের আলোকে মূল্যায়ন করো ।",
          "explanation": "চিত্র-২ এর দুটি নির্দেশিত শ্রেণিবাচক পদের সম্পর্কের নাম হচ্ছে জাতি ও উপজাতি । দুটি শ্রেণিবাচক পদ পরস্পরের সাথে সম্পর্কের দিক থেকে ব্যক্ত্যর্থের বিচেনায় যদি একটি পদ ব্যপক এবং অন্য পদটিকে অন্তর্ভুক্ত করে তবে ঐ ব্যাপক পদটিকে অপর পদের জাতি বলে। অর্থাৎ শ্রেণিবাচক পদগুলোতে যার ব্যক্ত্যর্থ বেশি অন্যটির তুলনায় সে জাতি বলে বিবেচিত। জাতি-উপজাতির মধ্যে গভীর সম্পর্ক বিদ্যমান। উভয়ই শ্রেণিবাচক পদ। জাতি ও উপজাতি অস্তিত্বের দিক থেকে একে অন্যের ওপর নির্ভরশীল। জাতি হতে হলে তার সাথে উপজাতি থাকতে হয় এবং উপজাতি হলে তার সাথে জাতি থাকতে হয়। কোনো পদ এককভাবে জাতি বা উপজাতি হতে পারে না । উদ্দীপকে মানুষ ও ছাত্র পদ দুটির মধ্যে ব্যক্ত্যর্থের বিবেচনায় মানুষ পদটি বড় এবং ছাত্র পদটি ছোট। তাই মানুষ পদটি জাতি এবং ছাত্র পদটি উপজাতি। আমরা যদি ছাত্র পদটিকে ভালো ছাত্রের সাথে তুলনা করি তাহলে ছাত্র পদটি হবে জাতি এবং ভাল ছাত্র উপজাতি। তাই দেখা যায়, একই পদ জাতি ও উপজাতি উভয়ই হতে পারে। এটা নির্ভর করে কোন পদের সাথে তুলনা করা হচ্ছে তার ওপর । উপরোক্ত আলোচনার প্রেক্ষিতে আমরা বলতে পারি, জাতি ও উপজাতি পদের মধ্যে ঘনিষ্ঠ সম্পর্ক বিদ্যমান ।"
        }
      ]
    },
    {
      "number": "10",
      "uddipok": "",
      "tag": "RB 19,DB 24",
      "sub_questions": [
        {
          "label": "ক",
          "question": "প্রতিবর্তন কী?",
          "explanation": "প্রতিবর্তন হলো এমন এক অমাধ্যম অনুমান যেখানে প্রদত্ত বাক্যের গুণের পরিবর্তন করে তার বিধেয়ের বিরুদ্ধ পদকে বিধেয় হিসেবে স্থলাভিষিক্ত করা হয় ।"
        },
        {
          "label": "খ",
          "question": "মধ্যপদ সিদ্ধান্তে থাকে না কেন?",
          "explanation": "সহানুমানের সিদ্ধান্তে মধ্যপদের কোনো প্রয়োজন নেই তাই এখানে মধ্যপদ থাকে না। সহানুমানে আশ্রয়বাক্য দুটিতে প্রধান পদ ও অপ্রধান পদ দুটি প্রথমে বিচ্ছিন্ন অবস্থায় থাকে। পরবর্তী সময়ে মধ্যপদের মধ্যস্থতায় এদের মধ্যে একটি সম্পর্ক স্থাপিত হয়। এক্ষেত্রে মধ্যপদ আশ্রয়বাক্যদ্বয়ে অবস্থান করেই সম্বন্ধ স্থাপনের কাজ করে। এ জন্য সিদ্ধান্ত প্রধানপদ ও অপ্রধান পদ অনুন্নত হলে মধ্যপদের আর প্রয়োজন থাকেনা। আর এ কারণেই সিদ্ধান্তে মধ্যপদ থাকে না।"
        },
        {
          "label": "গ",
          "question": "দৃশ্যকল্প-১ এ কোন ধরনের আবর্তন করা হয়েছে? ব্যাখ্যা করো।",
          "explanation": "দৃশ্যকল্প-১ এ যে ধরনের আবর্তন করা হয়েছে তাহলো অসরল আবর্তন । যে আবর্তন প্রক্রিয়ায় আশ্রয়বাক্য ও সিদ্ধান্তের পরিমাণ ভিন্ন হয় তাকে অসরল আবর্তন বলে। অর্থাৎ এরূপ ক্ষেত্রে সার্বিক আশ্রয়বাক্য থেকে বিশেষ সিদ্ধান্ত অনুসৃত হয়। আবর্তনের নিয়মানুসারে A যুক্তিবাক্যের অসরল আবর্তন হয়। এ হিসেবে A বাক্যকে আবর্তন করলে সিদ্ধান্ত হিসেবে বিশেষ সদর্থক বা বাক্য পাওয়া যায় । দৃশ্যকল্প-১ এ যে আবর্তন প্রক্রিয়া দেখানো হয়েছে তা হলো সকল P হয় S ∴ \\therefore ∴ কিছু S হয় P এই আবর্তনে আমরা দেখতে পাই আশ্রয়বাক্যেও সিদ্ধান্তের পরিমাণ ভিন্ন এবং একটি সার্বিক আশ্রয়বাক্য থেকে বিশেষ সিদ্ধান্ত অনুসৃত হয়েছে। অর্থাৎ দৃশ্যকল্প-১ এ অসরল আবর্তন করা হয়েছে।"
        },
        {
          "label": "ঘ",
          "question": "দৃশ্যকল্প-১ ও দৃশ্যকল্প-২ এর পার্থক্য পাঠ্যবইয়ের আলোকে মূল্যায়ন করো।",
          "explanation": "দৃশ্যকল্প-১ ও দৃশ্যকল্প-২ এ যে বিষয়গুলো নির্দেশ করা হয়েছে সেগুলো হলো মাধ্যম ও অমাধ্যম অনুমান। এ দুটি বিষয়ের মধ্যে যথেষ্ট পার্থক্য বিদ্যমান। অমাধ্যম অনুমানে একটিমাত্র আশ্রয়বাক্য থেকে সিদ্ধান্ত অনুমিত হয় কিন্তু মাধ্যম অনুমানে একাধিক আশ্রয়বাক্য থেকে সিদ্ধান্ত অনুমিত হয়। অমাধ্যম অনুমানের সিদ্ধান্তটি আশ্রয়বাক্যেরই অনেকটা পরিবর্তিত রূপ, কিন্তু মাধ্যম অনুমানে একাধিক আশ্রয়বাক্যের তুলনার ভিত্তিতে একটি নতুন সিদ্ধান্ত প্রতিষ্ঠিত হয়। অমাধ্যম আশ্রয়বাক্যেরই অনেকটা পুনরাবৃত্তি বিধায় অনুমান হিসেবে এর মূল্য নগণ্য। পক্ষান্তরে মাধ্যম অনুমান নতুন বা অজানা তথ্য প্রদান করে তাই অনুমান হিসেবে এর মূল্য বা গুরুত্ব অপরিসীম। দৃশ্যকল্প-১ এ সকল P হয় ∴ \\therefore ∴ কিছু S হয় P আমরা দেখতে পাই আশ্রয়বাক্যেরই অনেকটা পরিবর্তিত রূপ আকারে একটিমাত্র আশ্রয়বাক্য থেকে সিদ্ধান্ত নেয়া হয়েছে। কিন্তু দৃশ্যকল্প-২ এ একাধিক আশ্রয় বাক্য থেকে সিদ্ধান্ত নেয়া হয়েছে। যেমন: সকল M হয় N সকল Q হয় M ∴ \\therefore ∴ সকল Q হয় N এই অনুমানে একাধিক আশ্রয়বাক্যের তুলনার ভিত্তিতে একটি নতুন সিদ্ধান্ত প্রতিষ্ঠিত হয়েছে। অর্থাৎ দৃশ্যকল্প-১ ও দৃশ্যকল্প-২ দ্বারা মাধ্যম ও অমাধ্যম অনুমান নির্দেশ করে। পরিশেষে বলা যায়, অমাধ্যম ও মাধ্যম অনুমানের মধ্যে ব্যপক পার্থক্য বিদ্যমান ।"
        }
      ]
    },
    {
      "number": "11",
      "uddipok": "ইমরানের বাড়ি টাঙ্গাইল জেলায় এবং রীমার গ্রামের বাড়ি শ্রীমঙ্গলের সাদীপুর। দুজনই এমএ পাস করেছে। ইকবাল ইমরান ও রীমার ঘনিষ্ঠ বন্ধু। তবে ইমরান ও রীমা একে অপরের পরিচিত নন। ইকবাল ইমরান ও রীমার বাবা-মার সাথে যোগাযোগ করে দুজনের বিয়ের ব্যবস্থা করে।",
      "tag": "RB 19",
      "sub_questions": [
        {
          "label": "ক",
          "question": "প্রাকল্পিক সহানুমান কী?",
          "explanation": "যে শুদ্ধ সহানুমানের যুক্তির অন্তর্গত প্রতিটি বাক্য প্রাকল্পিক আকারের হয় তাকে প্রাকল্পিক সহানুমান বলে ।"
        },
        {
          "label": "খ",
          "question": "A যুক্তিবাক্যের সরল আবর্তন সম্ভব নয় কেন?",
          "explanation": "সাধারণত A যুক্তিবাক্যের সরল আবর্তন করা যায় না। কেননা A যুক্তিবাক্যের সরল আবর্তন করতে গেলে এর অব্যাপ্য বিধেয় পদ উদ্দেশ্য পদ হিসেবে ব্যবহৃত হয় এবং ব্যাপ্য হয়ে যায়। যা আবর্তনের নিয়ম বিরোধী। তাই A যুক্তিবাক্যের সরল আবর্তন সাধারণভাবে আবর্তনের নিয়ম অনুযায়ী সম্ভব নয়। কিন্তু বিশেষ এক প্রকার A যুক্তিবাক্য আছে যার সরল আবর্তন সম্ভব। যেমন- A - বাংলাদেশের রাজধানী হয় ঢাকা- (আবর্তনীয়) A - অতএব, ঢাকা হয় বাংলাদেশের রাজধানী- (আবর্তিত) উপরের উদাহরণের A যুক্তিবাক্যটির উদ্দেশ্য ও বিধেয় একই ব্যক্ত্যর্থকে নির্দেশ করে। এই জাতীয় A বাক্যের সরল আবর্তন সম্ভব।"
        },
        {
          "label": "গ",
          "question": "উদ্দীপকে ইকবালের ভূমিকা সহানুমানের কোন বিষয়কে নির্দেশ করে? ব্যাখ্যা করো ।",
          "explanation": "উদ্দীপকে ইকবালের ভূমিকা সহানুমানের মধ্যপদকে নির্দেশ করে। সহানুমানের দুটি আশ্রয়বাক্য পরস্পর সম্পর্কিত হয় মধ্যপদের মধ্যস্থতার ফলে। প্রাথমিক অবস্থায় প্রধান আশ্রয়বাক্য ও অপ্রধান আশ্রয়বাক্যের মধ্যে কোনো সম্বন্ধ থাকে না। একে অপরের সাথে পুরোপুরি সম্পর্কহীন অবস্থায় থাকে। পরবর্তীতে প্রধান আশ্রয়বাক্যের প্রধান পদের সাথে মধ্যপদের সম্বন্ধ স্থাপিত হয়। এর ফলে প্রধান ও অপ্রধান আশ্রয়বাক্য দুটোর মধ্যে একটা অবিচ্ছেদ্য সম্পর্ক প্রতিষ্ঠিত হয়। উদ্দীপকে ইমরান ও রীমা একে অপরকে চিনতো না। ইকবাল তাদের দুজনের মধ্যস্থতা করে তাদের বিয়ের ব্যবস্থা করে। অর্থাৎ ইকবালের মধ্যস্থায়ই তাদের বিয়ে হয় যা সহানুমানের মধ্যপদের অনুরূপ।"
        },
        {
          "label": "ঘ",
          "question": "ইমরান এবং রীমা ও ইকবালের মধ্যে তুলনাযোগ্য আন্তঃসম্পর্ক সহানুমানের আলোকে মূল্যায়ন করো।",
          "explanation": "উদ্দীপকে ইমরান, রীমা ও ইকবাল পদ তিনটি যথাক্রমে সহানুমানের প্রধান পদ, অপ্রধান পদ ও মধ্যপদকে নির্দেশ করে। এই তিনটি পদের মধ্যে আন্তঃসম্পর্ক বিদ্যমান। যেকোনো সহানুমানে তিনটি যুক্তিবাক্য থাকে। এদের মধ্যে দুটি আশ্রয়বাক্য এবং তৃতীয়টি হলো সিদ্ধান্ত। যা আশ্রয়বাক্য দুটি থেকে অনিবার্যভাবে নিঃসৃত হয়। সহানুমানের সিদ্ধান্তের বিধেয় পদকে প্রধান পদ বলে। এই পদটি প্রধান আশ্রয়বাক্যের মধ্যপদের সাথে সংযুক্ত। মধ্যপদের মধ্যস্থতায় এই পদটি শেষ পর্যন্ত সিদ্ধান্তে এসে অপ্রধান পদের সাথে সম্পর্ক তৈরি করে। আবার সহানুমানের সিদ্ধান্তের উদ্দেশ্যকে বলা হয় অপ্রধান পদ। এই পদটি অপ্রধান আশ্রয়বাক্যে ব্যবহৃত হয় এবং অপ্রধান আশ্রয়বাক্যের মধ্যপদের সাথে যুক্ত হয়। মধ্যপদের মধ্যস্থতায় এই পদটি সিদ্ধান্তে এসে প্রধান পদের সাথে সম্পর্ক তৈরি করে। সহানুমানে মধ্যপদ বা হেতুপদের ভূমিকা অত্যন্ত গুরুত্বপূর্ণ। এই মধ্যপদ সহানুমানের উভয় আশ্রয়বাক্যের পাশাপাশি 'প্রধান পদ' ও 'অপ্রধান পদের' মধ্যে একটি সম্পর্ক তৈরি করে। উদ্দীপকে ইমরানকে প্রধান পদ রীমাকে অপ্রধান পদ এবং ইকবালকে মধ্যপদ বলা যায় কারণ ইকবালের মধ্যস্থতায় অর্থাৎ মধ্যপদের ভূমিকায় ইমরান ও রীমা বা প্রধান পদ ও অপ্রধান পদের মধ্যে সম্পর্ক স্থাপিত হয়েছে। পরিশেষে বলা যায়, প্রধান পদ, অপ্রধান পদ ও মধ্যপদের মধ্যে সম্পর্ক বিদ্যমান।"
        }
      ]
    }
  ]
}