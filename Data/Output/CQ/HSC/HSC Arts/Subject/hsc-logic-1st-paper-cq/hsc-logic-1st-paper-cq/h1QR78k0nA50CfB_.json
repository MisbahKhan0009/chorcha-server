{
  "title": "ময়মনসিংহ বোর্ড ২০২৪",
  "subtitle": "যুক্তিবিদ্যা (11)",
  "questions": [
    {
      "number": "1",
      "uddipok": "দৃশ্যকল্প-১: যুক্তিবিদ্যা অনুমানের নিয়মগুলো নিয়ে আলোচনা করে এবং এগুলোর সাহায্যে বৈধ যুক্তি থেকে অবৈধ যুক্তির পার্থক্য নির্ণয়ের জন্য কিছু নিয়ম নির্ধারণ করে। দৃশ্যকল্প-২: যুক্তিবিদ্যা যুক্তি বিন্যাসের নিয়মাবলিকে আমাদের বাস্তব চিন্তাক্ষেত্রে প্রয়োগ করে কীভাবে সত্যকে অর্জন করা যায় সে সম্বন্ধে জ্ঞান দান করে।",
      "tag": "MB 24",
      "sub_questions": [
        {
          "label": "ক",
          "question": "যুক্তিবিদ্যার জনক কে?",
          "explanation": "যুক্তিবিদ্যার জনক হলেন গ্রিক দার্শনিক এরিস্টটল।"
        },
        {
          "label": "খ",
          "question": "আদর্শনিষ্ঠ বিজ্ঞান বলতে কী বোঝ?",
          "explanation": "যে বিজ্ঞান একটি আদর্শের আলোকে কোনো বিষয়বস্তুর মান নির্ধারণ করে তাকে আদর্শনিষ্ঠ বিজ্ঞান বলে। আদর্শনিষ্ঠ বিজ্ঞান কোনো একটি আদর্শকে মাপকাঠি হিসেবে গ্রহণ করে এবং সেই আদর্শের ভিত্তিতে বিষয়বস্তুর মূল্য নির্ধারণ করে। অর্থাৎ ঘটনা সমষ্টি কেমন হওয়া উচিত তা আলোচনা করে আদর্শনিষ্ঠ বিজ্ঞান। উদাহরণস্বরূপ নীতিশাস্ত্র একটি আদর্শমূলক বিজ্ঞান। কেননা এটি নৈতিক আদর্শের ভিত্তিতে আমাদের আচার-ব্যবহার কেমন হওয়া উচিত তার নির্দেশ প্রদান করে।"
        },
        {
          "label": "গ",
          "question": "দৃশ্যকল্প-২ এ যুক্তিবিদ্যার কোন স্বরূপটি প্রকাশিত হয়েছে? ব্যাখ্যা করো।",
          "explanation": "দৃশ্যকল্প-২ এ যুক্তিবিদ্যার কলাবিদ্যা বা কলার দিকটি প্রকাশিত হয়েছে। সাধারণত কলাবিদ্যা বলতে কোনো বিশেষ জ্ঞানকে বাস্তবে প্রয়োগ করার কলাকৌশলকে বোঝায়। আবার কলা বলতে দক্ষতা, পারদর্শিতা বা নৈপুণ্যও বোঝায়। যুক্তিবিদ্যার জনক এরিস্টটল মনে করতেন, কলাবিদ্যা এমন কিছু যা দ্বারা কোনো ব্যক্তি একটি বিষয়ের পরিবর্তন ঘটাতে পারেন। যুক্তিবিদ্যা বৈধ যুক্তির কিছু নিয়মকানুন শিক্ষা দেয়। এসব নিয়মের জ্ঞান বাস্তবে প্রয়োগ করা যায়। এদিক থেকে যুক্তিবিদ্যাকে কলা বলে অভিহিত করা হয়। দৃশ্যকল্প-২ এ বলা হয়েছে, যুক্তিবিদ্যা যুক্তি বিন্যাসের নিয়মাবলিকে আমাদের বাস্তব চিন্তাক্ষেত্রে প্রয়োগ করে কীভাবে সত্যকে অর্জন করা যায় সে সম্বন্ধে জ্ঞান দান করে। অর্থাৎ যুক্তিবিদ্যার জ্ঞানের প্রায়োগিক দিককে এক্ষেত্রে নির্দেশ করা হয়েছে যা এর কলাবিদ্যার দিকের অনুরূপ।"
        },
        {
          "label": "ঘ",
          "question": "দৃশ্যকল্প-১ এবং দৃশ্যকল্প-২ সমন্বয় করে যুক্তিবিদ্যার স্বরূপ বিশ্লেষণ করো।",
          "explanation": "দৃশ্যকল্প-১ ও ২ এ যথাক্রমে যুক্তিবিদ্যার বিজ্ঞান ও কলার দিক প্রকাশিত হয়েছে। যুক্তিবিদ্যাকে যুক্তিবিজ্ঞান বলে অভিহিত করা হয়। কেননা যুক্তিবিদ্যার প্রধান আলোচ্য বিষয় হলো যুক্তি। এসব যুক্তি কতকগুলো নিয়ম বা নীতি নির্ভর। যুক্তিবিদ্যা সেসব নিয়ম প্রয়োগ করে বৈধ ও অবৈধ যুক্তির পার্থক্য করে এবং ভুল যুক্তিগুলোকে চিহ্নিত করে বর্জন করে। আবার যুক্তিবিদ্যার তাত্ত্বিক দিক বাস্তবক্ষেত্রে প্রয়োগযোগ্য এবং চিন্তাক্ষেত্রে সুষ্ঠুভাবে প্রয়োগের মাধ্যমে সত্যকে আবিষ্কার করতে সহায়তা করে। তাই যুক্তিবিদ্যার তাত্ত্বিক ও ব্যবহারিক উভয় দিকই বিদ্যমান রয়েছে। উদ্দীপকের দৃশ্যকল্প-১ এ বলা হয়েছে, যুক্তিবিদ্যা অনুমানের নিয়মগুলো নিয়ে আলোচনা করে এবং এগুলোর সাহায্যে বৈধ যুক্তি থেকে অবৈধ যুক্তির পার্থক্য নির্ণয়ের জন্য কিছু নিয়ম নির্ধারণ করে। অর্থাৎ এক্ষেত্রে যুক্তিবিদ্যার তাত্ত্বিক দিককে নির্দেশ করা হয়েছে যা যুক্তিবিদ্যার বিজ্ঞান বিষয়ক স্বরূপটি প্রকাশ করে। আবার দৃশ্যকল্প-২ এ বলা হয়েছে, যুক্তিবিদ্যা যুক্তি বিন্যাসের নিয়মাবলিকে আমাদের বাস্তব চিন্তাক্ষেত্রে প্রয়োগ করে কীভাবে সত্যকে অর্জন করা যায় সে সম্বন্ধে জ্ঞান দান করে। দৃশ্যকল্প-১ ও ২ এর সমন্বয়ে যুক্তিবিদ্যার স্বরূপ বিশ্লেষণ করে বলা যায়, যুক্তিবিদ্যা বিজ্ঞান ও কলা উভয়ই। এর যেমন তাত্ত্বিক দিক আছে তেমনি ব্যবহারিক দিকও আছে।'"
        }
      ]
    },
    {
      "number": "2",
      "uddipok": "দৃশ্যকল্প-ক: সে বই পড়ে। দৃশ্যকল্প-খ: \"ঢাকা হয় বাংলাদেশের রাজধানী।”",
      "tag": "MB 24",
      "sub_questions": [
        {
          "label": "ক",
          "question": "গুণ অনুসারে যুক্তিবাক্য কত প্রকার?",
          "explanation": "গুণ অনুসারে যুক্তিবাক্য দুই প্রকার। যথা- সদর্থক ও নঞর্থক।"
        },
        {
          "label": "খ",
          "question": "সকল শব্দ পদ নয় কেন?",
          "explanation": "প্রতিটি শব্দই যুক্তিবাক্যের উদ্দেশ্য বা বিধেয় রূপে ব্যবহৃত হতে পারে না বলে সকল শব্দই পদ নয়। শব্দ হচ্ছে একটি অক্ষর বা কয়েকটি অক্ষরের সমষ্টি যা কোনো একটি অর্থ প্রকাশ করে। আর পদ হচ্ছে একটি শব্দ বা কয়েকটি শব্দের সমষ্টি যা কোনো একটি যুক্তিবাক্যের উদ্দেশ্য বা বিধেয় হিসেবে ব্যবহৃত হতে পারে। শব্দকে পদ হতে হলে কোনো যুক্তিবাক্যের উদ্দেশ্য বা বিধেয়রূপে ব্যবহৃত হবার যোগ্য হতে হবে। সুতরাং দেখা যাচ্ছে যে, সকল পদই শব্দ কিন্তু সকল শব্দই পদ নয়।"
        },
        {
          "label": "গ",
          "question": "উদ্দীপকের কোন দৃশ্যকল্পটিতে যুক্তিবাক্য প্রকাশিত হয়েছে? ব্যাখ্যা করো।",
          "explanation": "উদ্দীপকের 'দৃশ্যকল্প-খ' এ যুক্তিবাক্য প্রকাশিত হয়েছে। দুটি পদের মধ্যকার স্বীকৃতি বা অস্বীকৃতিজ্ঞাপক সম্পর্কের লিখিত বা মৌখিক বিবৃতিকে যুক্তিবাক্য বলে। একটি যুক্তিবাক্যে দুটি পদ থাকে এবং পদ দুটি সংযোজক দ্বারা যুক্ত হয়। তাই প্রতিটি যুক্তিবাক্য উদ্দেশ্য, সংযোজক ও বিধেয় আকারে প্রকাশিত হয়। দৃশ্যকল্প-ক এ বর্ণিত দৃষ্টান্তে উদ্দেশ্য পদ ও বিধেয় পদ থাকলেও সংযোজক নেই। এ কারণে এটি যুক্তিবাক্য নয়। অন্যদিকে দৃশ্যকল্প-খ এ বর্ণিত 'ঢাকা হয় বাংলাদেশের রাজধানী'- এই বাক্যটি উল্লেখ করা হয়েছে। এখানে 'ঢাকা' পদটি উদ্দেশ্য পদ, 'বাংলাদেশের রাজধানী' হলো বিধেয় পদ, এবং 'হয়' শব্দটি উদ্দেশ্য ও বিধেয় পদের মধ্যে সংযোগ স্থাপন করে বিধায় এটি সংযোজক। অর্থাৎ দৃশ্যকল্প-খ এর বাক্যটি উদ্দেশ্য পদ-সংযোজক-বিধেয় পদ আকারে প্রকাশিত হয়েছে। তাই এটি যুক্তিবাক্যের দৃষ্টান্ত।"
        },
        {
          "label": "ঘ",
          "question": "পাঠ্যপুস্তকের আলোকে দৃশ্যকল্প-ক এবং দৃশ্যকল্প-খ এর পার্থক্য বিশ্লেষণ করো।",
          "explanation": "দৃশ্যকল্প-ক এবং দৃশ্যকল্প-খ যথাক্রমে বাক্য ও যুক্তিবাক্যকে নির্দেশ করে। যে শব্দ বা শব্দ সমষ্টি দ্বারা স্পষ্টভাবে মনের ভাব প্রকাশ করা যায় তাকে বাক্য বলে। যেমন- দৃশ্যকল্প-ক এ বলা হয়েছে, 'সে বই পড়ে'। অর্থাৎ বক্তা যা বলতে চায় তা প্রকাশ করার জন্য যে সকল শব্দ বা শব্দ সমষ্টি ব্যবহার করে তাই বাক্য। সুতরাং দেখা যাচ্ছে, বাক্যের দুটি অংশ। যথাঃ উদ্দেশ্য এবং বিধেয়। অন্যদিকে যুক্তিবাক্য হলো দুটি পদের মধ্যে স্বীকৃতি বা অস্বীকৃতিজ্ঞাপক কোনো সম্পর্কের লিখিত বা মৌখিক বিবৃতি। যেমন- দৃশ্যকল্প-খ এ বলা হয়েছে, 'ঢাকা' হয় বাংলাদেশের রাজধানী।' অর্থাৎ সংযোজক দ্বারা স্বীকৃতি বা অস্বীকৃতিজ্ঞাপক সম্পর্কের বিবৃতিই হলো যুক্তিবাক্য। যুক্তিবাক্যের তিনটি অংশ থাকতে হয়, যথা: উদ্দেশ্য, বিধেয় এবং সংযোজক। বাক্যে ব্যবহৃত শব্দগুলোর ক্ষেত্রে উদ্দেশ্য ও বিধেয় সুনির্দিষ্ট স্থানে নাও বসতে পারে। কিন্তু যুক্তিবাক্যের উদ্দেশ্যর পরে সংযোজক এবং তারপর বিধেয় এভাবে সাজানো থাকে। এজন্য সকল যুক্তিবাক্যই বাক্য। তবে সকল বাক্যই যুক্তিবাক্য নয়। পরিশেষে বলা যায়, যুক্তিবাক্যকে সাধারণ বাক্যের সাথে এক করে দেখা সঙ্গত 'নয়। কেননা গঠনগত ও প্রকৃতিগত দিক থেকে এদের মধ্যে পার্থক্য রয়েছে।"
        }
      ]
    },
    {
      "number": "3",
      "uddipok": "জার্মান বিজ্ঞানী আইনস্টাইন ১৮৭৯ সালে জন্মগ্রহণ করেন। বিশ্ববিখ্যাত এই বিজ্ঞানী অবসর সময়ে বেহালা বাজাতে ভালোবাসতেন। বাঙালি দার্শনিক বিদ্রোহী কবি কাজী নজরুল ইসলাম অত্যন্ত বিচক্ষণ, বিচারবোধসম্পন্ন, যুক্তি প্রদানের ক্ষমতার অধিকারী ছিলেন।",
      "tag": "MB 24",
      "sub_questions": [
        {
          "label": "ক",
          "question": "পরফিরির মতে বিধেয়ক কয় প্রকার?",
          "explanation": "পরফিরির মতে বিধেয়ক পাঁচ প্রকার।"
        },
        {
          "label": "খ",
          "question": "মধ্যবর্তী জাতি বলতে কী বোঝায়?",
          "explanation": "জাতি ও উপজাতির মধ্যকার সম্পর্ক বিষয়ক একটি ধরন হলো - মধ্যবর্তী জাতি। বৃহত্তম জাতি এবং ক্ষুদ্রতম উপজাতির মধ্যবর্তী জাতিসমূহকে মধ্যবর্তী জাতি বলে। এক্ষেত্রে ক্ষুদ্রতম উপজাতি থেকে ক্রমশ উচ্চতম শ্রেণি বা জাতির দিকে অগ্রসর হতে হয়। যেমন- 'মানুষ' উপজাতির উপরে এবং 'দ্রব্য' জাতির নিচে অবস্থিত মধ্যবর্তী শ্রেণিসমূহ যথা- জীব, সপ্রাণবস্তু, জড়বস্তু ইত্যাদি মধ্যবর্তী মানুষ পদের জাতি।"
        },
        {
          "label": "গ",
          "question": "উদ্দীপকে 'কাজী নজরুল ইসলামের' চারিত্রিক বৈশিষ্ট্যের মাধ্যমে কোন প্রকারের বিধেয়কটি প্রকাশিত হয়েছে? ব্যাখ্যা করো।",
          "explanation": "উদ্দীপকে কাজী নজরুল ইসলামের চারিত্রিক বৈশিষ্ট্যের মাধ্যমে উপলক্ষণ বিধেয়কটি প্রকাশিত হয়েছে। বিধেয়কের প্রকারভেদগুলোর মধ্যে একটি হলো উপলক্ষণ। এই বিধেয়ক কোনো পদের জাত্যর্থের অংশ নয়। তবে জাত্যর্থ থেকে অনিবার্যভাবে নিঃসৃত হয়। অর্থাৎ যে গুণ বা গুণাবলি কোনো পদের জাত্যর্থের অংশ না হলেও জাত্যর্থ থেকে অনিবার্যভাবে নিঃসৃত হয় তাকে উপলক্ষণ বলে। যেমন- ক্ষুধা, তৃষ্ণা ইত্যাদি গুণ মানুষের জাত্যর্থের অংশ নয়। কিন্তু এগুলো মানুষ পদের জাত্যর্থ 'জীববৃত্তি' থেকে অনিবার্যভাবে নিঃসৃত হয়। তাই ক্ষুধা, তৃষ্ণা ইত্যাদি গুণগুলি মানুষের -উপলক্ষণ। ঠিক তেমনিভাবে 'মানুষ হলো এমন জীব যার যুক্তিবিদ্যা বোঝার ক্ষমতা আছে'- এই যুক্তিবাক্যে 'যুক্তিবিদ্যা বোঝার ক্ষমতা' কথাটি মানুষ পদটির একটি উপলক্ষণ। কেননা এটি 'বুদ্ধিবৃত্তি' নামক - জাত্যর্থ থেকে অনিবার্যভাবে নিঃসৃত হয়। বুদ্ধিবৃত্তি না থাকলে কেউ যুক্তিবিদ্যা বোঝার ক্ষমতা অর্জন করতে পারে না। উদ্দীপকে দেখা যায়, কাজী নজরুল ইসলাম অত্যন্ত বিচক্ষণ, বিচারবোধ সম্পন্ন, যুক্তিপ্রদানের ক্ষমতার অধিকারী ছিলেন। তাঁর এই গুণগুলো অর্থাৎ বিচক্ষণতা, বিচারশক্তি ও যুক্তিপ্রদানের ক্ষমতা 'মানুষ' পদের জাত্যর্থের অংশ নয় তবে জাত্যর্থ থেকে অনিবার্যভাবে নিঃসৃত। সুতরাং বলা যায়, উক্ত গুণগুলো উপলক্ষণ বিধেয়কটিকে প্রকাশ করেছে।"
        },
        {
          "label": "ঘ",
          "question": "উদ্দীপকে 'আইনস্টাইন' এর মাধ্যমে প্রকাশিত বিধেয়কসমূহের পার্থক্য বিশ্লেষণ করো।",
          "explanation": "উদ্দীপকে আইনস্টাইনের মাধ্যমে প্রকাশিত বিধেয়কসমূহ হলো ব্যক্তিগত অবিচ্ছেদ্য অবান্তর লক্ষণ ও ব্যক্তিগত বিচ্ছেদ্য অবান্তর লক্ষণ। যে গুণ বা গুণাবলি কোনো পদের জাত্যর্থের অংশ নয় অথবা জাত্যর্থ থেকে অনুসৃতও নয় অথচ কোনো ব্যক্তি বা বস্তুর মধ্যে বিদ্যমান তাকে অবান্তর লক্ষণ বলে। এই অবান্তর লক্ষণের গুরুত্বপূর্ণ দুটি প্রকার হলো ব্যক্তিগত অবিচ্ছেদ্য অবান্তর লক্ষণ ও ব্যক্তিগত বিচ্ছেদ্য অবান্তর লক্ষণ। যে অবান্তর লক্ষণ কোনো ব্যক্তি বিশেষের বেলায় সর্বদাই বর্তমান থাকে এবং কোনোক্রমেই পরিবর্তন করা যায় না তাকে ব্যক্তিগত অবিচ্ছেদ্য অবান্তর লক্ষণ বলে। যেমন- কোনো ব্যক্তির জন্মস্থান ও জন্মতারিখ। অন্যদিকে যে অবান্তর লক্ষণ কোনো ব্যক্তি বিশেষের বেলায় সর্বদাই বর্তমান থাকে না এবং যা মাঝে মাঝেই পরিবর্তিত হতে পারে তাকে ব্যক্তিগত বিচ্ছেদ্য অবান্তর লক্ষণ বলে। যেমন- ব্যক্তির পোশাক, আচার-ব্যবহার, জীবিকা ইত্যাদি। উদ্দীপকে দেখা যায়, জার্মান বিজ্ঞানী আইনস্টাইন ১৮৭৯ সালে জন্মগ্রহণ করেন। আইনস্টাইনের ক্ষেত্রে তাঁর জন্ম তারিখ হলো ব্যক্তিগত অবিচ্ছেদ্য অবান্তর লক্ষণ। ব্যক্তির এই গুণ স্থায়ী এবং সারাজীবন অপরিবর্তিত থাকে। অন্যদিকে তাঁর আরেকটি গুণ হলো- তিনি বেহালা বাজাতে ভালোবাসতেন। এই গুণটি ব্যক্তিগত বিচ্ছেদ্য অবান্তর লক্ষণকে নির্দেশ করে। এ গুণটি স্থায়ী নয় বরং মাঝে মাঝেই পরিবর্তিত হতে দেখা যায়। পরিশেষে বলা যায়, ব্যক্তিগত অবিচ্ছেদ্য অবান্তর লক্ষণ ও ব্যক্তিগত বিচ্ছেদ্য অবান্তর লক্ষণের মধ্যে পার্থক্য থাকলেও তারা উভয়ই অবান্তর লক্ষণের অন্তর্গত গুরুত্বপূর্ণ দুটি বিধেয়ক।"
        }
      ]
    },
    {
      "number": "4",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "একটি যুক্তিবাক্যের অপরিহার্য অংশ কয়টি?",
          "explanation": "একটি যুক্তিবাক্যের অপরিহার্য অংশ তিনটি। যথা- উদ্দেশ্য পদ, সংযোজক ও বিধেয় পদ।"
        },
        {
          "label": "খ",
          "question": "অবধারণ বলতে কী বোঝায়?",
          "explanation": "দুটি ধারণার মধ্যে স্বীকৃতি বা অস্বীকৃতিমূলক মানসিক অবস্থাকে অবধারণ বলে। অবধারণ একটি, মানসিক বিষয়। কোনো একটি বিষয় সম্পর্কে একটি ধারণা মনে মনে স্বীকার করা বা অস্বীকার করাই হলো অবধারণ। যেমন- আমরা যখন বলি, 'আর্সেনিক বিষাক্ত'- তখন মনে মনে আর্সেনিক ধারণাটির ক্ষেত্রে বিয়াক্ত ধারণাটি স্বীকার করি। আবার যখন বলি, 'মানুষ অমর নয়।' তখন মনে মনে মানুষ ধারণাটির ক্ষেত্রে অমরত্ব ধারণাটি অস্বীকার করি। এভাবে মনে মনে দুটি ধারণাকে সংযুক্ত করাকেই বলে অবধারণ।"
        },
        {
          "label": "গ",
          "question": "উদ্দীপকে কোন চিত্রটি বিশেষ সদর্থক যুক্তিবাক্যকে প্রকাশ করেছে? ব্যাখ্যা করো।",
          "explanation": "উদ্দীপকে চিত্র-২ বিশেষ সদর্থক যুক্তিবাক্যকে প্রকাশ করেছে। যে যুক্তিবাক্যের বিধেয় পদটি উদ্দেশ্য পদের আংশিক ব্যক্ত্যর্থকে স্বীকার করে তাকে বিশেষ সদর্থক যুক্তিবাক্য বা I -যুক্তিবাক্য বলে। অর্থাৎ I- যুক্তিবাক্য গুণের দিক থেকে সদর্থক এবং পরিমাণের দিক থেকে বিশেষ। এ কারণে যুক্তিবাক্যের উদ্দেশ্য ও বিধেয় উভয় পদই অব্যাপ্য হয়। যেমন- 'কিছু কবি হন দার্শনিক'। এখানে বিধেয় 'দার্শনিক পদটি উদ্দেশ্য 'কবি' পদটির অংশবিশেষ সম্পর্কে স্বীকার করে নেওয়া হয়েছে। তাই উদ্দেশ্য ও বিধেয় উভয় পদই অব্যাপ্য হয়েছে। চিত্র-২ এ দেখানো হয়েছে যে, উভয় পদই অব্যাপ্য। এই তথ্যটি কেবল যুক্তিবাক্যের ক্ষেত্রে প্রযোজ্য। কারণ বিশেষ যুক্তিবাক্য হওয়ার কারণে যুক্তিবাক্যের উদ্দেশ্য পদটি অব্যাপ্য হয়। আবার সদর্থক হওয়ার কারণে এর বিধেয় পদটিও অব্যাপ্য।"
        },
        {
          "label": "ঘ",
          "question": "ব্যাপ্যতার নিয়মানুযায়ী চিত্র-১ এবং চিত্র-২ এ প্রতিফলিত যুক্তিবাক্য দুইটির পার্থক্য করো।",
          "explanation": "পদের ব্যাপ্যতার আলোকে চিত্র-১ দ্বারা সার্বিক নঞর্থক বা 'E' যুক্তিবাক্য এবং চিত্র-২ দ্বারা বিশেষ সদর্থক বা 'I' যুক্তিবাক্য নির্দেশিত হয়েছে। এই দুই যুক্তিবাক্যের মধ্যে ব্যাপ্যতা, গুণ ও পরিমাণ প্রভৃতি পার্থক্য রয়েছে। যে যুক্তিবাক্যের বিধেয় পদটি উদ্দেশ্য পদের সমগ্র ব্যক্ত্যর্থকে অস্বীকার করে তাকে সার্বিক নঞর্থক বা 'E' যুক্তিবাক্য বলে। পদের ব্যাপ্যতার দিক থেকে 'E' যুক্তিবাক্যের উদ্দেশ্য ও বিধেয় উভয় পদই ব্যাপ্য। কেননা সার্বিক যুক্তিবাক্য হিসেবে এর উদ্দেশ্য পদ এবং নঞর্থক যুক্তিবাক্য হিসেবে বিধেয় পদ ব্যাপ্য। উদ্দীপকের চিত্র-১ এ উদ্দেশ্য ও বিধেয় উভয় পদই ব্যাপ্য দেখানো হয়েছে। তাই চিত্র-১ এর মাধ্যমে সার্বিক নঞর্থক বা 'E' যুক্তিবাক্য নির্দেশিত হয়েছে। অপরপক্ষে, বিশেষ সদর্থক যুক্তিবাক্য পরিমাণের দিক থেকে বিশেষ এবং গুণের দিক থেকে সদর্থক। যে যুক্তিবাক্যের বিধেয় পদটি উদ্দেশ্য পদের আংশিক ব্যক্ত্যর্থকে স্বীকার করে তাকে বিশেষ সদর্থক যুক্তিবাক্য বলে। পদের ব্যাপ্যতার নিয়ম অনুযায়ী বিশেষ যুক্তিবাক্য হিসেবে এর উদ্দেশ্য পদ অব্যাপ্য; আর সদর্থক যুক্তিবাক্য হিসেবে এর বিধেয় পদ অব্যাপ্য। তাই পদের ব্যাপ্যতার দিক থেকে বিশেষ সদর্থক বা 'I' যুক্তিবাক্যের কোনো পদই ব্যাপ্য নয়। উদ্দীপকের চিত্র-২ এ উদ্দেশ্য ও বিধেয় উভয় পদই অব্যাপ্য দেখানো হয়েছে। তাই চিত্র-২ এর মাধ্যমে বিশেষ সদর্থক বা 'I' যুক্তিবাক্য নির্দেশিত হয়েছে। পরিশেষে বলা যায়, চিত্র-১ ও চিত্র-২ এ দুটি ভিন্ন যুক্তিবাক্যের দৃষ্টান্ত প্রতীয়মান হয়। এরূপ ভিন্নতার কারণে ব্যাপ্যতার ভিত্তিতে উভয়ের মধ্যে পার্থক্য বিদ্যমান।"
        }
      ]
    },
    {
      "number": "5",
      "uddipok": "সকল বক হয় দ্বিপদ সকল কাক হয় দ্বিপদ এতএব, সকল কাক হয় বক।",
      "tag": "MB 24",
      "sub_questions": [
        {
          "label": "ক",
          "question": "একটি সহানুমানে কয়টি যুক্তিবাক্য থাকে?",
          "explanation": "একটি সহানুমানে তিনটি যুক্তিবাক্য থাকে।"
        },
        {
          "label": "খ",
          "question": "সহানুমানের সিদ্ধান্ত আশ্রয়বাক্য থেকে বেশি ব্যাপক হয় না কেন?",
          "explanation": "সহানুমান অবরোহ অনুমান হওয়ার কারণে এর সিদ্ধান্ত আশ্রয়বাক্য • থেকে বেশি ব্যাপক হয় না। যে মাধ্যম অবরোহ অনুমানে একাধিক আশ্রয়বাক্য থেকে সিদ্ধান্তটি অনিবার্যভাবে অনুমিত হয় তাকে সহানুমান বলে। সহানুমান হলো এক প্রকার মাধ্যম অবরোহ অনুমান। অবরোহ অনুমানের সিদ্ধান্ত আশ্রয়বাক্য থেকে বেশি ব্যাপক হতে পারে না। সহানুমান যেহেতু অবরোহ অনুমানের অন্তর্ভুক্ত, তাই সহানুমানের সিদ্ধান্ত আশ্রয়বাক্য থেকে বেশি ব্যাপক হয় না।"
        },
        {
          "label": "গ",
          "question": "উদ্দীপকের যুক্তিটি কোন ধরনের অবরোহ অনুমানের দৃষ্টান্ত? ব্যাখ্যা করো।",
          "explanation": "উদ্দীপকের যুক্তিটি মাধ্যম অনুমানের অন্তর্গত সহানুমানের একটি দৃষ্টান্ত। যে অবরোহ অনুমানে একাধিক আশ্রয়বাক্যের ভিত্তিতে অনিবার্যভাবে সিদ্ধান্ত অনুমিত হয়, তাকে মাধ্যম অনুমান বলে। সহানুমান হলো এক ধরনের মাধ্যম অবরোহ অনুমান যেখানে পরস্পর সম্পর্কযুক্ত দুটি আশ্রয়বাক্যের ভিত্তিতে অনিবার্যভাবে সিদ্ধান্ত নিঃসৃত হয়। সহানুমানে মোট তিনটি যুক্তিবাক্য থাকে। দুটি আশ্রয়বাক্য এবং একটি সিদ্ধান্ত মিলে মোট তিনটি যুক্তিবাক্য হয়। সহানুমানের আশ্রয়বাক্য দুটির মধ্যে একটি সাধারণ পদ থাকে। একে মধ্যপদ বলা হয়। এই মধ্যপদ আশ্রয়বাক্য দুটির মধ্যে সম্পর্ক স্থাপন করে তবে সিদ্ধান্তে অনুপস্থিত থাকে। উদ্দীপকের যুক্তিটিতে দেখা যায়, সকল বক হয় দ্বিপদ. সকল কাক হয় দ্বিপদ অতএব, সকল কাক হয় বক। যুক্তিটিতে দুটি আশ্রয়বাক্য ও একটি সিদ্ধান্তসহ মোট তিনটি যুক্তিবাক্য রয়েছে। আশ্রয়বাক্য দুটির সাধারণ পদ 'দ্বিপদ' শব্দটি সিদ্ধান্তে অনুপস্থিত। সুতরাং বলা যায়, দৃষ্টান্তটি সহানুমানকে নির্দেশ করে যা একটি মাধ্যম অবরোহ অনুমান।"
        },
        {
          "label": "ঘ",
          "question": "উদ্দীপকের যুক্তিটির বৈধতা বিচার করো।",
          "explanation": "'সহানুমানে মধ্যপদকে অন্তত একবার ব্যাপ্য হতে হয়'- এই নিয়ম লঙ্ঘন করায় উদ্দীপকের যুক্তিটি বৈধ নয়। সহানুমানে দুটি আশ্রয়বাক্যে মধ্যপদ থাকে। সহানুমানের নিয়ম অনুসারে দুটি আশ্রয়বাক্যের মধ্যে কমপক্ষে একটিতে মধ্যপদ ব্যাপ্য হওয়া আবশ্যক। সহানুমানের এ নিয়ম লঙ্ঘন করলে যে অনুপপত্তি ঘটে তাকে অব্যাপ্য মধ্যপদজনিত অনুপপত্তি বলা হয়। উদ্দীপকের সহানুমানটিতে বলা হয়েছে- সকল বক হয় দ্বিপদ সকল কাক হয় দ্বিপদ অতএব, সকল কাক হয় বক। প্রদত্ত যুক্তির দুটি আশ্রয়বাক্যই A-যুক্তিবাক্য এবং উভয়ের বিধেয়তে অবস্থিত মধ্যপদ 'দ্বিপদ' দু'বারই অব্যাপ্য হয়েছে। যা সুস্পষ্টই সহানুমানের নিয়ম বিরুদ্ধ। এরূপ অবস্থার কারণে সিদ্ধান্তে প্রধান পদ 'বক' ও অপ্রধান পদ 'কাক'-এর মধ্যকার সম্পর্ক বৈধ হয়নি। ফলে আলোচ্য যুক্তিটি অবৈধ হয়ে অব্যাপ্য মধ্যপদজনিত অনুপপত্তির উদ্ভব ঘটেছে। পরিশেষে বলা যায়, উদ্দীপকের সহানুমানটি বৈধ হয়নি এবং এতে অব্যাপ্য মধ্যপদজনিত অনুপপত্তি ঘটেছে।"
        }
      ]
    },
    {
      "number": "6",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "একটি অমাধ্যম অনুমানে কয়টি যুক্তিবাক্য থাকে?",
          "explanation": "একটি অমাধ্যম অনুমানে দুইটি যুক্তিবাক্য থাকে। যথা- আশ্রয়বাক্য ও সিদ্ধান্ত।"
        },
        {
          "label": "খ",
          "question": "সহানুমানের মধ্যপদ বলতে কী বোঝ?",
          "explanation": "নিরপেক্ষ সহানুমানের যে পদ উভয় আশ্রয়বাক্যে সাধারণভাবে থাকে কিন্তু সিদ্ধান্তে থাকে না তাকে মধ্যপদ বলে। সহানুমানের তিনটি পদের একটি হলো মধ্যপদ। এ পদটি সহানুমানের উভয় আশ্রয়বাক্যে থাকে কিন্তু সিদ্ধান্তে থাকে না। অর্থাৎ মধ্যপদ প্রধান ও অপ্রধান আশ্রয়বাক্যে ব্যবহৃত হয়ে উভয় আশ্রয়বাক্যের মধ্যে একটি অনিবার্য সম্পর্ক তৈরি করে। আর এই অনিবার্য সম্পর্কের ভিত্তিতে সহানুমানে সিদ্ধান্ত প্রতিষ্ঠিত হয়। যেমন- 'সকল ফুল হয় সুন্দর। গোলাপ হয় ফুল। অতএব, গোলাপ হয় সুন্দর।' এখানে 'ফুল' পদটি উভয় আশ্রয়বাক্যে ব্যবহৃত হয়ে যৌক্তিক সিদ্ধান্ত প্রতিষ্ঠা করেছে। এ কারণে 'ফুল' পদটি হলো সহানুমানের মধ্যপদ।"
        },
        {
          "label": "গ",
          "question": "উদ্দীপকে উদাহরণ-২ অবরোহ অনুমানের কোন প্রকারকে প্রকাশ করেছে? ব্যাখ্যা করো।",
          "explanation": "জাউদ্দীপকে উদাহরণ-২ অবরোহ অনুমানের, অমাধ্যম অনুমানকে প্রকাশ করেছে। অবরোহ অনুমানকে প্রধানত দুই ভাগে ভাগ করা যায়, যার একটি হলো অমাধ্যম অনুমান। যে অবরোহ অনুমানে একটি আশ্রয়বাক্য থেকে সিদ্ধান্তটি অনিবার্যভাবে অনুমিত হয় তাকে অমাধ্যম অনুমান বলে। অমাধ্যম অনুমানের ক্ষেত্রে সরাসরি আশ্রয়বাক্য থেকে সিদ্ধান্তটি অনুমিত হয়। এ কারণে অমাধ্যম অনুমানের সিদ্ধান্তে তেমন কোনো নতুনত্ব থাকে না। যেমন- 'কোনো ঘাস নয় ধান। অতএব, সকল ঘাস হয় অ-ধান।' অনুরূপ দৃষ্টান্ত লক্ষ করা যায় উদ্দীপকে উদাহরণ-২ এ। উদাহরণ-২ এ বর্ণিত, 'কিছু কবি হয় দার্শনিক। অতএব, কিছু দার্শনিক হয় কবি।' এই দৃষ্টান্তে একটি আশ্রয়বাক্য থেকে সিদ্ধান্ত অনুমিত হয়েছে। তাই এটি অমাধ্যম অনুমানের দৃষ্টান্ত।"
        },
        {
          "label": "ঘ",
          "question": "অবরোহ অনুমানের আলোকে উদাহরণ-১ ও উদাহরণ-২ এর পার্থক্য বিশ্লেষণ করো।",
          "explanation": "অবরোহ অনুমানের আলোকে উদাহরণ-১ ও উদাহরণ-২ হলো যথাক্রমে মাধ্যম অনুমান এবং অমাধ্যম অনুমানের দৃষ্টান্ত। উদাহরণ-১ এ একাধিক' যুক্তিবাক্যের মাধ্যমে সিদ্ধান্ত প্রতিষ্ঠা করা হয়েছে। তাই এখানে মাধ্যম অনুমান প্রতিফলিত হয়েছে। কারণ মাধ্যম অনুমানে একাধিক আশ্রয়বাক্যের মাধ্যমে সিদ্ধান্ত প্রতিষ্ঠিত হয়। যেহেতু উদাহরণ-১ এ একাধিক আশ্রয়বাক্যের মাধ্যমে সিদ্ধান্ত প্রতিষ্ঠা করা হয়েছে, তাই এখানে অনুমানের সুযোগ থাকে এবং সিদ্ধান্তে নতুনত্ব আসে। এছাড়া মাধ্যম অনুমানে আশ্রয়বাক্য থেকে সিদ্ধান্তটি অনিবার্যভাবে অনুমিত হয় বলে অনুমান হিসেবে এটি খুবই গুরুত্বপূর্ণ। অপরপক্ষে, উদাহরণ-২ এ একটি আশ্রয়বাক্যের মাধ্যমে সিদ্ধান্ত প্রতিষ্ঠা করা হয়েছে। তাই এটি অমাধ্যম অনুমানের দৃষ্টান্ত। কেননা যে অবরোহ অনুমানে একটি আশ্রয়বাক্যের মাধ্যমে সিদ্ধান্ত প্রতিষ্ঠা করা হয় তাকে অমাধ্যম অনুমান বলে। অমাধ্যম অনুমানে একটি মাত্র আশ্রয়বাক্য থাকে বিধায় সিদ্ধান্তে তেমন কোনো নতুনত্ব থাকে না। এছাড়া অনুমান হিসেবে অমাধ্যম অনুমান কম গুরুত্বপূর্ণ। পরিশেষে বলা যায় যে, মাধ্যম ও অমাধ্যম অনুমানের মধ্যে বিভিন্ন দিক দিয়ে পার্থক্য রয়েছে। তবে মাধ্যম ও অমাধ্যম অনুমান উভয়ই অবরোহ অনুমানের অন্তর্ভুক্ত।"
        }
      ]
    },
    {
      "number": "7",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "আরোহমূলক লম্ফ কী?",
          "explanation": "কতিপয় জানা বিষয় থেকে একটি সার্বিক সংশ্লেষক যুক্তিরাক্য অনুমান করার প্রক্রিয়াই হলো আরোহমূলক লম্ফ।"
        },
        {
          "label": "খ",
          "question": "\"অনুমান এক ধরনের মানসিক প্রক্রিয়া\"- ব্যাখ্যা করো।",
          "explanation": "কোনো জ্ঞাত বিষয় বা তথ্যের ওপর নির্ভর করে কোনো এক অজ্ঞাত বিষয়ে বা তথ্যে উপনীত হওয়ার মানসিক প্রক্রিয়াকে অনুমান বলে। অনুমান একটি মানসিক প্রক্রিয়া। কেননা জানা বিষয় থেকে অজানা বিষয়ের ধারণা লাভ হলো অনুমান। অনুমানের মাধ্যমে এক ধরনের ধারণা উৎপন্ন হয়। এটি ভাষায় প্রকাশিত রূপ নয়। তাই অনুমান একটি মানসিক প্রক্রিয়া। যখন এটি ভাষায় প্রকাশিত হয় তখন সেটি হয় যুক্তি।."
        },
        {
          "label": "গ",
          "question": "দৃষ্টান্ত-১ কোন ধরনের অনুমানকে প্রকাশ করেছে? ব্যাখ্যা করো।",
          "explanation": "দৃষ্টান্ত-১ আরোহ অনুমানকে প্রকাশ করেছে। যে অনুমানে বিশেষ বিশেষ দৃষ্টান্তসমূহ পর্যবেক্ষণের মাধ্যমে একটি সার্বিক সংশ্লেষক যুক্তিবাক্য অনুমিত হয় তাকে আরোহ অনুমান বলে। আরোহে আরোহাত্মক উল্লম্ফনের মাধ্যমে সার্বিক সংশ্লেষক সিদ্ধান্ত প্রতিষ্ঠা করা হয়। যেমন- কামাল, হাসান, তুহিন প্রভৃতি বিশেষ বিশেষ মানুষের মরণশীলতা প্রত্যক্ষ করে যখন সকল মানুষের মরণশীলতা সম্পর্কে সিদ্ধান্ত প্রতিষ্ঠা করা হয় তখন সেটি হয় আরোহ অনুমান। উদ্দীপকের দৃষ্টান্ত-১ এ দেখতে পাই, 'রজনিগন্ধা হয় সাদা। গন্ধরাজ হয় সাদা। বেলি হয় সাদা। অতএব, সব ফুল হয় সাদা।' এই যুক্তিটির ক্ষেত্রে বিশেষ বিশেষ ফুল সাদা হওয়ার অভিজ্ঞতার ভিত্তিতে সার্বিক সিদ্ধান্ত প্রতিষ্ঠা করা হয়েছে যে, সব ফুল হয় সাদা। এখানে সিদ্ধান্তটি আশ্রয়বাক্য থেকে বেশি ব্যাপক হয়েছে। অর্থাৎ আরোহাত্মক উল্লম্ফনের মাধ্যমে বিশেষ থেকে সার্বিকে গমন করা হয়েছে। তাই দৃষ্টান্ত-১ এ উল্লেখিত যুক্তিটি আরোহ অনুমানের একটি উদাহরণ।"
        },
        {
          "label": "ঘ",
          "question": "দৃষ্টান্ত-১ ও দৃষ্টান্ত-২ এর পার্থক্য পাঠ্যবইয়ের আলোকে বিশ্লেষণ করো।",
          "explanation": "দৃষ্টান্ত-১ আরোহ অনুমান এবং দৃষ্টান্ত-২ অবরোহ অনুমান নির্দেশ করে। দৃষ্টান্ত-১ এ বর্ণিত, 'রজনিগন্ধা হয় সাদা। গন্ধরাজ হয় সাদা। বেলি হয় সাদা। অতএব, সব ফুল হয় সাদা।' এখানে অল্প দৃষ্টান্তের পর্যবেক্ষণ থেকে সমগ্র বিষয় সম্পর্কে সিদ্ধান্ত নেওয়া হয়েছে। তাই এটি আরোহ অনুমানের দৃষ্টান্ত। অন্যদিকে, দৃষ্টান্ত-২ এ বর্ণিত, 'সব ফুল হয় সাদা। রজনিগন্ধা হয় ফুল। অতএব, রজনিগন্ধা হয় সাদা।' এখানে একাধিক আশ্রয়বাক্য থেকে বিশেষ সিদ্ধান্ত গ্রহণ করা হয়েছে। তাই এটি অবরোহ অনুমানের দৃষ্টান্ত। দৃষ্টান্ত-২ এ উল্লেখিত অবরোহ অনুমানে আকারগত সত্যতাকে প্রাধান্য দেওয়া হলেও দৃষ্টান্ত-১ এ উল্লেখিত আরোহ অনুমানে আকারগত ও বস্তুগত উভয় প্রকার সত্যতাকে প্রাধান্য দেওয়া হয়। এছাড়াও অবরোহ অনুমানে ক্ষেত্রবিশেষে একটি আশ্রয়বাক্য থেকে সিদ্ধান্ত অনুমিত হয়। কিন্তু আরোহ অনুমানে সব সময় একাধিক আশ্রয়বাক্য থেকে সিদ্ধান্ত অনুমিত হয়। এ অনুমান সব সময় আশ্রয়বাক্য থেকে বেশি ব্যাপক হয়। কিন্তু অবরোহ অনুমানের সিদ্ধান্ত কোনোভাবেই আশ্রয়বাক্য থেকে বেশি ব্যাপক হতে পারে না। পরিশেষে বলা যায়, দৃষ্টান্ত-১ ও দৃষ্টান্ত-২ হলো আরোহ ও অবরোহ অনুমান। ভিন্ন বৈশিষ্ট্য হওয়ার কারণে উভয় অনুমানের মধ্যে সুস্পষ্ট পার্থক্য বিদ্যমান।"
        }
      ]
    },
    {
      "number": "8",
      "uddipok": "দৃশ্যকল্প-১: ১০০ ওয়াটের ৫টি বৈদ্যুতিক বাল্বের মিলিত আলো হিসেবে ৫০০ ওয়াটের পাওয়া যায়। দৃশ্যকল্প-২: অক্সিজেন ও হাইড্রোজেন গ্যাস দু'টিকে নির্দিষ্ট অনুপাতে একসাথে মিশালে পানি উৎপন্ন হয়।",
      "tag": "MB 24",
      "sub_questions": [
        {
          "label": "ক",
          "question": "আরোহের ভিত্তি প্রধানত কয়টি?",
          "explanation": "আরোহের ভিত্তি প্রধানত দুইটি। যথা: আকারগত ভিত্তি ও বস্তুগত ভিত্তি।"
        },
        {
          "label": "খ",
          "question": "প্রকৃতির নিয়মানুবর্তিতা নীতি বলতে কী বোঝায়?",
          "explanation": "প্রকৃতির নিয়মানুবর্তিতা নিয়ম অনুসারে প্রকৃতি নিজের পুনরাবৃত্তি করে। 'প্রকৃতি নিয়মের দাস', 'ভবিষ্যত অতীতের অনুরূপ', 'প্রকৃতি নির্দিষ্ট নিয়ম দ্বারা পরিচালিত' এসব বক্তব্যের দ্বারা প্রকৃতির রূপ বোঝা যায়। অর্থাৎ প্রকৃতি একইরূপ পরিস্থিতিতে সব সময় একইভাবে আচরণ করে- এটিই প্রকৃতির নিয়মানুবর্তিতা নীতির মূলকথা। যদি এমন অবস্থার পুনরাবৃত্তি ঘটে তাহলে প্রকৃতিতে একই ঘটনা ঘটবে। যেমন- যে সব অবস্থায় আগুন অতীতে দহন করে সে সব অবস্থায় আগুন ভবিষ্যতেও দহন করবে।"
        },
        {
          "label": "গ",
          "question": "দৃশ্যকল্প-১ কার্যসংমিশ্রণের কোন প্রকারকে নির্দেশ করেছে? ব্যাখ্যা করো।",
          "explanation": "দৃশ্যকল্প-১ সমজাতীয় কার্যসংমিশ্রণকে নির্দেশ করে। যখন কতগুলো কারণ একসাথে কাজ করে একটি মিশ্র কার্য উৎপন্ন করে এবং এই মিশ্র কার্যটি প্রতিটি কারণ থেকে উৎপন্ন কার্যের সমজাতীয় হয় তখন তাকে সমজাতীয় কার্যসংমিশ্রণ বলে। অর্থাৎ সমজাতীয় কার্য সংমিশ্রণের ক্ষেত্রে বিভিন্ন কারণ একত্রে প্রকাশ করা হয়। যেমন- পাঁচটি এক লিটার বোতলের সবটুকু পানি যদি ড্রামে ঢালা হয় তাহলে মোট পাঁচ লিটার পানি জমা হবে। এখানে আলাদাভাবে কোনো এক লিটার পানির অস্তিত্ব থাকবে না। এখানে ড্রামের পানি কার্য আর এক লিটার করে পাঁচটি বোতলের পানি হচ্ছে কারণ। তবে কারণ ও কার্য একই প্রকৃতির। উদ্দীপকের দৃশ্যকল্প-১ এ বলা হয়েছে, ১০০ ওয়াটের ৫টি বৈদ্যুতিক বাল্বের মিলিত আলো হিসেবে ৫০০ ওয়াটের আলো পাওয়া যায়। ৫০০ ওয়াটের এই আলোকে মিশ্র কার্য বলা হয়। আর ১০০ ওয়াটের প্রত্যেকটি উৎস হলো একেকটি কারণ। এভাবে সমজাতীয় কারণ থেকে সৃষ্ট মিশ্র কার্যটিকে সমজাতীয় কার্যসংমিশ্রণ বলে।"
        },
        {
          "label": "ঘ",
          "question": "দৃশ্যকল্প-১ ও দৃশ্যকল্প-২ পাঠ্যপুস্তকের আলোকে বিশ্লেষণ করো",
          "explanation": "দৃশ্যকল্প-১ সমজাতীয় কার্যসংমিশ্রণ এবং দৃশ্যকল্প-২ ভিন্নজাতীয় কার্যসংমিশ্রণকে নির্দেশ করে। এরা পরস্পর পৃথক ধারণাকে নির্দেশ করে। যখন কতগুলো কারণ একসাথে কাজ করে একটি মিশ্র কার্য উৎপন্ন করে এবং এই মিশ্র কার্যটি প্রতিটি কারণ থেকে উৎপন্ন কার্যের সমজাতীয় হয় তখন তাকে সমজাতীয় কার্যসংমিশ্রণ বলে। এখানে মিশ্র কার্যটি পৃথকভাবে সৃষ্ট কার্যগুলোর সমষ্টি মাত্র। অন্যদিকে একাধিক ভিন্ন জাতীয় কারণ একত্রে কাজ করে যখন একটি মিশ্র কার্য উৎপন্ন করে তখন তাকে ভিন্ন জাতীয় কার্যসংমিশ্রণ বলে। দৃশ্যকল্প-১ এ দেখা যায়, ১০০ ওয়াটের আলোর ৫টি বৈদ্যুতিক বাল্ব একত্রে ৫০০ ওয়াটের আলো উৎপন্ন করে। এখানে একক কারণগুলো এবং মিশ্র কার্য উভয়ই সমজাতীয় যা সমজাতীয় কার্যসংমিশ্রণের দৃষ্টান্ত। অন্যদিকে দৃশ্যকল্প-২ এ হাইড্রোজেন ও অক্সিজেন নামক দুটি ভিন্ন জাতীয় গ্যাস নির্দিষ্ট অনুপাতে মিশিয়ে পানি উৎপন্ন হওয়াকে নির্দেশ করা হয়েছে। এখানে পানি একটি মিশ্র কার্য যেখানে হাইড্রোজেন কিংবা অক্সিজেন কোনোটিরই গুণাগুণ বর্তমান নেই। তাই এটি ভিন্ন জাতীয় কার্যসংমিশ্রণের দৃষ্টান্ত। পরিশেষে বলা যায়, দৃশ্যকল্প-১ ও দৃশ্যকল্প-২ সম্পূর্ণভাবে পৃথক দুটি প্রক্রিয়া যারা কার্যসংমিশ্রণের দুটি প্রকারকে নির্দেশ করে।"
        }
      ]
    },
    {
      "number": "9",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "কূটাভাস শব্দের অর্থ কী?",
          "explanation": "'কূটাভাস' শব্দের অর্থ হলো 'আপাত অসঙ্গত মতবাদ'।"
        },
        {
          "label": "খ",
          "question": "বহুকারণ সমন্বয়বাদ বলতে কী বোঝায়?",
          "explanation": "যখন একাধিক কারণ একত্রে মিলিত হয়ে একটি মিশ্র কার্য উৎপন্ন করে তখন কারণগুলোর মিলন হলো বহুকারণ সমন্বয়। আর এ সংশ্লিষ্ট মতবাদকেই বলে বহুকারণ সমন্বয়বাদ। বহুকারণ সমন্বয়বাদ অনুসারে, কয়েকটি কারণ পৃথকভাবে কাজ না করে একসাথে কাজ করে। যেমন- ইট, বালু, সিমেন্ট, রড ইত্যাদি প্রত্যেকটি আলাদা উপাদান। এদের একটি দিয়ে ভবন তৈরি করা সম্ভব নয়। কিন্তু যখন প্রয়োজন অনুযায়ী পরিমাণমত রড, সিমেন্ট, ইট ও বালু ব্যবহার করা হয় তখন ভবন তৈরি করা যায়। তাই এক্ষেত্রে অনেকগুলো কারণ একত্রে কাজ করেছে। এভাবে যখন অনেকগুলো কারণ একত্রিত হয়ে কোনো কার্য সম্পাদন করে তখন তাকে বহুকারণ সমন্বয় বলে।"
        },
        {
          "label": "গ",
          "question": "উদ্দীপকটিতে কার্যকারণ তত্ত্বের কোন বিষয়টি প্রতিফলিত হয়েছে? ব্যাখ্যা করো।",
          "explanation": "উদ্দীপকটিতে কার্যকারণ তত্ত্বের 'বহুকারণবাদ' বিষয়টি প্রতিফলিত হয়েছে। কার্যকারণ নিয়ম অনুযায়ী কারণ ও কার্যের মধ্যে আবশ্যিক সম্পর্ক বিদ্যমান। অর্থাৎ প্রতিক্ষেত্রে কারণ ও কার্য একই ঘটনা ঘটায়। তাই কার্যকারণ নিয়ম অনুযায়ী প্রতিটি কাজের একটি কারণ আছে এবং প্রতিক্ষেত্রে একই কারণ একই কার্য উৎপন্ন করে। কিন্তু অনেক সময় একটি কার্যের একাধিক কারণ আছে বলে মনে করা হয়, তখন তাকে বহুকারণ বলা হয়। আর বহুকারণ সংক্রান্ত এ মতবাদটিকে বহুকারণবাদ বলে। যার দৃষ্টান্ত উদ্দীপকে প্রতীয়মান। উদ্দীপকের চিত্রে দেখানো হয়েছে ঘণ্টা ধ্বনি, হাততালি, গাড়ির হর্ণ এর কারণে 'শব্দ' সৃষ্টি হয়। অর্থাৎ শব্দ নামক কার্যের কারণ বিভিন্ন। তাই বলা যায়, উদ্দীপকের চিত্রে পাঠ্যবইয়ের বহুকারণবাদ প্রকাশিত হয়েছে।"
        },
        {
          "label": "ঘ",
          "question": "উদ্দীপকে উল্লিখিত বিষয়টি কি গ্রহণযোগ্য? তোমার মতামত দাও।",
          "explanation": "না, বিভিন্ন জুটির কারণে উদ্দীপকে উল্লিখিত বিষয় অর্থাৎ বহুকারণবাদ গ্রহণযোগ্য নয়। বহুকারণ মতবাদে কারণকে একটি বিশিষ্ট ঘটনা হিসেবে প্রকাশ করা হয়। কিন্তু কারণের মতো কার্যকেও যদি একটি বিশিষ্ট ঘটনা হিসেবে গ্রহণ করা হয়, তাহলে বহুকারণবাদ ভ্রান্ত বলে প্রমাণিত হয়। পাশাপাশি কার্যকারণ নিয়মানুযায়ী, কারণ ও কার্যের মধ্যে অনিবার্য সম্পর্ক বিদ্যমান। আর প্রতিক্ষেত্রে একটি কারণ একটিই কার্য ঘটায়। তাই প্রতিটি কার্যের কারণ একটি। কার্যকারণের এই নিয়ম মেনে নিলে বহুকারণবাদ বাতিল হয়ে যায়। কারণের সংজ্ঞা অনুযায়ী, কারণ হলো কার্যের অপরিবর্তনীয়, শর্তহীন ও অব্যবহিত পূর্ববর্তী ঘটনা। আর একটি কার্যের অব্যবহিত পূর্ববর্তী একটি মাত্র ঘটনা থাকে। তাই কারণের বিজ্ঞানসম্মত সংজ্ঞা মেনে নিলে বহুকারণবাদকে অস্বীকার করতে হয়। বহুকারণবাদে বিভিন্ন ধরনের কার্যের সার্বিকীকরণ করে একটি কার্য বলে সিদ্ধান্ত গ্রহণ করা হয়। অথচ - বহুকারণবাদে প্রতিটি কারণকে বিশিষ্ট কারণ হিসেবে উপস্থাপন করা হয়। যদি কারণের মতো কার্যকেও সার্বিকীকরণ করা হয় তাহলে বহুকারণবাদ ভ্রান্ত প্রমাণিত হয়। পরিশেষে বলা যায় যে, বহুকারণবাদের বিভিন্ন রকম ত্রুটি রয়েছে। এরূপ ত্রুটির কারণে বহুকারণবাদ গ্রহণযোগ্য মতবাদ নয়।"
        }
      ]
    },
    {
      "number": "10",
      "uddipok": "ছক-১: সকল মানুষ হয় প্রাণী ... কিছু প্রাণী হয় মানুষ। ছক-২: সকল মানুষ হয় জ্ঞানী। .. সকল জ্ঞানী হয় মানুষ।",
      "tag": "MB 24",
      "sub_questions": [
        {
          "label": "ক",
          "question": "অনুমান কত প্রকার?",
          "explanation": "অনুমান দুই প্রকার। যথা- অবরোহ অনুমান ও আরোহ অনুমান।"
        },
        {
          "label": "খ",
          "question": "প্রতিবর্তন বলতে কী বোঝায়?",
          "explanation": "অমাধ্যম অনুমানের একটি বিশেষ প্রকারভেদ হলো প্রতিবর্তন। যে অমাধ্যম অনুমানে আশ্রয়বাক্যের অর্থ অপরিবর্তিত রেখে গুণের পরিবর্তন করে এবং আশ্রয়বাক্যের বিধেয় পদের বিরুদ্ধ পদকে বিধেয় হিসেবে ব্যবহার করে সিদ্ধান্ত অনুমিত হয় তাকে প্রতিবর্তন বলে। যেমন- 'A' - সকল ফুল হয় সুন্দর (প্রতিবর্তনীয়) :: 'E'- কোনো ফুল নয় অসুন্দর (প্রতিবর্তিত) উপর্যুক্ত উদাহরণে আশ্রয়বাক্যের অর্থ অপরিবর্তিত রয়েছে এবং গুণ পরিবর্তিত হয়েছে। আশ্রয়বাক্যের বিধেয় পদের বিরুদ্ধ পদ সিদ্ধান্তে বিধেয় হিসেবে ব্যবহৃত হয়েছে। তাই এটি প্রতিবর্তনের একটি দৃষ্টান্ত।"
        },
        {
          "label": "গ",
          "question": "ছক-২ এ কোন প্রকারের অনুপপত্তি ঘটেছে? ব্যাখ্যা করো।",
          "explanation": "উদ্দীপকে ছক-২ এ আবর্তনের ব্যাপ্যতাজনিত অনুপপত্তি ঘটেছে। যে অমাধ্যম অবরোহ অনুমানে গুণের পরিবর্তন না করে আশ্রয়বাক্যের উদ্দেশ্য ও বিধেয় পদের ন্যায়সঙ্গত স্থান পরিবর্তনের মাধ্যমে সিদ্ধান্ত ' অনুমিত হয় তাকে আবর্তন বলে। আবর্তনের আরেকটি শর্ত হলো আশ্রয়বাক্যের অব্যাপ্য পদ সিদ্ধান্তে ব্যাপ্য হতে পারবে না। অর্থাৎ, A যুক্তিবাক্যের আবর্তন A যুক্তিবাক্যে করা যাবে না। কারণ সেক্ষেত্রে ব্যাপ্যতা সংক্রান্ত নিয়ম লঙ্ঘিত হবে। উদ্দীপকে ছক-২ এর দৃষ্টান্তটি হলো- A- সকল মানুষ হয় জ্ঞানী। A- সকল জ্ঞানী হয় মানুষ। আবর্তনের এই দৃষ্টান্তটিতে আশ্রয়বাক্যের অব্যাপ্য 'জ্ঞানী' পদটি সিদ্ধান্তে ব্যাপ্য হয়েছে। তাই এখানে আবর্তনের ব্যাপ্যতা সংক্রান্ত নিয়মটি লঙ্ঘিত হয়েছে। অতএব, এটি আবর্তনের একটি অবৈধ দৃষ্টান্ত, যেখানে ব্যাপ্যতাজনিত অনুপপত্তি ঘটেছে।"
        },
        {
          "label": "ঘ",
          "question": "আবর্তনের নিয়ম উল্লেখপূর্বক ছক-১ এর বৈধতা বিচার করো।",
          "explanation": "উদ্দীপকে ছক-১ এ বৈধ আবর্তনের একটি দৃষ্টান্ত উল্লেখকরা হয়েছে। আবর্তনের ক্ষেত্রে আশ্রয়বাক্যের উদ্দেশ্য ও বিধেয় পদের ন্যায়সঙ্গত স্থান পরিবর্তন হলেও গুণের কোনো পরিবর্তন হয় না। এ দিক থেকে আবর্তন কতগুলো নিয়মের অধীন। যুক্তিবিদগণ আবর্তনের চারটি নিয়ম নির্ধারণ করেছেন- এক: আশ্রয়বাক্যের উদ্দেশ্য সিদ্ধান্তের বিধেয় হবে। দুই: আশ্রয়বাক্যের বিধেয় সিদ্ধান্তের উদ্দেশ্য হবে। তিন: আশ্রয়বাক্য ও সিদ্ধান্তের গুণ একই থাকবে। চার: আশ্রয়বাক্যের অব্যাপ্য পদ সিদ্ধান্তে ব্যাপ্য হতে পারবে না।. উদ্দীপকে ছক-১ এ নির্দেশিত দৃষ্টান্তটি হলো- A-সকল মানুষ হয় প্রাণী। I- কিছু প্রাণী হয় মানুষ। দৃষ্টান্তটিতে আবর্তনের নিয়ম মেনে আশ্রয়বাক্যের উদ্দেশ্য এবং বিধেয়কে স্থান পরিবর্তন করে সিদ্ধান্তে যথাক্রমে বিধেয় ও উদ্দেশ্য করা হয়েছে। উভয় যুক্তিবাক্যের গুণ অপরিবর্তিত রয়েছে। অর্থাৎ উভয় যুক্তিবাক্যই সদর্থক। আশ্রয়বাক্যের অব্যাপ্য পদ 'প্রাণী' সিদ্ধান্তে অব্যাপ্য হিসেবে উদ্দেশ্যর স্থান দখল করেছে। অর্থাৎ ব্যাপ্যতাজনিত নিয়মও লঙ্ঘিত হয় নি। অর্থাৎ দেখা যায়, দৃষ্টান্তটিতে আবর্তনের সকল নিয়ম অনুসরণ করেই সিদ্ধান্ত নিঃসৃত হয়েছে। সুতরাং বলা যায়, ছক-১ আবর্তনের, একটি বৈধ দৃষ্টান্ত।"
        }
      ]
    },
    {
      "number": "11",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "বিধেয়ক কত প্রকার?",
          "explanation": "বিধেয়ক পাঁচ প্রকার।"
        },
        {
          "label": "খ",
          "question": "কোন ধরনের যুক্তিবাক্যে বিধেয়ক থাকে না? ব্যাখ্যা করো।",
          "explanation": "নঞর্থক যুক্তিবাক্য ও বিশিষ্ট পদে বিধেয়ক থাকে না। নঞর্থক যুক্তিবাক্যে উদ্দেশ্য পদের সাথে বিধেয় পদের সম্পর্ককে অস্বীকার করা হয়। তাই এরূপ যুক্তিবাক্যে বিধেয়ক থাকে না। যেমন- 'সকল ফুল নয় লাল'। এখানে ফুলের সাথে লাল রঙের কোনো সম্পর্ক স্থাপিত হয়নি। আবার, যেসব যুক্তিবাক্যে বিধেয়টি 'বিশিষ্ট পদ' সেখানে বিধেয়ক থাকে না। যেমন- জীবনানন্দ দাশ, সূর্য, ঢাকা ইত্যাদি।"
        },
        {
          "label": "গ",
          "question": "ছকে 'ক' অংশ কোন বিধেয়ককে নির্দেশ করে? ব্যাখ্যা করো।",
          "explanation": "ছকে 'ক' অংশ 'জাতি' বিধেয়ককে নির্দেশ করে। যদি কোনো সদর্থক যুক্তিবাক্যে দুটি শ্রেণিবাচক পদের মধ্যে এমন সম্পর্ক থাকে যে, একটির ব্যক্ত্যর্থ অন্যটির থেকে বেশি এবং বেশি ব্যক্ত্যর্থপূর্ণ শ্রেণিটি অপর শ্রেণিটিকে অন্তর্ভুক্ত করে তাহলে ঐ বেশি ব্যক্ত্যর্থপূর্ণ শ্রেণিটি কম ব্যক্ত্যর্থ বিশিষ্ট শ্রেণির জাতি বলে বিবেচিত হবে। যেমন- 'সকল বাঘ হয় প্রাণী'- এখানে 'প্রাণী' এবং 'বাঘ' উভয়ই শ্রেণিবাচক পদ। তবে প্রাণীর ব্যক্ত্যর্থ বাঘের ব্য্যর্থের চেয়ে বেশি এবং এটি বাঘের ব্যক্ত্যর্থকে অন্তর্ভুক্ত করে। তাই বাঘের তুলনায় প্রাণী হচ্ছে জাতি। উদ্দীপকে দেখা যায়, 'ক' অংশটি অর্থাৎ 'বই' কবিতা, গল্প ও উপন্যাসকে নির্দেশ করছে। এখানে 'বই' পদটি কবিতা, গল্প ও উপনাসের সমগ্র ব্যক্ত্যর্থকে অন্তর্ভুক্ত করেছে। কেননা, আমরা জানি, কবিতা, গল্প ও উপন্যাস প্রত্যেকে বই-এর অন্তর্গত এক একটি শ্রেণি। সুতরাং বলা যায়, ছকে 'ক' অংশটি জাতিকে নির্দেশ করছে।"
        },
        {
          "label": "ঘ",
          "question": "ছক 'ক' এবং 'খ' দ্বারা নির্দেশিত বিধেয়ক দুটির পারস্পরিক সম্পর্ক আলোচনা করো।",
          "explanation": "ছক 'ক' ও 'খ' যথাক্রমে 'জাতি' ও 'উপজাতি' নামক দুটি বিধেয়ককে নির্দেশ করছে যারা পরস্পর সাপেক্ষ পদ এবং সম্পর্কযুক্ত। জাতি ও উপজাতির মধ্যে গভীর সম্পর্ক বিদ্যমান। উভয়ই শ্রেণিবাচক শব্দ। উভয়েরই বিশেষ বিশেষ সদস্য রয়েছে। তবে জাতি ও উপজাতি একে অন্যের ওপর অস্তিত্বের দিক থেকে নির্ভরশীল। এদের কোনোটিই এককভাবে অস্তিত্বশীল থাকতে পারবে না। জাতি হতে হলে তার সাথে উপজাতি থাকতে হয় এবং উপজাতি হতে হলে তার সাথে আবশ্যকভাবে জাতি থাকতে হয়। উদ্দীপকে 'ক' দ্বারা 'বই' পদটিকে নির্দেশ করা হয়েছে এবং 'খ' দ্বারা বই শ্রেণির অন্তর্গত কবিতা, গল্প ও উপন্যাস শ্রেণিকে নির্দেশ করা হয়েছে। সুতরাং 'বই' পদটি কবিতা, গল্প ও উপন্যাস পদগুলোর তুলনায়, একটি জাতি। এরা একে অন্যের ওপর নির্ভরশীল এবং উভয়ই সাপেক্ষ পদ। কেননা 'বই' পদটি এককভাবে জাতি হতে পারে না। তেমনি কবিতা, গল্প ও উপন্যাস পদগুলোও এককভাবে উপজাতি হতে পারে না। অর্থাৎ উপজাতি না থাকলে কোনো পদ জাতি হতে পারে না। আবার উপজাতি হতে হলেও তাকে কোনো না কোনো জাতির অন্তর্ভুক্ত হতে হয়। সুতরাং বলা যায়, জাতি ও উপজাতির মধ্যে পারস্পরিক আবশ্যক সম্পর্ক বিদ্যমান। তাই যুক্তিবিদ্যায় এদেরকে কোনো যুক্তিবাক্যে ব্যবহৃত দুটি শ্রেণিবাচক পদের তুলনামূলক সম্পর্কের মাধ্যমে নির্ণয় করা হয়।"
        }
      ]
    }
  ]
}