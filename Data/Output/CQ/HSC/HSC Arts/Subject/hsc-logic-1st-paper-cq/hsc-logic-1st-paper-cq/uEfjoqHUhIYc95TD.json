{
  "title": "রাজশাহী বোর্ড ২০২৪",
  "subtitle": "যুক্তিবিদ্যা (11)",
  "questions": [
    {
      "number": "1",
      "uddipok": "মানুষের আছে বুদ্ধিবৃত্তি, যা অন্য কোনো জীবের মধ্যে নেই। বুদ্ধিবৃত্তির জন্য মানুষ চিন্তা করার ক্ষমতা রাখে। সত্যকে অনুসন্ধান করে, অজানা বিষয়গুলোকে জানার চেষ্টা করে। এই বুদ্ধিবৃত্তিকে জ্ঞানের একটি শাখা সঠিকভাবে পরিচালনা করে বাস্তব জীবনে প্রয়োগ করার কলা-কৌশল শিক্ষা দেয়।",
      "tag": "RB 24",
      "sub_questions": [
        {
          "label": "ক",
          "question": "যুক্তিবিদ্যা কী?",
          "explanation": "যুক্তিবিদ্যা হলো সেই সকল পদ্ধতি ও নীতি সম্পর্কে অধ্যয়ন যা ভালো বা বৈধ যুক্তি এবং মন্দ বা অবৈধ যুক্তির মধ্যে পার্থক্য নির্দেশ করে।"
        },
        {
          "label": "খ",
          "question": "যুক্তিবিদ্যাকে কেন আদর্শমূলক বিজ্ঞান বলা হয়?",
          "explanation": "সত্যের আদর্শ বা মানদণ্ডের ভিত্তিতে নিজস্ব বিষয়বস্তু মূল্যায়ন করে বলে যুক্তিবিদ্যা একটি আদর্শনিষ্ঠ-বিজ্ঞান। আদর্শনিষ্ঠ বিজ্ঞান নির্দিষ্ট আদর্শের ভিত্তিতে বিষয়বস্তুর মান নির্ধারণ করে। যুক্তিবিদ্যা সত্যের আদর্শকে সামনে রেখে মানুষের চিন্তার বৈধতা-অবৈধতা নির্ণয় করে। অর্থাৎ সত্যের আদর্শকে সামনে রেখে যুক্তিবিদ্যা বচনের বৈধতার নিয়মসমূহ পরিচালনা করে থাকে। আমরা কীভাবে চিন্তা করলে সত্য প্রতিষ্ঠা করতে পারব বা আমাদের কীভাবে চিন্তা করা উচিত তাই যুক্তিবিদ্যার আদর্শ। এ কারণে যুক্তিবিদ্যাকে আদর্শনিষ্ঠ বিজ্ঞান বলা হয়।"
        },
        {
          "label": "গ",
          "question": "উদ্দীপকে উল্লিখিত বিষয়টির প্রকৃতি ব্যাখ্যা করো।",
          "explanation": "উদ্দীপকে উল্লিখিত বিষয়টি হলো যুক্তিবিদ্যা। ইংরেজি 'Logic' শব্দের বাংলা প্রতিশব্দ হলো যুক্তিবিদ্যা। শব্দগত অর্থে যুক্তিবিদ্যা ভাষায় প্রকাশিত চিন্তা সম্পর্কীয় বিজ্ঞান। তবে সব ধরনের চিন্তা যুক্তিবিদ্যার পরিসরভুক্ত নয়। শুধু অনুমানমূলক চিন্তাই যুক্তিবিদ্যায় আলোচনা করা হয়। বস্তুত যুক্তিবিদ্যা আদর্শনিষ্ঠ বিজ্ঞান। কেননা অন্যান্য আদর্শনিষ্ঠ বিজ্ঞানের মতোই যুক্তিবিদ্যা সত্যতার আদর্শের ভিত্তিতে একটি বিষয়কে মূল্যায়ন করে। যুক্তিবিদ্যা হলো যুক্তিসংক্রান্ত বিজ্ঞান। কেননা যুক্তিবিদ্যার মূল আলোচ্য বিষয় হলো যুক্তি। যা চিন্তার বা অবধারণের ভাষাগত প্রকাশ। আধুনিককালে যুক্তিবিদ্যাকে বৈধ ও অবৈধ যুক্তির পার্থক্যকরণের বিদ্যা হিসেবে অভিহিত করা হয়। অর্থাৎ অবৈধ যুক্তি থেকে বৈধ যুক্তিকে পৃথক করার পদ্ধতি ও নীতি সমূহের একটি বিশিষ্ট বিদ্যা যুক্তিবিদ্যা। তাই যুক্তিবিদ্যার মূল কাজ বৈধ ও অবৈধ যুক্তির পার্থক্য নিরূপণ করা।"
        },
        {
          "label": "ঘ",
          "question": "উদ্দীপকে বর্ণিত বিষয়টি বাস্তব জীবনে প্রয়োগের প্রয়োজন কেন? বিশ্লেষণ করো।",
          "explanation": "উদ্দীপকে বর্ণিত যুক্তিবিদ্যা বিষয়টি বাস্তব জীবনে প্রয়োগের প্রয়োজন। যুক্তিবিদ্যা বাস্তব জগতের ঘটনাবলিকে সঠিকভাবে জানতে সাহায্য করে। যুক্তিবিদ্যা ঘটনাবলির সংজ্ঞা, শ্রেণিবিভাগ ও ব্যাখ্যাদান করতে শেখায় এবং বৈজ্ঞানিক অনুসন্ধিৎসায় সাহায্য করে। এ বিজ্ঞান আমাদের ভাষায়, চিন্তায় ও কথাবার্তায় নিয়মনিষ্ঠ হতে শেখায়। পাশাপাশি যুক্তিবিদ্যা আমাদের নির্ভুলভাবে যুক্তিবিন্যাস করতে, নিজেদের যুক্তিতে ভ্রান্তি পরিহার করতে এবং অপরের যুক্তিতে দোষ-ত্রুটি ধরে দিতে সাহায্য করে। যুক্তিবিদ্যা পাঠে আমাদের যুক্তিবিন্যাসের ক্ষমতা তীক্ষ্ণ হয় এবং অমূর্ত বা বস্তুনিরপেক্ষ চিন্তাশক্তি বৃদ্ধি পায়। এর ফলে প্রকৃত বা যথার্থ জ্ঞান লাভ করা সহজ হয় এবং মন থেকে অন্ধবিশ্বাস ও কুসংস্কার দূর হয়। আমরা প্রত্যেক বিষয়কে যুক্তির আলোকে বিচার করতে শিখি। যেহেতু সত্যের সন্ধান লাভ যুক্তিবিদ্যার প্রধান লক্ষ্য। তাই যুক্তিবিদ্যা পাঠে মানুষ উচ্ছ্বাস ও ভাবাবেগ পরিহার করে নিজস্ব মতকে অন্যের কাছে যৌক্তিকভাবে গ্রহণযোগ্য করে তুলতে পারে। পরিশেষে বলা যায়, বাস্তব জীবনে যুক্তিবিদ্যার জ্ঞান আমাদের ভাষায়, চিন্তায় ও কথাবার্তায় নিয়মনিষ্ঠ হতে শেখায়। এ কারণে যুক্তিবিদ হ্যামিলটন বলেছেন, “যে ব্যক্তি যুক্তিবিদ্যা পাঠ করে যথার্থ যুক্তিবিন্যাসের জন্য নিজ মনকে গড়ে তুলেছেন তিনি জ্ঞানের যে কোনো শাখাতেই আত্মনিয়োগ করুন না কেন সেখানেই তিনি সুবিধা করতে পারবেন।” তাই বাস্তব জীবনে যুক্তিবিদ্যার জ্ঞানের উপযোগিতা অপরিসীম।"
        }
      ]
    },
    {
      "number": "2",
      "uddipok": "দৃষ্টান্ত-১: সকল ফুল হয় সুন্দর। দৃষ্টান্ত-২: টি, বই, খাতা, উহ!",
      "tag": "RB 24",
      "sub_questions": [
        {
          "label": "ক",
          "question": "শব্দ কত প্রকার?",
          "explanation": "শব্দ তিন প্রকার। যথা- পদযোগ্য শব্দ, সহ-পদযোগ্য শব্দ ও পদ- নিরপেক্ষ শব্দ।"
        },
        {
          "label": "খ",
          "question": "শব্দ কখন পদে পরিণত হয়?",
          "explanation": "শব্দ যখন কোনো যুক্তিবাক্যের উদ্দেশ্য বা বিধেয় হিসেবে 'ব্যবহৃত হয় তখন তা পদে পরিণত হয়। যুক্তিবিদ্যায় বিভিন্ন প্রকার শব্দ আছে। আর অনেকগুলো শব্দ দিয়ে একটি যুক্তিবাক্য গঠিত হয়। কিন্তু একটি যুক্তিবাক্যে পদ থাকে দুটি। যুক্তিবাক্যের পদ একাধিক শব্দ দ্বারা গঠিত হতে পারে। তাই যখন কোনো শব্দ বা শব্দ সমষ্টি কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হয় তখন ঐ শব্দ বা শব্দ সমষ্টি পদে পরিণত হয়।'"
        },
        {
          "label": "গ",
          "question": "দৃষ্টান্ত-১ দ্বারা পাঠ্যবইয়ের কোন বিষয়কে নির্দেশ করে? ব্যাখ্যা করো।",
          "explanation": "দৃষ্টান্ত-১ দ্বারা পাঠ্যবইয়ের পদের বিষয়কে নির্দেশ করে। যে শব্দ বা শব্দসমষ্টি কোনো যুক্তিবাক্যের উদ্দেশ্য বা বিধেয় হিসেবে ব্যবহৃত হয় তাকে পদ বলে। যেমন- 'দুধ হয় সাদা' এ যুক্তিবাক্যটিতে 'দুধ' শব্দটি উদ্দেশ্যরূপে এবং 'সাদা' শব্দটি বিধেয়রূপে ব্যবহৃত হয়েছে। সুতরাং দুধ ও সাদা উভয়ই এক একটি পদ। এরূপে 'মেয়েটার চুল হয় কালো' যুক্তিবাক্যে 'মেয়েটার চুল' শব্দসমষ্টি হচ্ছে উদ্দেশ্য পদ এবং 'কালো' বিধেয় 'পদ। দৃষ্টান্ত-১ এ বলা হয়েছে, সকল ফুল হয় সুন্দর। এখানে সকল ফুল হলো উদ্দেশ্য পদ এবং সুন্দর শব্দটি বিধায় পদ। এ কারণে বলা যায়, দৃষ্টান্ত-১ এর উদাহরণ পাঠ্যবইয়ের পদের বিষয়কে নির্দেশ করে।"
        },
        {
          "label": "ঘ",
          "question": "দৃষ্টান্ত-২ ও দৃষ্টান্ত-১ এর মধ্যে পার্থক্য পাঠ্যবইয়ের আলোকে বিশ্লেষণ করো।",
          "explanation": "উদ্দীপকের দৃষ্টান্ত-২ শব্দের উদাহরণ এবং দৃষ্টান্ত-১ পদের উদাহরণ। নিচে উভয় বিষয়ের মধ্যে পার্থক্য বিশ্লেষণ করা হলো- অর্থ প্রকাশক এক বা একাধিক বর্ণের সমষ্টি হলো শব্দ। যেমন- দৃষ্টান্ত-২ এ. উল্লেখিত টি, বই, খাতা, উহ! ইত্যাদি। অন্যদিকে, যুক্তিবাক্যে উদ্দেশ্য বা বিধেয়রূপে ব্যবহৃত পদ হলো এক বা একাধিক শব্দের সমষ্টি। যেমন- দৃষ্টান্ত-১ এ বলা হয়েছে, সকল ফুল হয় সুন্দর। এই যুক্তিবাক্যে ফুল শব্দটি হলো উদ্দেশ্য এবং 'সুন্দর' শব্দটি হলো বিধেয়। এভাবে একটি যুক্তিবাক্যে সব সময় দুটো মাত্র পদ থাকে উদ্দেশ্য এবং বিধেয়। কিন্তু একটি বাক্যে শব্দ থাকে দুই বা ততোধিক। অর্থাৎ শব্দ ব্যবহৃত হয় ব্যাকরণের বাক্যে কিন্তু পদ ব্যবহৃত হয় যুক্তিবাক্যে। যুক্তিবাক্যে পদ ব্যবহৃত হয় একটা নির্দিষ্ট অর্থে, কোনো দ্ব্যর্থক অর্থে নয়। কারণ, কোনো দ্ব্যর্থক পদ দিয়ে গঠিত যুক্তিবাক্য বৈধ হয় না। কিন্তু বাক্যে দ্ব্যর্থক শব্দ ব্যবহার করা যেতে পারে। এ কারণে যে কোনো শব্দকে পদ বলা যায় না। কিন্তু যে কোনো পদকে শব্দ বলা যায়। সুতরাং শব্দের তুলনায় পদের পরিসর কম। সর্বোপরি যুক্তিবিদ্যায় পদ আছে দু ধরনের। যথা- উদ্দেশ্য ও বিধেয়। অপরপক্ষে, শব্দ রয়েছে তিন শ্রেণির। যেমন- পদযোগ্য, সহ-পদযোগ্য এবং পদ-নিরপেক্ষ শব্দ। এগুলোর মধ্যে শুধু পদযোগ শব্দই পদরূপে গণ্য হয়। কিন্তু সহ-পদযোগ্য এবং পদ-নিরপেক্ষ শব্দ পদের আওতায় পড়ে না। পরিশেষে বলা যায়, আমাদের চিন্তা, অনুভূতি, আবেগ ইত্যাদি প্রকাশের মাধ্যম হিসেবে আমরা শব্দকে ব্যবহার করে থাকি। কিন্তু আমরা পদকে শুধু আমাদের যৌক্তিক চিন্তার বাহন হিসেবেই ব্যবহার করি। তাই শব্দ ও পদের মধ্যে বিভিন্ন পার্থক্য বিদ্যমান। এ কারণে দৃষ্টান্ত-২ ও দৃষ্টান্ত-১, এর মধ্যে ভিন্নতা প্রতীয়মান হয়।"
        }
      ]
    },
    {
      "number": "3",
      "uddipok": "যুক্তি-১: কিছু ফল নয় সুস্বাদু। যুক্তি-২: কোনো গরু নয় দ্বিপদ প্রাণী। যুক্তি-৩: কিছু মানুষ হয় সুখী।",
      "tag": "RB 24",
      "sub_questions": [
        {
          "label": "ক",
          "question": "যুক্তিবাক্য কাকে বলে?",
          "explanation": "দুটি পদের মধ্যে সদর্থক বা নঞর্থক যেকোনো প্রকার সম্পর্কের প্রকাশকেই যুক্তিবাক্য বলে।"
        },
        {
          "label": "খ",
          "question": "যুক্তিবাক্য ও অবধারণের দুটি পার্থক্য লেখো।",
          "explanation": "যুক্তিবাক্য ও অবধারণের মধ্যে দুটি পার্থক্য হলো- ১. দুটো ধারণার মধ্যে মানসিক সংযোজক হলো অবধারণ। আর দুটো পদের মধ্যে সম্পর্কের বর্ণনা হলো যুক্তিবাক্য। ২. অবধারণ মানসিক প্রক্রিয়া তাই এর ক্ষেত্রে সত্য ও মিথ্যার প্রশ্ন অবান্তর। কিন্তু যুক্তিবাক্য ভাষায় প্রকাশিত হয় বলে এর ক্ষেত্রে সত্য ও মিথ্যার প্রশ্ন অপরিহার্য।"
        },
        {
          "label": "গ",
          "question": "যুক্তি-১ এ কোন যুক্তিবাক্যের প্রয়োগ ঘটেছে? ব্যাখ্যা করো।",
          "explanation": "যুক্তি-১ এ বিশেষ নঞর্থক যুক্তিবাক্যের প্রয়োগ ঘটেছে। যে যুক্তিবাক্যের বিধেয় পদটি উদ্দেশ্য পদের আংশিক ব্যক্ত্যর্থকে অস্বীকার করে তাকে বিশেষ নঞর্থক যুক্তিবাক্য বা -বাক্য বলা হয়। অর্থাৎ যে বাক্য গুণের দিক থেকে নঞর্থক এবং পরিমাণের দিক থেকে বিশেষ। যেমন- 'কিছু মানুষ নয় সৎ'। এখানে বিধেয় 'সৎ' পদটি উদ্দেশ্য 'মানুষ' পদটির অংশবিশেষ সম্পর্কে অস্বীকার করা হয়েছে। অনুরূপ উদাহরণ দৃষ্টান্ত যুক্তি-১ এ লক্ষ করা যায়। যুক্তি-১ এ বলা হয়েছে, কিছু ফল নয় সুস্বাদু। এখানে সুস্বাদু বিধেয় পদের মাধ্যমে কিছু ফল সম্পর্কে অস্বীকার করা হয়েছে। এ কারণে এটি বিশেষ নঞর্থক যুক্তিবাক্যের দৃষ্টান্ত।"
        },
        {
          "label": "ঘ",
          "question": "পাঠ্যবইয়ের আলোকে যুক্তি-২ ও যুক্তি-৩ এ প্রকাশিত যুক্তিবাক্যসমূহের পারস্পরিক সম্পর্ক বিশ্লেষণ করো।",
          "explanation": "উদ্দীপকের যুক্তি-২ এ সার্বিক নঞর্থক ও যুক্তি-৩ এ বিশেষ সদর্থক যুক্তিবাক্য প্রকাশিত হয়েছে। নিচে উভয় যুক্তিবাক্যের পারস্পরিক সম্পর্ক বিশ্লেষণ করা হলো- যুক্তি-২ এ বলা হয়েছে, কোনো গরু নয় দ্বিপদ প্রাণী। এখানে 'দ্বিপদ • প্রাণী' পদটিকে উদ্দেশ্য 'গরু' পদের সমগ্র ব্যক্ত্যর্থ সম্পর্কে অস্বীকার করা হয়েছে। এ কারণে এটি সার্বিক নঞর্থক যুক্তিবাক্য। কারণ যে যুক্তিবাক্যের বিধেয় পদটি উদ্দেশ্য পদের সমগ্র ব্যক্ত্যর্থকে অস্বীকার করে তাকে সার্বিক নঞর্থক যুক্তিবাক্য বা E-বাক্য বলা। অন্যদিকে, যে যুক্তিবাক্যের বিধেয় পদটি উদ্দেশ্য পদের আংশিক ব্যক্ত্যর্থকে স্বীকার করে তাকে বিশেষ সদর্থক যুক্তিবাক্য বা I-বাক্য বলে। যেমন- যুক্তি-৩ এ বর্ণিত, কিছু মানুষ হয় সুখী। এখানে বিধেয় 'সুখী' পদটি উদ্দেশ্য 'মানুষ' পদটির অংশবিশেষ সম্পর্কে স্বীকার করে নেওয়া হয়েছে। এ কারণে এটি বিশেষ সদর্থক যুক্তিবাক্য। ব্যাপ্যতার ক্ষেত্রে সার্বিক নঞর্থক যুক্তিবাক্যের উদ্দেশ্য ও বিধেয় পদ ব্যাপ্য হলেও বিশেষ সদর্থক যুক্তিবাক্যের ক্ষেত্রে উভয় পদই অব্যাপ্য। যুক্তি-২, ও যুক্তি-৩ এ প্রকাশিত যুক্তিবাক্যসমূহের মধ্যে 'পার্থক্য থাকলেও উভয় যুক্তিবাক্যে গুণ ও পরিমাণগত দিকটি প্রকাশ পায়। যাদের মাধ্যমে যুক্তিবাক্যের প্রকৃতি সহজে ব্যাখ্যা করা যায়। এদিক থেকে উভয় যুক্তিবাক্যের মধ্যে সাদৃশ্যপূর্ণ সম্পর্ক লক্ষ করা যায়। পরিশেষে বলা যায়, সার্বিক নঞর্থক যুক্তিবাক্য ও বিশেষ সদর্থক যুক্তিবাক্য দুটি ভিন্ন প্রকৃতির বাক্য। এই কারণেই যুক্তি-২ ও যুক্তি-৩ এর মধ্যে ভিন্নতা লক্ষণীয়।"
        }
      ]
    },
    {
      "number": "4",
      "uddipok": "",
      "tag": "RB 24",
      "sub_questions": [
        {
          "label": "ক",
          "question": "পদ কাকে বলে?",
          "explanation": "যুক্তিবাক্যের উদ্দেশ্য বা বিধেয় হিসেবে ব্যবহৃত হওয়ার যোগ্যতাসম্পন্ন কোনো শব্দ বা শব্দ সমষ্টিকে পদ বলে।"
        },
        {
          "label": "খ",
          "question": "কখন একটি পদ অব্যাপ্য হয়?",
          "explanation": "যখন একটি যুক্তিবাক্যে কোনো পদ আংশিক ব্যক্ত্যর্থ প্রকাশ করে তখনই সেই পদটি অব্যাপ্য হয়। কোনো পদ একটি যুক্তিবাক্যে কতটুকু ব্যক্ত্যর্থের ভিত্তিতে প্রকাশিত হলো তার ওপর নির্ভর করে পদটির ব্যাপ্যতা নির্ধারিত হয়। যখন একটি পদ তার সম্পূর্ণ ব্যক্ত্যর্থের ভিত্তিতে কোনো যুক্তিবাক্যে ব্যবহৃত হয় তখন পদটি ব্যাপ্য হয়। আর যখন একটি পদ কোনো যুক্তিবাক্যে আংশিক ব্যক্ত্যর্থে প্রকাশিত হয় তখন সেটিকে অব্যাপ্য পদ বলে। সুতরাং যুক্তিবাক্যে কোনো পদের ব্য্যর্থ আংশিক হওয়ার কারণে সেই পদটি অব্যাপ্য হয়।"
        },
        {
          "label": "গ",
          "question": "দৃশ্যকল্প-১ এ \"\" চিহ্নিত শব্দগুলো কোন ধরনের পদ? পাঠ্যবইয়ের আলোকে ব্যাখ্যা করো।",
          "explanation": "দৃশ্যকল্প-১ এ \"\" চিহ্নিত শব্দগুলো হলো গুণবাচক পদ। যে পদ কোনো বস্তুর নাম না বুঝিয়ে বস্তুর কোনো গুণের নাম বোঝায় তাকে গুণবাচক পদ বলে। এরূপ পদ বাস্তবিকভাবে বিদ্যমান থাকতে পারে এমন কোনো বস্তু, বিষয় বা ব্যক্তিকে না বুঝিয়ে কেবল কোনো গুণকে স্বতন্ত্রভাবে প্রকাশ করে। অর্থাৎ, গুণবাচক পদ একটি বিমূর্ত ধারণা। এটা কোনো বাস্তব বিষয়ের নির্দেশক নয়। এজন্য এই পদকে বিমূর্ত পদও বলা চলে। যেমন- সততা, সৌন্দর্য ইত্যাদি। অনুরূপ দৃষ্টান্ত লক্ষ করা যায় উদ্দীপকের দৃশ্যকল্প-১ এ। দৃশ্যকল্প-১ এ বর্ণিত, তমাল একজন 'বিনয়ী' 'সৎ' ও 'দয়ালু' ব্যক্তি। এখানে \"\" চিহ্নিত পদগুলো এক একটি গুণের কথা প্রকাশ করেছে, কোনো বস্তু বা বিষয়ের কথা ব্যক্ত করেনি। এ কারণে এসব গুণবাচক পদ।"
        },
        {
          "label": "ঘ",
          "question": "দৃশ্যকল্প-২ এ পদের যে সম্পর্কের ইঙ্গিত রয়েছে তা বিশ্লেষণ করো।",
          "explanation": "উদ্দীপকের দৃশ্যকল্প-২ এ পদের জাত্যর্থ ও ব্যক্ত্যর্থের বিপরীতমুখী হ্রাস-বৃদ্ধির সম্পর্কের ইঙ্গিত রয়েছে। যুক্তিবিদ্যায় পদের দুটি দিক রয়েছে। যথা- জাত্যর্থ ও ব্যক্ত্যর্থ। জাত্যর্থ হলো পদের গুণের দিক এবং ব্যক্ত্যর্থ হলো পদের পরিমাণগত দিক। কোনো পদের জাত্যর্থ বাড়লে ব্যক্ত্যর্থ কমে আর জাত্যর্থ কমলে ব্যক্ত্যর্থ বাড়ে। জাত্যর্থ ও ব্যক্ত্যর্থের এই বিপরীতমুখী হ্রাস-বৃদ্ধির সম্পর্ক যুক্তিবিদ্যায় একটি গুরুত্বপূর্ণ বিষয়। দৃশ্যকল্প-২ এ বর্ণিত প্রথম ছকটির প্রথম স্তরে খেলোয়াড়, দ্বিতীয় স্তরে খেলোয়াড় + নিয়মানুবর্তিতা এবং তৃতীয় স্তরে খেলোয়াড় + নিয়মানুবর্তিতা + পরিশ্রমী উল্লেখ করা হয়েছে। এখানে দ্বিতীয় স্তরে খেলোয়াড়ের সাথে নিয়মানুবর্তিতা যুক্ত হওয়ায় একটি গুণ বা জাত্যর্থ বৃদ্ধি পায় কিন্তু ব্যক্ত্যর্থ কমে যায়। আবার তৃতীয় স্তরে খেলোয়াড় নিয়মানুবর্তিতার সাথে পরিশ্রমী যুক্ত হওয়ায় ব্যক্ত্যর্থ আরও কমে যায় কিন্তু পরিশ্রমী নামক জাত্যর্থ বৃদ্ধি পায়। অনুরূপভাবে দ্বিতীয় ছকের প্রথম স্তরে খেলোয়াড় + নিয়মানুবর্তিতা + পরিশ্রমী এর জাত্যর্থ বেশি থাকলেও ব্যক্ত্যর্থ কম থাকে। দ্বিতীয় স্তরে পরিশ্রমী নামক জাত্যর্থ কমলে, ব্যক্ত্যর্থ বৃদ্ধি পায় এবং তৃতীয় স্তরে শুধু খেলোয়াড় নামক পদের ব্যক্ত্যর্থ বৃদ্ধি পায় কিন্তু জাত্যর্থ কমে যায়। পরিশেষে বলা যায়, পদের ব্যস্ত্যর্থ ও জাত্যর্থের মধ্যে বিপরীতক্রমে হ্রাস-বৃদ্ধির সম্পর্ক বিদ্যমান। ফলে এদের একটির হ্রাস বা বৃদ্ধিতে অন্যটির বৃদ্ধি বা হ্রাস ঘটে।"
        }
      ]
    },
    {
      "number": "5",
      "uddipok": "",
      "tag": "RB 24",
      "sub_questions": [
        {
          "label": "ক",
          "question": "বিধেয় কাকে বলে?",
          "explanation": "যে পদ কোনো যুক্তিবাক্যের উদ্দেশ্য সম্পর্কে কোনো কিছু স্বীকার বা অস্বীকার করে তাকে বিধেয় (Predicate) বলে।"
        },
        {
          "label": "খ",
          "question": "কোন ধরনের যুক্তিবাক্যে বিধেয়ক থাকে না?",
          "explanation": "নঞর্থক যুক্তিবাক্য ও বিশিষ্ট পদে বিধেয়ক থাকে না। নঞর্থক যুক্তিবাক্যে উদ্দেশ্য পদের সাথে বিধেয় পদের সম্পর্ককে অস্বীকার করা হয়। তাই এরূপ যুক্তিবাক্যে বিধেয়ক থাকে না। যেমন- 'সকল ফুল নয় লাল'। এখানে ফুলের সাথে লাল রঙের কোনো সম্পর্ক স্থাপিত হয়নি। তাই এরূপ নঞর্থক যুক্তিবাক্যে বিধেয়ক থাকে না।"
        },
        {
          "label": "গ",
          "question": "উদ্দীপকে 'প্রাণী' পদটি কোন ধরনের বিধেয়ক? ব্যাখ্যা করো।",
          "explanation": "উদ্দীপকের 'প্রাণী' পদটি হলো জাতি নামক বিধেয়ক। দুটি শ্রেণিবাচক পদ পরস্পরের সাথে সম্পর্কের দিক থেকে ব্যক্ত্যর্থের বিবেচনায় যদি একটি ব্যাপকতর পদ এবং অন্য একটি পদকে অন্তর্ভুক্ত করে তবে ঐ ব্যাপকতর পদটিকে অন্য পদের জাতি বলে। অর্থাৎ শ্রেণিবাচক পদগুলোতে অন্যটির তুলনায় যার ব্য্যর্থ বেশি সেই জাতি বলে বিবেচিত। সুতরাং জাতি একটি শ্রেণিবাচক পদ। তবে সকল শ্রেণিবাচক পদকেই জাতি বলা যায় না। জাতি হতে হলে তার ব্যক্ত্যর্থ দ্বারা অন্য কোনো শ্রেণির ব্যক্ত্যর্থকে অন্তর্ভুক্ত করতে হবে। উদ্দীপকে প্রাণী পদকে দুটি ভাগে বিভক্ত করা হয়েছে। যার একটি হচ্ছে। দ্বিপদ প্রাণী অন্যটি হচ্ছে চতুষ্পদ প্রাণী। এখানে প্রাণী পদটির ব্যক্ত্যর্থ অন্য দুটি পদের চেয়ে বেশি। অর্থাৎ প্রাণী পদটি এখানে ব্যাপক অর্থে অন্যান্য শ্রেণিকে অন্তর্ভুক্ত করেছে। তাই বলা যায়, প্রাণী পদটি জাতি বিধেয়ককে নির্দেশ করে।"
        },
        {
          "label": "ঘ",
          "question": "উদ্দীপকের আলোকে 'A' এর সাথে 'B' ও 'C' এর পারস্পরিক সম্পর্ক বিশ্লেষণ করো।",
          "explanation": "উদ্দীপকে 'A' হলো জাতি এবং 'B' ও 'C' হলো উপজাতি। উভয় বিধেয়ক দুটি পরস্পর সাপেক্ষ পদ এবং সম্পর্কযুক্ত। জাতি ও উপজাতির মধ্যে গভীর সম্পর্ক বিদ্যমান। উভয়ই শ্রেণিবাচক শব্দ। উভয়েরই বিশেষ বিশেষ সদস্য রয়েছে। তবে জাতি ও উপজাতি একে অন্যের ওপর অস্তিত্বের দিক থেকে নির্ভরশীল এদের কোনোটিই এককভাবে অস্তিত্বশীল থাকতে পারবে না। জাতি হতে হলে তার সাথে উপজাতি থাকতে হয় এবং উপজাতি হতে হলে তার সাথে আবশ্যকভাবে জাতি থাকতে হয়। উদ্দীপকে 'A' দ্বারা 'প্রাণী' পদটিকে নির্দেশ করা হয়েছে এবং B ও C দ্বারা প্রাণী শ্রেণির অন্তর্গত দ্বিপদ প্রাণী ও চতুষ্পদ প্রাণীকে নির্দেশ করা হয়েছে। এরা একে অন্যের ওপর নির্ভরশীল এবং উভয়ই সাপেক্ষ পদ। সুতরাং বলা যায়, জাতি ও উপজাতির মধ্যে পারস্পরিক সম্পর্ক বিদ্যমান। তাই যুক্তিবিদ্যায় এদেরকে কোনো যুক্তিবাক্যে ব্যবহৃত দুটি শ্রেণিবাচক * পদের তুলনামূলক সম্পর্কের মাধ্যমে নির্ণয় করা হয়।"
        }
      ]
    },
    {
      "number": "6",
      "uddipok": "উদ্দীপক-১: প্রাণীর অন্তর্ভুক্ত হলো মানুষ, কুকুর, ছাগল, ঘোড়া ইত্যাদি। তাদের মধ্যে মানুষ হয় 'বুদ্ধিবৃত্তিসম্পন্ন'- যা তাকে অন্যান্য সমজাতীয় উপজাতি থেকে পৃথক করে রাখে। উদ্দীপক-২: মিসেস কবিতা একজন প্রভাষক। কলেজের যে কোনো সাংস্কৃতিক অনুষ্ঠান তিনি দক্ষতার সাথে পরিচালনা করেন। ১৯৯৬ সালের ২রা জুন রাজশাহীর এক সম্ভ্রান্ত পরিবারে তার জন্ম হয়।",
      "tag": "RB 24",
      "sub_questions": [
        {
          "label": "ক",
          "question": "বিধেয়ক কত প্রকার?",
          "explanation": "বিধেয়ক মোট পাঁচ প্রকার।"
        },
        {
          "label": "খ",
          "question": "বিধেয়ক কোনো পদ নয় কেন?",
          "explanation": "বিধেয়ক কোনো পদ নয় কারণ বিধেয়ক হলো একটি সম্পর্কের নাম। যুক্তিবাক্যের উদ্দেশ্য ও বিধেয়ের মধ্যকার সম্পর্কের নাম বিধেয়ক। এ কারণেই বিধেয়ক কোনো পদ নয়। যেমন- 'সকল দার্শনিক হন সৃজনশীল'। এখানে 'দার্শনিক' উদ্দেশ্য পদের সাথে 'সৃজনশীল' বিধেয় পদের মাধ্যমে সম্পর্ক প্রকাশ পেরেছে। তাই পদ দুটির সম্পর্ক হলো বিধেয়ক।"
        },
        {
          "label": "গ",
          "question": "উদ্দীপক-১ কোন ধরনের বিধেয়ককে নির্দেশ করে? ব্যাখ্যা করো।",
          "explanation": "উদ্দীপক-১ বিভেদক লক্ষণ নামক বিধেয়ককে নির্দেশ করে। যে গুণ বা গুণাবলি কোনো জাতির অন্তর্গত বিভিন্ন উপজাতির মধ্য থেকে কোনো একটি উপজাতিকে পৃথক করে তাকে বিভেদক লক্ষণ বলে। অর্থাৎ বিভেদক লক্ষণ কোনো উপজাতির এমন গুণাবলি যা তার সারসত্তাকে প্রকাশ করে। এসব গুণের মাধ্যমে একই জাতি বা শ্রেণির অন্তর্গত অন্যান্য উপজাতি বা উপশ্রেণি থেকে একটি বিশেষ উপজাতি বা উপশ্রেণি পৃথক হিসেবে বিবেচিত হয়। উদ্দীপক-১ এ বর্ণিত, প্রাণীর অন্তর্ভুক্ত হলো মানুষ, কুকুর, ছাগল, ঘোড়া ইত্যাদি। তাদের মধ্যে মানুষ হয় বুদ্ধিবৃত্তিসম্পন্ন যা তাকে অন্যান্য সমজাতীয় উপজাতি থেকে পৃথক করে রাখে। সুতরাং 'বুদ্ধিবৃত্তি' গুণটি হলো মানুষের বিভেদক লক্ষণ যা মানুষের সারসত্তা বা জাত্যর্থের অংশ।"
        },
        {
          "label": "ঘ",
          "question": "উদ্দীপক-২ এ যে দুটি বিধেয়ককে নির্দেশ করে তাদের পার্থক্য আলোচনা করো।",
          "explanation": "উদ্দীপক-২ এ বিধেয়কের উপলক্ষণ ও অবান্তর লক্ষণকে নির্দেশ করেছে। উপলক্ষণ বলতে বিধেয়কের এমন একটি শ্রেণিবিভাগকে বোঝায় যা বিভেদক লক্ষণ থেকে অনুমিত বা নিঃসৃত হয়। অর্থাৎ, কোনো পদের এমন গুণ যা কোনো পদের অংশ নয়, কিন্তু পদটির জাত্যর্থ থেকে নিঃসৃত হয়। যেমন- উদ্দীপক-২ এ বর্ণিত মিসেস কবিতা একজন প্রভাষক। তিনি কলেজের যেকোনো সাংস্কৃতিক অনুষ্ঠান দক্ষতার সাথে পরিচালনা করেন। এখানে দক্ষতা নামক গুণটি মানুষ পদের বিভেদক লক্ষণ বা জাত্যর্থ 'বুদ্ধিবৃত্তি' থেকে নিঃসৃত। তাই 'দক্ষতা' পদটি একটি উপলক্ষণ। আবার, অবান্তর লক্ষণ হলো কোনো পদের এমন গুণ যা কোনো পদের জাত্যর্থের অংশ নয়; আবার পদটির জাত্যর্থ থেকে অনিবার্যভাবে নিঃসৃতও হয় না। অর্থাৎ, অবান্তর লক্ষণ বলতে জাত্যর্থের বাইরের কোনো গুণকে বোঝায়। যেমন- উদ্দীপক-২ এ বর্ণিত মিসেস কবিতা ১৯৯৬ সালের ২রা জুন রাজশাহীর এক সম্ভ্রান্ত পরিবারে জন্মগ্রহণ করেন। এখানে তার জন্মতারিখ কিংবা জন্মস্থান জাত্যর্থের অংশ নয় কিংবা জাত্যর্থ থেকে নিঃসৃতও হয়নি। তাই এটি একটি অবান্তর লক্ষণ। উপরের আলোচনা থেকে বলা যায়, উদ্দীপক-২ এ বিধেয়কের উপলক্ষণ ও অবান্তর লক্ষণকে নির্দেশ করেছে। পার্থক্যগত দিক থেকে উপলক্ষণ জাত্যর্থ থেকে নিঃসৃত হলেও অবান্তর লক্ষণ নিঃসৃত হয় না।"
        }
      ]
    },
    {
      "number": "7",
      "uddipok": "যুক্তি-১: সব কবি হয় মানুষ ... সব মানুষ হয় কবি। যুক্তি-২: সকল মানুষ হয় মরণশীল। সকল গায়ক হয় মানুষ। .. সকল গায়ক হয় মরণশীল।",
      "tag": "RB 24",
      "sub_questions": [
        {
          "label": "ক",
          "question": "সরল আবর্তন কাকে বলে?",
          "explanation": "যে আবর্তনে আবর্তনীয়ের এবং আবর্তিতের পরিমাণ একই থাকে তাকে সরল আবর্তন বলে।"
        },
        {
          "label": "খ",
          "question": "চতুষ্পদজনিত অনুপপত্তি কখন ঘটে?",
          "explanation": "যখন কোনো সহানুমানে তিনটির অধিক পদ থাকে তখন চতুষ্পদী অনুপপত্তি ঘটে। সহানুমানের একটি যুক্তিতে তিনটি এবং কেবলমাত্র তিনটি পদ থাকে। আর প্রত্যেকটি পদ দুইবার করে ব্যবহৃত হয়। সহানুমানের নিয়ম অনুযায়ী, সহানুমানে তিনটির অধিক পদ ব্যবহৃত হতে পারে না। যদি কোনো কারণে সহানুমানের নিয়ম অমান্য করে সহানুমানে তিনটির অধিক পদ ব্যবহার করা হয় তাহলে সহানুমানে অনুপপত্তির সৃষ্টি হয়। সহানুমানের এই অনুপপত্তিকে চতুষ্পদী অনুপপত্তি বলে।"
        },
        {
          "label": "গ",
          "question": "যুক্তি-১ এর আবর্তন প্রক্রিয়াটি কি বৈধ? বিশ্লেষণ করো।",
          "explanation": "যুক্তি-১ এর আবর্তন প্রক্রিয়াটি বৈধ নয়। আবর্তনের নিয়ম অনুযায়ী, আশ্রয়বাক্যের কোনো অব্যাপ্য পদ সিদ্ধান্তে গিয়ে ব্যাপ্য হতে পারে না। যেমন- 'সকল ধার্মিক ব্যক্তি হয় সুখী। অতএব, সকল সুখী ব্যক্তি হয় ধার্মিক।' এই যুক্তিবাক্যটি একটি সার্বিক সদর্থক বা 'A' যুক্তিবাক্য। ব্যাপ্যতার নিয়ম অনুযায়ী সার্বিক সদর্থক যুক্তিবাক্যের উদ্দেশ্য পদ ব্যাপ্য কিন্তু বিধেয় পদ অব্যাপ্য। এখানে আশ্রয়বাক্যটির আবর্তন করে; 'সকল সুখী ব্যক্তি হয় ধার্মিক' এই সিদ্ধান্ত প্রতিষ্ঠা করা হয়েছে। আশ্রয়বাক্যের অব্যাপ্য বিধেয় পদ 'সুখী' সিদ্ধান্তে উদ্দেশ্য হিসেবে ব্যবহার হয়েছে এবং ব্যাপ্য হয়েছে। অনুরূপ দৃষ্টান্ত লক্ষ করা যায় উদ্দীপকের যুক্তি-১ এ। যুক্তি-১ এ বর্ণিত, 'সব কবি হয় মানুষ। অতএব, সব মানুষ হয় কবি।' এখানে আশ্রয়বাক্যের বিধেয়ের অব্যাপ্য পদ সিদ্ধান্তে ব্যাপ্য হয়েছে। যা আবর্তনের চতুর্থ নিয়মবিরুদ্ধ। এ কারণেই এটি একটি অবৈধ যুক্তি।"
        },
        {
          "label": "ঘ",
          "question": "অবরোহ অনুমানের প্রকারভেদ অনুসারে যুক্তি-২ ও যুক্তি-১ এর পার্থক্য নিরূপণ করো।",
          "explanation": "যুক্তি-২ এর দ্বারা মাধ্যম অনুমান এবং যুক্তি-১ দ্বারা অমাধ্যম অনুমান নির্দেশিত হয়েছে। যে অবরোহ অনুমানে একাধিক আশ্রয়বাক্যের মধ্যে বিদ্যমান অনিবার্য সম্পর্কের ভিত্তিতে সিদ্ধান্তটি অনুমিত হয় তাকে মাধ্যম অনুমান বলে। উদ্দীপকের যুক্তি-২ এ দুটি আশ্রয়বাক্য থেকে অনিবার্যভাবে একটি সিদ্ধান্ত প্রতিষ্ঠা করা হয়েছে। তাই 'যুক্তি-২' এ মাধ্যম অনুমান নির্দেশিত হয়েছে। মাধ্যম অনুমানের সিদ্ধান্ত হিসেবে যে যুক্তিবাক্য প্রতিষ্ঠিত হয় সেখানে নতুন তথ্য প্রকাশিত হয়। তবে মাধ্যম অনুমানের সিদ্ধান্ত কোনোভাবেই আশ্রয়বাক্য থেকে বেশি ব্যাপক হতে পারে না। অপরপক্ষে, যে অবরোহ অনুমানে একটি আশ্রয়বাক্য থেকে সিদ্ধান্তটি অনিবার্যভাবে অনুমিত হয় তাকে অমাধ্যম অনুমান বলে। উদ্দীপকের যুক্তি-১ এ একটি আশ্রয়বাক্য থেকে সিদ্ধান্তটি অনুমিত হয়েছে। তাই 'যুক্তি-১' অমাধ্যম অনুমানের দৃষ্টান্ত। অমাধ্যম অনুমানে মাত্র একটি আশ্রয়বাক্য থাকে বিধায় এখানে সিদ্ধান্তটি আশ্রয়বাক্য থেকে সরাসরি অনুমিত হয়। অমাধ্যম অনুমানের সিদ্ধান্ত আশ্রয়বাক্যেরই অনেকটা পরিবর্তিত রূপ। তাই অনেক ক্ষেত্রেই এখানে নতুন তথ্য প্রকাশিত হয় না। অমাধ্যম অনুমানের সিদ্ধান্ত কোনোভাবেই আশ্রয়বাক্য থেকে বেশি ব্যাপক হতে পারে না। সুতরাং বলা যায় অবরোহ অনুমানের প্রকরণ হিসেবে মাধ্যম ও অমাধ্যম অনুমানে কিছু মিল থাকলেও অনেক পার্থক্যও বিদ্যমান।"
        }
      ]
    },
    {
      "number": "8",
      "uddipok": "",
      "tag": "RB 24",
      "sub_questions": [
        {
          "label": "ক",
          "question": "মাধ্যম অনুমান কী?",
          "explanation": "যে অনুমানে একাধিক আশ্রয়বাক্য থেকে সিদ্ধান্তে উপনীত হওয়া যায় তাকে মাধ্যম অনুমান বলে।"
        },
        {
          "label": "খ",
          "question": "অমাধ্যম অনুমান প্রকৃত অনুমান নয় কেন?",
          "explanation": "অনুমানের মূল বৈশিষ্ট্য হিসেবে জানা থেকে অজানায় উত্তরণের নীতি না থাকায় অমাধ্যম অনুমান যথার্থ অনুমান নয়। যে অবরোহ অনুমানে একটিমাত্র আশ্রয়বাক্য থেকে সিদ্ধান্ত অনুমান করা হয় তাকে অমাধ্যম অনুমান বলে। এতে একটি আশ্রয়বাক্য থেকে সিদ্ধান্ত অনুমান করা হয় বলে জানা থেকে অজানায় গমনের কোনো সুযোগ নেই। ফলে সিদ্ধান্ত নতুন কোনো তথ্য দিতে পারে না। অর্থাৎ সিদ্ধান্তে আশ্রয়বাক্যের পুনরুক্তি হয় মাত্র। এ কারণে বলা হয় অমাধ্যম অনুমান যথার্থ অনুমান নয়।"
        },
        {
          "label": "গ",
          "question": "উদাহরণ-১ কোন ধরনের অমাধ্যম অনুমান? ব্যাখ্যা করো।",
          "explanation": "উদাহরণ-১ অমাধ্যম অনুমানের আবর্তনকে নির্দেশ করেছে। যে অমাধ্যম অবরোহ অনুমানে গুণের পরিবর্তন না করে আশ্রয়বাক্যের উদ্দেশ্য ও বিধেয় পদের ন্যায়সঙ্গত স্থান পরিবর্তনের, মাধ্যমে সিদ্ধান্ত অনুমিত হয় তাকে আবর্তন বলে। যেমন: সকল শিক্ষক হন শিক্ষিত মানুষ। অতএব, কিছু শিক্ষিত মানুষ হন শিক্ষক। দৃষ্টান্তটিতে গুণের পরিবর্তন না করে উদ্দেশ্য ও বিধেয় পদের ন্যায়সঙ্গত স্থান পরিবর্তন করা হয়েছে। উদ্দীপকের উদাহরণ-১ এ বলা হয়েছে, কিছু আম হয় টক -1 (আবর্তনীয়) অতএব, কিছু টক হয় আম -1 (আবর্তিত) দৃষ্টান্তটিতে বিশেষ আশ্রয়বাক্য থেকে বিশেষ সিদ্ধান্ত অনুমিত হয়েছে। আবর্তনের অন্য শর্ত অনুযায়ী, উদ্দেশ্য ও বিধেয় পদের স্থান পরিবর্তন করা হয়েছে। সুতরাং বলা যায়, উদাহরণ-১ অমাধ্যম অনুমান আবর্তনের দৃষ্টান্ত।"
        },
        {
          "label": "ঘ",
          "question": "উদাহরণ-১ ও উদাহরণ-২ বর্ণিত অমাধ্যম অনুমানের নিয়মাবলি বর্ণনা করো।",
          "explanation": "উদ্দীপকের উদাহরণ-১ ও উদাহরণ-২ যথাক্রমে আবর্তন ও প্রতিবর্তন অমাধ্যম অনুমানের দৃষ্টান্ত। আশ্রয়বাক্য থেকে যুক্তিসঙ্গতভাবে সিদ্ধান্তে উপনীত হওয়ার জন্য আবর্তনের ক্ষেত্রে যেসব নিয়ম অনুসরণ করতে হয় সেগুলো হলো- ১. আশ্রয়বাক্য বা আবর্তনীয়ের উদ্দেশ্য সিদ্ধান্তের বা আবর্তিতের বিধেয় হবে। ২. আবর্তনীয়ের বিধেয় আবর্তিতের উদ্দেশ্য হবে। ৩. আবর্তনীয়ের ও আবর্তিতের গুণ একই হবে। অর্থাৎ আবর্তনীয় সদর্থক হলে আবর্তিত সদর্থক হবে এবং আবর্তনীয় নঞর্থক হলে আবর্তিতও নঞর্থক হবে। 0 ৪. যে পদ আবর্তনীয় বা আশ্রয়বাক্যে ব্যাপ্য নয় তা আবর্তিতে (বা সিদ্ধান্তে) ব্যাপ্য হবে না। অপরদিকে, উদাহরণ-২ এ পরিলক্ষিত প্রতিবর্তনের নিয়মাবলি হলো- ১. আশ্রয়বাক্যের উদ্দেশ্য সিদ্ধান্তের উদ্দেশ্য হবে। ২. সিদ্ধান্তের বিধেয় পদ আশ্রয়বাক্যের বিধেয় পদের বিরুদ্ধ পদ হবে। ৩. আশ্রয়বাক্য ও সিদ্ধান্তের গুণ ভিন্ন হবে। অর্থাৎ প্রতিবর্তনীয় সদর্থক হলে প্রতিবর্তিত নঞর্থক এবং প্রতিবর্তনীয় নঞর্থক হলে প্রতিবর্তিত সদর্থক হবে। ৪. আশ্রয়বাক্য ও সিদ্ধান্তের পরিমাণ এক হবে। অর্থাৎ প্রতিবর্তনীয় সার্বিক হলে প্রতিবর্তিত সার্বিক এবং প্রতিবর্তনীয় বিশেষ হলে প্রতিবর্তিত বিশেষ হবে।"
        }
      ]
    },
    {
      "number": "9",
      "uddipok": "সকল বাঘ হয় প্রাণী-A কোনো বিড়াল নয় বাঘ-E .. কোনো বিড়াল নয় প্রাণী-E",
      "tag": "RB 24",
      "sub_questions": [
        {
          "label": "ক",
          "question": "অনুমান কী?",
          "explanation": "জানা বিষয়ের ওপর ভিত্তি করে কোনো অজানা বিষয় সম্বন্ধে জ্ঞান লাভের মানসিক প্রক্রিয়াই হলো অনুমান।"
        },
        {
          "label": "খ",
          "question": "সহানুমানে মধ্যপদের ভূমিকা কী?",
          "explanation": "নিরপেক্ষ সহানুমানে দুটি আশ্রয়বাক্যের মধ্যে সম্পর্ক স্থাপনের কাজ করে মধ্যপদ। P নিরপেক্ষ সহানুমানে দুটি আশ্রয়বাক্যেই মধ্যপদ বিদ্যমান থাকে। প্রধান আশ্রয়বাক্য প্রধানপদের সাথে এবং অপ্রধান আশ্রয়বাক্য অপ্রধান পদের সাথে মিলিত হওয়ার জন্য দুটি আশ্রয়বাক্যতেই মধ্যপদ বিদ্যমান। মধ্যপদের মাধ্যমে প্রধান ও অপ্রধান পদের মধ্যে আবশ্যিক সম্পর্ক তৈরির ফলে অনিবার্যভাবে সিদ্ধান্ত অনুমিত হয়। তাই যথার্থই বলা যায়, 'সহানুমানে উভয় আশ্রয়বাক্যে মধ্যস্থতাই মধ্যপদের কাজ'।"
        },
        {
          "label": "গ",
          "question": "উদ্দীপকে কোন ধরনের মাধ্যম অনুমানের ইঙ্গিত করা হয়েছে? ব্যাখ্যা করো।",
          "explanation": "উদ্দীপকে সহানুমানের ইঙ্গিত করা হয়েছে। সহানুমান এক প্রকার মাধ্যম অবরোহ অনুমান। এ অনুমানে দুটি আশ্রয়বাক্য থাকে এবং আশ্রয়বাক্য দুটি থেকে সিদ্ধান্তটি অনিবার্যভাবে অনুমিত হয়। তাই বলা যায়, যে মাধ্যম অবরোহ অনুমানে পরস্পর সম্পর্কযুক্ত দুটি আশ্রয়বাক্য থেকে সিদ্ধান্তটি অনিবার্যভাবে অনুমিত হয় তাকে সহানুমান বলে। অবরোহ অনুমান হওয়ায় সহানুমানে আশ্রয়বাক্য থেকে সিদ্ধান্ত বেশি ব্যাপক হয় না। উদ্দীপকে উল্লেখিত- সকল বাঘ হয় প্রাণী। কোনো বিড়াল নয় বাঘ। অতএব, কোনো বিড়াল নয় প্রাণী। এখানে দুটি আশ্রয়বাক্য রয়েছে এবং দুটি আশ্রয়বাক্য থেকে সিদ্ধান্তটি অনিবার্যভাবে এসেছে। তাই বলা যায়, উদ্দীপকে বর্ণিত অনুমানটি মাধ্যম অনুমানের সহানুমানকে ইঙ্গিত করেছে।"
        },
        {
          "label": "ঘ",
          "question": "উদ্দীপকে উল্লিখিত 'বাঘ', 'প্রাণী' ও 'বিড়াল' পদসমূহের আন্তঃসম্পর্ক পাঠ্যবইয়ের আলোকে বিশ্লেষণ করো।",
          "explanation": "উদ্দীপকে উল্লেখিত 'বাঘ', 'প্রাণী' ও 'বিড়াল' পদসমূহের সাথে সহানুমানের মধ্যপদ, প্রধান পদ ও অপ্রধান পদের ভূমিকা তুলনাযোগ্য। একটি সহানুমানে তিনটি পদ থাকে। যথা- প্রধান, অপ্রধান এবং মধ্যপদ। নিরপেক্ষ সহানুমানের সিদ্ধান্তের বিধেয় হিসেবে ব্যবহৃত পদকে প্রধান পদ বলে। আবার সহানুমানের সিদ্ধান্তের উদ্দেশ্য হিসেবে ব্যবহৃত পদকে বলে অপ্রধান পদ। সহানুমানের যে পদ উভয় আশ্রয়বাক্যে সাধারণভাবে বর্তমান থাকে কিন্তু সিদ্ধান্তে থাকে না তাকে মধ্যপদ বলে। মধ্যপদ এর কাজ হলো দুই পদের মধ্যে মধ্যস্থতা করা। দুটি আশ্রয়বাক্যে প্রধান ও অপ্রধান পদের সাথে মিলিত হওয়ার ফলে সিদ্ধান্তে প্রধান ও অপ্রধান পদের মধ্যে একটি আবশ্যিক সম্পর্ক প্রতিষ্ঠিত হয়। এভাবেই সহানুমানে দুটি আশ্রয়বাক্য থেকে অনিবার্যভাবে একটি সিদ্ধান্ত অনুমিত হয়। উদ্দীপকে বর্ণিত, সকল বাঘ হয় প্রাণী। কোনো বিড়াল নয় বাঘ। অতএব, কোনো বিড়াল নয় প্রাণী। এই অনুমানে বাঘ শব্দটি মধ্যপদ, প্রাণী শব্দটি প্রধান পদ এবং বিড়াল শব্দটি অপ্রধান পদ। সহানুমানের ক্ষেত্রে সকল পদই গুরুত্বপূর্ণ। পরিশেষে বলা যায়, সহানুমানের সিদ্ধান্ত প্রতিষ্ঠায় সকল পদের ভূমিকা রয়েছে। এ কারণে উদ্দীপকে উল্লেখিত 'বাঘ', 'প্রাণী' ও 'বিড়াল' পদসমূহের সাথে সাদৃশ্যপূর্ণ সহানুমানের মধ্যপদ, প্রধান পদ ও অপ্রধান পদের ভূমিকা অপরিহার্য।"
        }
      ]
    },
    {
      "number": "10",
      "uddipok": "",
      "tag": "RB 24",
      "sub_questions": [
        {
          "label": "ক",
          "question": "আরোহের বস্তুগত ভিত্তি কী কী?",
          "explanation": "আরহের বস্তুগত ভিত্তি হলো পরীক্ষণ ও নিরীক্ষণ।"
        },
        {
          "label": "খ",
          "question": "আরোহের কূটাভাস বলতে কী বোঝ?",
          "explanation": "আরোহের কূটাভাস হচ্ছে আরোহের আপাত অসঙ্গত মতবাদ। যুক্তিবিদ মিল (John Stuart Mill) প্রকৃতির নিয়মানুবর্তিতা নীতিকে আরোহের ভিত্তি বলে মনে করেন। তিনি বলেন, প্রতিটি অরোহের ক্ষেত্রে এ নীতিটি অবশ্য স্বীকার্য। এ নীতি ছাড়া কোনো প্রকার আরোহ অনুমানই সম্ভব নয়। আবার এ নীতির উৎস সম্পর্কে মিল বলেন, আমরা অভিজ্ঞতা অর্জন করতে গিয়ে যে বিশেষ দৃষ্টান্তগুলো সংগ্রহ করি তা প্রকৃতির নিয়মানুবর্তিতা নীতি থেকে পেয়ে থাকি। অর্থাৎ অবৈজ্ঞানিক আরোহ হলো প্রকৃত জ্ঞানের উৎস। বস্তুত এ দিকটিতে বৈজ্ঞানিক আরোহ অনুমানের আদর্শকে অস্বীকার করা হয়েছে। এ কারণে অসঙ্গত এ মতবাদকে আরোহের কূটাভাস বলা হয়।"
        },
        {
          "label": "গ",
          "question": "'?' চিহ্নিত স্থানে আরোহের কোন ভিত্তিকে নির্দেশ করেছে? ব্যাখ্যা করো।",
          "explanation": "উদ্দীপকের '?' চিহ্নিত স্থানে আরোহের আকারগত ভিত্তিকে নির্দেশ করে। কতিপয় মৌলিক নিয়মের ওপর নির্ভর করে আরোহ অনুমানের সিদ্ধান্ত গ্রহণ করার প্রক্রিয়াকে আরোহের আকারগত ভিত্তি বলে। অর্থাৎ যেসব বিষয়ের ওপর নির্ভর করে আরোহের আকারগত দিক গড়ে ওঠে তাকে আরোহের আকারগত ভিত্তি বলে। আরোহ অনুমানে বিশেষ বিশেষ দৃষ্টান্তের অভিজ্ঞতার ভিত্তিতে একটি সার্বিক সিদ্ধান্ত প্রতিষ্ঠা করা হয়। অর্থাৎ, আরোহ অনুমান হলো বিশেষ থেকে সার্বিকে গমনের একটি প্রক্রিয়া। আর আরোহ অনুমানে বিশেষ থেকে সার্বিকে গমন করা হয় প্রকৃতির নিয়মানুবর্তিতা নীতি ও কার্যকারণ নিয়মের ভিত্তিতে। তাই এই দুটি বিষয় আরোহের আকারগত ভিত্তি। যার দৃষ্টান্ত উদ্দীপকে উল্লেখিত '?' চিহ্নিত স্থানে পরিলক্ষিত হয়।"
        },
        {
          "label": "ঘ",
          "question": "'ক' ও 'খ' এ দুটি বিষয়ের সম্পর্ক বিশ্লেষণ করো।",
          "explanation": "উদ্দীপকে ক ও খ দুটি বিষয়ের মাধ্যমে প্রকৃতির নিয়মানুবর্তিতা নীতি ও কার্যকারণ নিয়ম প্রতীয়মান হয়। নিচে উভয় বিষয়ের মধ্যে বিদ্যমান সম্পর্ক বিশ্লেষণ করা হলো- কার্যকারণ নিয়ম অনুযায়ী জগতের প্রতিটি ঘটনায় কার্যকারণ শৃঙ্খলে যুক্ত। জগতে কোনো ঘটনা বিনা কারণে ঘটে না। তাই কারণ ও কার্যের মধ্যে অনিবার্য সম্পর্ক বিদ্যমান। অন্যদিকে, প্রকৃতির নিয়ামনুবর্তিতা নীতি আরোহের আকারগত ভিত্তির অন্যতম অংশ। বিশেষ অনুমান থেকে সার্বিক অনুমানে গমনের ক্ষেত্রে প্রকৃতির নিয়মানুবর্তিতা নীতি অপরিহার্য-ভূমিকা পালন করে। এটি আরোহের একটি স্বতঃসিদ্ধ নীতি। যুক্তিবিদদের মতে, প্রকৃতির সর্বত্র একই রূপ বিরাজমান- এ বিষয়টি প্রকৃতির নিয়মানুবর্তিতা নীতির মাধ্যমে উল্লেখ করা হয়। আরোহ অনুমানের উদ্দেশ্য হচ্ছে আকারগত ও বস্তুগত সত্যতা অর্জন করা। আকারগত সত্যতা অর্জনের জন্য আরোহ অনুমানে প্রকৃতির নিয়মানুবর্তিতা নীতি ও কার্যকারণ নিয়মের ওপর নির্ভর করতে হয়। প্রকৃতির নিয়মানুবর্তিতা নীতিতে বিশ্বাস স্থাপনের মাধ্যমে আমাদের পক্ষে বিশেষ থেকে সার্বিকে, জানা থেকে অজানায় গমন করা সম্ভব হয়। অপরদিকে, আরোহে সিদ্ধান্ত স্থাপনের পূর্বে দু'টি ঘটনার মধ্যে একটি কার্যকারণ সম্পর্ক স্থাপন করা প্রয়োজন। কার্যকারণ নিয়মটিকে স্বীকার করে নেওয়ার ফলেই এ কাজটি করা আমাদের পক্ষে সম্ভব হয়। তাই বলা যায়, আরোহের আকারগত ভিত্তি হিসেবে উভয়ে একে অপরের পরিপূরক প্রক্রিয়া।"
        }
      ]
    },
    {
      "number": "11",
      "uddipok": "",
      "tag": "RB 24",
      "sub_questions": [
        {
          "label": "ক",
          "question": "কারণ কী?",
          "explanation": "কারণ (Cause) হলো কোনো ঘটনার পূর্ববর্তী ঘটনা বা ঘটনাসমূহের সমষ্টি যাকে ঐ ঘটনাটি অপরিবর্তনীয় ও শর্তনিরপেক্ষভাবে অনুসরণ করে।"
        },
        {
          "label": "খ",
          "question": "কারণ ও শর্তের সম্পর্ক লেখো।",
          "explanation": "কারণ ও শর্তের মধ্যে আবশ্যিক সম্পর্ক বিদ্যমান। কারণ ও শর্ত উভয়ই কোনো কার্যের পূর্ববর্তী বিষয়। তবে কারণ কতগুলো শর্তের সমষ্টি। তাই একটির সাথে অন্যটি গভীরভাবে যুক্ত। সকল কারণকে শর্ত বলে অভিহিত করা যায়। কিন্তু যে কোনো শর্তকে একটি কারণ বলে অভিহিত করা যায় না। শর্তের সমন্বয়ে কারণের সৃষ্টি। অর্থাৎ শর্ত হচ্ছে কারণাংশ। তাই কারণ ও শর্তের মধ্যে অপরিহার্য সম্পর্ক বিদ্যমান।"
        },
        {
          "label": "গ",
          "question": "উদ্দীপকে তোমার পাঠ্যবইয়ের কোন দিকটি প্রকাশিত হয়েছে?",
          "explanation": "উদ্দীপকে আমার পাঠ্যবইয়ের বহুকারণবাদের দিকটি প্রকাশিত হয়েছে। কার্যকরণ নিয়ম অনুযায়ী কারণ ও কার্যের মধ্যে আবশ্যিক সম্পর্ক বিদ্যমান। অর্থাৎ কারণই কার্যকে সংঘটিত করে। আর প্রতিক্ষেত্রে একই কারণ একই কার্য উৎপন্ন করে। এভাবেই বিবেচনা করা হয় যে, প্রতিটি কার্যের কেবল একটি কারণ রয়েছে। কিন্তু অনেক সময় দেখা যায় যে, কোনো একটি কার্যের একাধিক কারণ বিদ্যমান। এভাবে যখন কোনো কার্যের একাধিক কারণ আছে বলে মনে করা হয় তখন তাকে বহুকারণ বলা হয়। আর কোনো কার্যের বহুকারণ সংক্রান্ত এই মতবাদটিকে বহুকারণবাদ বলা হয়। বহুকারণবাদ অনুযায়ী একটি কার্যের কারণ একটি নয়, বিভিন্ন কারণ রয়েছে। উদ্দীপকের ঘটনাটিতে 'জ্বর' নামক কার্যের কারণ হিসেবে করোনা ভাইরাস, নিপা ভাইরাস ও সার্স ভাইরাসকে কারণ হিসেবে দেখানো হয়েছে। অর্থাৎ, এখানে 'জ্বর' নামক কার্যের বিভিন্ন কারণ দেখানো হয়েছে। তাই বলা যায়, উদ্দীপকের মাধ্যমে পাঠ্যবইয়ের বহুকারণবাদ নির্দেশিত হয়েছে।"
        },
        {
          "label": "ঘ",
          "question": "উদ্দীপকে নির্দেশিত বিষয়টির যথার্থতা বিচার করো।",
          "explanation": "উদ্দীপকের মাধ্যমে পাঠ্যবইয়ের বহুকারণবাদ মতবাদটি নির্দেশিত হয়েছে। বিভিন্ন দিক থেকে বিচার করলে বহুকারণবাদ গ্রহণযোগ্য মতবাদ নয়। উদ্দীপকে 'জ্বর' নামক কার্যের একাধিক কারণ হিসেবে করোনা ভাইরাস, নিপা ভাইরাস ও সার্স ভাইরাস উল্লেখ করা হয়েছে। অর্থাৎ, এখানে একটি কার্যের বিভিন্ন কারণ আছে বলে উপস্থাপন করা হয়েছে। তাই উদ্দীপকের মাধ্যমে বহুকারণবাদ নির্দেশিত হয়েছে। বিভিন্ন দিক বিচার করলে দেখা যায় যে, বহুকারণবাদ কার্যকারণ নিয়ম অনুযায়ী গ্রহণযোগ্য নয়। কার্যকরণ নিয়ম একটি প্রতিষ্ঠিত স্বতঃসিদ্ধ নিয়ম। এই নিয়ম অনুযায়ী জগতের প্রতিটি ঘটনাই কার্যকারণ শৃঙ্খলে যুক্ত এবং প্রতিটি কার্যের একটি নির্দিষ্ট কারণ রয়েছে। তাই কার্যকরণ নিয়ম মেনে নিলে বহুকারণবাদ গ্রহণযোগ্য নয়। কারণের মতো কার্যকেও বিশিষ্ট ঘটনা হিসেবে গ্রহণ করলে বহুকারণবাদ গ্রহণযোগ্য নয়। বহুকারণবাদের একই কার্যের বিভিন্নধরনকে একই কার্য বলে মনে করা হয়। তাই কারণের মতো কার্যকেও যদি বিশিষ্ট ঘটনা হিসেবে গ্রহণ করা হয় তাহলে বহুকারণবাদকে গ্রহণ করা যায় না। এছাড়া কারণের সার্বিকীকরণ করলেও বহুকারণবাদ মিথ্যা প্রতিপন্ন হয়। কেননা বহুকারণবাদে কার্যকে সাধারণভাবে গ্রহণ করে বিভিন্ন কারণের ফল হিসেবে একই কার্যকে গ্রহণ করা হয়। অর্থাৎ, এখানে কারণের সার্বিকীকরণ করা হয় না কিন্তু কার্যের সার্বিকীকরণ করা হয়। তাই কার্যের মতো কারণের সার্বিকীকরণ করলে বহুকারণবাদ মিথ্যা প্রতিপন্ন হয়। পরিশেষে বলা যায় যে, বহুকারণবাদে একটি কার্যের বিভিন্ন কারণ আছে বলে উপস্থাপন করা হয়। কিন্তু কার্যকারণ নিয়মসহ বিভিন্ন দিক বিবেচনা করলে দেখা যায় বহুকারণবাদ গ্রহণযোগ্য মতবাদ নয়।"
        }
      ]
    }
  ]
}