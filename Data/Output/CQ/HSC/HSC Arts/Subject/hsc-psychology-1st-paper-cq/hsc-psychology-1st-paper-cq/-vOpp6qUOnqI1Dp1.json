{
  "title": "বি এ এফ শাহীন কলেজ, কুর্মিটোলা ২০২৩",
  "subtitle": "মনোবিজ্ঞান (8)",
  "questions": [
    {
      "number": "1",
      "uddipok": "মনোবিজ্ঞানের একটি পরীক্ষণ কার্য পরিচালনার জন্য রহিম সাহেব ১০০ জন পরীক্ষণ পাত্র ঠিক করলেন। ১০০ জনের ওপর পরীক্ষণ পরিচালনা করে তিনি একটি সিদ্ধান্ত নিলেন। সে বছরই মনোবিজ্ঞান জার্নালে তার পরীক্ষণের প্রতিবেদনটি প্রকাশিত হয় এবং এটি পড়ে বিভিন্ন দেশের মনোবিজ্ঞানীরা পরীক্ষণটি পরিচালনা করে একই সিদ্ধান্তে উপনীত হন। পরবর্তীতে রহিম সাহেব এই পরীক্ষণের ফলাফল শিক্ষার্থীদের উন্নয়নে ব্যবহার করেন।",
      "tag": "BAFSCK 23",
      "sub_questions": [
        {
          "label": "ক",
          "question": "উপদেশনা মনোবিজ্ঞান কী?",
          "explanation": "মনোবিজ্ঞানের যে শাখায় ব্যক্তিগত ও সামাজিক জীবনের বিভিন্ন সমস্যা ও তার সমাধানের ক্ষেত্রে বিভিন্ন উপদেশ ও নির্দেশ প্রদান ও আলোচনা করা হয় তাকে উপদেশনা মনোবিজ্ঞান বলে।"
        },
        {
          "label": "খ",
          "question": "মনোবিজ্ঞানের জ্ঞান কীভাবে মানুষকে সমাজে খাপ খাওয়াতে সাহায্য করে?",
          "explanation": "মনোবিজ্ঞানের জ্ঞানকে বাস্তবজীবনে কাজে লাগিয়ে মানুষ সমাজে খাপ খাইয়ে চলতে শেখে। সামাজিক জীব হিসেবে মানুষকে সমাজে বসবাস উপযোগী আচরণ করতে হয়। সমাজ মনোবিজ্ঞানী ব্যক্তির সাথে ব্যক্তির, ব্যক্তির সাথে দলের এবং সামাজিক প্রতিষ্ঠানের সাথে সমাজের মানুষ সম্পর্ক নিয়ে আলোচনা করে। সমাজে প্রচলিত রীতিনীতি, আচার-অনুষ্ঠান ও সাংস্কৃতিক রীতি পদ্ধতি কীভাবে জীবন প্রয়োগ করে সুন্দর সমাজ গঠন করা যায় তা মনোবিজ্ঞানের আলোচনা থেকে জানা যায়। তাই মনোবিজ্ঞানের জ্ঞানকে কাজে লাগিয়ে মানুষ সমাজে খাপ খাইয়ে চলতে শেখে।"
        },
        {
          "label": "গ",
          "question": "উদ্দীপকে বিজ্ঞানের যে দুটি নীতি অনুসরণ করা হয়েছে তা উল্লেখপূর্বক ব্যাখ্যা করো।",
          "explanation": "উদ্দীপকে বিজ্ঞানের সাধারণীকরণ ও যথার্থতা প্রমাণ নীতি অনুসরণ করা হয়েছে। প্রতিনিধিত্বমূলক অল্প নমুনার ওপর গবেষণা করে সমগ্র জনসমষ্টি সম্পর্কে সিদ্ধান্তে উপনীত হওয়াকে সাধারণীকরণ বলে। একজন গবেষক বিশ্বের সব মানুষের ওপর গবেষণা পরিচালনা করতে পারে না। তিনি একটি প্রতিনিধিত্বমূলক নমুনার ওপর গবেষণা করে সিদ্ধান্তে পৌছান। উদ্দীপকে রহিম সাহেব পরীক্ষণের জন্য সবাইকে না নিয়ে ১০০ জন পরীক্ষণপাত্র ঠিক করে তাদের ওপর পরীক্ষণ করে একটি সিদ্ধান্ত গ্রহণ করেন। তার এ সিদ্ধান্ত গ্রহণের প্রক্রিয়া বৈজ্ঞানিক পদ্ধতির সাধারণীকরণ নীতির সাথে সাদৃশ্যপূর্ণ। কোনো বিজ্ঞানীর গবেষণার ফলাফল প্রকাশ হওয়ার পর বিভিন্ন দেশের বিজ্ঞানীগণ তার হুবহু পুনরুৎপাদন করে ফলাফল যাচাই করে দেখতে পারেন। যদি সংগতিপূর্ণ ফল পাওয়া যায় তবে উক্ত গবেষণাকে যথার্থ বলা হয়। এটাই হলো বিজ্ঞানের যথার্থতা প্রমাণ নীতি। উদ্দীপকে রহিম সাহেবের পরীক্ষণটি জার্নালে প্রকাশিত হলে বিভিন্ন দেশের মনোবিজ্ঞানীরা পরীক্ষণটি পুনরায় করার পর একই সিদ্ধান্তে পৌছালে পরীক্ষণটি যথার্থতা পায়।"
        },
        {
          "label": "ঘ",
          "question": "উদ্দীপকের শেষ লাইনটির বিজ্ঞানের কোন বিষয় বা ঘটনাকে ইঙ্গিত করছে? এটি মনোবিজ্ঞানকে বিজ্ঞান হওয়ার ক্ষেত্রে ভূমিকা রাখে...... মূল্যায়ন করো।",
          "explanation": "উদ্দীপকের শেষ লাইনটি বিজ্ঞানের প্রয়োগশীলতা বিষয় বা ঘটনাকে ইঙ্গিত করেছে। কোনো বিষয়বস্তুর গবেষণালব্ধ ফলাফলের যথাযথ ব্যবহার উপযোগিতাই হলো প্রয়োগশীলতা। যা কোন বিষয়বস্তুকে বিজ্ঞানের মর্যাদা দান করে। যে জিনিস বা বিষয়কে বাস্তবে প্রয়োগ বা ব্যবহার করা যায় না তা বিজ্ঞান নয়। এ কারণে মনোবিজ্ঞানীগণ যেসব বিষয় আবিষ্কার করেছেন, তা জীবনের বিভিন্ন ক্ষেত্রে প্রয়োগও করা হচ্ছে। অর্থাৎ শিক্ষাক্ষেত্রে, মানসিক রোগীর চিকিৎসায়, সমাজজীবন, ব্যক্তিজীবন ও রাষ্ট্রীয় জীবনের বিভিন্ন সমস্যা সমাধানে মনোবিজ্ঞানের জ্ঞান প্রয়োগ করা হচ্ছে। উদ্দীপকে রহিম সাহেব একটি মনোবৈজ্ঞানিক পরীক্ষণ করে সিদ্ধান্ত গ্রহণ করেন। পরবর্তীতে পরীক্ষণটি মনোবিজ্ঞানের জার্নালে প্রকাশিত হলে বিভিন্ন দেশের মনোবিজ্ঞানীরা সেটি পরীক্ষা করে একই সিদ্ধান্তে পৌছান। পরবর্তীতে রহিম সাহেব পরীক্ষণটির ফলাফল শিক্ষার্থীদের উন্নয়নে ব্যবহার করলে পরীক্ষণটি মনোবৈজ্ঞানিক মর্যাদা পায়। কেননা কোনো পরীক্ষণের ফলাফল যদি বাস্তবে প্রয়োগ করা না যায় তাহলে তাকে বিজ্ঞান বলা যায় না। এ কারণেই শিল্প কারখানা, শিক্ষা, চিকিৎসা, সমাজজীবন, ব্যক্তিগত জীবন, রাষ্ট্রীয় জীবন প্রভৃতি প্রায় সব ক্ষেত্রেই মনোবিজ্ঞানের বহুমুখী ব্যবহার লক্ষ করা যায়। পরিশেষে বলা যায়, রহিম সাহেব তার মনোবিজ্ঞানের পরীক্ষণ কার্যের জানকে বাস্তবে প্রয়োগ করে শিক্ষার্থীদের উন্নয়নে ব্যবহার করেছেন। সুতরাং, পরীক্ষণটির বিষয়বস্তু, গবেষণা ও ব্যবহার যোগ্যতার কথা বিবেচনা করে পরীক্ষণটিকে নিঃসন্দেহে মনোবিজ্ঞানের বিজ্ঞান বলা যায়।"
        }
      ]
    },
    {
      "number": "2",
      "uddipok": "দৃশ্যকল্প-১: আসন্ন জাতীয় সংসদ নির্বাচনে অংশগ্রহণ করতে চান রাজনীতিবিদ জনাব ইকবাল চৌধুরী। জনসাধারণের মনোভাব, মতামত জানার জন্য তিনি তাই বিভিন্ন সভা, সমাবেশ, মিছিল, মিটিং করে নেতৃত্ব দিয়ে যাচ্ছেন। দৃশ্যকল্প-২: দুই বন্ধু সাকিল ও কিরণ। সাকিল একটি শিল্প প্রতিষ্ঠানের মালিক। তিনি' তার প্রতিষ্ঠানে উৎপাদিত পণ্যের মান বৃদ্ধির জন্য যাবতীয় কিছু করেন। অন্যদিকে কিরণ সাহেব একটি শিক্ষা প্রতিষ্ঠানের সভাপতি। তিনিও তার প্রতিষ্ঠানের শিক্ষার্থীদের ভালো ফলাফলের জন্য যাবতীয় সবকিছু করেন।",
      "tag": "BAFSCK 23",
      "sub_questions": [
        {
          "label": "ক",
          "question": "ফ্রয়েডের কাজ কী মতবাদ নামে পরিচিত?",
          "explanation": "সিগমুন্ড ফ্রয়েডের কাজ মনঃসমীক্ষণ মতবাদ নামে পরিচিত।"
        },
        {
          "label": "খ",
          "question": "মনোবিজ্ঞান একটি জৈব-সামাজিক বিজ্ঞান- ব্যাখ্যা করো।",
          "explanation": "মানব আচরণ ও কার্যাবলি নিয়ন্ত্রণে জৈবিক ঘটনাবলি ও সামাজিক রীতিনীতি এবং কৃষ্টির গুরুত্বপূর্ণ ভূমিকার কারণে মনোবিজ্ঞানকে জৈব- সামাজিক বিজ্ঞান বলা হয়। মানুষ ও প্রাণীর আচরণ বিভিন্ন জৈবিক ঘটনাবলির পাশাপাশি তার পারিপার্শ্বিক পরিবেশ দ্বারাও প্রভাবিত হয়। প্রতিটি মানুষই তার নিজস্ব সামাজিক রীতি-নীতি, কৃষ্টি ও সংস্কৃতির দ্বারা প্রভাবিত হয়। এসব রীতি- নীতি প্রত্যক্ষ ও পরোক্ষভাবে মানুষের আচরণকে নিয়ন্ত্রণ করে। মানুষ ও প্রাণীর আচরণের ওপর জৈবিক ঘটনাবলি ও সামাজিক পরিবেশের এরূপ প্রভাবের কারণেই মনোবিজ্ঞানকে জৈব-সামাজিক বিজ্ঞান বলা হয়।"
        },
        {
          "label": "গ",
          "question": "দৃশ্যকল্প-১ এ ইকবাল সাহেবের বিষয়টি মনোবিজ্ঞানের কোন শাখার অন্তর্গত? ব্যাখ্যা করো।",
          "explanation": "উদ্দীপকে উল্লেখিত দৃশ্যকল্প-১ এ ইকবাল সাহেবের বিষয়টি মনোবিজ্ঞানের সমাজ মনোবিজ্ঞান শাখার অন্তর্গত। সমাজ মনোবিজ্ঞান, মনোবিজ্ঞানের একটি উল্লেখযোগ্য সামাজিক পরিধি। এর উল্লেখযোগ্য দিক হলো ব্যক্তিগত ও গোষ্ঠীগত আচরণের ক্ষেত্রে সমষ্টিগতভাবে সম্পর্কযুক্ত বিষয়সমূহ; যেমন- সামাজিকীকরণ, মনোভাব, দল, নেতৃত্ব, গুজব, প্রচারণা, জনমত, আগ্রাসন ইত্যাদি সম্পর্কে একটি ধারণা প্রদানের পাশাপাশি সমাজের বিভিন্ন নিয়মনীতি, আচার-আচরণের বিভিন্ন দিক সম্পর্কে আলোচনা করা হয়। সমাজে বসবসকারী বিভিন্ন ব্যক্তি ও গোষ্ঠীর পারস্পরিক সম্পর্ক ও মিথস্ক্রিয়া তথা ব্যক্তির বিশ্বাস, মূল্যবোধ ও আচার-আচরণের বিভিন্ন দিক সম্পর্কে জ্ঞান লাভের জন্য সমাজে। মনোবিজ্ঞান গুরুত্বপূর্ণ ভূমিকা পালন করে। উদ্দীপকে রাজনীতিবিদ জনাব ইকবাল চৌধুরী আসন্ন সংসদ নির্বাচনে অংশ নিতে চান। তাই তিনি জনগণের মনোভাব মতামত জানার জন্য বিভিন্ন সভা, সমাবেশ ও মিটিং এর আয়োজন করে। যা সমাজ মনোবিজ্ঞানের ব্যক্তিগত ও গোষ্ঠীগত আচরণের সমষ্টিগতভাবে সম্পর্কযুক্ত বিষয়সমূহকে নির্দেশ করে। যেখানে মানুষের মনোভাব, জনমত গুরুত্বপূর্ণ ভূমিকা পালন করে। সুতরাং বলা যায়, সমাজ মনোবিজ্ঞান ব্যক্তি ও তার পারস্পরিক সম্পর্কে গুরুত্ব দেয়। যা নির্বাচনকালীন সময়ে ব্যক্তির আচরণ ও মানসিকতাকে প্রভাবিত করে থাকে। তাই দৃশ্যকল্প-১ ঘটনাটি সমাজ মনোবিজ্ঞানকেই নির্দেশ করে।"
        },
        {
          "label": "ঘ",
          "question": "দৃশ্যকল্প-২ এ সাকিল ও কিরণ এর বিষয়টি কী মনোবিজ্ঞানের একই শাখার না ভিন্ন শাখার অন্তর্গত যুক্তি দিয়ে বিশ্লেষণ করো।",
          "explanation": "উদ্দীপকে উল্লিখিত দৃশ্যকল্প-২ এ সাকিল ও কিরণের বিষয়টি মনোবিজ্ঞানের একই শাখার নয় বরং ভিন্ন দুইটি শাখার। দৃশ্যকল্প-২ এর সাকিলের বিষয়টি শিল্প মনোবিজ্ঞানের অন্তর্ভুক্ত। শিল্প কারখানার উৎপাদন বৃদ্ধি এবং উৎপাদিত পণ্যের মান বৃদ্ধিতে মনোবিজ্ঞানের এই শাখার উদ্ভব হয়েছে। শিল্প-খারখানার শ্রমিক নিয়োগ, কাজের প্রকৃতি অনুযায়ী উপযুক্ত লোক নির্বাচন, তাদের প্রশিক্ষণ, পদোন্নতি ও মূল্যায়ন প্রভৃতি শিল্প মনোবিজ্ঞানের বিষয়বস্তু। অন্যদিকে, কিরণের বিষয়টি শিক্ষা মনোবিজ্ঞানের সাথে সম্পর্কিত। যেহেতু তিনি একটি শিক্ষাপ্রতিষ্ঠানের সভাপতি এবং তার প্রতিষ্ঠানের শিক্ষার্থীদের ভালো ফলাফলের জন্য যাবতীয় কাজ করেন যেটি শিক্ষা মনোবিজ্ঞানের সাথে সম্পর্কিত। শিক্ষা মনোবিজ্ঞান মানুষের শিক্ষা সম্পর্কিত আচরণের বিভিন্ন সমস্যার ব্যাখ্যা ও বিশ্লেষণ করে থাকে। শিক্ষা মনোবিজ্ঞানের মূল লক্ষ্য হলো শিক্ষাক্ষেত্রে অনুকূল পরিবেশ সৃষ্টি করা, শিক্ষার কার্যকর পদ্ধতি অনুসরণ করা। আবার সুন্দর শিক্ষাবান্ধব পরিবেশ শিক্ষক ও শিক্ষার্থীর মধ্যে ইতিবাচক গঠনমূলক সম্পর্ক তৈরিতে সহায়ক ভূমিকা পালন করে। যা শিক্ষার্থীদের ভালো ফলাফলের জন্য সহায়ক। পরিশেষে বলা যায়, উদ্দীপকের দৃশ্যকল্প-২ এ সাকিল ও কিরণের বিষয়টি দুটি ভিন্ন শাখার। কিন্তু উভয়ের লক্ষ্য উদ্দেশ্য নিজ নিজ ক্ষেত্রে ইতিবাচক পরিবর্তন।"
        }
      ]
    },
    {
      "number": "3",
      "uddipok": "দুই বান্ধবী লামিয়া ও জাকিয়া। লামিয়া বেশ লম্বা কিন্তু কালো আর জাকিয়া বেটে কিন্তু ফর্সা। অন্যদিকে তাদের অন্য আর এক বান্ধবী বুবা গলগণ্ড রোগে ভুগছে।",
      "tag": "BAFSCK 23",
      "sub_questions": [
        {
          "label": "ক",
          "question": "কোন গ্রন্থিকে 'জরুরী গ্রন্থি' বলা হয়?",
          "explanation": "এড্রিনাল গ্রন্থিকে জরুরি বা আপদকালীন গ্রন্থি বলা হয়।"
        },
        {
          "label": "খ",
          "question": "থাইরয়েড গ্রন্থিকে অন্তঃক্ষরা গ্রন্থি বলা হয় কেন? ব্যাখ্যা করো।",
          "explanation": "প্রাণীদেহে যে সকল গ্রন্থির ক্ষরণের জন্য বিশেষ ধরনের নালী ব্যবহৃত হয় না বরং সরাসরি রক্তস্রোতে মিশে আমাদের আচরণকে নিয়ন্ত্রণ করে, সেসব গ্রন্থিকে অন্তঃক্ষরা গ্রন্থি বলে। যেমন- থাইরয়েড গ্রন্থি। থাইরয়েড গ্রন্থি থেকে যে ক্ষরণ হয় তা শরীরের বাহিরে না এসে রক্তস্রোতে মিশে আমাদের আচরণকে নিয়ন্ত্রণ করে। এজন্য থাইরয়েড গ্রন্থিকে অন্তঃক্ষরা গ্রন্থি বলা হয়।"
        },
        {
          "label": "গ",
          "question": "লামিয়া ও জাকিয়ার মধ্যে যে সব হরমোনের প্রভাব আছে তা আলোচনা করো।",
          "explanation": "উদ্দীপকে লামিয়া ও জাকিয়ার মধ্যে পিটুইটারি গ্রন্থির শরীরবর্ধক - হরমোনের প্রভাব বিদ্যমান। মানবদেহে বিদ্যমান অন্তঃক্ষরা গ্রন্থিগুলোর মধ্যে পিটুইটারি গ্রন্থির ভূমিকা সবচেয়ে গুরুত্বপূর্ণ ও উল্লেখযোগ্য। আমাদের মস্তিষ্কের মাঝখানে এবং হাইপোথ্যালামাসের নিচে এ গ্রন্থির অবস্থান। অনেকটা মটরদানার মতো দেখতে এ গ্রন্থিটির ব্যাস ১ সে.মি. এবং ওজন ৫ গ্রাম থেকে ১ গ্রাম পর্যন্ত হয়ে থাকে। পিটুইটারি গ্রন্থি নিজস্ব ক্রিয়া ছাড়াও এড্রিনাল গ্রন্থি, থাইরয়েড গ্রন্থি ও যৌন গ্রন্থির ক্রিয়াকে স্বল্পমাত্রায় নিয়ন্ত্রণ করে। এ জন্য এ গ্রন্থিকে 'প্রভুগ্রন্থি'ও বলা হয়। পিটুইটারি গ্রন্থির বিভিন্ন অংশ থেকে যে হরমোন ক্ষরিত হয় তা মানব দেহের আকার-আকৃতি ও মানব আচরণ নিয়ন্ত্রণের সাথে সরাসরি জড়িত। উদ্দীপকে বর্ণিত দুই বান্ধবী লামিয়া এবং জাকিয়ার উচ্চতা ও দৈহিক অস্বাভাবিক গঠনের জন্য দায়ী পিটুইটারি গ্রন্থির সম্মুখ অংশ থেকে নিঃসৃত হওয়া শরীরবর্ধক হরমোন। এই হরমোন শারীরিক বৃদ্ধিতে সাহায্য করে। এই হরমোন যদি প্রয়োজনের তুলনায় অতিরিক্ত ক্ষরিত হয় তবে শরীরের অতিরিক্ত বৃদ্ধি ঘটবে। আবার কম ক্ষরিত হলে বৃদ্ধি ব্যাহত হবে। উদ্দীপকে লামিয়ার মধ্যে এই হরমোন বেশি ক্ষরিত হয়েছে তাই সে অনেকটা লম্বা আর জাকিয়ার মধ্যে কম ক্ষরিত হয়েছে তাই সে অনেকটা বেঁটে দেখাচ্ছে।"
        },
        {
          "label": "ঘ",
          "question": "রুবার মধ্যে প্রভাব বিস্তারকারী গ্রন্থিটি ব্যাখ্যা কর।",
          "explanation": "উদ্দীপকে রুবার মধ্যে প্রভাববিস্তারকারী হরমোনের নাম হলো থাইরক্সিন হরমোন। থাইরক্সিন হরমোন মূলত থাইরয়েড গ্রন্থি থেকে নিঃসৃত হরমোন। এই হরমোনের আধিক্যর কারণে গলগন্ড বা ঘ্যাগ রোগ হয়। এই হরমোন দেহের গঠনে, হাড়ের গঠনে, ক্যালসিয়াম বিপাকে প্রধান ভূমিকা পালন করে। শৈশবে এই থাইরক্সিন হরমোনের অভাবে অস্থি ও দাঁতের গঠন ব্যাহত হয়। ফলে অনেক শিশু ক্রেটিনিজম নামক মারাত্মক রোগের কবলে পড়ে। আলস্য, ঝিমুনি ভাব, যেকোনো কাজে অনীহা, দেহের প্রতিটি হাড়ের সংযোগস্থলে ব্যথা, হঠাৎ করে পেশির টান, চক্ষু স্ফীতি, গলগন্ড প্রভৃতি নানা উপসর্গ দেখা দিতে পারে। উদ্দীপকে রুবার গলগন্ড রোগ দেখা দিয়েছে। যা থাইরয়েড গ্রন্থির থাইরক্সিন হরমোনের আধিক্যের কারণে হয়েছে। এই রোগ মানুষের সাধারণ জীবনধারণ অসহ্য করে তুলে। দেহ ও মনের বিকাশ বহুলাংশে নির্ভর করে থাইরয়েড গ্রন্থির স্বাভাবিক ক্রিয়ার ওপর। এই গ্রন্থির ক্ষরণ স্বাভাবিক হলে চেহারার লাবণ্য ও বুদ্ধির ছাপ পড়ে। পরিশেষে বলা যায়, উদ্দীপকে বুবার শারীরিক অবস্থার জন্য থাইরক্সিন হরমোন দায়ী। যার জন্য তার গলগন্ড রোগ হয়।"
        }
      ]
    },
    {
      "number": "4",
      "uddipok": "দৃশ্যকল্প-১: প্রথম বাংলাদেশি নারী হিসেবে নিশাত মজুমদার ২০১২ সালের ১৯ শে মে এভারেস্টের চূড়ায় বাংলাদেশের লাল-সবুজ পতাকা উড়িয়েছেন। দৃশ্যকল্প-২: ক্রিকেট পাগল মাহির প্রতিদিন বিকেলে মাঠে খেলতে যায়। খেলার সময় প্রচন্ড পিপাসা পায় জন্য সে প্রতিদিন খেলার মাঠে ১ লিটারের একটি পানিভর্তি বোতল সঙ্গে নিয়ে যায়।",
      "tag": "BAFSCK 23",
      "sub_questions": [
        {
          "label": "ক",
          "question": "তীব্র আবেগের সময় রক্তে এড্রিনাল মেডুলা থেকে নিঃসৃত হরমোনের নাম কী?",
          "explanation": "তীব্র আবেগের সময় রক্তে এড্রিনাল মেডুলা থেকে এড্রিনালিন নামক হরমোন নিঃসরণ হয়ে থাকে।"
        },
        {
          "label": "খ",
          "question": "অবাঞ্ছিত আবেগ নিয়ন্ত্রণে মূল্যবোধের প্রয়োজন ব্যাখ্যা করো।",
          "explanation": "বিভিন্ন মূল্যবোধের চর্চার মাধ্যমে অবাঞ্ছিত আবেগ নিয়ন্ত্রণ করা সম্ভব। যে সকল আবেগ অবাঞ্চিত, যে সকল আবেগকে কেউ মেনে নেয় না। এক্ষেত্রে পরিশীলিত ধর্মীয় মূল্যবোধ গুরুত্বপূর্ণ কাজ করে। ধর্মীয় মূল্যবোধ ব্যক্তিকে ন্যায়ের পথে, আদর্শের পথে এবং সর্বশক্তিমান ঈশ্বরের পথে ভাবিয়ে তোলে। এভাবে ব্যক্তি অবাঞ্চিত আবেগকে নিয়ন্ত্রন করতে সক্ষম হয়। তাই অবাঞ্ছিত আবেগ নিয়ন্ত্রণে মূল্যবোধের প্রয়োজেনীয়তা যথেষ্ট বিদ্যমান।"
        },
        {
          "label": "গ",
          "question": "দৃশ্যকল্প-১: এ নিশাতের পর্বতারোহণে কোন প্রেষণা ভূমিকা রেখেছে- ব্যাখ্যা করো।",
          "explanation": "উদ্দীপকে দৃশ্যকল্প-১ এ নিশাতের পর্বতারোহণের ঘটনায় সামাজিক প্রেষণা ভূমিকা রেখেছে। সামাজিক ঘোষণার মধ্যে অন্যতম একটি প্রেষণা কৃতি প্রেষণা যা সরাসরি নিশাতের অর্জনের সাথে জরিত। সামাজিক প্রেষণা তৈরি হয় মূলত মানুষের সমাজজীবন থেকে, যেখানে একজন ব্যক্তি সমাজের অন্যান্য ব্যক্তির সঙ্গে পারস্পরিক সম্পর্কে অবতীর্ণ হয়। সমাজজীবন থেকে শিক্ষার মাধ্যমে এ প্রেষণা অর্জন করা হয় বলে একে শিক্ষালব্ধ বা অর্জিত প্রেষণাও বলা হয়। কৃতিপ্রেষণা হলো এক ধরনের সামাজিক, প্রেষণা। সফলতা লাভের প্রাথমিক সোপান। প্রতিটি মানুষই চায় প্রতিষ্ঠা লাভ করতে। সফলতা অর্জন বা প্রতিষ্ঠা লাভের ইচ্ছা-ই হলো কৃতি প্রেষণা। এ কৃতি প্রেষণা এমন একটি অভ্যন্তরীণ শক্তি যা প্রাণীকে কর্মসম্পাদনে উচ্চমানের তাগিদ দেয়। উদ্দীপকে উল্লেখিত ঘটনায় দেখা যায়, প্রথম বাংলাদেশী নারী হিসেবে নিশাত মজুমদার এভারেস্টের চূড়ায় উঠেন এবং তার পবর্তারোহণের ইচ্ছা পূরণ করেন। মূলত যে ব্যক্তির মধ্যে কৃতি প্রেষণা অধিক বর্তমান যে খুবই পরিশ্রমী হবে এবং সাফল্যের দ্বার তার জন্য উন্মুক্ত। যে সমাজের জনগণের মধ্যে এ প্রেষণার আধিক্য রয়েছে সে সমাজ তত উন্নত।"
        },
        {
          "label": "ঘ",
          "question": "দৃশ্যকল্প-২ এর নিশাত এবং দৃশ্যকল্প-২ এর মাহিরের প্রেষণা ভিন্ন রকম- উক্তিটির যথার্থতা বিশ্লেষণ করো।",
          "explanation": "উদ্দীপকে উল্লেখিত দৃশ্যকল্প-১ এবং দৃশ্যকল্প-২ এ নিশাত এবং মাহিরের প্রেষণা ভিন্ন। যেখানে নিশাতের ঘটনাটি সামাজিক প্রেষণার এবং মাহিরের ঘটনাটি জৈবিক প্রেষণার অন্তর্ভুক্ত। জৈবিক প্রেষণা প্রাণীর শারীরিক তাগিদ ও প্রয়োজন থেকে সৃষ্টি হয়। এ প্রেষণা জীবন ধারণের জন্য অপরিহার্য। জৈবিক প্রেষণা শরীরের ভিতরে অস্থির অবস্থা, অভাববোধ, ও উত্তেজনার সৃষ্টি করে। উদ্দীপকের ক্রিকেট পাগল মাহির বিকেলে খেলতে যায় এবং খেলার সময় সে প্রচণ্ড পিপাসা পায়। পরবর্তীতে সে মাঠে পানিভর্তি বোতল সঙ্গে নিয়ে যায়। তৃষ্ণা তাড়না মাহিরকে প্রেষিত করে এবং তৃষ্ণা হচ্ছে একটি মৌলিক জৈবিক প্রেষণা। সামাজিক প্রেষণা তৈরি হয় মানুষের সমাজ জীবন থেকে। সমাজজীবন থেকে শিক্ষার মাধ্যমে এ প্রেষণা অর্জন করা হয় হয় বলে একে শিক্ষালব্ধ বা অর্জিত প্রেষণা বলা হয়ে থাকে। উদ্দীপকে নিশাত পর্বতারোহণ করেছে। যা কৃতি প্রেষণা অন্তর্ভুক্ত। কৃতি প্রেষণা এক ধরনের সামাজিক প্রেষণা যা সফলতা লাভের প্রাথমিক সোপান। প্রতিটি মানুষই চায়। প্রতিষ্ঠা লাভ করতে। আর সফলতা অর্জন লাভের ইচ্ছাই হলো কৃতি প্রেষণা। নিশাত এভারেস্ট চূড়া জয় করেন এবং যেখানে বাংলাদেশের লাল-সবুজ পতাকা উড়িয়েছেন। এটি তার অভ্যন্তরীণ শক্তিকে কর্মসম্পাদনে তাগিদ দিয়েছে। যা কৃতি প্রেষণাকে নির্দেশ করে। পরিশেষে বলা যায়, জৈবিক প্রেষণা জীবনধারণের জন্য অপরিহার্য, কিন্তু সামাজিক প্রেষণা জীবনধারণের জন্য অপরিহার্য নয়, এটি মানসিক ও সামাজিক প্রয়োজনে সৃষ্টি হয়। সুতরাং বলা যায় নিশাত এবং মাহিরের ঘটনা দুটি ভিন্ন প্রেষণার।"
        }
      ]
    },
    {
      "number": "5",
      "uddipok": "দৃশ্যকল্প-১: শিপা ছেলেকে বর্ণ লেখা শেখাতে গিয়ে বার বার চেষ্টার পর শ, ঝ, ঞ, বর্ণগুলো শেখায় এবং পরবর্তীতে তার ছেলে স্কুলে বর্ণগুলো লিখতে পারে। দৃশ্যকল্প-২: শিহাব বিশ্ববিদ্যালয়ে পরীক্ষা দেবার জন্য, প্রথমবারের মতো চট্টগ্রাম যায়। সেখানে তার পরিচিত, কেউ নেই এমনকি বিশ্ববিদ্যালয়ের অবস্থানও তার জানা নেই। এমতাবস্থায় সে মোবাইলে ইন্টারনেট চালু করে গুগল এ্যাপে প্রথমে চট্টগ্রাম শহর তারপর রেল স্টেশন থেকে বিশ্ববিদ্যালয়ের দূরত্ব ও দিক সম্পর্কে জেনে তারপর গন্তব্যে পৌঁছায়।",
      "tag": "BAFSCK 23",
      "sub_questions": [
        {
          "label": "ক",
          "question": "সহায়ক শিক্ষণ কী?",
          "explanation": "যে সকল প্রতিক্রিয়া বা আচরণ প্রাণীর জীবনে কোনো প্রয়োজন সাধন করে বা প্রেষণা নিবৃত্ত করতে সাহায্য করে সে সকল আচরণ শিক্ষণের প্রক্রিয়াকেই বলা হয় সহায়ক শিক্ষণ।"
        },
        {
          "label": "খ",
          "question": "শিক্ষণে প্রভাববিস্তারকারী উপাদানসমূহ ব্যাখ্যা করো।",
          "explanation": "শিক্ষণ হচ্ছে এমন একটি জটিল প্রক্রিয়া যার মাধ্যমে প্রাণীর আচরণের অপেক্ষাকৃত স্থায়ী পরিবর্তন সূচিত হয়। শিক্ষণের প্রভাববিস্তারকারী উপাদানসমূহ যেমন- সমস্যা, সংযোগ, প্রেষণা, বলবৃদ্ধি ইত্যাদি। শিক্ষণের সূত্রপাত ঘটে কোনো সমস্যাকে কেন্দ্র করে। সমস্যা না থাকলে কেউ কোনো কিছু শিখতে চাইতো না। কোনো স্থান বা কালে দুটি ঘটনার মধ্যে সম্পর্ক হওয়াকে সংযোগ বলে। সংযোগ শিক্ষণকে ত্বরান্বিত করে। প্রেষণা মানুষ বা প্রাণীকে কোনো কাজে প্রণোদিত বা চালিত করে। বলবৃদ্ধি কোনো শর্ত বা অবস্থা যা সংযোগকে শক্তিশালী করতে সাহায্য করে। এছাড়াও প্রচেষ্টা, নৈকট্য, মনোযোগ শিক্ষণে প্রভাববিস্তারকারী উপাদান হিসেবে কাজ করে।"
        },
        {
          "label": "গ",
          "question": "শিপার ছেলেকে বর্ণ শেখানোর প্রক্রিয়াটি ব্যাখ্যা করো।",
          "explanation": "উদ্দীপকের শিপার ছেলেকে বর্ণ শেখার প্রক্রিয়াটি হচ্ছে প্রচেষ্টা ও ভুল সংশোধনের মাধ্যমে শিক্ষণ। প্রচেষ্টা ও ভুল সংশোধন শিক্ষণে প্রাণী ভুল করবে আবার চেষ্টা করবে। এভাবে বার বার প্রচেষ্টার মাধ্যমে এক সময় সমস্যার সমাধানের কৌশল আয়ত্ত করবে। অর্থাৎ প্রাণী সমস্যা সমাধানের উপায় না জেনে বা না বুঝে চেষ্টা শুরু করে এবং ভুল করতে করতে শেষে সমাধান খুঁজে পায়। উদ্দীপকের বর্ণনায় দেখা যায়, শিপা তার ছেলেকে বারবার চেষ্টা করে শ, ঝ, ঞ বর্ণগুলো শেখায় এবং সে স্কুলে বর্ণটি, লিখতে পারে। ভুল করা, আবার চেষ্টা করা- এভাবে বার বার প্রচেষ্টার মাধ্যমে একসময় সমস্যা সমাধানের কৌশল আয়ত্তে আসে। থর্নডাইক প্রচেষ্টা ও ভুল সংশোধনের মাধ্যমে শিক্ষণের একটি সূত্র প্রণয়ন করেন যা 'ফল লাভের সূত্র' নামে পরিচিত। এ সূত্র অনুযায়ী একটি কাজ বার বার করলে উদ্দীপক ও প্রতিক্রিয়ার মধ্যে সংযোগ স্থাপিত হয় এবং এই সংযোগ শক্তিশালী হয়।"
        },
        {
          "label": "ঘ",
          "question": "শিহাব এর সমস্যা সমাধানের প্রক্রিয়াটি কী ধরনের শিক্ষণ? অন্তর্ভুক্ত বিষয় উল্লেখপূর্বক ব্যাখ্যা করো।",
          "explanation": "উদ্দীপকের দৃশ্যকল্প-২ এ শিহাবের সমস্যা সমাধানের প্রক্রিয়াটি সহায়ক শিক্ষণ হিসেবে কাজ করেছে। শিক্ষণ একটি জুটিল মানসিক প্রক্রিয়া যা অভিজ্ঞতা ও অনুশীলনের মাধ্যমে বর্ধিত হয় এবং তা আচরণে তুলনামূলক স্থায়ী পরিবর্তন নিয়ে আসে। তবে সব ধরনের শিখনই কতকগুলো বিশেষ শর্ত বা উপাদানের ওপর নির্ভর করে সংঘটিত হয়। শিক্ষণের এসব উপাদানের মাঝে একটি হলো বলবৃদ্ধি। বলবৃদ্ধি হলো এমন কোনো কোনো শর্ত যা সংযোগকে শক্তিশালী করতে সাহায্য করে। প্রদত্ত দৃশ্যকল্প-২ এর দিকে লক্ষ করলে আমরা দেখতে পাই, শিহাব বিশ্ববিদ্যালয়ের পরীক্ষা দেবার জন্য চট্টগ্রামে যায় কিন্তু বিশ্ববিদ্যালয়ের অবস্থান জানা না থাকার ফলে সে ইন্টারনেটের সাহায্যে গুগল ম্যাপে দূরত্ব ও দিক সম্পর্কে জেনে নেয় এখানে ইন্টারনেটের সাহায্য নেয়া শিক্ষণ প্রক্রিয়ার বলবৃদ্ধির ভূমিকা পালন করে। ফলে শিক্ষণ প্রক্রিয়াটি সহজ এবং শক্তিশালী করতে সাহায্য করে। সুতরাং বলবৃদ্ধি হলো সেই শক্তি যা প্রাণীকে কাঙ্ক্ষিত আচরণের মাধ্যমে নির্দিষ্ট লক্ষ্যে পৌছাতে সাহায্য করে। সুতরাং বলা যায়, দৃশ্যকল্প-২ এ শিক্ষণের ক্ষেত্রে সহায়ক শিক্ষণের ভূমিকা পালন করেছে।"
        }
      ]
    },
    {
      "number": "6",
      "uddipok": "প্রিয়া গণিতের 'কিছু সূত্র মুখস্থ করে শিক্ষককে শোনালো। কিন্তু ৫/৬ মাসের ব্যবধানে সূত্রগুলো কবে কোথায় শিখেছিল তা মনে করতে পারলেও সূত্রগুলো মনে করতে ব্যর্থ হয়। অন্যদিকে আনিসের বয়স বর্তমানে ১৮ বছর। ৫ বছর আগে কোরআন মুখস্থ করলেও এখন সে যেকোনো পাতার যেকোনো সূরা বলতে পারে।",
      "tag": "BAFSCK 23",
      "sub_questions": [
        {
          "label": "ক",
          "question": "স্মৃতি কী?",
          "explanation": "যে প্রক্রিয়ায় প্রাণী তথ্যকে সংকেতাবদ্ধ করে, সংরক্ষণ করে এবং পরবর্তীতে প্রয়োজনানুসারে পুনরুৎপাদন করে তাকে স্মৃতি বলে।"
        },
        {
          "label": "খ",
          "question": "চিরায়ত সাপেক্ষীকরণ ব্যাখ্যা করো।",
          "explanation": "প্রখ্যাত রাশিয়ান শরীরবিদ আইভান প্যাভলভ সর্বপ্রথম চিরায়ত সাপেক্ষীকরণ শিক্ষণ নিয়ে গবেষণা করেন। সাপেক্ষ উদ্দীপক উপস্থাপনের পর নিয়মতান্ত্রিক ধারায় স্বাভাবিক উদ্দীপকের উপস্থিতির ফলে সাপেক্ষ প্রতিক্রিয়া সৃষ্টি হওয়ার প্রতিক্রিয়াকে চিরায়ত সাপেক্ষীকরণ বলে। বিভিন্ন উদ্দীপকের প্রতি প্রাণীর প্রতিক্রিয়াও সাধারণত ভিন্ন। যেমন মাংসের টুকরা দেখলে কুকুর লালা ফেলে কিন্তু ঘন্টাধ্বনি শুনলে লালা ফেলে না। অথবা তেঁতুল মুখে দিলে মানুষের জিহ্বায় পানি আসে কিন্তু আলোকরশ্মি দেখলে পানি আসে না।"
        },
        {
          "label": "গ",
          "question": "প্রিয়ার গণিতের সূত্র ভুলে যাবার কারণগুলো ব্যাখ্যা করো।",
          "explanation": "উদ্দীপকে প্রিয়ার গণিতের সূত্র ভুলে থাকার কারণ হলো অব্যবহার জনিত স্মৃতির অবক্ষয়। শিক্ষণকৃত বিষয় যদি ব্যবহার না করি বা অনুশীলন না করি তাহলে কালের স্রোতে তা হারিয়ে যায়। অর্থাৎ অব্যবহারজনিত কারণে কালের প্রবাহে স্মৃতি চিহ্নগুলো ধীরে ধীরে হারিয়ে যায়। ফলে আমরা শিক্ষণকৃত বিষয় বিস্মৃত হই। এই অব্যবহারজনিত বিস্মৃতির কারণেই আমরা অনেক জানা গল্প বা ঘটনা বিস্মৃত হই। উদ্দীপকে আমরা দেখতে পাই, প্রিয়া গণিতের কিছু সূত্র মুখস্থ করেছিল। কিন্তু কয়েক মাস পরে সে সূত্রগুলো মনে করতে ব্যর্থ হয়। যা অব্যবহারজনিত স্মৃতির অবক্ষয়ের ফল। শিক্ষণকৃত বিষয় যদি ব্যবহার বা অনুশীলন না করি তাহলে তা এক সময় ভুলে যাই। প্রিয়ার ক্ষেত্রে এই ঘটনাটিই ঘটেছে। কারণ সে মাঝের কয়েকমাস ঐ সূত্রগুলো অনুশীলন করেনি। সুতরাং বলা যায়, শিক্ষণকৃত বিষয় যদি ব্যবহার করা না হয় বা পর্যালোচনা করা না হয়, তাহলে সময়ের সাথে সাথে তা বিস্মৃতির অতল তলে হারিয়ে যায়। উদ্দীপকে প্রিয়ার ক্ষেত্রে সেই ঘটনাটিই ঘটেছিল।"
        },
        {
          "label": "ঘ",
          "question": "আনিসের সবকিছু মনে থাকার বিষয়টি তোমার পাঠ্যপুস্তকের কোন বিষয়ের সঙ্গে সাদৃশ্যপূর্ণ- ব্যাখ্যা করো।",
          "explanation": "উদ্দীপকে আনিসের সবকিছু মনে থাকার বিষয়টি দীর্ঘস্থায়ী স্মৃতির সাথে সাদৃশ্যপূর্ণ। মানবজীবনের ক্ষুদ্র পরিসরে আমরা কত ঘটনারই না সম্মুখীন হই। তার কতটুকুই বা আমরা মনে রাখতে পারি। জন্মের পর থেকে মৃত্যুর পূর্ব পর্যন্ত আমরা যা কিছু শিখি তার বেশির ভাগই ভুলে যাই। মনটা যেন একটা সাদা কাগজের পাতা। যেগুলো হালকা কালির আঁচড়ে লেখা অল্পদিনেই তা মুছে যায়। আর যেগুলো গাঢ় কালিতে গভীরভাবে লেখা তা কোনোদিন মুছে যায় না, অক্ষয় হয়ে থাকে মনের মন্দিরে। কোনো কিছু শেখা এবং শেখা বিষয় ভুলে যাওয়ার সাথে স্মৃতি-বিস্মৃতি জড়িত রয়েছে। স্মৃতি ও বিস্মৃতি হলো একই ঘটনার এপিঠ এবং ওপিঠ। কিছু কিছু অভিজ্ঞতা আছে যা খুবই ক্ষণস্থায়ী। আবার এমন কতকগুলো অভিজ্ঞতা বা ঘটনা আছে যা দীর্ঘদিন স্মরণ থাকে। আমাদের এই স্মরণ রাখার ক্ষমতাকেই সাধারণ ভাষায় স্মৃতি বলা হয়ে থাকে। উদ্দীপকে আমরা দেখতে পাই, আনিস পাঁচ বছর আগে কুরআন শরীফ মুখস্থ করেছিলো। এখনো যে কোনো সূরা বলতে পারে। যা দীর্ঘস্থায়ী স্মৃতির সাথে সাদৃশ্যপূর্ণ। যে স্মৃতিগুলো দীর্ঘমেয়াদে মস্তিষ্কে জমা থাকে তাকে দীর্ঘস্থায়ী স্মৃতি বলে। এখানে কোনো স্মৃতি যুগ যুগ ধরে এমনকি শেষ জীবন পর্যন্ত স্থায়ী হয়। পরিশেষে বলা যায়, দীর্ঘস্থায়ী স্মৃতির ধারণ ক্ষমতা অনেক। নতুন শিক্ষণ এ স্মৃতিতে কোনো প্রভাব ফেলে না।"
        }
      ]
    },
    {
      "number": "7",
      "uddipok": "সামারার দাদী প্রায় রাতেই ঘুম থেকে উঠে চিৎকার করে বলে সামারার দাদা সাদা পাঞ্জাবী পড়ে তাকে ডাকছে, তাকে উপরে নিয়ে যেতে চাইছে। বাড়র অন্যরা কেউ কোথাও কাওকে দেখতে পায় না, তারা দাদীকে সান্তনা দেয়ার চেষ্টা করে, কেউ তাকে নিতে আসবে না।",
      "tag": "BAFSCK 23",
      "sub_questions": [
        {
          "label": "ক",
          "question": "প্রত্যক্ষণ কী?",
          "explanation": "পারিপার্শ্বিক অবস্থা সম্পর্কে মানুষ বা প্রাণী যে অর্থপূর্ণ ধারণা এবং অভিজ্ঞতা লাভ করে তাকে প্রত্যক্ষণ বলে।"
        },
        {
          "label": "খ",
          "question": "পরিবর্তনশীল প্রতীক-পটভূমি ব্যাখ্যা করো।",
          "explanation": "প্রত্যক্ষণের সময় যা দেখা হয় তাই প্রতীক এবং যে পশ্চাদভূমির সাপেক্ষে প্রতীককে প্রত্যক্ষণ করা হয় তাই হচ্ছে পটভূমি। অনেক সময় প্রতীক ও পটভূমির সম্পর্ক পরিবর্তনশীল হয়ে থাকে। পরিবর্তনশীল প্রতীক-পটভূমির ক্ষেত্রে প্রতীক পটভূমিতে এবং পটভূমি প্রতীকে পরিবর্তিত হয়। অর্থাৎ প্রতীককে কখনো পটভূমি এবং পটভূমিকে কখনো প্রতীক বলে মনে হয়। দু-ক্ষেত্রেই ভিন্ন ভিন্ন প্রত্যক্ষণ সংঘটিত হয়। যদিও উদ্দীপক একই থাকে।"
        },
        {
          "label": "গ",
          "question": "উদ্দীপকের ঘটনাটির মনোবৈজ্ঞানিক ব্যাখ্যা করো।",
          "explanation": "উদ্দীপকের ঘটনাটি অলীক প্রত্যক্ষণ। বাস্তবে কোনো উদ্দীপক নেই অথচ তাকে প্রত্যক্ষণ করা হয় এরূপ ল প্রত্যক্ষণই অলীক প্রত্যক্ষণ বা অলীক বীক্ষণ নামে পরিচিত। অর্থাৎ অবাস্তব ব উদ্দীপকের প্রত্যক্ষণই হচ্ছে অলীক প্রত্যক্ষণ। অলীক প্রত্যক্ষণ হলো এমন প্রত্যক্ষণীয় অভিজ্ঞতা, যা একই সংবেদীয় পরিস্থিতিতে অন্যরা যেভাবে অভিজ্ঞতা লাভ করে তা থেকে সম্পূর্ণ আলাদা। উদাহরণস্বরূপ- আবছা অন্ধকারে একজন দেখতে পেল সাদা কাপড় পরিহিত এক মহিলা তাকে ইশারায় ডাকছে। অথচ বাস্তবে সেখানে কোনো মহিলার অস্তিত্ব নেই। উদ্দীপকে সামিরার দাদি রাতে ঘুম থেকে উঠে চিৎকার করে বলেন সামিরার দাদি সাদা পাঞ্জাবী পড়ে তাকে ডাকছে তাকে উপরে নিয়ে যেতে চাইছে। কিন্তু পাশে থাকা কেউ কাউকে দেখতে পায় না। এরূপ অবাস্তব কোনো ঘটনার প্রত্যক্ষণই হচ্ছে অলীক প্রত্যক্ষণ। মূলত মস্তিষ্কের বিকৃতি ও মানবিক অস্বাভাবিকতাই অলীক প্রত্যক্ষণের জন্য দায়ী।"
        },
        {
          "label": "ঘ",
          "question": "\"সন্ধ্যাবেলায় রাস্তায় দড়িকে সাপ মনে করা\"- উক্তিটির সাথে উদ্দীপকের ঘটনাটির তুলনামূলক আলোচনা করো।",
          "explanation": "'সন্ধ্যাবেলায় দড়িকে সাপ মনে করা' এরূপ কোনো ঘটনার ত্রুটিপূর্ণ প্রত্যক্ষণ হচ্ছে অধ্যাস। সংবেদনের ব্যাখ্যা যখন যথার্থ না হয়ে ভ্রান্ত বা ত্রুটিপূর্ণ হয় তখন তাকে অধ্যাস বা ভ্রান্ত প্রত্যক্ষণ বলে। অর্থাৎ কোনো বাস্তব উদ্দীপককে ভ্রান্তভাবে প্রত্যক্ষণ করার নামই হচ্ছে অধ্যাস। অন্যদিকে, বাস্তবে কোনো উদ্দীপকে নেই অথচ তাকে প্রত্যক্ষণ করা হয় এরূপ প্রত্যক্ষণই অলীক প্রত্যক্ষণ। অধ্যাস সাধারণত স্বাভাবিক ও সুস্থ ব্যক্তির বেলায় ঘটে থাকে, কিন্তু অলীক প্রত্যক্ষণ মানসিক ব্যাধিগ্রস্ত ও মাদকাসক্ত ব্যক্তির ক্ষেত্রে ঘটে থাকে। অধ্যাস একটি দীর্ঘমেয়াদি ঘটনা, কিন্তু অলীক প্রত্যক্ষণ স্বল্পমেয়াদি ঘটনা। প্রশ্নে 'সন্ধ্যাবেলায় দড়িকে সাপ মনে করা' এটি মনস্তাত্ত্বিক অধ্যাস। ব্যক্তির নিজস্ব ভীতিমূলক কোনো মানসিক প্রবণতার কারণে মৃদু আলো অথবা অন্ধকারে কোনো উদ্দীপক সম্পর্কে শিখন ও অভিজ্ঞতাগত বিশ্লেষণ ও সমন্বয় সাধনে ব্যর্থ হয়। সংবেদীয় ও মানসিক প্রক্রিয়ার একটি ত্রুটিপূর্ণ ব্যাখ্যাসম্পন্ন ধারণাকেই মনস্তাত্ত্বিক অধ্যাস বলে। অন্যদিকে, উদ্দীপকের বর্ণিত ঘটনাটি অলীক প্রত্যক্ষণ। বাস্তবে এরূপ কোনো ঘটনার ভিত্তি নেই। অলীক প্রত্যক্ষণ ব্যক্তিকেন্দ্রিক হয়, কিন্তু অধ্যাস হয় বস্তুকেন্দ্রিক। পরিশেষে বলা যায়, অধ্যাস ও অলীক প্রত্যক্ষণ উভয়ই এক ধরনের ভুল প্রত্যক্ষণ, উভয়ই স্বাভাবিক ঘটনা থেকে ভিন্নতর।"
        }
      ]
    },
    {
      "number": "8",
      "uddipok": "দৃশ্যকল্প-১: দুই বন্ধু মনির ও রাকিব গ্রামের অন্ধকার রাস্তা দিয়ে হাটার সময় অন্তর্মুখী স্নায়ুর প্রভাবে হঠাৎ এক ঝলক আলো এসে তাদের চোখে পড়ে। দৃশ্যকল্প-২: ছেলের সামনে এইচ এসসি পরীক্ষা। প্রায় রাতেই মা ছেলের পড়ালেখার খবর নিতে এসে দেখে সে হয় টিভি দেখছে নয় মোবাইলে বন্ধুদের সঙ্গে কথা বলছে। মা ছেলেকে কাছে ডেকে বুঝালেন, একসাথে কয়েকটি কাজ করলে কোনোটিই ভালোভাবে সম্পন্ন হয় না, প্রয়োজন অনুযায়ী একটি কাজের প্রতি চেতনাকে কেন্দ্রীভূত করতে হয়।",
      "tag": "BAFSCK 23",
      "sub_questions": [
        {
          "label": "ক",
          "question": "মনোযোগ কী?",
          "explanation": "সাধারণত কোনো বিষয়ের প্রতি ইন্দ্রিয়সমূহকে নিয়োজিত করার নামই হলো মনোযোগ।"
        },
        {
          "label": "খ",
          "question": "ভ্রান্ত প্রত্যক্ষণ সুস্থ ও স্বাভাবিক মানুষের বেলায় ঘটে- ব্যাখ্যা করো।",
          "explanation": "সংবেদনের ব্যাখ্যা যখন যথার্থ না হয়ে ভ্রান্ত বা ত্রুটিপূর্ণ হয় তখন তাকে ভ্রান্ত প্রত্যক্ষণ বলে। ভ্রান্ত প্রত্যক্ষণের জন্য আমাদের ইন্দ্রিয়কে দায়ী করা চলে না। ইন্দ্রিয় সংবেদনের ভ্রান্ত ব্যাখ্যাই এর জন্য দায়ী। কোনো বাস্তব উদ্দীপককে ভ্রান্তভাবে প্রত্যক্ষণ করা হচ্ছে ভ্রান্ত প্রত্যক্ষণ। কারণ ভ্রান্ত প্রত্যক্ষণের বাস্তব ভিত্তি আছে। এর অস্তিত্ব বিলোপ করা যায় না। ঘটনাটি জানার পরও আমরা একে ভুলভাবে প্রত্যক্ষণ করি। যেমন: দিগন্তের চাঁদকে মধ্য আকাশের চাঁদের চেয়ে বড় দেখায়। অবস্থানের জন্য একই চাঁদকে ছোট বা বড় দেখাচ্ছে। যা ভ্রান্ত প্রত্যক্ষণের জন্য দায়ী এবং এটি সুস্থ ও স্বাভাবিক মানুষের বেলায় ঘটে থাকে।"
        },
        {
          "label": "গ",
          "question": "দৃশ্যকল্প-১ এর ঘটনাটি কোন প্রক্রিয়া? প্রক্রিয়াটির তিনটি বৈশিষ্ট্য বর্ণনা করো।",
          "explanation": "উদ্দীপকে দৃশ্যকল্প-১ এর ঘটনাটি প্রক্রিয়াটি হলো সংবেদন আর সংবেদনের গুরুত্বপূর্ণ বৈশিষ্ট্য হলো উদ্দীপক, তীব্রতা ও স্থায়িত্ব। সংবেদন সৃষ্টির জন্য উদ্দীপক প্রয়োজন। উদ্দীপক কোনো ইন্দ্রিয়কে আঘাত করলে যে স্নায়ুপ্রবাহের সৃষ্টি হয় তা মস্তিষ্কে পৌছামাত্র সংবেদন হয়। আমাদের চারপাশে আলো, বাতাস, শব্দ, আগুন, বরফ ইত্যাদি হাজারো রকমের উদ্দীপক রয়েছে। আবার, সংবেদনের তীব্রতা নির্ভর করে মূলত উদ্দীপকের তীব্রতার উপর। সাধারণ উদ্দীপকের তীব্রতা বাড়লে বা কমলে সংবেদনের তীব্রতা বাড়বে বা কমবে। অন্যদিকে, কোন উদ্দীপক ইন্দ্রিয়ে যত যময় ধরে কার্যরত থাকে এর সংবেদন সাধারণত তত সময় ধরেই সম্পন্ন হয়। উদ্দীপকের এই কার্যকর স্থায়িত্ব সংবেদনের স্থায়িত্ব নির্ধারণ করে থাকে। উদ্দীপকে দৃশ্যকল্প-১ এ আমরা দেখতে পাই মনির ও রাকিব গ্রামের অন্ধকার রাস্তা দিয়ে হাঁটার সময় তাদের চোখে এক ঝলক আলো এসে পড়ে। এক্ষেত্রে অন্তর্মুখী স্নায়ু মুখ্য ভূমিকা পালন করে। যা সংবেদনকে নির্দেশ করে। কারণ সংবেদনের কারণে উদ্দীপকের উপস্থিতিতে গ্রাহক কোষগুলোর মধ্যে এক ধরনের জৈব রাসায়নিক ক্রিয়ার উৎপত্তি ঘটে। ফলে গ্রাহক কোষের মধ্যে স্নায়ুপ্রবাহ সৃষ্টি হয়। এই স্নায়ুপ্রবাহ অন্তর্মুখী স্নায়ু ব্যবস্থার মাধ্যমে মস্তিষ্কের থ্যালামাসে যায়। পরবর্তীতে উদ্দীপনাটি শ্রেণি অনুযায়ী সংবেদন সৃষ্টি করে। সুতরাং বলা যায়, উদ্দীপকের দৃশ্যকল্প-১ এর ঘটনার প্রক্রিয়াটি সংবেদনকেই নির্দেশ করে।"
        },
        {
          "label": "ঘ",
          "question": "দৃশ্যকল্প-২ এ চেতনাকে কেন্দ্রীভূত করার বৈশিষ্ট্যসমূহ উল্লেখপূর্বক ৪টি বৈশিষ্ট্য ব্যাখ্যা করো।",
          "explanation": "উদ্দীপকে দৃশ্যকল্প-২ এর ঘটনার প্রক্রিয়াটি হলো মনোযোগ। মনোযোগ একপ্রকার মানসিক প্রক্রিয়া যেখানে চেতনাকে একাধিক বিষয় থেকে সরিয়ে একটি নির্দিষ্ট বিষয়ে কেন্দ্রীভূত করা হয়। মনোযোগের চারটি বৈশিষ্ট্যের মধ্যে মনোযোগ নির্বাচনধর্মী, মনোযোগের ইতিবাচক ও নেতিবাচক দিক আছে, মনোযোগ পরিবর্তনশীল এবং একটি ইচ্ছামূলক প্রক্রিয়া অন্যতম। আমরা যে বিষয়ের প্রতি মনোযোগ স্থাপন করি তা নির্বাচন করেই করা হয়। যে উদ্দীপকটি আমাদের প্রয়োজন সাধন করে অথবা যে উদ্দীপকটির আকর্ষণ ক্ষমতা বেশি সেটি নির্বাচন করে আমরা মনোযোগী হই। তাই মনোযোগ একটি নির্বাচন প্রক্রিয়া। আবার যে বিষয় বা বস্তু প্রেষণার পরিতৃপ্তি ঘটায় তার প্রতি সাড়া দেয়া হল মনোযোগের ইতিবাচক দিক এবং যা প্রেষণার পরিতৃপ্তিতে বাঁধা প্রদান করে তা বর্জন করা হয় এটি মনোযোগের নেতিবাচক দিক। মনোযোগের ক্ষেত্রে উভয়ের গুরুত্ব বিদ্যমান। কোনো বিষয়ের প্রতি মনোযোগী হলে শরীরের অভ্যন্তরে স্নায়বিক প্রক্রিয়ার পরিবর্তন ঘটে। মনোযোগ এক সেকেন্ডের কম সময় থেকে ১৫/২০ সেকেন্ডের মধ্যে এক বস্তু থেকে অন্য বস্তুতে স্থানান্তরিত হতে থাকে। মনোযোগ প্রতিনিয়তই পরিবর্তিত হচ্ছে। মনোযোগ একটি ইচ্ছামূলক প্রক্রিয়া যেখানে, যে বিষয়টির প্রতি আমরা মনোযোগ দিতে চাই, অন্যান্য বিষয় বাদ দিয়ে সে বিষয়টিই আমরা প্রত্যক্ষণ করি। উদ্দীপকের দৃশ্যকল্প-২ এর ঘটনায় আমরা দেখতে পাই, এইচ.এস.সি পরীক্ষার্থী একটি ছেলে যার মা পড়ালেখার খোঁজ নিতে এসে দেখেন তার ছেলের পড়াশোনায় মনোযোগ নেই কারণ সে টিভি দেখছে না হয় বন্ধুদের সঙ্গে কথা বলছে। যা পড়াশোনার মনোযোগ বাঁধা প্রদান করছে। কারণ একসাথে অনেকগুলো কাজ করলে কোনো কাজই ভালভাবে সম্পন্ন হয় না, বরং প্রয়োজন অনুযায়ী একটি কাজের প্রতি চেতনাকে কেন্দ্রীভূত করতে হয়। সুতরাং বলা যায়, দৃশ্যকল্প-২ এর ঘটনাটি মনোযোগকে নির্দেশ করছে। কারণ উপস্থাপিত বিষয়বস্তুর উপর দৃষ্টি কেন্দ্রীভূত করাই হলো মনোযোগ।"
        }
      ]
    }
  ]
}