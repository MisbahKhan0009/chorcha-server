{
  "title": "ঢাকা ইমপিরিয়াল কলেজ ২০২৩",
  "subtitle": "মনোবিজ্ঞান (8)",
  "questions": [
    {
      "number": "1",
      "uddipok": "দৃশ্যকল্প-১ দৃশ্যকল্প-২",
      "tag": "DIC 23",
      "sub_questions": [
        {
          "label": "ক",
          "question": "মনোবিজ্ঞানের আধুনিক সংজ্ঞা দাও।",
          "explanation": "মনোবিজ্ঞান হলো মানুষ ও প্রাণীর আচরণ ও মানসিক প্রক্রিয়ার বিজ্ঞানসম্মত অনুধ্যান।"
        },
        {
          "label": "খ",
          "question": "মনোবিজ্ঞানকে মন বা চেতনার বিজ্ঞান না বলে আচরণের বিজ্ঞান বলা হয় কেন? বুঝিয়ে লেখো।",
          "explanation": "মনোবিজ্ঞান এক ধরনের বিজ্ঞান। আর বিজ্ঞানের বিষয়বস্তু হতে হয় বাস্তব এবং পরিমাপযোগ্য। এ কারণে মনোবিজ্ঞানের বিষয়বস্তু হিসেবে আচরণকে গণ্য করা হয়। এ জন্যই মনোবিজ্ঞানকে আচরণের বিজ্ঞান বলা হয়। প্রাচীনকালে মনোবিজ্ঞানের বিষয় হিসেবে আত্মা, মন বা চেতনার কথা বলা হলেও এ বিষয়গুলো বিমূর্ত এবং পরিমাপ ও পর্যবেক্ষণের বহির্ভূত। এ কারণে পরবর্তীতে আধুনিক চিন্তাবিদগণ মনোবিজ্ঞানের বিষয়বস্তু হিসেবে আচরণের কথা উল্লেখ করেন। কেননা আচরণ প্রত্যক্ষণ ও পর্যবেক্ষণযোগ্য একই সাথে পরিমাপযোগ্যও। এজন্যই মনোবিজ্ঞানকে মন বা চেতনার বিজ্ঞান না বলে আচরণের বিজ্ঞান বলা হয়।"
        },
        {
          "label": "গ",
          "question": "দৃশ্যকল্প-১ এ প্রদত্ত 'গ' চিহ্নিত অংশ কি? বর্ণনা করো।",
          "explanation": "উদ্দীপকের দৃশ্যকল্প-১-এর 'গ' চিহ্নিত অংশে হবে 'জৈব-সামাজিক' প্রক্রিয়া। বিজ্ঞানের অগ্রগতির সমান্তরালে মনোবিজ্ঞানের পরিধি ও বিস্তার লাভ করেছে। প্রাণীর ভূণাবস্থা থেকে শুরু করে মৃত্যু পর্যন্ত প্রতিটি আচরণই মনোবিজ্ঞানের পরিধিভুক্ত। এজন্য আচরণ ও মানসিক প্রক্রিয়ার পাশাপাশি মানুষ ও প্রাণীর ওপর প্রভাব বিস্তারকারী জৈব সামাজিক প্রক্রিয়া ওপর প্রভাব বিস্তারকারী জৈব-সামাজিক প্রক্রিয়া ও মনোবিজ্ঞানের পরিসরভুক্ত। জীবেনর আচরণ ও মানসিক প্রক্রিয়া জৈবিক ঘটনার পাশাপাশি পারিপার্শ্বিক পরিবেশ দ্বারা প্রভাবিত হয়। তাই মানুষ ও প্রাণীর আচরণ ও মানসিক প্রক্রিয়া সম্পর্কে অনুসন্ধান করতে হলে জৈবিক বিষয়গুলোর পাশাপাশি সামাজিক ঘটনাবলিও বিবেচনা করতে হয়। মানুষ ও প্রাণীর আচরণ ও মানসিক প্রক্রিয়াগুলোর ক্ষেত্রে দৈহিক গঠন, স্নায়ুতন্ত্র, বংশগতি, মস্তিষ্ক, ইন্দ্রিয়। অন্তঃক্ষরাগ্রন্থি ইত্যাদি জৈবিক বিষয়গুলো যেমন জরুরি তেমনি সামাজিক রীতিনীতি, প্রথা, সংস্কার ইত্যাদি সামাজিক বিষয়গুলোও দরকারি। তাই মনোবিজ্ঞানে মানুষ ও প্রাণীর আচরণ ও মানসিক প্রক্রিয়ার বিজ্ঞানসম্মত অধ্যয়নে জৈব-সামাজিক প্রক্রিয়াকে গুরুত্বের সাথে বিবেচনা করা হয়।"
        },
        {
          "label": "ঘ",
          "question": "দৃশ্যকল্প-২ এ প্রদত্ত ছকে 'খ' ও 'গ' চিহ্নিত স্থান কী নির্দেশ করে? বিশ্লেষণ করো।",
          "explanation": "উদ্দীপকে 'খ' ও 'গ' অংশে হবে যথাক্রমে 'ঐচ্ছিক ও অনৈচ্ছিক আচরণ' এবং 'বাহ্যিক ও অভ্যন্তরীণ আচরণ'। মনোবিজ্ঞান আচরণবিষয়ক বিজ্ঞান। এজন্য আচরণের শ্রেণিবিভাগ মনোবিজ্ঞানের একটি গুরুত্বপূর্ণ আলোচ্য বিষয়। আচরণকে শ্রেণিবিভক্ত করতে গিয়ে মনোবিজ্ঞানীরা নানান দৃষ্টিকোণ থেকে আচরণের কথা বলেন। এখানে উদ্দীপকে উল্লিখিত সামগ্রিক খণ্ডিত আচরণ ছাড়াও আরও নানা ধরনের আচরণ ও উল্লেখযোগ্য দুইটি প্রকরণ হলো আচরণের ঐচ্ছিক ও অনৈচ্ছিক দিক এবং বাহ্যিক ও অভ্যন্তরীণ দিক। উদ্দীপকের 'খ' ও 'গ' অংশে নির্দেশিত দুই ধরনের আচরণ অর্থাৎ ঐচ্ছিক ও অনৈচ্ছিক আচরণ এবং বাহ্যিক ও অভ্যন্তরীণ আচরণ নিয়ে এখানে আলোচনা করা হলো- যে আচরণ ব্যক্তি সচেতনভাবে করে থাকে সেসব আচরণকে ঐচ্ছিক আচরণ বলে। যেমন- কথা বলা, হাঁটা, খাদ্যগ্রহণ ইত্যাদি। অন্যদিকে, যেসব আচরণ ব্যক্তির ঐচ্ছিক নিয়ন্ত্রণের বাইরে থাকে সেগুলোকে বলা হয় অনৈচ্ছিক আচরণ। যেমন- শ্বাস-প্রশ্বাস, হৃদক্রিয়া ইত্যাদি। এর পাশাপাশি বাহ্যিক ও অভ্যন্তরীণ আচরণ ও আচরণের গুরুত্বপূর্ণ প্রকরণকে নির্দেশ করে। বাইরে থেকে ব্যক্তির যে আচরণ পর্যবেক্ষণ করা যায় তাকে বাহ্যিক আচরণ বলে। যেমন- কথা বলা, হাঁটা-চলা ইত্যাদি। পক্ষান্তরে যে সকল আচরণ বাইরে থেকে পর্যবেক্ষণ করা যায় না সেগুলো অভ্যন্তরীণ আচরণ হিসেবে পরিচিত। হৃদপিন্ডের ক্রিয়া, রক্তচাপ ইত্যাদি। মোটকথা উদ্দীপকের আচরণে শ্রেণি মনোবিজ্ঞান খুবই গুরুত্বপূর্ণ বিষয়। যার আলোচনা ছাড়া মনোবিজ্ঞানের আচরণের শ্রেণিবিভাগ অসম্পূর্ণ থেকে যায়।"
        }
      ]
    },
    {
      "number": "2",
      "uddipok": "দৃশ্যকল্প-১",
      "tag": "DIC 23",
      "sub_questions": [
        {
          "label": "ক",
          "question": "পরীক্ষণ মনোবিজ্ঞানের জনক কে?",
          "explanation": "পরীক্ষণ মনোবিজ্ঞানের জনক উইলহেম উন্ড।"
        },
        {
          "label": "খ",
          "question": "মনোবিজ্ঞানের জ্ঞান কীভাবে শিক্ষা ক্ষেত্রে কাজে লাগে? বুঝিয়ে লিখ।",
          "explanation": "শিক্ষা ক্ষেত্রে মনোবিজ্ঞান পাঠ অতীব জরুরি। ছাত্র-ছাত্রীদের মানসিকতার বিকাশ ঘটানো, ছাত্র-শিক্ষক সম্পর্কের উন্নতিকরণ, লেখাপড়ার ব্যাপারে ছাত্র-ছাত্রীদের আগ্রহ ও মনোযোগ বাড়ানো, স্মৃতিশক্তি উন্নত করার কৌশল নির্ধারণ, কার্যকরী শিক্ষাদান প্রণালি নিরূপণ প্রভৃতি বিষয় সম্পর্কে জ্ঞান লাভের জন্য মনোবিজ্ঞান পাঠ অনস্বীকার্য।"
        },
        {
          "label": "গ",
          "question": "উদ্দীপকে প্রদত্ত ছকে 'ক' চিহ্নিত অংশ মনোবিজ্ঞানের কোন শাখা নির্দেশ করে? বর্ণনা করো।",
          "explanation": "উদ্দীপকের প্রদত্ত ছকে 'ক' চিহ্নিত অংশ মনোবিজ্ঞানের শিল্পবিষয়ক শাখা 'শিল্প মনোবিজ্ঞানকে' নির্দেশ করে। উদ্দীপকেও নির্দেশিত মনোবিজ্ঞানের শাখার 'ক'-এ উৎপাদন বৃদ্ধির উল্লেখ আছে। মূলত শিল্পের লক্ষ্যই উৎপাদন বৃদ্ধি করা। এ ইঙ্গিত থেকে বোঝা যায় উদ্দীপকের নির্দেশনাটি শিল্প মনোবিজ্ঞান সংক্রান্ত। শিল্পকারখানায় শ্রমিক নিয়োগ, কাজের প্রকৃতি অনুযায়ী লোক নির্বাচন, তাদের প্রশিক্ষণ, পদোন্নতি, মূল্যায়ন প্রভৃতি শিল্প মনোবিজ্ঞানের কাজ। এছাড়াও কর্মীদের মানসিক অবস্থা, শ্রম-বণ্টন, উৎপাদন ও বণ্টন কাজে শ্রমিক নিয়োগ ইত্যাদি সমস্যার সমাধানে শিল্প মনোবিজ্ঞান কাজ করে। কীভাবে কম শ্রমে অধিক উৎপাদন সম্ভব, কীভাবে উৎপাদন বৃদ্ধি করা যায়, কর্মদক্ষতা কীভাবে বৃদ্ধি করা যায়, কীভাবে শ্রমিকের অবসাদ ও বিরক্তিভাব দূর করে প্রফুল্ল মনে ও উৎসাহ উদ্দীপনা নিয়ে কাজ করে ইত্যাদি বিষয় শিল্প মনোবিজ্ঞানের অন্তর্গত।"
        },
        {
          "label": "ঘ",
          "question": "উদ্দীপকে প্রদত্ত ছকে 'খ' ও 'গ' চিহ্নিত মনোবিজ্ঞানের শাখা কী? তুলনামূলক বিশ্লেষণ করো।",
          "explanation": "উদ্দীপকের 'খ' ও 'গ' চিহ্নিত অংশ যথাক্রমে মনোবিজ্ঞানের কাউন্সেলিং বা পরামর্শ ও নির্দেশনা মনোবিজ্ঞান এবং চিকিৎসা মনোবিজ্ঞানকে বুঝিয়েছে। আমরা জানি, মনোবিজ্ঞানের একটি একটি গুরুত্বপূর্ণ শাখা হিসেবে কাউন্সেলিং মনোবিজ্ঞানে একজন প্রশিক্ষিত মনোবিদ ব্যক্তির পারস্পরিক সম্পর্ক উন্নয়ন রোগের কারণ লক্ষণ ও চিকিৎসা বিষয়ে আলোচনা করে। আপাতদৃষ্টিতে কাউন্সেলিং ও চিকিৎসা মনোবিজ্ঞানকে সমজাতীয় মনে হলেও এদের মধ্যে বেশকিছু পার্থক্য রয়েছে। তবে প্রায়োগিক বা ব্যবহারিক জীবনে ব্যক্তির সুস্থ ও স্বাভাবিক মানসিক অবস্থা নিশ্চিত করাই এ দুই ধরনের আলোচনার মূল উদ্দেশ্য। কাউন্সেলিং মনোবিজ্ঞান আর চিকিৎসা মনোবিজ্ঞানকে অনেকে অভিন্ন ভাবলেও এদের কার্যগত প্রক্রিয়ায় ভিন্নতা আছে। যেমন কাউন্সেলিং-এ একজন ব‍্যক্তিকে তার ব্যক্তিগত সম্পর্ক ও সিদ্ধান্ত গ্রহণের ক্ষেত্রে পরামর্শ দেওয়া হয়। অপরদিকে, চিকিৎসা মনোবিজ্ঞানে মানসিক রোগের চিকিৎসা ও নিরাময়ের ওপর জোর দেওয়া হয়। কাউন্সেরিং-এ উপদেশপ্রার্থী কোনো মানসিক রোগী নন কেবলমাত্র একজন দ্বিধান্বিত বা সমস্যাগ্রস্থ ব্যক্তি। অন্যদিকে, চিকিৎসার ক্ষেত্রে মানসিক রোগীই পরামর্শপ্রার্থী। কাউন্সেলিং এ কাউন্সিলর একজন প্রশিক্ষত মনোবিদ। কিন্তু চিকিৎসা মনোবিজ্ঞানের পরামর্শদাতা একজন মনোচিকিৎসক। তবে উভয়ক্ষেত্রেই পরামর্শপ্রার্থীর পূর্বাবস্থা সমস্যার ধরন, কারণ ইত্যাদি বিষয়গুলো গুরুত্ব পায়।"
        }
      ]
    },
    {
      "number": "3",
      "uddipok": "",
      "tag": "DIC 23",
      "sub_questions": [
        {
          "label": "ক",
          "question": "সন্নিকর্ষ কাকে বলে ?",
          "explanation": "একটি স্নায়ু কোষের সাথে আরেকটি স্নায়ুকোষের সংযোগস্থলকে সন্নিকর্ষ বা স্নায়ুসন্ধি বলে।"
        },
        {
          "label": "খ",
          "question": "পিটুইটারী গ্রন্থিকে 'প্রভু গ্রন্থি' বলা হয় কেন? বুঝিয়ে লেখো",
          "explanation": "অন্তঃক্ষরা গ্রন্থিগুলোর মধ্যে পিটুইটারি গ্রন্থি সবচেয়ে গুরুত্বপূর্ণ। পিটুইটারি গ্রন্থির অবস্থান মস্তিষ্কের ঠিক কেন্দ্রস্থলে এবং হাইপোথ্যালামাসের নিচে। এর আকার অত্যন্ত ক্ষুদ্র একটি মটর দানার মতো। এটি অন্যান্য অন্তঃক্ষরা গ্রন্থির উপর বিশেষ প্রভাব বিস্তার করে। বিশেষ করে এড্রিনাল, থাইরয়েড ও যৌন গ্রন্থির ক্ষরণকে নিয়ন্ত্রণ করে বলে একে প্রভু গ্রন্থিও বলা হয়। সমগ্র শরীরের বিভিন্ন কর্মকাণ্ডে এ গ্রন্থির প্রভাব অত্যন্ত প্রকট।"
        },
        {
          "label": "গ",
          "question": "দৃশ্যকল্প-১ এ চিত্র X কি নির্দেশ করে? এর গঠন লেখো।",
          "explanation": "উদ্দীপকে প্রদত্ত চিত্র-১ এ স্নায়ুকোষ বা নিউরনের প্রতি ইঙ্গিত প্রদান করা হয়েছে। স্নায়ুকোষ বা নিউরন হলো স্নায়ুতন্ত্রের তথ্যের বাহক। সব স্নায়ুকোষের গঠন ও আকৃতি একই রকম নয়। কতগুলোর দৈর্ঘ্য ও ঘনত্ব এতই ছোট যে দেখার জন্য শক্তিশালী অনুবীক্ষণ যন্ত্রের প্রয়োজন হয়। আবার কতকগুলো স্নায়ুকোষ তিনফুট পর্যন্ত লম্বা হয়। সাধারণ কোষের ন্যায় স্নায়ুকোষেরও তিনটি অংশ রয়েছে। যথা- কোষ দেহ, কোষ কেন্দ্র ও কোষ আবরণ। তবে সাধারণ কোষ থেকে স্নায়ুকোষের আরও দুটি অংশ বেশি রয়েছে তা হলো স্নায়ুকেশ ও স্নায়ুশাখা। কোষ দেহ: সাইটোপ্লাজম নামক অপেক্ষাকৃত তরল পদার্থ নিয়ে গঠিত অংশের নাম হলো কোষ দেহ। সাইটোপ্লাজমের মধ্যে রয়েছে ক্রোমোফিল, গলজিবডি, মাইটোকন্ড্রিয়া, ভ্যাকুউল, লাইসোজম ইত্যাদি। কোষ কেন্দ্র: কোষের মধ্যে অবস্থিত অপেক্ষাকৃত ঘন গোলাকার ক্ষুদ্র পিন্ডকে বলা হয় কোষ কেন্দ্র। কোষ কেন্দ্রের মধ্যে ক্ষুদ্র ক্ষুদ্র পদার্থকে বলা হয় নিউক্লিউলাই। কোষ আবরণ: কোষদেহের বাহ্যিক আবরণকে বলে কোষ প্রাচীর বা কোষ আবরণ। কোষের অন্যান্য অংশের তুলনায় অপেক্ষাকৃত শক্ত অংশ হলো কোষ আবরণ। এগুলো ছাড়াও প্রতিটি স্নায়ুকোষে এক বা একাধিক স্নায়ুকোষ থাকে। স্নায়ুকোষগুলো উদ্দীপনা গ্রহণ করে এবং কোষদেহে তা প্রেরণ করে। আবার প্রতিটি স্নায়ুকোষে রয়েছে স্নায়ুশাখা যা সাধারণত পেশি বা গ্রন্থি অথবা অন্য কোনো বার্তা গ্রহণকারী স্নায়ুকোষের সাথে সংযুক্ত থাকে। একে স্নায়ুকোষের প্রস্থান দ্বার বলা হয়ে থাকে।"
        },
        {
          "label": "ঘ",
          "question": "দৃশ্যকল্প-২ এ 'ক ও খ' নির্দেশিত গ্রন্থির নিঃসৃত হরমোন ও কাজ ভিন্ন ধরনের'- উক্তিটি বিশ্লেষণ করো।",
          "explanation": "দৃশ্যকল্প-২ এ 'ক' নির্দেশিত গ্রন্থির অবস্থান গলদেশে শ্বাসনালীর দুই পাশে অর্থাৎ, এটি থাইরয়েড গ্রন্থি, আবার 'খ' নির্দেশিত 'দুটি বৃক্কের উপরে'র অবস্থিত গ্রন্থিটি হলো এড্রিনাল গ্রন্থি। মানবদেহের জন্য অতি জরুরি এ দুইটি গ্রন্থি নিঃসৃত হরমোন ও কার্যক্রম ভিন্নধর্মী। থাইরয়েড গ্রন্থি থেকে তিন ধরনের হরমোন নিঃসৃত হয়। যেমন- থাইরক্সিন, ট্রাইআয়ডো থাইরোনিন ও ক্যালসিটোলিন। এর মধ্যে থাইরক্সিন গ্রন্থির গুরুত্ব অপেক্ষাকৃত বেশি। অপরদিকে, এড্রিনাল গ্রন্থি থেকে নিঃসৃত হয় এড্রিনালিন, কর্টিন, কর্টিসোল ও কর্টিসোন নামক হরমোন। এর মধ্যে এড্রিনালিন হরমোন খুবই গুরুত্বপূর্ণ। শুধু অবস্থাগত ভিন্নতাই নয় উদ্দীপকে নির্দেশিত গ্রন্থি দুইটি নিঃসৃত হরমোন কাজের দিক থেকেও ভিন্ন। যেমন- থাইরয়েড গ্রন্থির নিঃসৃত হরমোন, শিশুর বুদ্ধির স্বাভাবিক বিকাশে সহায়তা করে। এছাড়া দেহের রক্তচাপ স্বাভাবিক রাখতে, দেহের মৌলিক তাপ উৎপাদন' নিয়ন্ত্রণ বিষণ্ণতা প্রতিরোধে থাইরয়েড গ্রন্থির হরমোনের ভূমিকা আছে। পক্ষান্তরে জরুরি হরমোন ক্ষরণের জন্য এড্রিনাল গ্রন্থিকে আপদকালীন হরমোন বলে। কারণ এড্রিনাল গ্রন্থি হতে নিঃসৃত হরমোনগুলোর সাথে আবেগের নিবিড় সম্পর্ক থাকে। মানুষের অতিরিক্ত ভয় বা ক্রোধের সময় এড্রিনাল গ্রন্থি থেকে ক্ষরিত হয় এড্রিনালিন হরমোন, যা মানবদেহে বাড়তি শক্তি সৃষ্টি করে মানুষকে বিপদ মোকাবিলায় প্রস্তুত করে। এ আলোচনা থেকে স্পষ্টতই প্রমাণিত হয় যে, এড্রিনাল গ্রন্থি ও থাইরয়েড গ্রন্থির নিঃসৃত হরমোন এবং এদের কাজ ভিন্ন প্রকৃতির।"
        }
      ]
    },
    {
      "number": "4",
      "uddipok": "",
      "tag": "DIC 23",
      "sub_questions": [
        {
          "label": "ক",
          "question": "স্নায়ুতন্ত্র কাকে বলে?",
          "explanation": "যে তন্ত্রের মাধ্যমে প্রাণী তার বাহিরের পরিবেশের সাথে সমন্বয় সাধন এবং অঙ্গসংস্থানিক কার্যকলাপকে নিয়ন্ত্রণ করে সুসংবদ্ধ জীবনযাপনে সক্ষম হয় তাকে স্নায়ুতন্ত্র বলে।"
        },
        {
          "label": "খ",
          "question": "'হাই তোলা একটি প্রতিবর্তী ক্রিয়া'- কেন বুঝিয়ে লেখো।",
          "explanation": "হাই তোলা তাৎক্ষণিক উপযোজনমূলক একটি আচরণ বলে এটি এক একার প্রতিবর্তী ক্রিয়া। মস্তিষ্কের সাহায্য ব্যতীত উদ্দীপকের প্রতি তাৎক্ষণিক প্রতিক্রিয়া করতে প্রাণী মেরুরজ্জু থেকে সৃষ্ট আচরণ হলো প্রতিবর্তী ক্রিয়া। প্রতিবর্তী ক্রিয়া সংক্ষিপ্ততম সময়ে সংঘটিত হয়। প্রতিবর্তী ক্রিয়া ব্যক্তির সচেতন ইচ্ছা ছাড়াই সম্পন্ন হয়। এসব দিক বিবেচনায়, দেখা যায়, হাই তোলা এক ধরনের প্রতিবর্তী ক্রিয়া। কারণ মস্তিষ্কের সচেতনতা ছাড়া তাৎক্ষণিক ও সংক্ষিপ্ত একটি প্রতিক্রিয়া হাই তোলা। শরীরতাত্ত্বিক বিশ্লেষণে দেখা গেছে ঘুমের বা ক্লান্তির প্রাথমিক প্রতিক্রিয়া হিসেবে মেরুরজ্জুতেই এই ক্রিয়া সম্পন্ন হয়। তাই বলা যায় এটি একটি প্রতিবর্তী ক্রিয়া।"
        },
        {
          "label": "গ",
          "question": "দৃশ্যকল্প-১ এ 'গ' চিহ্নিত অংশ কী নির্দেশ করে? ব্যাখ্যা করো।",
          "explanation": "দৃশ্যকল্প-১ এর 'গ' চিহ্নিত অংশটিতে পিটুইটারি গ্রন্থির তৃতীয় অংশ বা পশ্চাৎভাগকে নির্দেশ করা হয়েছে। মানবদেহের গুরুত্বপূর্ণ গ্রন্থি পিটুইটারি গ্রন্থির অবস্থান মস্তিষ্কের কেন্দ্রস্থলে হাইপোথ্যালামাসের নিচে। মটরদানার আকৃতির মতো এ গ্রন্থির তিনটি অংশ আছে- সম্মুখ ভাগ, মধ্য ভাগ ও পশ্চাৎ ভাগ। এই প্রতিটি ভাগ থেকে প্রয়োজনীয় হরমোন ক্ষরিত হয়ে থাকে। উদ্দীপকে উল্লেখিত পিটুইটারি গ্রন্থির পশ্চাৎ ভাগ থেকে দুই ধরনের হরমোন নিঃসৃত হয়। এ হরমোন দুইটি মূলত মস্তিষ্কের হাইপোথ্যালামাসের Supraoptic ruclei Paraventicular ruclei থেকে উৎপন্ন হয়। এ দুইটি হরমোন হলো- i. ভেসোপ্রসিন ও ii. অক্সিটোসিন। এ দুটি হরমোনের কাজ নিম্নরূপ- i. ভেসোপ্রসিন: এ হরমোন দেহের কিড়নিতে পানির আনুপাতিক হার তথা পানি সঞ্চালনের পরিমাণ নিয়ন্ত্রণ করে। এছাড়া এটি রক্তরসে শর্করার হারও নিয়ন্ত্রণ করে। ii. অক্সিটোসিন: এ হরমোন মাতৃদুগ্ধ উৎপাদনে সাহায্য করে। এছাড়া সন্তান প্রসবকালে জরায়ুর সংকোচন প্রসারণেও এটি সাহায্য করে। এ আলোচনার প্রেক্ষিতে পিটুইটারি গ্রন্থির পশ্চাৎভাগের অবস্থান, হরমোন ও কার্যাবলির ধারণা পাওয়া যায়।"
        },
        {
          "label": "ঘ",
          "question": "দৃশ্যকল্প-২ এর 'ক' ও 'খ' চিহ্নিত বিভাগ দুটি বিপরীতধর্মী কাজ করে কীভাবে? বিশ্লেষণ করো।",
          "explanation": "উদ্দীপকের 'ক' অংশে স্বয়ংক্রিয় স্নায়ুতন্ত্রের বক্ষ ও কটিদেশীয় অংশ দ্বারা সমবেদী স্নায়ুতন্ত্র এবং 'খ' অংশে স্বয়ংক্রিয় করোটীয় ও বস্তিদেশীয় অংশ দ্বারা অসমবেদী স্নায়ুতন্ত্রকে নির্দেশ করা হয়েছে। স্বয়ংক্রিয় স্নায়ুতন্ত্রের অংশ হলেও এদের কাজ বিপরীতমুখী। স্বয়ংক্রিয় স্নায়ুতন্ত্রের বক্ষ ও কটিদেশীয় স্নায়ু নিয়ে সমবেদী স্নায়ুব্যবস্থাটি গঠিত। এর মূল নিয়ন্ত্রক কেন্দ্র হাইপোথ্যালামাসের বহিরাংশ। সমবেদী স্নায়ুতন্ত্রের কার্যাবলি মূলত ধণাত্মক ও উত্তেজক। অপরদিকে, অসমবেদী স্নায়ুগুলো করোটিয় ও বস্তিদেশীয় অঞ্চল থেকে অভ্যন্তরীণ যন্ত্রমণ্ডলীতে যুক্ত হয়েছে। অসমবেদী স্নায়ুতন্ত্রের সংযোগ মসৃণ মাংসপেশিতে থাকায় এর কাজ ঋণাত্মক বা প্রতিবন্ধকতামূলক। সমবেদী স্নায়ুতন্ত্র পাকস্থলি ও অন্ত্রের ক্ষরণ ও গতিশীলতা হ্রাস করে। অন্যদিকে অসমবেদী স্নায়ুতন্ত্র পাকস্থলি ও অন্ত্রের ক্ষরণ ও গতিশীলতা বৃদ্ধি করে। সমবেদী স্নায়ুতন্ত্র দেহাভ্যন্তরের রক্ষা ও উদরের মাঝে অবস্থিত পর্দার সংকোচন ও প্রসারণ বৃদ্ধি করে শ্বাস-প্রশ্বাসের গতি বাড়ায়। পক্ষান্তরে অসমবেদী স্নায়ুতন্ত্র শ্বাস-প্রশ্বাসের গতি কমায়। সমবেদী স্নায়ু দেহকোষের মাইটোকন্ড্রিয়াকে সক্রিয় করে দেহে শক্তি ও তাপ উৎপন্ন করে। অন্যদিকে, অসমবেদী স্নায়ু দেহকোষের মাইটোকন্ড্রিয়াকে নিষ্ক্রিয় করে দেহে তাপ ও শক্তি হ্রাস করে। এছাড়া সমবেদী স্নায়ু ঘর্ম গ্রন্থি, এড্রিনাল গ্রন্থি ও যৌনগ্রন্থির কাজকে ত্বরান্বিত করে। অপরপক্ষে, এ গ্রন্থিগুলোর কাজকে হ্রাস করে অসমবেদী স্নায়ু। এ আলোচনা থেকে স্পষ্টত বোঝা যাচ্ছে যে, উদ্দীপকে নির্দেশিত স্বয়ংক্রিয় স্নায়ুতন্ত্রের দুইটি অংশ পরস্পর বিপরীতমুখী কাজ করে।"
        }
      ]
    },
    {
      "number": "5",
      "uddipok": "রায়হান স্যার কলেজে তার গাইডভুক্ত দু'জন ছাত্র শিমুল ও পলাশের বার্ষিক পরীক্ষার ফলাফল বিষয়ে অভিভাবকদের সাথে আলাপ করে জানতে পারলেন, শিমুল খুব ঘুম কাতর ছেলে। পড়াশোনা বাদ দিয়ে যখন তখন ঘুমই যেন তার একমাত্র কাজ। এজন্য সে পরীক্ষায় ভালো করতে পারে না। অন্যদিকে, পলাশ খুব পরিশ্রমী। জীবনে সাফল্য ও প্রতিষ্ঠা লাভের জন্য সে মনোযোগ দিয়ে পড়াশোনা করে, ফলে পরীক্ষায় সে প্রথম স্থান অর্জন করে।",
      "tag": "DIC 23",
      "sub_questions": [
        {
          "label": "ক",
          "question": "প্রেষণার সংজ্ঞা লিখ।",
          "explanation": "যা কিন্তু মানুষ বা প্রাণীকে কোনো অভাববোধের চাপ ও তাড়নার পরিস্থিতি বা পরিবেশ উপযোগী প্রতিক্রিয়ার সক্রিয় করে লক্ষ্য অর্জনের প্রেরণা দেয় তাকে প্রেষণা বা Motivation বলে।"
        },
        {
          "label": "খ",
          "question": "তৃষ্ণা নামক প্রেষণাটি একটি চক্রের মাধ্যমে বুঝিয়ে লেখো।",
          "explanation": "প্রেষণা স্বাভাবিক বৈশিষ্ট্য অনুসারে অন্যতম জৈবিক প্রেষণা তৃষ্ণা চক্রাকারে আবর্তিত হয়। প্রেষণা চক্রকে সাধারণত চারটি স্তরে প্রকাশ করা হয়। যেমন- ১. অভাববোধ, ২. তাড়না, ৩. করণ আচরণ ও ৪. লক্ষ্য অর্জন। এই চক্র অনুসারে তৃষ্ণা প্রেষণাটির উদ্ভবস্থলে দেহে পানির জন্য একটি প্রভাবজনিত অস্থিরতা দেখা দেয়। তারপর এই অস্থিরতা জৈবিক সংকেতরূপে তাড়না সৃষ্টি করে। যা প্রেষণার দ্বিতীয় ধাপ। দেহের তৃষ্ণার এ তাড়না প্রশাসনের জন্য প্রাণী পানির অনুসন্ধানে যে কাজ করে তা করণ আচরণ। করণ আচরণের মাধ্যমে প্রাণী তার তৃষ্ণার নিবারণ করে লক্ষ্য অজর্ন করে। এরপর সাময়িক বিরতি বা বিশ্রামের পর আবারও তার দেহে তৃষ্ণার অভাববোধ হয় এবং পর্যায়ক্রমে এ চক্র চলতে থাকে। নিচে চিত্রে এ তৃষ্ণার চক্র দেখানো হলো-"
        },
        {
          "label": "গ",
          "question": "উদ্দীপকে শিমুল ও পলাশের প্রেষণা চিহ্নিত করো এবং ব্যাখ্যা করো।",
          "explanation": "উদ্দীপকে উল্লেখিত শিমুল খুব ঘুমকাতুরে তাই তার মধ্যে নিদ্রা প্রেষণা এবং পলাশের ভালো ফলাফলের জন্য পরিশ্রমী স্বভাব কৃতি প্রেষণা নির্দেশক। আমরা জানি, প্রেষণা হলো প্রাণীর সেই অবস্থা যা তাকে কোন অভাববোধ থেকে যে অভাবপূরণে লক্ষ্যমুখী আচরণ করতে বাধ্য করে। সেই দিক থেকে উদ্দীপকের শিমুল ও পলাশের আচরণ বিশ্লেষণ করে শিমুলের মধ্যে নিদ্রা বা ঘুমের প্রেষণা আধিক্য দেখা যায়। অপর দিকে পলাশের মধ্যে পরীক্ষায় ভালো ফলাফল করার জন্য প্রতিযোগী মনোভাব দেখা যায় যা তাকে পরিশ্রমী করেছে। এজন্য পলাশের মধ্যে কৃতি প্রেষণার প্রাবল্য দেখা যায়। উদ্দীপকের শিমুল ও পলাশের মধ্যে যে দুই ধরনের প্রেষণা দেখা যায় এর মধ্যে নিদ্রা বা ঘুম প্রেষণাটি এক ধরনের জৈবিক বা মুখ্য প্রেষণা। কিন্তু পলাশের গৌণ প্রেষণা।"
        },
        {
          "label": "ঘ",
          "question": "উদ্দীপকে শিমুল ও পলাশের প্রেষণাকে তুমি কীভাবে পার্থক্য নির্ণয় করবে? বিশ্লেষণ করো।",
          "explanation": "উদ্দীপকে শিমুল খুব ঘুমকাতুরে, অর্থাৎ তার মধ্যে নিদ্রা বা ঘুম প্রেষণা আধিক্য দেখা যায়। অপরদিকে পলাশের মধ্যে পরীক্ষার ভালো ফলাফল করার তীব্র স্পৃহা থেকে পরিশ্রম করতে দেখা যায়, যা এক ধরনের প্রেষণাকে নির্দেশ করে। সেটি হলো কৃতি প্রেষণা। এখানে শিমুল ও পলাশের প্রেষণা দুইটি ভিন্নধর্মী প্রেষণা নির্দেশ করে। শিমুলের নিদ্রা প্রেষণাটি এক ধরনের মুখ্য বা. জৈবিক প্রেষণা। অন্যদিকে, পলাশের প্রেষণাটি মুখ্য প্রেষণা নয়, গৌণ প্রেষণা। তাই এ দুই ধরনের প্রেষণার মধ্যে বেশ কিছু পার্থক্য বিদ্যমান। শিমুলের মুখ্য প্রেষণা ও পলাশের গৌণ প্রেষণার মধ্যে যেসব পার্থক্য আছে সে বিষয়ে এখানে তুলে ধরা হলো- প্রথমত, মুখ্য প্রেষণা জীবের জীবনধারণের জন্য অপরিহার্য। অন্যদিকে গৌণ প্রেষণা জীবের জীবন ধারণের জন্য অপরিহার্য নয়। দ্বিতীয়ত, মুখ্য প্রেষণা কম-বেশি সকল জীবের মধ্যে দেখা গেলেও গৌণ প্রেষণা শুধু মানুষের মধ্যেই দেখা যায়। তৃতীয়ত, মুখ্য প্রেষণার কোনো সামাজিক দিক নেই। কিন্তু গৌণ প্রেষণা এক ধরনের সামাজিক প্রেষণা। চতুর্থত, মুখ্য প্রেষণা জীবের জন্মগতভাবে সৃষ্ট, কিন্তু গৌণ প্রেষণা সামাজিক প্রয়োজনে দৃষ্ট। পঞ্চমত, মুখ্য প্রেষণা চক্রাকারে আবর্তিত হলেও গৌণ প্রেষণা কোনো চক্র অনুসরণ করে না। ষষ্ঠত, মুখ্য প্রেষণা শরীরের ভারসাম্য সংস্থাপক। কিন্তু গৌণ প্রেষণা শরীরের ভারসাম্য সংস্থাপক নয়। এই আলোচনা থেকে আমরা উদ্দীপকের মুখ্য ও গৌণ প্রেষণার পার্থক্য অনুধাবন করতে পারি।"
        }
      ]
    },
    {
      "number": "6",
      "uddipok": "দৃশ্যকল্প-১ দৃশ্যকল্প-২: সোহানা বানিজ্য মেলায় বেড়াতে গেলে মেলার বড় বড় বিজ্ঞাপন চিত্র, নতুন পণ্যসামগ্রী, রঙিন আলোকসজ্জা ইত্যাদি তার নজর কাড়ে। সে ঘুরে ঘুরে এগুলো ভালোভাবে দেখতে থাকে।",
      "tag": "DIC 23",
      "sub_questions": [
        {
          "label": "ক",
          "question": "মনোযোগ কাকে বলে?",
          "explanation": "কোন বিষয়ের প্রতি ইন্দ্রিয়সমূহকে নিয়োজিত করাকে মনোযোগ বলে।"
        },
        {
          "label": "খ",
          "question": "সংবেদন ও প্রত্যক্ষণের মধ্যে পার্থক্য বুঝিয়ে লেখো।",
          "explanation": "সংবেদন ও প্রত্যক্ষণ উভয়ই মানসিক প্রক্রিয়া। কিন্তু এ দুটি প্রক্রিয়া অভিন্ন নয়। সংবেদন ও প্রত্যক্ষণ পরস্পর সম্পর্কযুক্ত প্রক্রিয়া হওয়া সত্ত্বেও এদের মধ্যে উল্লেখযোগ্য পার্থক্য বিদ্যমান। গ্রাহক ইন্দ্রিয় থেকে উদ্দীপনা স্নায়বিক প্রবাহ আকারে মস্তিষ্কে পৌঁছে উদ্দীপকের প্রতি প্রাণীর যে প্রাথমিক চেতনা বা বোধ সৃষ্টি করে তাকে সংবেদন বলে। অপরদিকে, পারিপার্শ্বিক অবস্থাদি সম্পর্কে মানুষ বা প্রাণী যে অর্থপূর্ণ ধারণা এবং অভিজ্ঞতা লাভ করে তাকে প্রত্যক্ষণ বলে। সংবেদন হলো অনির্বাচনমূলক ও প্রান্তীয় সরল প্রক্রিয়া। কিন্তু প্রত্যক্ষণ হলো নির্বাচনমূলক ও কেন্দ্রীয় জটিল প্রক্রিয়া।"
        },
        {
          "label": "গ",
          "question": "দৃশ্যকল্প-১ এ চিত্র ক ও খ প্রত্যক্ষণে সংগঠনের কোন উপাদান নির্দেশ করে? বুঝিয়ে লেখো।",
          "explanation": "উদ্দীপকে দৃশ্যকল্প-১ এর চিত্র 'ক' এ প্রত্যক্ষণ সংগঠনের সাদৃশ্যের নীতি এবং চিত্র 'খ' এ প্রত্যক্ষণ সংগঠনের শূন্যস্থান পূরণের উপাদান নির্দেশ করা হচ্ছে। আমরা জানি, প্রত্যক্ষণের ক্ষেত্রে সংগঠন প্রবণতা খুবই গুরুত্বপূর্ণ বিষয় হিসেবে কাজ করে। প্রত্যক্ষণ সংগঠনের উপাদান আবার দুই ধরনের হতে পারে। প্রথমত, বস্তুনিষ্ঠ বা উদ্দীপক উপাদান এবং দ্বিতীয়ত, ব্যক্তিনিষ্ঠ বা জৈবিক উপাদান। উদ্দীপকের প্রত্যক্ষণ সংগঠনের উপাদানগুলো মূলত উদ্দীপক বা বস্তুনিষ্ঠ উপাদান। উদ্দীপকের দৃশ্যকল্প-১ এর \"ক\" চিত্রে তিন ধরনের জ্যামিতিক আকৃতির উল্লেখ আছে। এর মধ্যে গোলাকার আকৃতিগুলো পাশাপাশি আছে। আবার ত্রিভুজাকারগুলো পাশাপাশি আছে এবং চতুর্ভুজাকারগুলো পাশাপাশি আছে। উদ্দীপকের এ আকৃতিগত সাদৃশ্যের জন্য আমরা সমজাতীয় আকৃতিগুলোকে পাশাপাশি পৃথক সারিতে প্রত্যক্ষণ করি এবং সাদৃশ্য না থাকায় আমরা লম্বভাবে প্রত্যক্ষণ করিনা। অন্যদিকে, চিত্র \"খ\" তে নৈকট্যসম্পন্ন উদ্দীপকগুলোর সমন্বিতরূপ আমাদের পরিচিত বাংলা \"ক\" বর্ণের অবয়ব সৃষ্টি করে বলে আমরা ফাঁকা স্থানগুলো পূর্ণরূপে প্রত্যক্ষণ করি।"
        },
        {
          "label": "ঘ",
          "question": "দৃশ্যকল্প-২ এ সোহানার মনোযোগ আকর্ষণে দায়ী উপাদান 'কোনটি? উক্ত উপাদান ছাড়াও ব্যক্তির মনোযোগ আকর্ষণে অন্য উপাদানও দায়ী- উক্তিটির যৌক্তিকতা বিশ্লেষণ করো।",
          "explanation": "উদ্দীপকের দৃশ্যকল্প-২ এ মোহনার মনোযোগ আকর্ষণের জন্য বস্তুনিষ্ঠ শর্তাবলি দায়ী। তবে বস্তুনিষ্ঠ শর্তাবলি ছাড়া ব্যক্তিনিষ্ট শর্তাবলিও ব্যক্তির মনোযোগ আকর্ষণের জন্য দায়ী। উদ্দীপকের সোহানা মেলায় গেলে বিজ্ঞাপন চিত্রের বড় আকৃতি, পণ্য সামগ্রীর নতুনত্ব, উদ্দীপকের উজ্জ্বল রং ও আলোকসজ্জার কারণে তার মনোযোগ প্রভাবিত হয়। লক্ষ করলে দেখা যায়, এসবগুলোই উদ্দীপকের দিক থেকে আসা তাই এগুলো মনোযোগের বস্তুনিষ্ট উপাদান। তবে ব্যক্তির মনোযোগ এসব বস্তুনিষ্ঠ উপাদান ছাড়াও ব্যক্তির কিছু নিজস্ব বৈশিষ্ট্য দ্বারাও প্রভাবিত হতে পারে। এগুলোকে ব্যক্তিনিষ্ঠ বা ব্যক্তিনির্ভর উপাদান বলা হয় মনোযোগের ক্ষেত্রে। মনোযোগের বস্তুনিষ্ট বা উদ্দীপককেন্দ্রিক উপাদান ছাড়াও ব্যক্তির প্রেষণা, আবেগ, প্রস্তুতি ও প্রত্যাশা, কামনা, আগ্রহ, অভ্যাস ও শিক্ষা, মনোভাব, শিক্ষা, মূল্যবোধ, সহজাত প্রবৃত্তি, পরিচিতি, অবসাদ, স্বাস্থ্যগত অবস্থা ইত্যাদির মাধ্যমেও মনোযোগ প্রভাবিত হতে পারে। অর্থাৎ উদ্দীপকের আকার, রং, ধারাবাহিকতা, ঔজ্জ্বল্য ইত্যাদি ছাড়াও ব্যক্তিনিষ্ঠ উপাদানগুলোর জন্য কোনো বিষয় বা বস্তুর প্রতি ব্যক্তির মনোযোগ কম বা বেশি হতে পারে। এ আলোচনা থেকে স্পষ্টতাই বলা যায়, ব্যক্তির মনোযোগ আকর্ষণে বস্তুনিষ্ঠ উপাদানের পাশাপাশি ব্যক্তিনিষ্ঠ উপাদানও দায়ী।"
        }
      ]
    },
    {
      "number": "7",
      "uddipok": "সবুজ, সায়েম ও যুথী তিন ভাই বোন। একদিন সবুজ আধো আধো ঘুম চোখে বিছানায় শুয়ে ছিল। সায়েম এ সময় সবুজের সামনে একটি লাঠি ধরতেই সে সাপ বলে লাফিয়ে উঠে। যুথী মানসিক সমস্যাগ্রস্থ, সে ইদানিং প্রায়ই রাতে মৃত ব্যক্তির ডাক শুনতে পায়।",
      "tag": "DIC 23",
      "sub_questions": [
        {
          "label": "ক",
          "question": "মনোযোগ কী?",
          "explanation": "সাধারণ কোনো উদ্দীপকের প্রতি ইন্দ্রিয়সমূহকে নিয়োজিত করাকে মনোযোগ বলে।"
        },
        {
          "label": "খ",
          "question": "প্রত্যক্ষণকে একটি সংগঠিত প্রক্রিয়া বলা হয় কেন? বুঝিয়ে লেখো।",
          "explanation": "প্রত্যক্ষণের ক্ষেত্রে সংগঠন প্রক্রিয়া একটি মূলনীতি হিসেবে কাজ করে। তাই প্রত্যক্ষণ একটি সংগঠিত প্রক্রিয়া। বস্তুজগত থেকে আগত উদ্দীপক বা বস্তুর বৈশিষ্ট্য অনুসারে বিভিন্ন সংবেদনগুলো বিশেষ কিছু নিয়মে সংগঠিত হয়ে প্রত্যক্ষিত হয়। খন্ড খন্ড সংযোজন একত্রে সংগঠিত হয়ে একটি সমগ্র রূপে প্রত্যক্ষণ সম্পন্ন করে। এজন্য বলা হয় প্রত্যক্ষণ একটি সংগঠিত প্রক্রিয়া।"
        },
        {
          "label": "গ",
          "question": "উদ্দীপকে সবুজের প্রত্যক্ষণের ধরন এবং এর শ্রেণিবিভাগ ব্যাখ্যা করো।",
          "explanation": "উদ্দীপকে সবুজের প্রত্যক্ষণটি একটি ভ্রান্ত প্রত্যক্ষণ বা অভ্যাসের নির্দেশ করে। অধ্যাস বিভিন্ন প্রকার হয়ে থাকে। সাধারণত উদ্দীপক উপস্থিত থাকলেও উদ্দীপকের সংবেদনগত ত্রুটি থেকে আমরা উদ্দীপকের ভুল ব্যাখ্যা করলে যে প্রত্যক্ষণ ঘটে তাকে অধ্যাস বা ভ্রান্ত প্রত্যক্ষণ বলে। উল্লেখিত উদ্দীপকে দেখা যায়, ঘুম জড়ানো চোখে লাঠিকে সাপ মনে করেছে সবুজ। অর্থাৎ, প্রকৃত বিষয়টিকে সে ভ্রান্তভাবে প্রত্যক্ষণ করেছে। প্রাত্যহিক জীবনের অধ্যাস নানা ধরনের হতে পারে। যেমন অধ্যাস ব্যক্তিগত বা সবর্জনীন উভয়ই হতে পারে। উদাহরণ হিসেবে বলা যায় কেউ লাঠি দেখে সাপ মনে করলে তা তার ব্যক্তিগত অধ্যাস। কিন্তু দিগন্ত রেখায় আকাশ মাটিকে ছুঁয়েছে এমনটা সর্বজনীন অধ্যাস। এছাড়াও অধ্যাসের নানা ধরণ আছে। যথা: জ্যামিতিক অধ্যাস, গতি অধ্যাস, প্রাকৃতিক অধ্যাস এবং শারীরবৃত্তীর অধ্যাস। জ্যামিতিক আকৃতির জন্য উদ্দীপকের সঠিক প্রত্যক্ষণে যে ভ্রান্তি দেখা যায় তা \"জ্যামিতিক অধ্যাস\"। যেমন: পালক ও তার চিহ্নিত জ্যামিতিক আকৃতির কারণে সম্পন্ন দুইটি রেখাকে ছোট-বড় দেখা। উদ্দীপক বস্তুর প্রত্যক্ষণে গতি সংক্রান্ত ভ্রান্তিগুলো হলো \"গতি অধ্যাস\"। যেমন- চলন্ত ট্রেন থেকে দুই পাশের স্থির বস্তুকে গতিশীল মনে হওয়া। প্রাকৃতিক কারণে উদ্দীপক থেকে প্রাপ্ত ত্রুটিপূর্ণ সংবেদনের ফলে সৃষ্ট অধ্যাস হলো \"প্রাকৃতিক অধ্যাস\"। যেমন আধা গ্লাস স্বচ্ছ পানিতে একটি সোজা কাঠি রাখলে তা বাঁকা মনে হওয়া। শারীরিক কারণেও অনেক সময় প্রত্যক্ষণের ভ্রান্তি দেখা দেয়। একে বলে শারীরিক অধ্যাস। যেমন: জ্বরের সময় স্বাভাবিক তাপমাত্রার পানিকে বেশি শীতল লাগে। এ আলোচনার পরিপ্রেক্ষিতে বলা যায়, নানা কারণে উদ্দীপকের ভ্রান্ত ব্যাখ্যাই অধ্যাসের সৃষ্টি করে।"
        },
        {
          "label": "ঘ",
          "question": "‘উদ্দীপকে সবুজ ও যুথীর ক্ষেত্রে যে দুটি ঘটনা ঘটে তা সম্পর্কযুক্ত হলেও পৃথক'- উক্তিটির যথার্থতা বিশ্লেষণ করো।",
          "explanation": "উদ্দীপকে সবুজের ক্ষেত্রে অধ্যাস বা ভ্রান্ত প্রত্যক্ষণের ঘটনা ঘটেছে কিন্তু যুথীর বেলায় অলীক প্রত্যক্ষণের ঘটনায় ঘটেছে। এ দুইটি প্রত্যক্ষণই ভুল বিষয়ক হলেও এদের মধ্যে পার্থক্য আছে। উদ্দীপকে দেখা যাচ্ছে, সবুজ লাঠিকে সাপ মনে করেছে। অর্থাৎ, বাস্তব উদ্দীপক থাকলেও একে সে ভুলভাবে ব্যাখ্যা করে। অপরদিকে, যুথী অবাস্তব বা অনুপস্থিত একটি বিষয়কে প্রত্যক্ষণ করছে। অর্থাৎ, মৃত মানুষের ডাক শুনছে। একে বলা হয় অলীক প্রত্যক্ষণ। এ দুটি বিষয় প্রত্যক্ষণ হলেও এদের মধ্যে পার্থক্য বিদ্যমান। প্রত্যক্ষণ সংক্রান্ত হওয়ায় অধ্যাস ও অলীক প্রত্যক্ষণ পরস্পর সম্পর্কযুক্ত। কিন্তু তা সত্ত্বেও এদের মধ্যে পার্থক্য রয়েছে। প্রথমত, ভ্রান্ত প্রত্যক্ষণে উদ্দীপকের উপস্থিতি থাকে, কিন্তু অলীক প্রত্যক্ষণে কোনো উদ্দীপক থাকে না। দ্বিতীয়ত, উদ্দীপকের গাঠনিক বৈশিষ্ট্য এবং অবস্থানের কারণে ভ্রান্ত প্রত্যক্ষণ ঘটে। কিন্তু প্রানীর স্নায়বিক বা মস্তিষ্কের অসুস্থতায় অলীক প্রত্যক্ষণ হয়। তৃতীয়ত, অধ্যাস ব্যক্তিগত ও সর্বজনীন দু ধরনের হতে পারে। অলীক প্রত্যক্ষন শুধু ব্যক্তিগত। চতুর্থত, অধ্যাস কোন অসুস্থতা নয়, একটি স্বাভাবিক ঘটনা। কিন্তু অলীক প্রত্যক্ষণ এক জাতীয় অসুস্থতা। পঞ্চমত, অধ্যাসের বিজ্ঞানসম্মত পরিমাপ করা যায়। কিন্তু অলীক প্রত্যক্ষণের বিজ্ঞানসম্মত পরিমাপ সম্ভব হয় না। ষষ্ঠত, দেহের, সংবেদী অংশ অপসারণ করা হলে অধ্যাস ঘটে না। কিন্তু দেহের সংবেদী অংশ অপসারণ করা হলেও অলীক প্রত্যক্ষণ ঘটতে পারে। এই আলোচনা থেকে যথার্থই বোঝা যায়, অধ্যাস ও অলীক প্রত্যক্ষণ পরস্পর সম্পর্কযুক্ত হলেও এদের মধ্যে পার্থক্য বিদ্যমান।"
        }
      ]
    },
    {
      "number": "8",
      "uddipok": "রত্না বরাবর ক্লাসে প্রথম হয়। সামনে তার H.S.C পরীক্ষা। তার আকাঙ্ক্ষা হলো GPA-5 পেয়ে ঢাকা বিশ্ববিদ্যালয়ে পড়াশোনা করা। রত্না সব সময় মন দিয়ে পড়ে এবং সকল বিষয় বার বার চেষ্টা করে আয়ত্ত করে। রত্নার বান্ধবী সীমা। সেও রত্নার মত ভালো করতে চায়। কিন্তু তার সমস্যা হলো, পড়ায় মনোযোগ ধরে রাখতে পারে না। কোনো বিষয় পড়ার পর আগের বিষয়গুলো ভুলে যায়। আর পরীক্ষার হলে গিয়ে ভয়ে অনেক বিষয় ভুলে যায়।",
      "tag": "DIC 23",
      "sub_questions": [
        {
          "label": "ক",
          "question": "বুদ্ধিবৃত্তিক শিক্ষণের সংজ্ঞা দাও।",
          "explanation": "বুদ্ধিবৃত্তিক শিক্ষা হলো তথ্য প্রকিয়াজাতকরণের মাধ্যমে সংঘটিত আচরণের পরিবর্তন, যা ব্যক্তি বা প্রাণী তার অভিজ্ঞতালব্ধ ফলাফল থেকে অর্জন করে।"
        },
        {
          "label": "খ",
          "question": "শিক্ষন ও কর্ম-সম্পাদন সম্পর্কযুক্ত কিন্তু এক নয় কেন? বুঝিয়ে লেখো।",
          "explanation": "শিক্ষণ ও কর্ম-সম্পাদন পরস্পর সম্পর্কযুক্ত হলেও এক নয় এবং এদের মধ্যে ভিন্নতা রয়েছে। অভ্যাস ও অনুশীলনের ফলে আচরণের ধারার তুলনামূলক দীর্ঘস্থায়ী পরিবর্তনকে বলা হয় শিক্ষণ। অর্থাৎ, আচরণের পরিবর্তনই হলো শিক্ষণের সূচক। অন্যদিকে আচরণের এই পরিবর্তন পরিমাপ করা যায় কর্ম সম্পাদনের মধ্য দিয়ে। কোনো ব্যক্তি নির্দিষ্ট সময় ও পরিস্থিতিতে শিক্ষণের ফলে যে আচরণ করে তাই কর্ম-সম্পাদন। অর্থাৎ কতটা শিক্ষণ হলো তা পরিমাপ করা যায় কর্ম-সম্পাদন প্রক্রিয়ায়। মূলত কর্ম সম্পাদন হলো শিক্ষণের বাহ্যিক প্রকাশ।"
        },
        {
          "label": "গ",
          "question": "উদ্দীপকে রত্নার শিক্ষণে যে উপাদানগুলো কাজ করে তা ব্যাখ্যা করো।",
          "explanation": "উদ্দীপকে রত্নার শিক্ষণের ক্ষেত্রে মনোযোগ, প্রেষণা ও পুনঃপৌনিকতা প্রভাব বিস্তারকারী উপাদান হিসেবে কাজ করেছে। আমরা জানি, শিক্ষণ হলো আচরণের অপেক্ষাকৃত স্থায়ী পরিবর্তন যা অনুশীলনের মাধ্যমে লাভ করা যায়। উদ্দীপকে রত্না একটি পাঠ বারবার মনোযোগ দিয়ে অনুশীলনের মাধ্যমে আয়ত্ত করে যা তার পরীক্ষার ফলাফলে ইতিবাচক পরিবর্তনে সাহায্য করে। অতএব রত্নার ক্ষেত্রে শিক্ষণের মনোযোগ ও পুনঃপৌনিক, অনুশীলন নীতি কার্যকর হয়েছে। একই সাথে পরীক্ষায় ভালো ফলাফল করার প্রেষণাও তার শিক্ষণকে উদ্বুদ্ধ করেছে। শিক্ষণ প্রক্রিয়ায় বিভিন্ন উপাদান কার্যকর থেকে শিক্ষণকে ত্বরান্বিত করে। এদের মধ্যে প্রেষণা, পুনঃপৌনিকতা বিশেষ গুরুত্বপূর্ণ। শিক্ষণের উপাদান হিসেবে প্রেষণা শিক্ষণকে সহজ ও দ্রুত করে। এক্ষেত্রে বলবর্ধক থাকলে শিক্ষণ আরো বেগবান হয়। একইভাবে কোনো বিষয়ের প্রতি তীব্র মনোযোগ থাকলে সে বিষয়ে শিক্ষণ সহজ হয়। আবার পঠিত বা শিক্ষণকৃত বিষয়ের পুনঃপৌনিক চর্চার দ্বারা শিক্ষণ- শক্তিশালী হয়। একারণেই রত্নার শিক্ষণে ক্রিয়াশীল উপাদানগুলো রত্নার শিক্ষণকে শক্তিশালী করে।"
        },
        {
          "label": "ঘ",
          "question": "উদ্দীপকে সীমার সমস্যা পাঠ্য বইয়ের কোন বিষয় নির্দেশ করে? এর কারণ এক না একাধিক- বিশ্লেষণ করো।",
          "explanation": "উদ্দীপকের সীমার সমস্যাটি পাঠ্য বইয়ের বিস্মৃতির সাথে সামঞ্জস্যপূর্ণ। বিস্মৃতির নানা কারণ আছে। উদ্দীপকে সীমা তার বন্ধুর মতো পরীক্ষায় ভালো ফলাফল প্রত্যাশা করলেও পরীক্ষায় সে শিক্ষণকৃত বিষয়গুলো সঠিকভাবে পুনরুৎপাদন করতে পারে না। শিক্ষণের পুনরুৎপাদনের এই অক্ষমতাকেই বিস্মৃতি বলা হয়। বিস্মৃতি হলো স্মৃতির বিপরীত অবস্থা। বিভিন্ন কারণে বিস্মৃতি ঘটতে পারে। উদ্দীপকে সীমার বিস্মৃতির পেছনে কারণ হলো মনোযোগের অভাব, অনুশিক্ষণ প্রতিবন্ধকতা এবং ভয়ের আবেগ। এখানে দেখা যায়, কোনো বিষয় পাঠের সময় সে বেশিক্ষণ মনোযোগ স্থির রাখতে পারে না। ফলে শিক্ষণকৃত বিষয়টি সম্পূর্ণ স্মৃতিছাপ রাখতে ব্যর্থ হওয়ায় বিস্মৃতি ঘটে। একই সাথে পরের শিক্ষণের সময় পূর্ব শিক্ষণকৃত বিষয়টি সে ভুলে যায়, অর্থাৎ অনুশিক্ষণ প্রতিবন্ধকতা এক্ষেত্রে কাজ করে। সবশেষে, পরীক্ষার হলে পরীক্ষার প্রতি ভীতিজনিত আবেগের কারণে তার বিস্মৃতি ঘটে। উদ্দীপকে উল্লিখিত কারণসমূহ ছাড়াও আঘাতজনিত কারণে, অসুস্থতার কারণে, পরিবেশগত পরিবর্তনে, শৈশবের স্মৃতিবিলোপের ফলে, অনুসঙ্গ বা বলবর্ধকের অভাবজনিত কারণে বিস্মৃতি ঘটে। এ আলোচনা থেকে তাই বলা যায় যে, বিস্মৃতির কারণ এক নয়, একাধিক।"
        }
      ]
    }
  ]
}