{
  "title": "মুন্সী আব্দুর রউফ পাবলিক কলেজ ২০২৩",
  "subtitle": "মনোবিজ্ঞান (8)",
  "questions": [
    {
      "number": "1",
      "uddipok": "রাহা, রুমা ও বেলী সমুদ্রতীরে বেড়াতে গিয়েছে। সৈকতে কিছু ছেলে বল খেলছে। রাহার দৃষ্টি বলের দিকে। কিন্তু সাইরেনের শব্দে সে সমুদ্রে জাহাজের দিকে তাকাল। অন্যদিকে, রুমাকে সমুদ্রতীরের ঝাউগাছ, বিভিন্ন রঙের ফেস্টুন ও হাতি বিমোহিত করছে। কিন্তু বেলী সৈকতের দোকানগুলো দেখছে। কারণ তার জামা ও পুঁতির মালা কিনতে হবে।",
      "tag": "BMARPC 23",
      "sub_questions": [
        {
          "label": "ক",
          "question": "সংবেদন কী?",
          "explanation": "সংবেদন হলো এমন একটি প্রক্রিয়া যার সাহায্যে ইন্দ্রিয় যন্ত্র, যেমন- চক্ষু ও কর্ণ পরিবেশ সম্পর্কে তথ্য সংগ্রহ করে।"
        },
        {
          "label": "খ",
          "question": "প্রত্যক্ষণ কীভাবে সংগঠিত হয়?",
          "explanation": "এলোমেলো উদ্দীপনাকে সংঘবদ্ধরূপে বা সুশৃঙ্খলভাবে প্রত্যক্ষণ করাকে প্রত্যক্ষণের সংগঠন বলে। সংগঠন হলো প্রত্যক্ষণের এক গুরুত্বপূর্ণ বৈশিষ্ট্য। আমরা যা প্রত্যক্ষণ করি তা প্রকৃত বস্তু থেকে যে উদ্দীপকে লাভ করে তা থেকে সম্পূর্ণ ভিন্ন। বিভিন্ন বস্তু থেকে যে উদ্দীপনা লাভ করি তা এলোমেলো উদ্দীপনাকে"
        },
        {
          "label": "গ",
          "question": "রাহার মধ্যে মনোযোগের কোন কোন বৈশিষ্ট্য ফুটে উঠেছে? বর্ণনা করো।",
          "explanation": "উদ্দীপকে রাহার মধ্যে মনোযোগের নির্বাচন ধর্মীতা, পরিবর্তনশীলতা এবং প্রান্ত ও কেন্দ্র বৈশিষ্ট্যসমূহ ফুটে উঠেছে। আমাদের মনোযোগ সর্বদাই নির্বাচন ধর্মী। একই সময়ে একই স্থানে একাধিক জিনিস থাকলেও যে জিনিসটি বেশি আকর্ষণীয় তাকেই আমরা নির্বাচন করে থাকি। যেমন- ঝলমলে সুসজ্জিত কোনো মঞ্চে বিভিন্ন নেতৃবৃন্দ উপবিষ্ট আছেন; কিন্তু যখন প্রধান নেতা আসেন এবং বক্তব্য রাখেন তখন সবকিছু বাদ দিয়ে আমরা তার বক্তব্য শুনে থাকি। একসাথে বহুসংখ্যক উদ্দীপক আমাদের গ্রাহক ইন্দ্রিয়ে আঘাত করে। তখন যে বস্তুটি আমাদের মনোযোগ আকর্ষণ করে সেটি কেন্দ্রে থাকে আর বাকি সকল উদ্দীপকের অবস্থান থাকে আমাদের মনোযোগের প্রান্তে।"
        },
        {
          "label": "ঘ",
          "question": "রুমা ও বেলীর মনোযোগের শর্তের ভিন্নতার তুলনামূলক আলোচনা করো।",
          "explanation": "রুমার মধ্যে আকার, নতুনত্ব, রঙিন বস্তু এবং বেলীর মধ্যে আগ্রহ ও প্রেষণার মতো মনোযোগের গুরুত্বপূর্ণ কিছু শর্তাবলি বিদ্যমান রয়েছে। নতুনত্ব তথা যে কোনো নতুন পরিবেশ আমাদের মনোযোগকে গভীরভাবে প্রভাবিত করে। আবার কোনো বস্তু বা প্রাণীর আকারও আমাদের মনোযোগ আকর্ষণের মূল কারণ হয়ে দাঁড়ায়। যেমন- একদল গরুর মাঝে একটি বিশাল আকৃতির হাতি থাকলে তা সহজেই আমাদের মনোযোগ আকর্ষণ করে। এছাড়া রঙিন বস্তুর আমাদের মনোযোগ আকর্ষণের তীব্র ক্ষমতা রয়েছে। এজন্য রাস্তার ট্রাফিক সিগনালের লালবাতি অনেকদূর থেকে দেখা যায়। উদ্দীপকের রুমাকে সমুদ্র তীরের ঝাউগাছ, বিভিন্ন রঙের ফেস্টুন ও হাতি বিমোহিত করেছে। এখানে ঝাউগাছ পরিবেশের নতুনত্ব সৃষ্টি করে। বিভিন্ন রঙের ফেস্টুন রঙিন বস্তু হিসেবে এবং বিশাল আকৃতির হাতি তার আকারের মাধ্যমে রুমার মনোযোগ আকর্ষণ করেছে। উদ্দীপকের দিকে লক্ষ করলে দেখা যায়, বেলী সমুদ্র সৈকতের দোকানগুলো মনোযোগ দিয়ে দেখছে। কারণ তার জামা ও পুঁতিরমালা কিনতে হবে। এক্ষেত্রে বেলীর আগ্রহ ও প্রেষণা তার মনোযোগ আকর্ষণ করেছে। কেননা, যার যে বিষয়ে আগ্রহ তার মনোযোগ সেই বিষয়েই বেশি। এজন্য দৈনিক সংবাদপত্রে ক্রীড়াপ্রেমী ব্যক্তি খেলার খবর দেখেন, আর ব্যবসায়ী দেখেন দ্রব্যের বাজার দর। আবার, যার তৃষ্ণা পায় সে তৃষ্ণা মেটাবার পানি খুঁজে, খাবার নয়। একইভাবে বেলীর ইচ্ছা ছিল সমুদ্র পাড়ে দোকান থেকে জামা এবং পুঁথি কেনার। এজন্য সে আগ্রহ সহকারে দোকানগুলো দেখছে। বেলীর ক্ষেত্রে মনোযোগের আগ্রহ ও প্রেষণা শর্ত কাজ করছে। পরিশেষে বলা যায়, উদ্দীপকের রুমা ও বেলীর মনোযোগের ক্ষেত্রে ভিন্ন ভিন্ন শর্ত কাজ করেছে।"
        }
      ]
    },
    {
      "number": "2",
      "uddipok": "অনুপ নবম শ্রেণির ছাত্র। শিক্ষক তাকে গণিতের কিছু সূত্র পড়ালেন এবং এগুলো শিখে রাখার পরামর্শ দিলেন। অনুপ বাড়িতে গিয়ে এগুলো শিখলো এবং স্যারকে মুখস্থ শোনালো। ৭-৮ মাস পরে শিক্ষক, অনুপকে পুনরায় গণিতের সেই সূত্রগুলো মুখস্থ বলতে বললে সে বলতে পারল না। অনেকক্ষণ ভেবে অনুপ কোথায় বসে স্যার তাকে সূত্রগুলো শিখিয়েছেন, কবে শিখিয়েছেন তা মনে করতে পারলেও সূত্রগুলো মনে করতে ব্যর্থ হলো।",
      "tag": "BMARPC 23",
      "sub_questions": [
        {
          "label": "ক",
          "question": "স্মৃতি কী?",
          "explanation": "যে প্রক্রিয়ায় প্রাণী তথ্যকে সংকেতাবদ্ধ করে, সংরক্ষণ করে এবং পরবর্তীতে প্রয়োজনানুসারে পুনরুৎপাদন করে তাকে স্মৃতি বলে।"
        },
        {
          "label": "খ",
          "question": "স্মৃতির পুনরুৎপাদন বলতে কী বোঝায়?",
          "explanation": "পূর্বে শেখা বিষয়টি যদি আমরা পরবর্তীতে স্মরণ করতে পারি তবে তাকে স্মৃতির পুনরুৎপাদন বলে। পুনরুৎপাদন স্মৃতি প্রমাণ করার মাধ্যম। মনের মধ্যে সঞ্চিত অব্যক্ত প্রতিরূপ ব্যক্ত করার নামই পুনরুৎপাদন। একটি কবিতা মুখস্থ করার পর যদি এক মাস পর ঐ কবিতা সম্পূর্ণ বা আংশিকভাবে পুনরুৎপাদন করতে পারি, তাহলে ঐ সম্পূর্ণ বা আংশিক অংশই হবে ঐ কবিতার স্মৃতি। তবে সব সময় সংরক্ষিত স্মৃতিভান্ডার থেকে সম্পূর্ণভাবে স্মৃতিকে পুনরুৎপাদন করা যায় না।"
        },
        {
          "label": "গ",
          "question": "কোন উপাদানটির অভাবে অনুপ এর শিক্ষণটিকে স্মৃতি বলে বিবেচনা করা যাবে না?",
          "explanation": "উদ্দীপকের উল্লেখিত ঘটনায় স্মৃতির পুনরুদ্রেক উপাদানটির অভাবে অনুপ এর শিক্ষণটিকে স্মৃতি বলে বিবেচনা করা যাবে না। যা শিক্ষা করা হয়েছে এবং পরে সংরক্ষিত হয়েছে তা যদি পনুরায় ব্যক্ত করা যায় তাহলে আমরা তাকে স্মৃতি বলতে পারি। স্মৃতির প্রমাণ হলো পুনরুদ্রেকের মধ্য দিয়ে। মনে সংরক্ষিত অব্যক্ত প্রতিরূপ ব্যক্ত করাকে পুনরুদ্রেক বলে। উদাহরণস্বরূপ, একটি কবিতা মুখস্থ করে পরে যথাযথভাবে বলতে পারার নাম পুনরুদ্রেক। উদ্দীপকে আমরা দেখতে পাই, নবম শ্রেণির ছাত্র অনুপকে তার শিক্ষক গণিতের কিছু সূত্র পড়ালেন এবং শিখে রাখার পরামর্শ দিলেন। অনুপ সূত্রগুলো শিখেছিলো কিন্তু কয়েক মাস পরে সে আর ঐ সূত্রগুলো বলতে পারছে না। সে অনেক চেষ্টা করেও মনে করতে ব্যর্থ হল। যা স্মৃতির গুরুত্বপূর্ণ উপাদান পুনরুদ্রেকের অভাবকে নির্দেশ করে। কারণ স্মৃতির প্রমাণ ঘটে পুনরুদ্রেকের মধ্য দিয়ে। যেটি অনুপের মধ্যে অনুপস্থিত থাকার সে সূত্রগুলো মনে করতে পারেনি। সুতরাং বলা যায়, উদ্দীপকের ঘটনাটির কারণ স্মৃতির পুনরুদ্রেকের অভাব।"
        },
        {
          "label": "ঘ",
          "question": "উক্ত উপাদানটিই স্মৃতির একমাত্র উপাদান নয়'- মন্তব্যটির যথার্থতা বিচার করো।",
          "explanation": "উদ্দীপকের উল্লেখিত ঘটনাটির কারণ স্মৃতির পুনরুদ্রেকের অভাব এবং এই উপাদানটি স্মৃতির একমাত্র উপাদান নয়। স্মৃতিকে বিশ্লেষণ করলে বিভিন্ন উপাদান পাওয়া যায়। যেমন- শিক্ষণ, সংরক্ষণ, পুনরুদ্রেক, অত্যভিজ্ঞা ও স্থান-কালে নির্দেশ। শিক্ষণ হলো স্মৃতির প্রথম স্তর। শিক্ষণ ছাড়া স্মৃতির প্রশ্নই উঠে না। কারণ আমরা প্রথমে কোন কিছু শিখি তারপর সেটা ভুলে গেছি না স্মরণ রেখেছি তার কথা বলি। আবার কোনো কিছু শিক্ষণ হলেই সেটি স্মৃতি হয় না, শিক্ষার পর যথাযথ ভাবে সংরক্ষণ করতে হবে। সংরক্ষণ ক্ষমতার উপর স্মৃতি অনেকাংশে নির্ভর করে। স্মৃতির আরেকটি গুরুত্বপূর্ণ উপাদান প্রত্যভিজ্ঞা বা পুনজ্ঞান। যে বিষয়টিকে পূর্বে জানা হয়েছিল তাই পুনর্বার জ্ঞাত হচ্ছে এরূপ, জ্ঞানকে প্রত্যভিজ্ঞা বলে। এটি ছাড়া স্মরণক্রিয়া অসম্পূর্ণ থেকে যায়। আবার স্থান-কাল-নির্দেশ স্মৃতির আরেকটি গুরুত্বপূর্ণ উপাদান। বস্তুটি কবে, কোথায় বা কখন হয়েছিল এই বিষয়গুলোও পুনরুদ্রেক হওয়া দরকার। উদ্দীপকে উল্লেখিত ঘটনায় স্মৃতির একটি উপাদানের অভাববোধের কথা বলা হয়েছে। যা পুনরুদ্রেককে নির্দেশ করে। পুনরুদ্রেক ছাড়াও স্মৃতির আরও অনেকগুলো উপাদান রয়েছে। যেমন শিক্ষণ, সংরক্ষণ, প্রত্যভিজ্ঞা, স্থান- কাল-নির্দেশ। এগুলো স্মৃতির গুরুত্বপূর্ণ উপাদান হিসেবে ভূমিকা রাখে। পরিশেষে বলতে পারি, পুনরুদ্রেকই স্মৃতির একমাত্র উপাদান নয়। স্মৃতি বিশ্লেষণে অন্যান্য উপাদান ও গুরুত্বপূর্ণ ভূমিকা রাখে।"
        }
      ]
    },
    {
      "number": "3",
      "uddipok": "পিংকি ও সোহান একাদশ শ্রেণিতে পড়ে। পিংকিং বলল আগুন দেখলে ধোঁয়ার কথা মনে পড়ে। সোহান বলল, তা ঠিক ও ক্ষুধার সময় তোকে খাবার না দিলে ঠিকমতো পড়াশোনা করতে বসবি? পলাশ ওদের থেকে বড়। সে বলল তোমরা যাই-ই আলাপ করে না কেন, শিক্ষণের ক্ষেত্রে যা পরিমাপ করা হয় সেটি প্রকৃতপক্ষে কর্মসম্পাদন।",
      "tag": "BMARPC 23",
      "sub_questions": [
        {
          "label": "ক",
          "question": "শিক্ষণের সংজ্ঞা দাও।",
          "explanation": "অভ্যাস বা অনুশীলনের ফলে আচরণের তুলনামূলক দীর্ঘস্থায়ী পরিবর্তনকে শিক্ষণ বলে।"
        },
        {
          "label": "খ",
          "question": "পরিজ্ঞানমূলক শিক্ষণে সমগ্র ঘটনাটি পুঙ্খানুপুঙ্খরূপে পর্যালোচনা করে সমাধানের দিকে এগিয়ে যায় কেন?",
          "explanation": "পরিজ্ঞানমূলক শিক্ষণে সমগ্র ঘটনাটিকে পুঙ্খানুপুঙ্খরূপে পর্যালোচনা করে সমাধানের দিকে এগিয়ে যায়। কেননা এই শিক্ষণ প্রক্রিয়ায় ব্যক্তি সমস্যা সমাধানের জন্য অন্ধের মতো বার বার ভুল সংশোধনের পরিবর্তে বুদ্ধি প্রয়োগের মাধ্যমে গোটা সমস্যা সমাধানের ব্যাপারে অন্তর্দৃষ্টি লাভের মাধ্যমে নতুনকে আয়ত্ত করে। পরিজ্ঞানমূলক শিক্ষণ অন্যভাবে বুদ্ধি প্রয়োগের মাধ্যমে শিক্ষণ নামেও পরিচিত। পরিজ্ঞান হলো পূর্ব অভিজ্ঞতা বা শিক্ষণের আলোকে নতুন কোনো পরিস্থিতিতে হঠাৎ করে নতুন কোনো সমস্যা সমাধানের মধ্য দিয়ে সম্পন্ন শিক্ষণ প্রক্রিয়া। এই শিক্ষণ প্রক্রিয়ায় অন্ধ প্রচেষ্টা প্রক্রিয়াকে উপেক্ষা করা হয়। প্রকৃতপক্ষে এখানে সমস্যার সমাধান মূলত পরিস্থিতির পারস্পরিক সম্পর্ক অনুধাবন ও সামগ্রিক অন্তর্দৃষ্টির মধ্য দিয়ে সম্পন্ন হয়।"
        },
        {
          "label": "গ",
          "question": "পিংকি ও সোহানের বর্ণনা শিক্ষণের কোন উপাদানের মধ্যে রয়েছে? ব্যাখ্যা করো।",
          "explanation": "উদ্দীপকের পিংকি ও সোহানের বর্ণনা শিক্ষণের সংযোগ বা অনুষঙ্গ এবং প্রেষণা এ দুটি উপাদানের মধ্যে বিদ্যমান রয়েছে। শিক্ষণ একটি জটিল প্রক্রিয়া। এই শিক্ষণ কতকগুলো গুরুত্বপূর্ণ বিষয়ের ওপর ভিত্তি করে হয়ে থাকে যাদেরকে শিক্ষণের উপাদান বা শর্ত বলে। এসব, শর্তের মধ্যে সংযোগ বা অনুষঙ্গ, প্রেষণা, প্রচেষ্টা, নৈকট্য, মনোযোগ, বলবৃদ্ধি, পরিপক্কতা বিশেষভাবে উল্লেখযোগ্য। উদ্দীপকের দিকে লক্ষ করলে আমরা দেখতে পাই, আগুন দেখলে পিংকির ধোঁয়ার কথা মনে পড়ে। একে উদ্দীপক উদ্দীপক সংযোগ বলে। মূলত কোনো স্থান বা কালে দুটি ঘটনার মধ্যে সম্পর্ক বা যোগাযোগ তৈরি হওয়াকে অনুষঙ্গ বলে। উদ্দীপকের পিংকির আগুন দেখলে ধোঁয়ার কথা মনে হওয়া তারই দৃষ্টান্ত। কেননা, আগুন ও ধোঁয়া এ দুটি উদ্দীপক আমরা একই সাথে প্রত্যক্ষ করি। আবার, সোহানের বক্তব্যে খাবার গ্রহণের সাথে অর্থাৎ ক্ষুধা নিবৃত্তির সাথে পড়াশোনার সম্পর্ককে ফুটিয়ে তোলা হয়েছে। এই ক্ষুধা এবং তা নিবৃত্তির জন্য প্রচেষ্টা হলো প্রেষণা, যা শিক্ষণের অন্যতম গুরুত্বপূর্ণ উপাদান। কেননা, প্রাণী কেবল ক্ষুধার্ত হলেই খাবার গ্রহণের জন্য কাঙ্ক্ষিত আচরণ করতে শিখবে। তাই পিংকি ও সোহান উভয়ের বর্ণনা যথাক্রমে শিক্ষণের অনুষঙ্গ এবং প্রেষণাকে ইঙ্গিত করে তা খুব সহজেই অনুমেয়।"
        },
        {
          "label": "ঘ",
          "question": "শিক্ষণের ক্ষেত্রে যা পরিমাপ করা হয় সেটি প্রকৃতপক্ষে কর্মসম্পাদন-উক্তিটির যথার্থতা বিশ্লেষণ করো।",
          "explanation": "'শিক্ষণের ক্ষেত্রে যা পরিমাপ করা হয় সেটি প্রকৃতপক্ষে কর্মসম্পাদন'- প্রশ্নোক্ত বক্তব্যটি যথার্থ ও যুক্তিসংগত হয়েছে বলে আমি মনে করি। শিক্ষণের সংজ্ঞা বিশ্লেষণ করলে কর্মসম্পাদনকে শিক্ষণকৃত বিষয়ের অনুশীলনের পরিমাপ হিসেবে সংজ্ঞায়িত করা যায়। প্রকৃতপক্ষে, শিক্ষণ ও কর্মসম্পাদন ভিন্ন হলেও পরস্পর, সম্পর্কযুক্ত। অভ্যাস ও অনুশীলনের ফলে আচরণের পরিবর্তন হলো শিক্ষণ। পক্ষান্তরে, কার্যসম্পাদন হলো এমন এক দৃশ্যমান ঘটনা বা অনুশীলন, যা শিক্ষার্থীর হাত-পা চালনা বা দৈহিক কসরতের মধ্য দিয়ে সম্পন্ন হয়। তবে একথাও বলা বাহুল্য যে, শিক্ষণকৃত বিষয়ের প্রতি শিক্ষার্থীর আগ্রহ, প্রেষণা, আবেগ প্রভৃতি কর্মসম্পাদনের ওপর সুস্পষ্ট প্রভাব বিস্তার করে। উদ্দীপকের শেষাংশে পলাশের বক্তব্যে শিক্ষণের সাথে কর্মসম্পাদনের বাস্তব প্রকৃতি ফুটে উঠেছে। কার্যসম্পাদন হলো কোনো ব্যক্তির ওপর আনুষ্ঠানিকভাবে অর্পিত দায়িত্ব ও কর্তব্য সে কীভাবে সম্পন্ন করেছে তা নিরূপণ করা। উদাহরণস্বরূপ, কোনো ছাত্রকে 'সুদকষা'র অঙ্ক কীভাবে করতে হয় তা শেখানো হলো। পরবর্তীতে সে কতটুকু শিখেছে তা বোঝার জন্য তাকে একটি সুদকষার অঙ্ক করতে দেওয়া হলো। এক্ষেত্রে প্রাপ্ত ফলাফলের ওপর নির্ভর করে তার কর্মসম্পাদনের ভিত্তিতে শিক্ষণের পরিমাপ করা সম্ভব হবে। মূলত কর্মসম্পাদনের মাধ্যমেই শিক্ষণের প্রকাশ ঘটে। তাই, শিক্ষণের বিভিন্ন পরীক্ষণে যা পরিমাপ করা হয়, তাকে প্রকৃতপক্ষে শিক্ষণ নয় বরং কর্মসম্পাদন বলে অভিহিত করাই বাঞ্ছনীয়। উপরিউক্ত আলোচনা থেকে একথা নিঃসন্দেহে বলা যায়, শিক্ষণ ও কর্মসম্পাদন একে অপরের সাথে পরস্পর ঘনিষ্ঠভাবে সম্পর্কযুক্ত হলেও তা এক বিষয় নয়। বরং কর্মসম্পাদনকে শিক্ষণকৃত বিষয়ের বাস্তব প্রতিফলন বলে আখ্যায়িত করা যায়।"
        }
      ]
    },
    {
      "number": "4",
      "uddipok": "সুমন বাংলাদেশ ভারতের মধ্যকার একদিনের ক্রিকেট ম্যাচটি উপভোগ করছিল। টান টান উত্তেজনা ভরপুর ম্যাচটির শেষ ওভারের সময় সে লক্ষ্য করল যে, সে ঘামছে এবং তার হৃদপিন্ডের গতিও বেড়ে গেছে। অবশেষে বাংলাদেেশর ম্যাচটি জিতে গেলে সে উচ্ছ্বাস প্রকাশ করতে করতে রাস্তায় বেরিয়ে পড়ল। যখন সে বাড়ি ফিরল, তার বাবা তাকে বাইরে গিয়ে উচ্ছ্বাস করার কারণে তিরস্কার করলেন এবং এতে সে কিছুক্ষণ মুখভার করে বসে থাকলো।",
      "tag": "BMARPC 23",
      "sub_questions": [
        {
          "label": "ক",
          "question": "অনুভূতি কী?",
          "explanation": "অনুভূতি হলো ব্যক্তির ব্যক্তিগত নিষ্ক্রিয় মানসিক অবস্থা যা অনুভবকারীর মনে উত্তেজনা বা অসাড়তা সৃষ্টি করে এবং যা সুখকর কিংবা দুঃখজনক হতে পারে।"
        },
        {
          "label": "খ",
          "question": "অন্তঃক্ষরা গ্রন্থি বলতে কী বুঝ?",
          "explanation": "অন্তঃক্ষরা গ্রন্থি বলতে মানবদেহের ঐসব গ্রন্থিসমূহকে বোঝায় যেগুলো বিভিন্ন ধরনের হরমোন নামক কর্মোদ্দীপক রাসায়নিক নিঃসরণের দ্বারা দেহের গঠন, বুদ্ধির বিকাশ, দেহের সুস্থতা ও কার্যক্ষমতা এবং ব্যক্তির ব্যক্তিত্বের ওপর বিশেষভাবে প্রভাব বিস্তার করে থাকে। অন্তঃক্ষরা গ্রন্থিসমূহ নালীযুক্ত বা নালীবিহীন হতে পারে। লালা গ্রন্থি, দুগ্ধ গ্রন্থি প্রভৃতি সনালি গ্রন্থি। কিন্তু পিটুইটারি গ্রন্থি, থাইরয়েড গ্রন্থি প্রভৃতি হচ্ছে অনালি গ্রন্থি।"
        },
        {
          "label": "গ",
          "question": "উদ্দীপকে সুমনের প্রকাশিত আবেগ বর্ণনা করো।",
          "explanation": "উদ্দীপকের গল্পে সুমনের প্রকাশিত আবৈগগুলো হচ্ছে আনন্দ ও দুঃখ। আবেগ হলো একটি অনুভূতিমূলক অভিজ্ঞতা, যা শারীরিক উত্তেজনার কারণ এবং অভিজ্ঞতা অর্জনকারীরর, নিকট যার অর্থ বা মূল্য রয়েছে। বিভিন্ন পরিবেশ পরিস্থিতিতে বিভিন্ন জন বিভিন্নভাবে আবেগ প্রকাশ করে থাকে। আবেগ প্রকাশের মাত্রাও বিভিন্ন হয়ে থাকে। আনন্দ ও দুঃখ এমনই দুটি আবেগ যেগুলো ব্যক্তির আচরণের মাধ্যমে ভিন্ন ভিন্নভাবে প্রকাশিত হয়। আনন্দের ক্ষেত্রে ব্যক্তি উচ্ছ্বাস বা উচ্ছলতার মাধ্যমে অথবা হাসি, চিৎকার বা হাত-পা ছুঁড়ে লাফানোর মাধ্যমে তা প্রকাশ করে। কিন্তু ব্যক্তির দুঃখ প্রকাশের ক্ষেত্রে বিভিন্ন প্রতিক্রিয়া যেমন- কান্নাকাটি করা, মুখভার করে বসে থাকা, বিলাপ করা ইত্যাদি আচরণ করে থাকে। উদ্দীপকে সুমন বাংলাদেশ ক্রিকেট দলের জয়ে আনন্দিত হয়ে উচ্ছ্বাস করতে করতে রাস্তায় বেরিয়ে পড়ে। কিন্তু পরবর্তীতে যখন তার বাবা তাকে তিরষ্কার করে সে অত্যন্ত ব্যথিত হয়। যার ফলে সে কিছুক্ষণ মুখ ভার করে বসে থাকে। তাই উদ্দীপকে সুমনের মধ্যে আনন্দ ও দুঃখের আবেগ প্রকাশিত হয়েছে তা নিঃসন্দেহে বলা যায়।"
        },
        {
          "label": "ঘ",
          "question": "উদ্দীপকে সুমনের শারীরিক পরিবর্তনের জৈবিক কারণ বিশ্লেষণ করো।",
          "explanation": "সুমনের আবেগকালীন শারীরিক পরিবর্তনে জৈবিক কারণ হলো সমবেদী স্নায়ুতন্ত্রের ক্রিয়াশীলতা। সমবেদী স্নায়ুতন্ত্র বক্ষদেশ ও কটিদেশের স্বয়ংক্রিয় স্নায়ু নিয়ে গঠিত। এ বিভাগের স্নায়ুগুলোর প্রধান বৈশিষ্ট্য হচ্ছে এটি হলো উত্তেজক। মেরুদণ্ড থেকে বের হয়ে সমবেদী স্নায়ুসমূহ হৃৎপিণ্ড, ফুসফুস, পেশি প্রভৃতিতে গিয়ে পৌছেছে। সমবেদী স্নায়ুতন্ত্রের প্রধান কাজ হলো, প্রাণীকে জরুরি অবস্থা মোকাবিলার জন্য প্রস্তুত করা, সমবেদী স্নায়ুতন্ত্র দেহ শক্তিকে পরিচালনা করে কাজে লাগিয়ে থাকে। সমবেদী স্নায়ুতন্ত্র ক্রিয়াশীল হলে হৃৎপিন্ডের ক্রিয়া, শ্বাস যন্ত্রের ক্রিয়া, রক্ত সঞ্চালন প্রভৃতি বেড়ে যায়। এই স্নায়ুতন্ত্র রক্তচাপ বাড়িয়ে দেয়, চোখের মণিকে বড় করে, শরীরের লোম খাড়া করে এবং ঘাম নিঃসরণে ভূমিকা রাখে। সমবেদী স্নায়ুতন্ত্র সাধারণত উত্তেজনাকর পরিস্থিতি যেমন আবেগের শারীরিক-প্রকাশের ক্ষেত্রে গুরুত্বপূর্ণ ভূমিকা রাখে। উদ্দীপকে সুমনের ক্ষেত্রে, বাংলাদেশ-ভারতের মধ্যকার একদিনের ক্রিকেট ম্যাচটির উত্তেজনাকর মুহূর্তে তার হৃৎপিণ্ডের স্পন্দনের গতি বেড়ে যায় এবং সে প্রচণ্ড রকম ঘামতে থাকে। এ থেকে বোঝা যায় তার ঐ মুহূর্তের শারীরিক পরিবর্তনে সমবেদী স্নায়ুতন্ত্র ক্রিয়াশীল ছিল।"
        }
      ]
    },
    {
      "number": "5",
      "uddipok": "অ্যাডভোকেট মোঃ জসিম উদ্দিন সমাজের একজন গ্রহণযোগ্য ব্যক্তিত্ব। তিনি তার স্ত্রীর স্মথে প্রায়ই দুর্ব্যবহার করেন। একদিন তার একটি অন্যায় কাজে স্ত্রী বাধা দিলে সে অত্যন্ত উত্তেজিত হয়ে পড়ে এবং স্ত্রীকে প্রচুর মারধর করে ঘরে থেকে বের করে দেয়। এর কিছুদিন অতিবাহিত হলে তার মা তার ভুল ধরিয়ে দিলে তার উত্তেজনা কমে যায় এবং স্ত্রীর কাছে ক্ষমা চেয়ে তাকে ঘরে ফিরিয়ে আনে।",
      "tag": "BMARPC 23",
      "sub_questions": [
        {
          "label": "ক",
          "question": "সামাজিক প্রেষণা কী?",
          "explanation": "যেসব প্রেষণা সামাজিক প্রয়োজন থেকে সৃষ্টি হয় তাকে সামাজিক প্রেষণা বলে।"
        },
        {
          "label": "খ",
          "question": "আবেগ বলতে কী বোঝায়?",
          "explanation": "আবেগের ইংরেজি প্রতিশব্দ হলো 'Emotion'। এ শব্দটি এসেছে ল্যাটিন শব্দ 'Emovere' থেকে, যার অর্থ বাইরে পরিচালিত করা। আবেগের দ্বারা তাড়িত হয়ে প্রাণী উত্তেজিত হয়ে পড়ে এবং বিভিন্ন আচরণের ভেতর দিয়ে তার বাহ্যিক প্রকাশ ঘটায়। তাই কোনো উদ্দীপকের প্রতি প্রতিক্রিয়া করতে গিয়ে প্রাণীর মধ্যে যে উত্তেজিত অবস্থার সৃষ্টি হয় তাকে আবেগ বলা হয়। অর্থাৎ শাব্দিক অর্থে আবেগ হলো কোনো উদ্দীপকের প্রতি বিচলিত হওয়া।"
        },
        {
          "label": "গ",
          "question": "কোনটির উপস্থিতির কারণে জসিম উদ্দিন স্ত্রীকে মারধর করে? ব্যাখ্যা করো।",
          "explanation": "উদ্দীপকের উল্লেখিত ঘটনায় জসীম উদ্দিনের আচরণে আবেগের মানসিক পরিবর্তনের কারণে তার স্ত্রীকে মারধর করেন। আবেগ প্রাণী ও মানুষের জীবনের এক অপরিহার্য বিষয়। পরিবেশের বিশেষ প্রয়োজনে প্রাণী আবেগপ্রবণ হয়ে পড়ে এবং তার আচরণ প্রকাশ করে থাকে। আবেগের সময় দৈহিক পরিবর্তনের সাথে সাথে মানসিক পরিবর্তনও ঘটে থাকে। যার কারণে আবেগ তাড়িত হয়ে মানুষ বিভিন্নভাবে তার আবেগ প্রকাশ করে থাকে। যেমন- আনন্দ, রাগ, ভয় ইত্যাদি। উদ্দীপকের ঘটনার আমরা জানতে পারি যে, জসীম উদ্দিন সমাজের একজন সম্মানিত ব্যক্তি কিন্তু তিনি তার স্ত্রীর সাথে প্রায়ই দুর্ব্যবহার করেন। এমনকি তার অন্যায় কাজে বাঁধা দিলে তিনি তাঁকে মারধর করেন। যা আবেগীয় উত্তেজনার সময় মানসিক পরিবর্তনের ফল। স্ত্রীর প্রতি তার রাগ থেকে তিনি এ ধরনের আচরণ প্রকাশ করেন। কারণ স্ত্রী তার কাজে বাঁধা দিয়েছে, এই ঘটনা তাকে উত্তেজিত করে এবং তিনি তাঁকে মারধর করেন। এই ধরনের আবেগ 'ধ্বংসাত্মক আবেগ' হিসেবে চিহ্নিত। সুতরাং বলা যায়, উদ্দীপকের ঘটনাটিতে আবেগের মানসিক পরিবর্তনের বহিঃপ্রকাশ ঘটেছে। যা আবেগের ধ্বংসাত্মক দিক ক্রোধকে নির্দেশ করছে।"
        },
        {
          "label": "ঘ",
          "question": "জসীমউদ্দীনের উত্তেজনার সময় সমবেদী স্নায়ুতন্ত্রের কোনো ভূমিকা আছে কি? মতের পক্ষে যুক্তি দাও।",
          "explanation": "হ্যাঁ, জসীমউদ্দিনের উত্তেজনার সময় সমবেদী স্নায়ুতন্ত্রের ভূমিকা লক্ষ্য করা যায়। আবেগ হলো একটি অনুভূতিমূলক অভিজ্ঞতা, যা শারীরিক উত্তেজনার কারণ। বিভিন্ন পরিস্থিতিতে বিভিন্ন জন বিভিন্নভাবে তার আবেগ প্রকাশ করে থাকে। আবেগের অন্যতম বহিঃপ্রকাশ হলো ক্রোধ। মানুষ যখন ক্রোধান্বিত হয় তখন তার রক্তচাপ বেড়ে যায়, শ্বাস-প্রশ্বাস দ্রুত হয়। বিশেষ কতকগুলো উদ্দীপকের উপস্থিতিতে ব্যক্তির মধ্যে ক্রোধের উদ্রেক ঘটে। এরূপ ক্ষেত্রে তার স্বয়ংক্রিয় স্নায়ু ব্যবস্থার সমবেদী অংশের তীব্র কর্মক্ষমতা লক্ষ্য করা যায়। ফলে ব্যক্তির মধ্যে উদ্ধত আচরণ পরিলক্ষিত হয়। যে কোন একটা তীব্র প্রকাশ ঘটানোর জন্য অস্থির হয়ে ওঠে। উদ্দীপকে জসীমউদ্দিনের আচরণে আমরা সেরকম বিষয়টিই লক্ষ করতে পারি। তিনি স্ত্রীর প্রতি দুর্ব্যবহার করেন। স্ত্রী তার অনৈতিক কাজে বাঁধা দিলে তিনি উত্তেজিত হয়ে পড়েন এবং তাকে মারধর করেন। জসীমউদ্দিনের আচরণে ক্রোধ নামক আবেগের উপস্থিতির কারণে সমবেদী স্নায়ুতন্ত্রের উত্তেজনা দেখা দেয়। যার ফলে তার স্ত্রীকে মারধরের মত উচ্চত আচরণ পরিলক্ষিত হয়। পরিশেষে বলা যায়, আবেগের সময় আচরণের ওপর নিয়ন্ত্রণ হারিয়ে ফেলার মানসিক পরিবর্তন হচ্ছে আবেগের ধ্বংসাত্মক দিক। অপরদিকে আবেগে উত্তেজিত না হয়ে ধৈর্য্য ও সংযম সহকারে নিজেকে নিয়ন্ত্রণ ও পরিচালিত করাই হলো আবেগের গঠনমূলক মানসিক পরিবর্তন।"
        }
      ]
    },
    {
      "number": "6",
      "uddipok": "করিম ও রহিম দুই বন্ধু একই ক্লাসে পড়ে। তারা ঢাকা যাচ্ছিল। রাস্তায় বাস দুর্ঘটনায় দুজনেই গুরুতরভাবে আঘাত পায়। তারপর থেকে করিম কানে কম শুনছে ও চোখে কম দেখছে এবং সে হাত পা নাড়াতে পারছে না। আর রহিমের স্মৃতিভ্রংশ দেখা দিয়েছে। সে মাঝে মাঝে পুরাতন স্মৃতি উল্লেখ করতে পারে।",
      "tag": "BMARPC 23",
      "sub_questions": [
        {
          "label": "ক",
          "question": "স্নায়ুতন্ত্র কী?",
          "explanation": "যে তন্ত্রের মাধ্যমে প্রাণী তার বাইরের পরিবেশের সাথে সমন্বয় সাধন এবং অঙ্গসংস্থানিক কার্যকলাপকে সুনিয়ন্ত্রিত করে সুসংবদ্ধ জীবনযাপনে সক্ষম হয় তাকে স্নায়ুতন্ত্র বলে।"
        },
        {
          "label": "খ",
          "question": "সম্মুখ মস্তিষ্ককে কেন গুরুত্বপূর্ণ বলা হয়?",
          "explanation": "মস্তিষ্কের সবচেয়ে গুরুত্বপূর্ণ অংশ হচ্ছে সম্মুখ মস্তিষ্ক। কারণ সম্মুখ মস্তিষ্কের মধ্যে রয়েছে গুরুমস্তিষ্ক, থ্যালামাস ও হাইপোথ্যালামাস। সম্মুখ মস্তিষ্কের অংশ হিসেবে গুরুমস্তিষ্ক দর্শন, শ্রবণ, অঙ্গ-সঞ্চালন, অনুষঙ্গ স্থাপন প্রভৃতি জটিল ক্রিয়া নিয়ন্ত্রণ করে। আবার থ্যালামাস সংবাদপ্রেরক যন্ত্র হিসেবে কাজ করে এবং হাইপোথ্যালামাস দেহের স্বয়ংক্রিয় যন্ত্রমণ্ডলীর কার্যাবলিকে নিয়ন্ত্রণ করে। আর এসব কার্যাবলি মানুষের অস্তিত্ব রক্ষা এবং শ্রেষ্ঠত্ব অক্ষুণ্ণ রাখার জন্য অপরিহার্য। তাই সম্মুখ মস্তিষ্ককে গুরুত্বপূর্ণ বলা হয়।"
        },
        {
          "label": "গ",
          "question": "রহিমের সমস্যার জন্য মস্তিষ্কের কোন অংশ দায়ী? ব্যাখ্যা করো।",
          "explanation": "রহিমের সমস্যার জন্য গুরুমস্তিষ্কের সংযোগ অঞ্চল দায়ী। সম্মুখ মস্তিষ্কের অংশ গুরুমস্তিষ্কের বিস্তৃত অঞ্চল নিয়ে সংযোগ অঞ্চল গঠিত। একে অনুষঙ্গ এলাকাও বলা হয়। বিভিন্ন ক্রিয়ার অনুষঙ্গ স্থাপনে এ অঞ্চলটি বিশেষ কার্যকর। এ অঞ্চলটি বিভিন্ন ধরনের জটিল কার্যকলাপ নিয়ন্ত্রণ করে থাকে। এ অঞ্চল স্নায়ুপ্রবাহের যোগাযোগ, মিলন এবং সমন্বয় সাধন করে থাকে। এই কার্যের ফলেই উচ্চতর মানসিক ক্রিয়া যথা- পর্যবেক্ষণ, শিক্ষণ, চিন্তন, জ্ঞান, স্মৃতি ইত্যাদি সম্ভবপর হয়ে থাকে। উদ্দীপকে রহিমের দুর্ঘটনার কারণে পরবর্তীতে স্মৃতিভ্রংশ দেখা দিয়েছে। সে মাঝে মাঝে পুরাতন স্মৃতি উল্লেখ করতে পারে। এ থেকে বোঝা যায় সে দুর্ঘটনায় গুরুমস্তিষ্কের সংযোগ অঞ্চলে আঘাত পেয়েছে। তাই রহিমের সমস্যার জন্য সম্মুখ মস্তিষ্কের অংশ, গুরুমস্তিষ্কের সংযোগ অঞ্চলকে নিঃসন্দেহে দায়ী করা যায়।"
        },
        {
          "label": "ঘ",
          "question": "করিমের ক্ষেত্রে গুরুমস্তিষ্কের একাধিক অঞ্চল দায়ী- এর স্বপক্ষে তোমার মতামত ব্যক্ত করো।",
          "explanation": "করিমের ক্ষেত্রে গুরুমস্তিষ্কের একাধিক অঞ্চল, যথা- সংবেদন অঞ্চল ও গতি অঞ্চল দায়ী। সংবেদন অঞ্চলের ৩টি প্রধান অংশ রয়েছে। যথা- শিরকুম্ভ অঞ্চল, শিরনিম্ন অঞ্চল এবং পশ্চাৎ অঞ্চল। এদের মধ্যে শিরকুম্ভ অঞ্চলটি মানব শরীরের সোমাস্থেটিক ও কাইনেসথেটিক অনুভূতির কাজ করে থাকে। কিন্তু শিরনিম্ন অঞ্চলটি শ্রবণের জন্য দায়ী। কোন কারণে এ অংশটি নষ্ট হয়ে গেলে মানুষ বধির হয়ে যায়। আবার পশ্চাৎ অঞ্চল মানুষের দর্শনের জন্য দায়ী। এ অঞ্চলটি অপসারণ করলে বা নষ্ট হয়ে গেলে মানুষ অন্ধ হয়ে যায়। মানুষের চেষ্টীয় কাজের জন্য মস্তিষ্কের যে অংশ দায়ী তা হলো গুরুমস্তিষ্কের গতি অঞ্চল। এ অঞ্চলটি রোলান্ডো নামক খাঁজের কাছে অবস্থিত। আমরা যখন কোনো অঙ্গ সঞ্চালন করি তখন মস্তিষ্কের গতি অঞ্চলের বিশেষ কোনো কেন্দ্র উত্তেজিত হয় এবং এই উত্তেজনায় স্নায়ুপ্রবাহ গতিবাহী স্নায়ুর মাধ্যমে মাংসপেশিতে পৌছে তাকে সক্রিয় করে তোলে। আমাদের শরীরে যতগুলো মাংসপেশি আছে গুরুমস্তিষ্কে ততগুলো গতিকেন্দ্র আছে। উদ্দীপকে করিম দুর্ঘটনা পরবর্তী সময়ে কানে কম শুনছে ও চোখেও কম দেখছে এবং সে হাত-পা নাড়াতে পারছে না। তার কানে কম শুনা এবং চোখে কম দেখার ঘটনা থেকে বোঝা যায় সে গুরুমস্তিষ্কের সংবেদন অঞ্চলের শিরনিম্ন অঞ্চল ও পশ্চাৎ অঞ্চলে আঘাত পেয়েছে। কিন্তু সে হাত পায়ের নাড়াচড়ার ওপরও নিয়ন্ত্রণ হারিয়েছে। এ থেকে বোঝা যায় সে গুরুমস্তিষ্কের গতি অঞ্চলেও আঘাত পেয়েছে। সুতরাং করিমের ক্ষেত্রে। গুরুমস্তিষ্কের একাধিক অঞ্চল দায়ী- একথা নিঃসন্দেহে বলা যায়।"
        }
      ]
    },
    {
      "number": "7",
      "uddipok": "কামাল, শফিক ও জব্বার তিন বন্ধু। কামালের উচ্চতা ৬ ফিট ৭ ইঞি এবং দেহের গড়ন মোটা। লম্বার জন্য অনেকে তাকে তালগাছ বলে ডাকে। শফিকের গড়ন ৩ ফুট ২ ইঞ্চি। সে খর্বাকৃতি, ক্ষীণদেহী, স্ফীতোদর ও ক্ষীণবুদ্ধিসম্পন্ন। আবার জব্বারের উচ্চতা ৩ ফুট। শারীরিক স্বাস্থ্য ভালো এবং তাকে অনেকে বামন বলে ডাকে।",
      "tag": "BMARPC 23",
      "sub_questions": [
        {
          "label": "ক",
          "question": "আমাদের কয়টি অনালি গ্রন্থি আছে?",
          "explanation": "আমাদের অনালি গ্রন্থি ৮টি।"
        },
        {
          "label": "খ",
          "question": "হরমোন মানব আচরণে কি ভূমিকা পালন করে?",
          "explanation": "হরমোন শরীরের গড়ন, বৃদ্ধি ও অন্যান্য বহু প্রয়োজনীয় কর্মসম্পাদন করে মানব আচরণের ওপর গভীর প্রভাব বিস্তার করে থাকে। অন্তঃক্ষরা গ্রন্থির ক্ষরণকেই হরমোন বলে। হরমোন সরাসরি রক্তের সাথে খুব অল্প পরিমাণে মিশে এবং শরীরের অন্যান্য কোষে তাৎক্ষণিকভাবে শারীরিক প্রতিক্রিয়া সৃষ্টি করে। স্নায়ুতন্ত্র যেমন বাইরের উদ্দীপকের পরিবর্তনের সংবাদ সরবরাহ করে, হরমোনও তেমনি অভ্যন্তরীণ পরিবেশের পরিবর্তনের সংবাদ বিভিন্ন শরীর যন্ত্রে প্রেরণ করে সেগুলোকে সচল করে তোলে। আবার, এসব হরমোন উৎপাদক গ্রন্থি বাহ্যিক পরিবেশের পরিবর্তনেও সাড়া দিতে সক্ষম হয়। এভাবে হরমোন সক্রিয়ভাবে খুব দ্রুত মানব আচরণের ওপর নিয়ন্ত্রণ প্রতিষ্ঠা করতে পারে।"
        },
        {
          "label": "গ",
          "question": "কামালের উপর কোন অন্তঃক্ষরা গ্রন্থির সর্বাধিক প্রভাব রয়েছে ? ব্যাখ্যা করো।",
          "explanation": "উদ্দীপকে কামালের ওপর 'পিটুইটারি গ্রন্থি' নামক অন্তঃক্ষরা গ্রন্থির প্রভাব সর্বাধিক। মানব দেহে বিদ্যমান অন্তঃক্ষরা গ্রন্থিগুলোর মধ্যে পিটুইটারি গ্রন্থির ভূমিকা সবচেয়ে গুরুত্বপূর্ণ ও উল্লেখযোগ্য। আমাদের মস্তিষ্কের মাঝখানে এবং হাইপোথ্যালামাসের নিচে এ গ্রন্থির অবস্থান। অনেকটা মটরদানার মতো দেখতে এ গ্রন্থিটির ব্যাস ১ সে.মি. এবং ওজন ৫ গ্রাম থেকে ১ গ্রাম পর্যন্ত হয়ে থাকে। পিটুইটারি গ্রন্থি নিজস্ব ক্রিয়া ছাড়াও এড্রিনাল গ্রন্থি, থাইরয়েড গ্রন্থি ও যৌন গ্রন্থির ক্রিয়াকে স্বল্পমাত্রায় নিয়ন্ত্রণ করে। এ জন্য এ গ্রন্থিকে 'প্রভুগ্রন্থি'ও বলা হয়। পিটুইটারি গ্রন্থির বিভিন্ন অংশ থেকে যে হরমোন ক্ষরিত হয় তা মানব দেহের আকার-আকৃতি ও মানব আচরণ নিয়ন্ত্রণের সাথে সরাসরি জড়িত। উদ্দীপকে বর্ণিত 'কামালের উচ্চতা ও দৈহিক অস্বাভাবিক গঠনের জন্য তাকে অনেকটা দৈত্যের মতো দেখায়। এজন্য দায়ী পিটুইটারি গ্রন্থির সম্মুখ অংশ থেকে নিঃসৃত হওয়া শরীর বর্ধক হরমোন। এ হরমোন শারীরিক বৃদ্ধিতে সহায়তা করে। শরীর 'বর্ধক হরমোন যদি প্রয়োজনের অতিরিক্ত ক্ষরিত হয় তাহলে শরীরের অতিরিক্ত বৃদ্ধি ঘটে এবং মানুষকে অনেকটা দৈত্যাকৃতির মনে হয়ে থাকে। কখনো কখনো এ হরমোনের প্রভাবে একটি অল্প বয়স্ক কিশোরকেও ৬ থেকে ৮ ফুট লম্বা মনে হয়। এ ধরনের মানুষকে পিটুইটারি দৈত্যও বলা হয়ে থাকে। উদ্দীপকে কামালের দিকে লক্ষ করলে আমরা তার মধ্যে উল্লিখিত পিটুইটারি দৈত্যের সকল বৈশিষ্ট্য দেখতে পাই। তাই কামালের ওপর পিটুইটারি নামক অন্তঃক্ষরা গ্রন্থির সর্বাধিক প্রভাব রয়েছে তা নিশ্চিত করে বলা যায়।"
        },
        {
          "label": "ঘ",
          "question": "শফিক ও জব্বার এর আচরণে একই অন্তঃক্ষরা গ্রন্থির প্রভাব রয়েছে কিনা তোমার উত্তরের সপক্ষে যুক্তি দেখাও।",
          "explanation": "হ্যাঁ। উদ্দীপকে শফিক ও জব্বারের আচরণে 'থাইরয়েড' নামক অন্তঃক্ষরা গ্রন্থির প্রভাব বিদ্যমান। আমাদের ঘাড়ের নিচে কণ্ঠনালির দু'দিকে থাইরয়েড গ্রন্থির অবস্থান। এ গ্রন্থিটি আমাদের দেহের গঠন, বুদ্ধির বিকাশ, দেহের সুস্থতা ও কর্মক্ষমতা এবং আমাদের ব্যক্তিত্বের বিকাশের ওপর বিশেষভাবে প্রভাব বিস্তার করে থাকে। থাইরয়েড গ্রন্থি থেকে প্রধানত থাইরক্সিন ও ট্রাই- আয়োডো-থাইরনিন নামক দু'ধরনের হরমোন নিঃসৃত হয়, যা শরীরের কোষ বিভাজন ও মৌলতাপ, শারীরিক গঠন ও বুদ্ধিবৃত্তিক বিকাশের সাথে জড়িত। থাইরয়েড গ্রন্থি থেকে প্রয়োজনীয় হরমোন ক্ষরিত না হলে শিশু ক্রেটিনিজম নামক রোগে আক্রান্ত হয়। এর ফলে শিশুর সুষ্ঠু ও স্বাভাবিকভাবে বেড়ে ওঠা সম্ভব হয় না। এছাড়াও এ রোগে শিশু খর্বাকৃতি, ক্ষীণদেহী, স্ফীতোদর ও ক্ষীণবুদ্ধিসম্পন্ন হয়ে থাকে। পরিণত বয়সে এই হরমোনের অভাব হলে মিক্সেডেমা নামক রোগ দেখা দেয়, যার ফলে দেহে রক্তচাপ কমে যায়, দেহের বিপাক ক্রিয়া ব্যাহত হয়, চেহারায় লাবণ্য কমে যায় এবং কর্মে অনীহা দেখা দেয়। উদ্দীপকে শফিক ও জব্বারের আচরণে থাইরক্সিন হরমোন তথা থাইরয়েড গ্রন্থির' প্রভাব লক্ষ করা যায়। শফিকের শারীরিক গঠন বেঁটে প্রকৃতির, ক্ষীণদেহী, স্ফীতোদর ও ক্ষীণবুদ্ধিসম্পন্ন। পক্ষান্তরে, একই উচ্চতা বিশিষ্ট জব্বারের শারীরিক স্বাস্থ্য ভালো তবে তাকে অনেকে বামন বলে ডাকে। সে সর্বদা অস্থির থাকে এবং কর্মোদ্যম হারিয়ে ফেলে। এগুলোর মূলে রয়েছে থাইরক্সিন হরমোনের প্রভাব। কেননা এই হরমোনের অভাবে শৈশবে যেমন হাড় ও দাঁতের গঠন ব্যাহত হয় তেমনি প্রাপ্ত বয়সে এই হরমোনের প্রভাবে আলস্য ও ঝিমুনিভাব, কর্মে অনীহা, হাড়ের সংযোগ স্থলে ব্যথা, চক্ষু স্ফীতি, গলগণ্ড, অত্যধিক স্থূলতা বা কৃশতা ইত্যাদি উপসর্গ দেখা দেয় এসব উপসর্গের প্রভাবে ব্যক্তির মধ্যে অস্থিরতা চলে আসে। উদ্দীপকে লক্ষ করলে দেখা যায়, শফিক ও জব্বারের সকল প্রকার আচরণ ও দৈহিক আকার-আকৃতির জন্য থাইরক্সিন তথা থাইরয়েড হরমোনই দায়ী।"
        }
      ]
    },
    {
      "number": "8",
      "uddipok": "ঢাকার একটি বেসরকারি বিশ্ববিদ্যালয়ের ছাত্র অপু ব্যক্তিগত জীবনে খুব পরোপকারী, কিন্তু সে অকৃতজ্ঞদের প্রতি খুবই আগ্রাসী আচরণ করে থাকে। তার বন্ধু শাহীন ও মাহিন তার এই আচরণ এর উৎস সম্বন্ধ আলোচনা করছিল। শাহিন বলল যে, অপুর আচরণের বিপরীতে মস্তিষ্ক সম্পর্কিত শারীরিক গঠন দায়ী। কিন্তু মাহিন বলল যে, তার অবদমিত অবচেতন জৈবিক তাড়নার দ্বারা প্রভাবিত।",
      "tag": "BMARPC 23",
      "sub_questions": [
        {
          "label": "ক",
          "question": "উপদেশ ও নির্দেশনা মনোবিজ্ঞান কী?",
          "explanation": "মনোবিজ্ঞানের যে শাখায় ব্যক্তিগত ও সামাজিক জীবনের বিভিন্ন সমস্যা ও তার সমাধানের ক্ষেত্রে বিভিন্ন উপদেশ-নির্দেশ প্রদান ও আলোচনা করা হয় তাকে উপদেশ ও নির্দেশনা মনোবিজ্ঞান বলে।"
        },
        {
          "label": "খ",
          "question": "মনোবিজ্ঞানের ভিত্তি বলতে কী বোঝো? ব্যাখ্যা করো।",
          "explanation": "মনোবিজ্ঞানের ভিত্তি গড়ে উঠেছে মূলত দর্শন ও শারীরবিদ্যাকে কেন্দ্র করে। মনোবিজ্ঞানের বিকাশে দর্শন ও শারীরবিদ্যার যৌথ প্রভাব রয়েছে। তাই তো আধুনিক মনোবিজ্ঞানের প্রথম পর্যায়ের বেশিরভাগ মনোবিজ্ঞানীই ছিলেন দার্শনিক ও শারীরবিদ, যেমন- উইলহেম উন্ড ও উইলিয়াম জেমস। সে জন্যই মনোবিজ্ঞানের আদি ভিত্তি নিহিত আছে দর্শন ও শারীরবিদ্যায়। আর তা থেকেই বর্তমানের মনোবিজ্ঞানের বিকাশ লাভ।"
        },
        {
          "label": "গ",
          "question": "শাহিনের দৃষ্টিভঙ্গি ব্যাখ্যা করো।",
          "explanation": "শাহিন মনোবিজ্ঞানের জৈব মনোবৈজ্ঞানিক দৃষ্টিভঙ্গিতে অপুর আচরণ ব্যাখ্যা করেছে। জৈব মনোবিজ্ঞান শারীরবিদ্যাকে, বিশেষত মস্তিষ্কের শারীরবৃত্তীয় কার্যকলাপকে মনোবিজ্ঞানের সাথে সম্পৃক্ত করে। জৈব মনোবিজ্ঞানের অন্তর্নিহিত বক্তব্য হলো প্রত্যেক আচরণ, অনুভূতি ও চিন্তনের বিপরীতে মস্তিষ্কের একটি শারীরিক ঘটনা বর্তমান। এই দু ধরনের ঘটনার সম্পর্ক অনুভব বা ব্যাখ্যা হলো জৈব মনোবিজ্ঞানের উদ্দেশ্য। শিক্ষণের সময় মস্তিষ্কে কী ধরনের পরিবর্তন ঘটে, মানসিক অসুস্থতার সময় মস্তিষ্কে রাসায়নিক কী পরিবর্তন হয়, আক্রমণাত্মক কাজ করার সময় মস্তিষ্কে কী ঘটে, এগুলোই হলো জৈববিজ্ঞানের জিজ্ঞাসা। জৈব মনোবিজ্ঞানীরা জানতে চান মস্তিষ্কের কোন অংশ কোন বিশেষ ধরনের আচরণের জন্য দায়ী। উদ্দীপকে শাহীন অপুর পরোপকারিতা এবং অকৃতজ্ঞদের প্রতি আগ্রাসী আচরণের জৈবিক ভিত্তি তথা মস্তিষ্ক সম্পর্কিত শারীরিক ঘটনাকে দায়ী মনে করে। এ থেকে বোঝা যায় যে, শাহীন মনোবিজ্ঞানের জৈব-মনোবৈজ্ঞানিক দৃষ্টিভঙ্গির অধিকারী।"
        },
        {
          "label": "ঘ",
          "question": "মাহিনের দৃষ্টিভঙ্গি কী মনোগতীয় দৃষ্টিভঙ্গি? উত্তরের পক্ষে যৌক্তিক আলোচনা করো।",
          "explanation": "হ্যাঁ, মনোগতীয় দৃষ্টিভঙ্গি যা মনোবিজ্ঞানের একটি অন্যতম আলোচ্য বিষয়। মনোগতীয় দৃষ্টিভঙ্গির মূল প্রতিপাদ্য বিষয় হলো, মানব আচরণ অনুধাবন করার ক্ষেত্রে অবচেতন শক্তির, বা মনোগতির ভূমিকা খুব গুরুত্বপূর্ণ। ফ্রয়েডীয় এবং অন্যান্য মতবাদের সমন্বয়ে মনোগতীয় দৃষ্টিভঙ্গি তৈরি হলেও, এটি প্রকৃতপক্ষে গড়ে উঠেছে ফ্রয়েড ও তার অনুসারী, নব্য- ফ্রয়েডীয়দের কাজের মাধ্যমে, ফ্রয়েডের কাজ মনঃসমীক্ষণ মতবাদ নামে পরিচিত। ফ্রয়েড-এর মনঃসমীক্ষণ তত্ত্বের মূল ধারণা হলো, মানুষ কতকগুলো অবচেতন জৈবিক তাড়না নিয়ে জন্মগ্রহণ করে, যা সবসময় প্রকাশ পেতে সচেষ্ট থাকে। ছোট্ট শিশুদের মধ্যে কিছু তাড়না আছে, যেগুলো তাদের সামাজিক নিয়ম অনুযায়ী যে আচরণগুলো যথাযথ তা ভাঙতে তাড়িত করে। উদাহরণস্বরূপ, টয়লেট ট্রেনিংয়ের সময় ছোট্ট শিশুরা মলমূত্র মাখামাখি করে আনন্দ পায় অথবা বালকেরা খেলার সাথিদের আঘাত করে আনন্দ পায়। উদ্দীপকের মাহিন তার বন্ধু অপুর আচরণকে অবচেতন জৈবিক তাড়নার দ্বারা প্রভাবিত মনে করে। আর ব্যক্তির আচরণকে অবচেতন জৈবিক তাড়নার প্রভাবে আলোকে ব্যাখ্যা করে থাকেন মনোগতীয় দৃষ্টিভঙ্গির অধিকারী মনোবিজ্ঞানীরা। তাই বলা যায় যে, মাহিনের দৃষ্টিভঙ্গি মনোগতীয় দৃষ্টিভঙ্গি।"
        }
      ]
    }
  ]
}