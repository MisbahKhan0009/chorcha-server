{
  "title": "ঢাকা কলেজ ২০২৪",
  "subtitle": "মনোবিজ্ঞান (8)",
  "questions": [
    {
      "number": "1",
      "uddipok": "রিফাত ও সিফাত দুইজন দুই প্রকৃতির। রিফাত অনেকটা আত্মকেন্দ্রিক ও রক্ষণশীল। সে সহজে অন্যের সাথে মিশতে পারে না। সিফাত খুবই সক্রিয় ও স্বাধীনচেতা। সে সকল কাজেই অংশ নিতে চায়। অন্যের প্রয়োজনে সে ঝুঁকি নিতেও প্রস্তুত।",
      "tag": "DC 24,DB, RB, DIN.B, CTG.B 17",
      "sub_questions": [
        {
          "label": "ক",
          "question": "ব্যক্তিত্বের সংজ্ঞা দাও।",
          "explanation": "ব্যক্তিত্ব হলো সময় ও পরিবেশের মধ্য' দিয়ে অতিক্রান্ত আচরণ ও চিন্তার এক বিশেষ ধরন যা এক ব্যক্তিকে অপর ব্যক্তি থেকে পৃথক করে।"
        },
        {
          "label": "খ",
          "question": "ব্যক্তিত্বের সংলক্ষণ বলতে কী বোঝায়?",
          "explanation": "ব্যক্তিত্বের সংলক্ষণ বলতে বোঝায়, ব্যক্তির এমন কতগুলো গুণ বা বৈশিষ্ট্য যার সাহায্যে আমরা এক ব্যক্তি থেকে অন্য ব্যক্তিকে সহজে পৃথক করতে পারি। সংলক্ষণ ব্যক্তির আচরণকে বিশেষভাবে প্রভাবিত করে থাকে। প্রফুল্লতা, আত্মনির্ভরতা, 'উদারতা প্রভৃতি সংলক্ষণের উল্লেখযোগ্য উদারহণ। এসব বৈশিষ্ট্য বা গুণসম্পন্ন ব্যক্তিদের অন্যান্য ব্যক্তি থেকে খুব সহজে পৃথক করা যায় বলে বলেই ব্যক্তিত্বের সংলক্ষন অত্যন্ত গুরুত্বপূর্ণ।"
        },
        {
          "label": "গ",
          "question": "প্রক্ষেপণমূলক ও অপ্রক্ষেপণমূলক ব্যক্তিত্ব অভীক্ষার মধ্যে তিনটি পার্থক্য লেখ।",
          "explanation": "ব্যক্তিত্ব মূল্যায়নের ক্ষেত্রে বিভিন্ন মনোবিজ্ঞানী বিভিন্ন ধরনের অভীক্ষা তৈরি করেছেন যা মূলত দুইটি ভাগে বিভক্ত। যথা-প্রক্ষেপণমূলক অভীক্ষা এবং অপ্রক্ষেপণমূলক, অভীক্ষা। প্রক্ষেপণমূলক ও অপ্রক্ষেপণমূলক ব্যক্তিত্ব অভীক্ষার মধ্যে কতগুলো পার্থক্য রয়েছে। প্রক্ষেপণমূলক অভীক্ষায় ব্যক্তিকে কোনো অস্পষ্ট, দ্ব্যর্থবোধক বা অসংগঠিত উদ্দীপক উপস্থাপন করে তাকে এর প্রতি প্রতিক্রিয়া প্রকাশ করতে বলা হয়। এ প্রতিক্রিয়ার ভিত্তিতে ব্যক্তির ব্যক্তিত্ব নিরূপণ করা হয়। অন্যদিকে যে অভীক্ষায় কোনো ব্যক্তিকে বিভিন্ন সাক্ষাৎকার প্রশ্নমালা বা বিভিন্ন পরিস্থিতির সম্মুখীন করে তার ব্যক্তিত্ব মূল্যায়নের চেষ্টা করা হয় তাকে অপ্রক্ষেপণমূলক অভীক্ষা বলে। প্রক্ষেপণমূলক অভীক্ষায় পরীক্ষণপাত্রদের আত্মপ্রকাশের জন্য প্রণোদিত করা হয় যদিও তারা নিজেরা সেটা টের পায় না। অন্যদিকে, অপ্রক্ষেপণমূলক অভীক্ষায় ব্যক্তিকে এমন পরিস্থিতি বা প্রশ্নের মুখোমুখি করা হয় যা সে টের পায়। দুটি প্রক্ষেপণমূলক অভীক্ষা হলো রোশাক কালির ছাপ অভীক্ষা ও কাহিনী সংপ্রত্যক্ষণ অভীক্ষা। দুটি অপ্রক্ষেপণমূলক অভীক্ষা হলো-সাক্ষাৎকার, ব্যক্তিত্ব প্রশ্নমালা পদ্ধতি। ব্যক্তির ব্যক্তিত্ব পরিমাপের প্রচেষ্টা অতীতকালে থেকেই চলে আসছে। পার্থক্য থাকলেও প্রক্ষেপণমূলক ও অপ্রক্ষেপণমূলক অভীক্ষা উভয়ই ব্যক্তিত্ব পরিমাপের দুটি গুরুত্বপূর্ণ পদ্ধতি।"
        },
        {
          "label": "ঘ",
          "question": "রিফাত ও সিফাতের আচরণগত পার্থক্যের মনোবৈজ্ঞানিক বিশ্লেষণ করো।",
          "explanation": "রিফাত ও সিফাতের আচরণগত পার্থক্যের ভিত্তিতে কার্ল ইয়ং ব্যক্তিত্বের বৈশিষ্ট্যগুলোকে দুই ভাগে ভাগ করেছেন। যেমন- ১. অন্তর্মুখী: মানসিক গুণাবলি বা সংলক্ষণভিত্তিক গবেষণায় কার্ল ইয়ং অন্তর্মুখী ব্যক্তিদের যে ধরনের বৈশিষ্ট্য লক্ষ করেন তা হলো- নিজেদের নিয়ে ব্যস্ত থাকার কারণে, এই শ্রেণির ব্যক্তিরা সাধারণত স্বার্থপর প্রকৃতির হয়ে থাকে। স্বল্পভাষী ও চুপচাপ থাকতে পছন্দ করার কারণে, এই শ্রেণির ব্যক্তিরা সাধারণত আত্মকেন্দ্রিক প্রকৃতির হয়ে থাকে। আবেগকে নিজেদের মধ্যে নিয়ন্ত্রণ করার কারণে, এরা সহজে নতুন পরিবেশ বা পরিস্থিতিতে খাপ খাওয়াতে পারে না। ২. বহির্মুখী: মানসিক গুণাবলি বা সংলক্ষণভিত্তিক গবেষণায় কার্ল ইয়ং বহির্মুখী ব্যক্তিদের ব্যক্তিত্বে যে ধরনের বৈশিষ্ট্যসমূহ লক্ষ করেন তা হলো- অন্যদেরকে নিয়ে ব্যস্ত থাকতে পছন্দ করার কারণে, এই শ্রেণির ব্যক্তিরা সাধারণত পরোপকারী প্রকৃতির হয়ে থাকে। সদালাপি ও আড্ডাবাজ হওয়ার কারণে, এই শ্রেণির ব্যক্তিরা সাধারণত মিশুক প্রকৃতির হয়ে থাকে। উৎফুল্লতা বা হইচই পছন্দ করার কারণে, এরা সামাজিক বা বাইরের কোলাহলপূর্ণ কর্মকাণ্ডে অংশগ্রহণের ক্ষেত্রে নিজেদেরকে অতি উৎসাহে সম্পৃক্ত ও সক্রিয় রাখতে পছন্দ করে। খোলামেলা স্বভাবের কারণে, এই শ্রেণির ব্যক্তিরা সাধারণত সেবামূলক, উত্তেজনাপূর্ণ ও অভিযানমূলক মনোভাবাপন্ন হয়ে থাকে। অর্থাৎ এরা সাধারণত সমাজসেবক, রাজনীতিবিদ, খেলোয়াড় ইত্যাদি প্রতিভার অধিকারী হয়ে থাকে।"
        }
      ]
    },
    {
      "number": "2",
      "uddipok": "ড. সৈয়দ আজিজুল ইসলাম একজন মনোবৈজ্ঞানিক গবেষক। তার বেশিরভাগ গবেষণা পরীক্ষণ পদ্ধতিতে। তবে অন্যান্য বৈজ্ঞানিক পদ্ধতিতেও তিনি গবেষণা করে থাকেন।",
      "tag": "DC 24",
      "sub_questions": [
        {
          "label": "ক",
          "question": "গবেষণার সংজ্ঞা দাও।",
          "explanation": "গবেষণা হলো জ্ঞানের পরিধি বৃদ্ধি করতে সৃজনশীল এবং পদ্ধতিগত উপায় যা বৈজ্ঞানিক জ্ঞান সৃষ্টির ক্ষেত্রে অনবদ্য হিসেবে স্বীকৃত।"
        },
        {
          "label": "খ",
          "question": "মনোবিজ্ঞানে ব্যবহৃত তিনটি বৈজ্ঞানিক পদ্ধতির নাম লেখ।",
          "explanation": "মনোবিজ্ঞানীগণ মনোবিজ্ঞানের আলোচ্য বিষয়সমূহ অনুধ্যানের জন্য বিভিন্ন বৈজ্ঞানিক পদ্ধতি অনুসরণ করে থাকেন। মনোবিজ্ঞানে ব্যবহৃত তিনটি বৈজ্ঞানিক পদ্ধতি হলো- ১. পরীক্ষণ পদ্ধতি, ২. পর্যবেক্ষণ পদ্ধতি এবং ৩. চিকিৎসামূলক পদ্ধতি। এদের মধ্যে পরীক্ষণ পদ্ধতি হচ্ছে সর্বাপেক্ষা নির্ভরযোগ্য ও বিজ্ঞানসম্মত একটি পদ্ধতি।"
        },
        {
          "label": "গ",
          "question": "মনোবিজ্ঞানকে কি বিজ্ঞান বলা যায়? কেন?",
          "explanation": "হ্যাঁ, মনোবিজ্ঞানকে বিজ্ঞান বলা যায়। সুবিন্যাস্ত ও সুপরিকল্পিত অবস্থায় কোন বস্তু বা ঘটনাকে নিরপেক্ষভাবে বিশ্লেষণ করে আমরা যে জ্ঞান লাভ করি তাই বিজ্ঞান। কোনো বিষয় বিজ্ঞান কিনা তা নির্ভর করে চারটি বিষয়ের উপর। যথা-১. বিষয়বস্তু, ২. বৈজ্ঞানিক পদ্ধতি, ৩. বৈজ্ঞানিক দৃষ্টিভঙ্গি এবং ৪. প্রয়োগশীলতা। এই বিষয়গুলো অনুসরণ করলে তাকে বিজ্ঞান বলা যাবে। বিজ্ঞান হতে হলে প্রথম শর্ত হলো বিষয়বস্তু। মনোবিজ্ঞানের বিষয়বস্তু হলো আচরণ। দ্বিতীয় শর্ত হলো বৈজ্ঞানিক পদ্ধতি। এই বৈজ্ঞানিক পদ্ধতি কতগুলো নীতির উপর প্রতিষ্ঠিত। যথা- কার্যকরী সংজ্ঞা, ব্যক্তি নিরপেক্ষতা, নিয়ন্ত্রণ, পুনরাবৃত্তি, সাধারণীকরণ ও যথার্থতা প্রমাণ। মনোবিজ্ঞানের গবেষণা পদ্ধতি উক্ত নীতিসমূহ যথার্থভাবে মেনে চলে। বিজ্ঞান হওয়ার তৃতীয় শর্ত হলো বৈজ্ঞানিক দৃষ্টিভঙ্গি। বৈজ্ঞানিক দৃষ্টিভঙ্গি বলতে পরীক্ষা- নিরীক্ষার বিষয়কে বিষয়বস্তু হিসেবে গ্রহণ করাকে বুঝায়। আত্মা ও মনকে বাদ দিয়ে যখন আচরণ ও মানসিক প্রক্রিয়াকে মনোবিজ্ঞানের বিষয়বস্তু হিসেবে গ্রহণ করা হয়েছে তখন থেকে এই শর্তটিও পূরণ হয়েছে। শেষ শর্তটি হলো প্রয়োগশীলতা। মনোবিজ্ঞানের জ্ঞানের বহুমুখী ও বাস্তব প্রয়োগ বর্তমানে লক্ষ করা যায়। সুতরাং দেখা যায়, মনোবিজ্ঞান চারটি শর্তই পূরণ করে। তাই মনোবিজ্ঞানকে নিঃসন্দেহে বিজ্ঞান বলা যায়।"
        },
        {
          "label": "ঘ",
          "question": "পরীক্ষণ পদ্ধতির বৈশিষ্ট্যসমূহ আলোচনা করো।",
          "explanation": "পরীক্ষণ পদ্ধতির কতগুলো সুনির্দিষ্ট বৈশিষ্ট্য রয়েছে। পরীক্ষণ পদ্ধতির একটি অন্যতম বৈশিষ্ট্য হলো সমস্যা শনাক্তকরণ ও ধারণা গঠন। কারণ সমস্যা শনাক্তকরণ ও ধারণা গঠনের মধ্য দিয়ে পরীক্ষণ পদ্ধতির সূচনা হয়। পুনরাবৃত্তি পরীক্ষণ পদ্ধতির আরেকটি বৈশিষ্ট্য। পরীক্ষণের পুনরাবৃত্তি বা বারবার পরীক্ষণকার্য পরিচালনার মধ্য দিয়ে পরীক্ষণ পদ্ধতিতে পরীক্ষণের ফলাফলের সত্যতাকে যাচাই করা যায়। বস্তুনিষ্ঠতা পরীক্ষণের অন্যতম বৈশিষ্ট্য। এখানে ব্যক্তির পছন্দ-অপছন্দ, ইচ্ছা-অনিচ্ছার স্থান নেই। এ পদ্ধতিতে বস্তুনিষ্ঠভাবে অনুসন্ধান কার্য পরিচালনা করা হয়। পরীক্ষণ পদ্ধতিতে বৈজ্ঞানিক নিয়ম-নীতি অনুসরণ করায় পরীক্ষণের ফলাফল ব্যক্তির প্রভাবমুক্ত হয়ে থাকে। পরীক্ষণ পদ্ধতির একটি গুরুত্বপূর্ণ বৈশিষ্ট্য হলো চলের নিয়ন্ত্রণ। কারণ, পরীক্ষণ পদ্ধতিতে পরীক্ষণের ফলাফলকে বস্তুনিষ্ঠ ও নির্ভরযোগ্য করার জন্য পরীক্ষণ বা গবেষণায় প্রভাব বিস্তারকারী বিভিন্ন অবাঞ্ছিত চলের প্রভাব অপসারণ করা, ধ্রুব রাখা বা নিয়ন্ত্রণ করা হয়। যথার্থতা পরীক্ষণের আর একটি বৈশিষ্ট্য। কারণ বারবার পরীক্ষণ কার্য পরিচালনার মধ্য দিয়ে পরীক্ষণ পদ্ধতিতে পরীক্ষণের ফলাফলের যথার্থতা যাচাই করা যায়।"
        }
      ]
    },
    {
      "number": "3",
      "uddipok": "",
      "tag": "DC 24",
      "sub_questions": [
        {
          "label": "ক",
          "question": "কার্যসম্পাদনমূলক বুদ্ধি অভীক্ষা কী?",
          "explanation": "যে বুদ্ধি অভীক্ষায় ভাষার ব্যবহার থাকেনা, হাত ও পায়ের সাহায্যে সমস্যার সমাধান করা হয় তাই কার্যসম্পাদনী বুদ্ধি অভীক্ষা। মেধা ও সৃজনশীলতা এক নয়।"
        },
        {
          "label": "খ",
          "question": "মেধা ও সৃজনশীলতা কি একই নাকি ভিন্ন? ব্যাখ্যা করো।",
          "explanation": "মেধা বলতে ব্যক্তির জ্ঞানগত মানসিক ক্রিয়াগুলোর তাত্ত্বিক ভিত্তির দৃঢ়তাকেই - বোঝানো হয়ে থাকে। অন্যদিকে, সৃজনশীলতা হলো ব্যক্তির এমন এক অভিনব উদ্ভাবনীমূলক কর্মকাণ্ড, যা তাকে অন্য ব্যক্তি থেকে আলাদা করে। মনোবিজ্ঞানীদের মতে, ব্যক্তি মেধাবী হলেই যে সৃজনশীল হবে এটি সঠিক নয়। তারা আরও বলেন, সৃজনশীল ক্ষমতার অধিকারী ব্যক্তিরা সাধারণত উন্নত মেধাসম্পন্ন হয়ে থাকে। মেধার সাথে সৃজনশীলতার ঘনিষ্ঠ সম্পর্ক রয়েছে। মেধার চূড়ান্ত অভিব্যক্তি হিসেবে সৃজনশীলতাকে অভিহিত করা যায়।"
        },
        {
          "label": "গ",
          "question": "উদ্দীপকে \"?\" চিহ্নিত বিষয়টির কারণ ব্যাখ্যা করো।",
          "explanation": "উদ্দীপক-১ এ? চিহ্নিত স্থানে বুদ্ধি প্রতিবন্ধিতাকে নির্দেশ করা হয়েছে। এর নানাবিধ কারণ রয়েছে। বুদ্ধি প্রতিবন্ধীদের মধ্যে বুদ্ধিবৃত্তি গুলোর স্বাভাবিক বিকাশ ঘটেনা। মানসিক বিকাশের অভাবের জন্য নিম্নমানের বুদ্ধি হয়। বংশগত কারণ, মায়ের গর্ভবস্থা, প্রসবকালীন জটিলতা, শৈশবকালীন সময়ে কিছু রোগ এবং দুর্ঘটনার জন্য শিশু বুদ্ধি প্রতিবন্ধী হয়। গর্ভকালীন সময়ে সংক্রমণ, জন্মের পর সংক্রমণ কিংবা যে কোনো সময় বিষাক্ত দ্রব্য দ্বারা ক্ষতিগ্রস্ত হলে শিশুর মানসিক বিকাশ বাধাপ্রাপ্ত হতে পারে। জন্মকালীন মস্তিষ্কে আঘাত, অক্সিজেনের অভাব, জটিল প্রসব এবং কোনো কারণে মস্তিষ্কে রক্তপাত বুদ্ধি প্রতিবন্ধিতা তৈরি করে। এছাড়া অন্তঃক্ষারা গ্রন্থির গঠন ও ক্রিয়া ত্রুটিপূর্ণ 'হলে, গর্ভজাত মায়ের খাদ্যে বা নবজাত শিশুর খাদ্যে প্রোটিনের অভাব থাকলে শিশুর শারীরিক ও মানসিক ক্ষতি হতে পারে। শৈশবকালীন মস্তিষ্কে রোগ, ক্রোমোজোমের বিকৃতি, স্বামী-স্ত্রীর রক্তের জটিলতা এমনকি নিকট আত্মীয়ের বিবাহ শিশুর বুদ্ধি প্রতিবন্ধিতার কারণ হতে পারে। উপরোক্ত কারণে শিশুর মানসিক বিকাশ বাধাগ্রস্ত হতে পারে এবং শেষ পর্যন্ত তা বুদ্ধি প্রতিবন্ধিতার দিকে নিয়ে যায়। মানসিক বয়সের উপর নির্ভর করে বুদ্ধি প্রতিবন্ধিতাকে বিভিন্ন ভাবে ভাগ করা হয় যা উদ্দীপক -১ এ নির্দেশিত হয়েছে।"
        },
        {
          "label": "ঘ",
          "question": "উদ্দীপকে কোন বিভাগটি প্রশিক্ষণলাভের যোগ্য বলে আখ্যায়িত করা যায়?",
          "explanation": "উদ্দীপকে নির্দেশিত মৃদু বুদ্ধি প্রতিবন্ধিতাকে 'প্রশিক্ষণ লাভের যোগ্য' বলে আখ্যায়িত করা যায়। যে সব শিশু বা ব্যক্তিরা যাদের বুদ্ধ্যঙ্ক ৫১ থেকে ৬৯ এর মধ্যে তারা মৃদু বুদ্ধি প্রতিবন্ধী হিসেবে বিবেচিত। এদের সামাজিক অভিযোজন করার সামর্থ্য কিশোর-কিশোরীদের মতো। এদের মানসিক বয়স সাধারণত ৮ থেকে ১১ বছরের মধ্যে হয়। অধিকাংশ ক্ষেত্রে মৃদু বুদ্ধি প্রতিবন্ধিদের বিদ্যালয়ে ভর্তি হওয়ার আগ পর্যন্ত প্রতিবন্ধী হিসেবে শনাক্ত করা যায়না। এরা সামান্য পড়তে, লিখতে বা সাধারণ হিসাব করতে পারে। অদক্ষ শ্রমিক হিসেবে এরা জীবিকা অর্জন করতে পারে। এরা কারখানায় কাজ করতে পারে। তবে সামাজিক ও অর্থনৈতিক সংকট মোকাবিলায় অন্যদের সহায়তা নিতে হয়। এরা খেলাধুলা ও গান-বাজনায় অংশগ্রহণ করতে পারে। অর্থাৎ মৃদু বুদ্ধি প্রতিবন্ধীরা স্বাভাবিক কার্যক্রম সম্পর্কে অবগত থাকে। তাই মৃদু বুদ্ধি প্রতিবন্ধীদের শিক্ষা লাভের যোগ্য বলে বিবেচনা করা হয়। বুদ্ধি প্রতিবন্ধীদের প্রায় ৭৫% মৃদু বুদ্ধি প্রতিবন্ধী। এদের ভালো-মন্দের বিচারক্ষমতা কম হলেও আনন্দদায়ক শিক্ষার মাধ্যমে এদের উন্নতি করা সম্ভব। এদেরকে বিশেষজ্ঞরা \"প্রশিক্ষণ লাভের যোগ্য প্রতিবন্ধী\" বা Educable Mentally Retarded (EMR) বলে থাকেন।"
        }
      ]
    },
    {
      "number": "4",
      "uddipok": "সুমন বেশ চাপা স্বভাবের। সে তার আবেগসমূহ সহজে অন্যের কাছে প্রকাশ করতে পারে না। একটি প্রক্ষেপণমূলক ব্যক্তিত্ব অভীক্ষা প্রয়োগ করে দেখা যায় সে অন্তর্মুখী ব্যক্তিত্বের অধিকারী। তবে বিশেষজ্ঞগণ মনে করেন অতিরিক্ত অন্তর্মুখীতা আমাদের মানসিক স্বাস্থ্যের উপর নেতিবাচক প্রভাব ফেলতে পারে। সিগমুন্ড ফ্রয়েড (Sigmund Freud) এর মতে মানসিক সুস্থতার জন্য আমাদের আবেগসমূহের সুস্থ প্রকাশ একান্ত জরুরি।",
      "tag": "DC 24",
      "sub_questions": [
        {
          "label": "ক",
          "question": "অন্তর্মুখী ও বহির্মুখী ব্যক্তিত্ব সর্বপ্রথম কে বর্ণনা করেন?",
          "explanation": "অন্তমুখী ও বহিমুখী ব্যক্তিত্ব সর্বপ্রথম বর্ণনা করেন কার্ল জি. ইয়ং।"
        },
        {
          "label": "খ",
          "question": "ফ্রয়েড (Freud) এর মতে চেতনার স্তরগুলোর নাম লেখ।",
          "explanation": "ব্যক্তিত্বের কাঠামো আলোচনা করতে গিয়ে ফ্রয়েড মানব মনের তিনটি স্তরের কথা বলেছেন। ফ্রয়েড এর মতে, মানব মনের স্তর তিনটি হলো ১. চেতন স্তর, ২. প্রাকচেতন স্তর, ৩. অচেতন স্তর। মানব মনের প্রথম স্তরটি হচ্ছে চেতন স্তর। চেতন স্তরের নিচেই অবস্থান করে প্রাকচেতন স্তর। প্রাকচেতন। স্তরের নিচে অবস্থান করে অচেতন স্তর। ফ্রয়েড এই গঠন স্তরকে মানব মনের আঙ্গিক গঠন নামে আখ্যায়িত করেছেন।"
        },
        {
          "label": "গ",
          "question": "ফ্রয়েড (Freud) এর মতে ব্যক্তিত্বের গঠন উপাদানগুলো বর্ণনা করো।",
          "explanation": "ফ্রয়েডের মতে, তিনটি ভিন্ন মানসিক কাঠামো নিয়ে ব্যক্তিত্ব গঠিত হয়। আদিসত্তা (Id): আদিসত্তা হলো ব্যক্তিত্বের আদিম সত্তা। এটি সব কামনা- বাসনার আধার। এজন্য রবিনের ইচ্ছা আমটি তাকে নিতেই হবে, আমটি তাকে খেতেই হবে- এ ধরনের মনোভাব। যাকে আদিসত্তা বলা হয়। অহম (Ego): অহম বাস্তব নীতি দ্বারা পরিচালিত হয়। অহম বিচার- বুদ্ধিসম্পন্ন এবং যুক্তিধর্মী। এজন্য রবিন ভাবে চুরি করে ধরা পড়লে দারোয়ান পেটাতে পারে। তাই পরবর্তীতে পকেটের টাকা দিয়ে ভালো আম কিনে খাওয়ার মনোভাব পোষণ করে। অর্থাৎ সে অহম দ্বারা পরিচালিত হয়। অতি অহম (Superego): পিতামাতা এবং সমাজ থেকে যে নৈতিকতা ও মূল্যবোধ আমরা অর্জন করি তাই অতি অহম। এটি মানসিক কাঠামোর তৃতীয় ভাগ। অতি অহম নৈতিক নীতি দ্বারা পরিচালিত হয়। অতি অহমের মূল কাজ হলো নৈতিকতা ও সামাজিক আদর্শের ভিত্তিতে ব্যক্তিত্বের বিকাশ ঘটানো। যেমনটি রবিন মনে করে যে চুরি করা অধর্ম, এ ধরনের মনোভাবে নৈতিকতার প্রকাশ ঘটে, যা ব্যক্তিত্বের কাঠামো অনুসারে অতি অহমের অন্তর্ভুক্ত।"
        },
        {
          "label": "ঘ",
          "question": "যে কোনো একটি প্রক্ষেপণমূলক ব্যক্তিত্ব অভীক্ষা বিস্তারিত বর্ণনা করো।",
          "explanation": "প্রক্ষেপণমূলক ব্যক্তিত্ব অভীক্ষাসমূহের মধ্যে সবচেয়ে বেশি ব্যবহৃত একটি অভীক্ষা হচ্ছে রোশাক কালির ছাপ অভীক্ষা। সুইজারল্যান্ডের মনোচিকিৎসক হারম্যান রোশাক ১৯২১ সালে রোশাক অভীক্ষাটি তৈরি করেন। ১০টি কলির ছাপ বিশিষ্ট কার্ড নিয়ে এ অভীক্ষা গঠিত। ১০টি কালির ছাপের মধ্যে ৫টি কালো ও ধূসর বর্ণের, ২টি কালো ও লাল বর্ণের এবং বাকি ৩টি অন্যান্য বর্ণের। কার্ডগুলোর কালির ছাপ প্রকৃতপক্ষে অর্থহীন, কিন্তু এমন প্রকৃতির যে সেগুলো যেমন খুশি তেমন করে প্রত্যক্ষণ করা যায়। পরীক্ষণপাত্রকে এক একটি করে কার্ড দেওয়া হয় এবং কার্ডের সে কী দেখছে তা বলতে বলা হয়। কার্ডগুলো দেখার সময় পরীক্ষণপাত্র যতক্ষণ। খুশি এবং যেভাবে খুশি দেখতে পারে। প্রতিটি কার্ড দেখা শেষ হলে পরীক্ষণ পাত্রের উত্তর হুবহু লিখে রাখা হয়। এ অভীক্ষায় পরীক্ষণপাত্রের উত্তরগুলো তিনটি বৈশিষ্ট্যের ভিত্তিতে মূল্যায়ন করা হয়। যথা ১. পরীক্ষণপাত্র কালির ছাপগুলোকে সামগ্রিকভাবে না অংশবিশেষ বর্ণনা করছে। ২. ছবির আকৃতি রং বা অন্য কিছু তার প্রতিক্রিয়াকে প্রভাবিত করছে কি না। ৩. ছবিগুলোকে মানুষ বা জন্তু হিসেবে না অন্য কিছু হিসেবে দেখছে। এসব প্রতিক্রিয়ার সাথে ব্যক্তির ব্যক্তিত্ব সম্পর্কিত। রোশাক অভীক্ষায় প্রতিক্রিয়া মূল্যায়নের নির্দিষ্ট ছক না থাকায় ব্যক্তিত্বের মূল্যায়ন করা বেশ জটিল ব্যাপার। এর জন্য পরীক্ষকের প্রচুর অভিজ্ঞতা ও দীর্ঘমেয়াদি প্রশিক্ষণ প্রয়োজন।"
        }
      ]
    },
    {
      "number": "5",
      "uddipok": "দৃশ্যকল্প-১: রুবি ঢাকায় একটি বেসরকারি সংস্থায় উচ্চ বেতনে চাকরি করে। সম্প্রতি সে প্রত্যাশিত সরকারি চাকরি পেলেও কর্মস্থল বান্দরবানে হওয়ায় যোগদান করবে কি না তা নিয়ে সংশয়ে আছে। দৃশ্যকল্প-২: বাদশা অনেক দিন আগে এসএসসি পাস করেছে। বিভিন্ন প্রতিযোগিতামূলক পরীক্ষায় অংশগ্রহণ করছে। কিন্তু কোথাও চাকরি পাচ্ছে না। তাই সে চাকরির আশা ছেড়ে দিয়ে বলতে শুরু করল মামা, খালু, ঘুষ ছাড়া চাকরি হবে না।",
      "tag": "DC 24,DB, RB, CTG.B, BB 18",
      "sub_questions": [
        {
          "label": "ক",
          "question": "দ্বন্দ্বের সংজ্ঞা দাও।",
          "explanation": "পরস্পরবিরোধী দুটি বা দুয়ের অধিক প্রেষণা একই সাথে উপিস্থিত হলে ব্যক্তির মধ্যে উভয়মুখী যে মানসিক অস্থিরতার সৃষ্টি হয় তাকে দ্বন্দ্ব বলে।"
        },
        {
          "label": "খ",
          "question": "মানসিক চাপ মোকাবিলা করা গুরুত্বপূর্ণ কেন?",
          "explanation": "মানসিক চাপ হচ্ছে এক ধরনের শরীর অভ্যন্তরীণ অবস্থা যা শরীরের চাহিদার কারণে সৃষ্টি হয় অথবা পরিবেশগত ও সামাজিক অবস্থা যা মারাত্মকভাবে ক্ষতিকর, নিয়ন্ত্রণ অযোগ্য বা যা সমাধানের অযোগ্য প্রভৃতি কারণে সৃষ্টি হয়। মানসিক চাপ যেমন ব্যক্তির ক্ষতি করে, তেমনি সেই ক্ষতিকর প্রতিক্রিয়ায় পরিবার ও সমাজ ক্ষতিগ্রস্ত হয়। মানসিক চাপ মানুষের আচরণে নেতিবাচক প্রভাব বিস্তার করে। অধিকাংশ ক্ষেত্রে মানসিক চাপ মানসিক বেদনা বা মর্মপীড়া সৃষ্টি করে ব্যক্তির জীবনকে দুর্বিষহ করে তোলে। এই দুর্বিষহ জীবন থেকে মুক্তি পাওয়ার জন্য মানসিক চাপ মোকাবিলা করা অত্যন্ত গুরুত্বপূর্ণ।"
        },
        {
          "label": "গ",
          "question": "রুবির মধ্যে কোন ধরনের দ্বন্দ্বের উদ্ভব হয়েছে? ব্যাখ্যা করো।",
          "explanation": "উদ্দীপকে দৃশ্যকল্প-১ এ রুবির মধ্যে আকর্ষণ-বিকর্ষণ দ্বন্দ্বের উদ্ভব হয়েছে। আকর্ষণ-বিকর্ষণ দ্বন্দ্বে একটি লক্ষ্যবস্তু থাকে, লক্ষ্যবস্তুটি একদিকে যেমন- আকর্ষণ করে, অন্যদিকে তেমনি বিকর্ষণও করে। অর্থাৎ আকর্ষণীয় ও বর্জনীয় উভয়ই গুণই লক্ষ্যবস্তুতে বর্তমান থাকে। লক্ষ্যবস্তুটির আকর্ষণীয় গুণের কারণে ব্যক্তি এর দিকে অগ্রসর হয়। কিন্তু অগ্রসর হওয়ার সাথে সাথে ঋণাত্মক গুণটি বেশি শক্তিশালী হওয়ায় আবার তাকে অগ্রসর হওয়া থেকে বিরত রাখে। ফলে ব্যক্তি হতাশ হয়ে পড়ে। উদ্দীপকে দৃশ্যকল্প-১ এর বর্ণনায় রুবি ঢাকায় একটি বেসরকারি সংস্থায় উচ্চ বেতনে চাকরি করে। সম্প্রতি সে প্রত্যাশিত সরকারি চাকরি পেলেও ত কর্মস্থল বান্দরবানে হওয়ায় যোগদান করবে কি না তা নিয়ে সংশয়ে আছে। প্রত্যাশিত সরকারি চাকরিটা আকর্ষণীয় যা তাকে কাছে টানে আবার কর্মস্থল বান্দরবানে যা বিকর্ষণীয় যা তাকে দূরে সরিয়ে দেয়। সুতরাং উপরিউক্ত আলোচনা থেকে বলা যায় যে, রুবির মধ্যে যে দ্বন্দ্বের উদ্ভব হয়েছে তা মূলত আকর্ষণ-বিকর্ষণ দ্বন্দ্ব।"
        },
        {
          "label": "ঘ",
          "question": "বাদশা তার অবস্থান বোঝাতে কোন কোন কৌশলের আশ্রয় নিয়েছে? বিশ্লেষণ করো।",
          "explanation": "উদ্দীপকে দৃশ্যকল্প-২ এ বাদশা তার অবস্থান বোঝাতে অপব্যাখ্যান ও প্রতিক্ষেপণ কৌশলের আশ্রয় নিয়েছে। নিজের ব্যর্থতা ও অক্ষমতা থেকে উদ্ভূত পীড়াদায়ক গ্লানির কবল থেকে মুক্তি লাভের জন্য ব্যক্তি অপব্যাখ্যার কৌশল ব্যবহার করে। এ কৌশলের মাধ্যমে ব্যক্তি তার অহম বোধকে অক্ষুণ্ণ রাখে এবং ব্যর্থতার গ্লানি থেকে মুক্তি লাভ করে। উদ্দীপকে দৃশ্যকল্প-২ এ বাদশা অনেকদিন আগে এসএসসি পাস করেছে। সে বিভিন্ন প্রতিযোগিতামূলক পরীক্ষায় অংশগ্রহণ করছে। কিন্তু কোথাও চাকরি পাচ্ছে না। তাই সে চাকরির আশা ছেড়ে দিয়ে অপব্যাখ্যা দিয়ে বলতে শুরু করল ঘুষ ছাড়া চাকরি হবে না। নিজের অভ্যন্তরীণ আবেগ, বৈশিষ্ট্য বা প্রবণতা বাইরের কোনো কিছুতে প্রতিফলন করাকে প্রতিক্ষেপণ বলে। নিজের ব্যর্থতার জন্য বাইরের কোনো ব্যক্তি, বস্তু বা বিষয়কে দায়ী করা। উদ্দীপকে দৃশ্যকল্প-২ এ বাদশা চাকরির বিভিন্ন প্রতিযোগিতামূলক পরীক্ষায় অংশগ্রহণ করে চাকরি পেতে ব্যর্থ হয়ে সাফাই গাইতে লাগল যে মামা, খালু, ঘুষ ছাড়া চাকরি হবে না। যেমন- নিজের ব্যর্থতার দায় ঠেকাতে গিয়ে সে মামা, খালু, ঘুষ প্রভৃতি বিষয়ের ওপর দায় চাপিয়ে দিল।"
        }
      ]
    },
    {
      "number": "6",
      "uddipok": "মি. জাকির একজন সফল ব্যবসায়ী। প্রচুর শিল্পপ্রতিষ্ঠান ও বিত্ত-বৈভবের মালিক তিনি। নৈতিকতার চেয়ে অর্থ উপার্জন তাঁর জীবনের মূল লক্ষ্য। অন্যদিকে, তার বন্ধু রহমান সাহেবও একজন ব্যবসায়ী। তিনি বিশ্বাস করেন জীবনে অর্থের প্রয়োজন আছে। তবে তিনি ধর্মীয় ও রাষ্ট্রীয় অনুশাসন কঠোরভাবে মেনে চলেন। এ ছাড়া তিনি একটি দৃষ্টিনন্দন। মসজিদ নির্মাণ করেন যা দেখে সকলেই মুগ্ধ হন। তার মধ্যে অন্যের ওপর প্রভাব বিস্তার ও প্রতিযোগিতা করার মানসিকতা বিদ্যমান।",
      "tag": "DC 24,DB, RB, CTG.B, BB 18",
      "sub_questions": [
        {
          "label": "ক",
          "question": "মূল্যবোধের সংজ্ঞা দাও।",
          "explanation": "কতগুলো মনোভাবের সমন্বয়ে গঠিত অপেক্ষাকৃত স্থায়ী বিশ্বাসকে মূল্যবোধ বলে।"
        },
        {
          "label": "খ",
          "question": "পরিবারকে মূল্যবোধ গঠনের শক্তিশালী মাধ্যম বলা হয় কেন?",
          "explanation": "মূল্যবোধ গঠনের মাধ্যম হিসেবে পরিবার গুরুত্বপূর্ণ ভূমিকা পালন করে। শিশুর প্রথম আশ্রয়স্থল এবং স্কুল হলো তার পরিবার। এই পরিবারের মাধ্যমেই প্রথম শিশুর বোধশক্তিগুলোর উন্নতি সাধিত হয়। এই পরিবারের মধ্যেই শিশু প্রথম তার মা-বাবা, ভাই-বোন, দাদা-দাদির সংস্পর্শে আসে। পরিবারের এই সদস্যদের আদর-ভালোবাসা, আচার-আচরণ, বংশমর্যাদা, অনুশাসন ইত্যাদির মধ্য দিয়ে শিশুর স্বাভাবিক মূল্যবোধ যেমন- সামাজিক, ধর্মীয় মূল্যবোধ বিকাশ লাভ করে। তাই পরিবারকে মূল্যবোধ গঠনের শক্তিশালী মাধ্যম বলা হয়।"
        },
        {
          "label": "গ",
          "question": "মি. জাকিরের মধ্যে কোন ধরনের মূল্যবোধের পরিচয় পাওয়া যায়? ব্যাখ্যা করো।",
          "explanation": "উদ্দীপকে বর্ণনায় মি. জাকিরের মধ্যে অর্থনৈতিক, মূল্যবোধের পরিচয় পাওয়া যায়। নিম্নে অর্থনৈতিক মূল্যবোধের ব্যাখ্যা প্রদান করা হলো- অর্থনৈতিক মূল্যবোধের ব্যক্তিরা আগাগোড়াই বাস্তববাদী। এ ধরনের মূল্যবোধ ব্যক্তির অর্থনৈতিক বিশ্বাসের ওপর প্রতিষ্ঠিত। এ ধরনের মূল্যবোধে ব্যক্তি তার অর্থ উপার্জন, অর্থ সঞ্চয় ও মিতব্যয়িতা ইত্যাদি অর্থনৈতিক প্রবণতার মাধ্যমে সঞ্চয় করে। তার আগ্রহ নির্দিষ্ট সম্পদের সঞ্চিতকরণ, সুখ্যাতির সুসজ্জিতকরণ এবং বাস্তব পরিকল্পনার দিকে অগ্রসরমান হওয়া। ব্যক্তির অর্থনৈতিক মূল্যবোধের দ্বারাই তার ব্যবসা- বাণিজ্য বা পেশা নির্ধারিত হয়। অর্থনৈতিক মূল্যবোধসম্পন্ন ব্যক্তিরা অনেক ক্ষেত্রেই নৈতিক মূল্যবোধের প্রতি উদাসীনতা প্রদর্শন করে। উদ্দীপকের বর্ণনায় মি. জাকির একজন সফল ব্যবসায়ী। প্রচুর শিল্প প্রতিষ্ঠান ও বিত্ত-বৈভবের মালিক তিনি। নৈতিকতার চেয়ে অর্থ উপার্জন তার জীবনের মূল্য লক্ষ্য। মি. জাকিরের জীবন বিশ্লেষণ করলে দেখা যায়, অর্থনৈতিক মূল্যবোধের সকল বৈশিষ্ট্য তার মধ্যে বিদ্যমান। সেদিক থেকে মি, জাকির অর্থনৈতিক মূল্যবোধসম্পন্ন ব্যক্তি।"
        },
        {
          "label": "ঘ",
          "question": "রহমান সাহেবের আচরণে যেসব মূল্যবোধের প্রভাব পরিলক্ষিত হয় তা বিশ্লেষণ করো।",
          "explanation": "উদ্দীপকে রহমান সাহেবের আচরণে অর্থনৈতিক মূল্যবোধ, ধর্মীয় মূল্যবোধ, সৌন্দর্যবোধ মূল্যবোধ, ও রাজনৈতিক মূল্যবোধের প্রভাব পরিলক্ষিত হয়। নিম্নে এসব মূল্যবোধের প্রভাব বিশ্লেষণ করা হলো- অর্থনৈতিক মূল্যবোধের ব্যক্তি অর্থনৈতিক বিশ্বাসের ওপর প্রতিষ্ঠিত। এরূপ ব্যক্তিরা সব সময়ই মিতব্যয়ী হয়। উদ্দীপকে রহমান সাহেব একজন ব্যবসায়ী। তিনি বিশ্বাস করেন জীবনে অর্থের প্রয়োজন আছে। এদিক থেকে বলা যায়, রহমান সাহেবের আচরণে অর্থনৈতিক মূল্যবোধের প্রভাব পরিলক্ষিত হয়। ধর্মীয় মূল্যবোধসম্পন্ন ব্যক্তিরা সাধারণত ধার্মিক হয়। এ ধরনের মূল্যবোধে ব্যক্তি তার ধর্মীয় রীতি-নীতির একটি বিশেষ প্রতিফলন ঘটায় এবং তার সাথে স্বীয় সুসংহতিকে বিশেষভাবে প্রকাশ করে। উদ্দীপকে বর্ণনায় দেখা যায়, রহমান সাহেব ধর্মীয় ও রাষ্ট্রীয় অনুশাসন কঠোরভাবে মেনে চলেন। সুতরাং এ বিবেচনায় তাকে ধর্মীয় মূল্যবোধসম্পন্ন ব্যক্তি বলা যায়। সৌন্দর্যবোধ মূল্যবোধের ব্যক্তিরা জীবনে সৌন্দর্যপিপাসু হয়ে থাকে এবং প্রকৃতির মধ্যে সর্বদা সৌন্দর্য খুঁজে পেতে চায়। এ মূল্যবোধ প্রাপ্ত ব্যক্তিরা সর্বদা জাঁকজমক শক্তিমত্তা বিশিষ্ট পরিচয় চিহ্ন বা সম্মানসূচক চিহ্নগুলোকে সবচেয়ে বেশি পছন্দ করে। অন্যদিকে, রাজনৈতিক মূল্যবোধসম্পন্ন ব্যক্তিরা সর্বদা নেতৃত্ব প্রদান করতে চায়। অর্থাৎ এদের মধ্যে প্রভুত্ব বিস্তার করার ইচ্ছা অত্যন্ত প্রবল ও শক্তিশালী। সবার উপরে প্রভাব বিস্তার করা এদের চরিত্রের উল্লেখযোগ্য দিক। উদ্দীপকের বর্ণনায় দেখা যায়, রহমান সাহেব একটি দৃষ্টিনন্দন মসজিদ নির্মাণ করেন যা দেখে সকলেই মুগ্ধ হয়। তার মধ্যে আবার অন্যের ওপর প্রভাব বিস্তার ও প্রতিযোগিতা করার মানসিকতা বিদ্যমান। তার আচরণের, এসব বৈশিষ্ট্য লক্ষ করলে দেখা যায় তার মধ্যে সৌন্দর্যবোধ ও রাজনৈতিক মূল্যবোধের প্রভাবও পরিলক্ষিত হয়।"
        }
      ]
    },
    {
      "number": "7",
      "uddipok": "সন্তানসম্ভবা মিলি একটি বিউটি পার্লারে কাজ করে। নির্দিষ্ট সময়ের পূর্বে সে একটি অপুষ্ট সন্তান জন্ম দেয়। এখন তার সন্তানের বয়স ১০ বছর। অথচ এই বয়সেও সে অন্যের সাহায্য ছাড়া নিজের কোনো কাজই করতে পারে না। তার শারীরিক অক্ষমতা ও কথা বলার জড়তা আছে।",
      "tag": "DC 24,DB, MB, RB, CTG.B, SB, BB 22",
      "sub_questions": [
        {
          "label": "ক",
          "question": "ভাষাগত বুদ্ধি অভীক্ষা কী?",
          "explanation": "যেসব বুদ্ধি অভীক্ষা ভাষা ব্যবহারের মাধ্যমে পরিচালনা করা হয় তাকে ভাষাগত বুদ্ধি অভীক্ষা বলে।"
        },
        {
          "label": "খ",
          "question": "সৃজনশীলতাকে মেধার চূড়ান্ত অভিব্যক্তি বলা হয় কেন?",
          "explanation": "মেধার সাথে সৃজনশীলতা ওতপ্রোতভাবে জড়িত। সৃজনশীলতাকে মেধার চূড়ান্ত অভিব্যক্তি বলা হয়। কোনো মানুষের নিজস্ব চিন্তাভাবনার আলোকে কোনো কিছু নতুন করে তৈরি করা এবং কোনো একটি বিষয়কে নতুনভাবে উপস্থাপন করার চিন্তাকে সৃজনশীলতা বলে। ব্যক্তির মধ্যে এই সৃজনশীলতা প্রকাশিত হয়। তার মেধার ভিত্তিতে। অধিক মেধাবী শিশু বেশি সৃজনশীল হয় এবং কম মেধাবী শিশু কম সৃজনশীল হয়ে থাকে। মনোবিজ্ঞানীদের মতে, সৃজনশীল ক্ষমতার অধিকারী ব্যক্তিরা সাধারণত উন্নত মেধাসম্পন্ন হয়ে থাকে। তাই সৃজনশীলতাকে মেধার চূড়ান্ত অভিব্যক্তি বলা হয়।"
        },
        {
          "label": "গ",
          "question": "মিলির সন্তান কোন ধরনের বুদ্ধি প্রতিবন্ধী? ব্যাখ্যা করো।",
          "explanation": "মিলির সন্তানের অক্ষমতাসমূহ গুরুতর বুদ্ধি প্রতিবন্ধিতাকে নির্দেশ করে। গুরুতর বুদ্ধি প্রতিবন্ধীদের বুদ্ধ্যঙ্ক ২০ থেকে ৩৫ এর মধ্যে সীমাবদ্ধ থাকে। এদের 'পরনির্ভরশীল প্রতিবন্ধী' বলে আখ্যায়িত করা হয়। এদের আচরণগত যোগ্যতা সর্বোচ্চ ৪ বছরের শিশুর মতো। এদের শারীরিক অক্ষমতা, বিকলাঙ্গতা এবং বাক্ বিকাশে বেশ বাধা থাকে। ভাষার বিকাশ এবং বুদ্ধিবৃত্তিমূলক বিকাশ যথেষ্ট কম। অন্যের সাহায্য ব্যতীত এরা সাধারণ ক্রিয়াকলাপেও অংশগ্রহণ করতে পারেনা, এমনকি নিজেদের যত্নও নিতে পারে না। এদের শব্দ উচ্চারণে অস্পষ্টতা থাকে। তবে দীর্ঘকালীন প্রশিক্ষণের মাধ্যমে এদের পরনির্ভরশীলতা আংশিকভাবে হ্রাস করা যায় এবং অত্যন্ত সরলভাবে পেশা গ্রহণের উপযোগী করে গড়ে তোলা যায়। উদ্দীপকে দেখা যায়, মিলির সন্তান ১০ বছর বয়সেও অন্যের সাহায্য ছাড়া নিজের কোনো কাজই করতে পারেনা। তার শারীরিক অক্ষমতা ও কথা বলার জড়তা আছে। মিলির সন্তানের এসব শারীরিক প্রতিবন্ধকতা গুরুতর বুদ্ধি প্রতিবন্ধিতাকেই নির্দেশ করে।"
        },
        {
          "label": "ঘ",
          "question": "মিলির সন্তান বুদ্ধি প্রতিবন্ধী হবার কারণসমূহ আলোচনা করো।",
          "explanation": "উদ্দীপকের মিলির সন্তানের বুদ্ধি প্রতিবন্ধিতার কারণ হিসেবে সংক্রমণ ও বিষাক্ততা, গর্ভধারণ সংক্রান্ত সমস্যা ইত্যাদিকে দায়ী করা যায়। গর্ভাবস্থায় সংক্রমণ, জন্মের পর সংক্রমণ প্রভৃতি কারণে শিশু প্রতিবন্ধী হতে পারে। কার্বন মনোক্সাইড, পারদ, দস্তা, সিসা ইত্যাদি বিষাক্ত পদার্থ অথবা টিটেনাস, জলাতঙ্ক, গুটিবসন্ত প্রভৃতি ভ্যাকসিনের প্রতিক্রিয়ার ফলে মস্তিষ্কে স্থায়ী ক্ষতি হওয়ার জন্য বুদ্ধি প্রতিবন্ধিতা প্রকাশ পেতে পারে। গর্ভাবস্থায় বিভিন্ন প্রকার মাদকদ্রব্য সেবন; যেমন- হেরোইন, মরফিন, প্যাথেড্রিন, নিকোটিন এবং অতিরিক্ত এক্সরে করার জন্যেও বুদ্ধি প্রতিবন্ধিতা সৃষ্টি হতে পারে। উদ্দীপকে মিলি সন্তানসম্ভবা অবস্থায় বিউটি পার্লারে কাজ করে। বিউটি পার্লারে বিভিন্ন প্রকার রাসায়নিক দ্রব্যের সংস্পর্শে থাকায় তার সন্তান বুদ্ধি প্রতিবন্ধী হতে পারে। গর্ভধারণ সংক্রান্ত সমস্যা, যেমন- অপুষ্ট সন্তান প্রসব হলে, নবজাতক শিশুর, ওজন যথেষ্ট কম হলে, নির্দিষ্ট সময় অতিবাহিত হবার পরও শিশু প্রসব না হলে বুদ্ধি প্রতিবন্ধিতা দেখা দিতে পারে। উদ্দীপকে মিলির ক্ষেত্রে অপুষ্ট সন্তান জন্ম দেয়া প্রতিবন্ধিতার কারণ হতে পারে। এছাড়া বংশগত কারণ, অপুষ্টিজনিত সমস্যা, হরমোনাল গোলযোগ, নিকটাত্মীয়দের মধ্যে বিবাহ প্রভৃতিও বুদ্ধি প্রতিবন্ধিতার কারণ হিসেবে কাজ করে। পরিশেষে বলা যায়, শিশুর বুদ্ধি প্রতিবন্ধী হবার পেছনে বেশিরভাগ ক্ষেত্রেই মনুষ্যসৃষ্ট কারণসমূহ দায়ী। তাই বুদ্ধি প্রতিবন্ধিতা প্রতিরোধের জন্য পূর্ব সতর্কীকরণমূলক ব্যবস্থা গ্রহণ করা উচিত।"
        }
      ]
    },
    {
      "number": "8",
      "uddipok": "\"প্রতিক্রিয়াকালের উপর মুক্ত ও নিয়ন্ত্রিত শব্দানুষজ্ঞোর প্রভাব নির্ণয়\" নামক একটি পরীক্ষণমূলক গবেষণা করা হয়। ফলাফলে মুক্ত শব্দানুষঙ্গের তুলনায় নিয়ন্ত্রিত শব্দানুষঙ্গের প্রতিক্রিয়াকাল বেশি পাওয়া যায়।",
      "tag": "DC 24",
      "sub_questions": [
        {
          "label": "ক",
          "question": "চল কাকে বলে?",
          "explanation": "যা কিছু পরিবর্তনশীল বা যাকে পরিবর্তন করা যায় তাকে চল বা ভেদ্য বলে।"
        },
        {
          "label": "খ",
          "question": "দৈবচয়ন কী?",
          "explanation": "পরীক্ষণের উল্লেখযোগ্য প্রধান বৈশিষ্ট্য বা কৌশল হলো দৈবায়ন বা দৈবচয়ন, যার মাধ্যমে পরীক্ষণে পক্ষপাতহীনভাবে নমুনা বা পরীক্ষণপাত্র নির্বাচন করা হয়। অর্থাৎ কোনো মনোবৈজ্ঞানিক পরীক্ষণ বা গবেষণায় উদ্দেশ্যবিহীন পরিসংখ্যানিক সম্ভাবনার সূত্র অনুসরণের মাধ্যমে পক্ষপাতহীন তথা বিক্ষিপ্তভাবে নমুনা নির্বাচনের পদ্ধতিকেই দৈবচয়ন বলে। মনোবৈজ্ঞানিক পরীক্ষণ বা গবেষণায় অনির্ভরশীল চল ও নির্ভরশীল চলসমূহের কার্যকারণ সম্পর্ক নির্ণয় ও পরিমাপে অবাঞ্ছিত বা প্রভাব বিস্তারকারী বিভিন্ন চলের প্রভাব নিয়ন্ত্রণ করার ক্ষেত্রে দৈবচয়ন পদ্ধতিতে পক্ষপাতহীন তথা বিক্ষিপ্তভাবে নমুনা নির্বাচন করা হয়।"
        },
        {
          "label": "গ",
          "question": "অনির্ভরশীল চল নিয়ন্ত্রণের কৌশলসমূহ আলোচনা করো।",
          "explanation": "পরীক্ষণ কার্যের প্রয়োজন অনুসারে চল নিয়ন্ত্রণের কতগুলো কৌশল প্রণয়ন করা হয়েছে। অপসারণ: যে সকল অবাঞ্ছিত চল নিয়ন্ত্রণ করা প্রয়োজন, পরীক্ষণ পরিস্থিতি থেকে সেগুলোকে বর্জন বা অপসারণ করে নির্ভরশীল চলকে ঐ, চলের প্রভাব থেকে মুক্ত রাখা হয়। যেমন, গবেষণা করার সময় বাইরের আওয়াজ প্রতিবন্ধকতা সৃষ্টি করার সম্ভাবনা থাকলে পরীক্ষণটি শব্দ নিয়ন্ত্রণ কক্ষে করা দরকার। অবস্থার ধ্রুবকতা বা সমতা সব চলকে সব সময় পরীক্ষণ পরিবেশ থেকে অপসারণ করা যায় না। এ সকল চলকে নিয়ন্ত্রণ করতে হলে লক্ষ রাখতে হবে যে, পরীক্ষণে অংশগ্রহণকারী সকল পরীক্ষণপাত্রের উপরই যেন এগুলো অপরিবর্তনশীলভাবে ক্রিয়াশীল থাকে। তুল্যমূল্যায়ন বা ভারসাম্য সৃষ্টি: এমন কতগুলো অবাঞ্ছিত চল আছে যেগুলোকে অপসারণ, বা অবস্থার সমতাকরণের মাধ্যমে নিয়ন্ত্রণ করা যায় না। এগুলোকে নিয়ন্ত্রণ করার অন্যতম কৌশল হলো ভারসাম্য সৃষ্টি করা। এ পদ্ধতিতে সকল বৈশিষ্ট্যের দিক থেকে সমান সমান দুটি দল গঠন করা হয়। একটি দলকে পরীক্ষণ দল এবং অন্যদলকে নিয়ন্ত্রিত দল বলা হয়। প্রতি তুল্যমূল্যায়ন বা প্রতিভারসাম্য সৃষ্টি: কোনো পরীক্ষণে যখন একই পরীক্ষণপাত্রকে একাধিক পরীক্ষণমূলক অবস্থার সম্মুখীন হতে হয়, তখন বেশিরভাগ ক্ষেত্রেই পরীক্ষণপাত্রের প্রথম অধিবেশনের অভিজ্ঞতা তার দ্বিতীয় অধিবেশনে প্রতিক্রিয়ার উপর প্রভাব বিস্তার করে থাকে। প্রতিভারসাম্য পদ্ধতির সাহায্যে বিভিন্ন পরীক্ষামূলক অবস্থার প্রভাব সব পরীক্ষণপাত্রের মধ্যে সমানভাবে বিতরণ করা সম্ভব। দৈবচয়ন: এমন কিছু অবাঞ্ছিত চল আছে যা সুস্পষ্টভাবে চিহ্নিত করা যায় না এবং পূর্বোক্ত পদ্ধতিগুলোর সাহায্যে নিয়ন্ত্রণ করা যায় না, সেক্ষেত্রে দৈবচয়ন পদ্ধতি ব্যবহৃত হয়ে থাকে।"
        },
        {
          "label": "ঘ",
          "question": "উদ্দীপকে উল্লিখিত পরীক্ষণে অনির্ভরশীল ও নির্ভরশীল চল কী কী? এক্ষেত্রে চারটি বাহ্যিক চলের নাম লেখ।",
          "explanation": "উদ্দীপকে উল্লিখিত পরীক্ষণে অনির্ভরশীল চল হলো 'মুক্ত ও নিয়ন্ত্রিত শব্দের উপস্থাপন' এবং নির্ভরশীল চল হলো 'পরীক্ষণপাত্রের প্রতিক্রিয়া কাল'। উদ্দীপকের পরীক্ষণটি উদ্দীপক প্রতিক্রিয়া অনুষঙ্গের অন্তর্গত। এ অনুষঙ্গের দুই ধরনের পরিস্থিতি বর্তমান। যথা-অবাধ বা মুক্ত এবং নির্ধারিত বা নিয়ন্ত্রিত। অবাধ অনুষঙ্গের ক্ষেত্রে উদ্দীপক শব্দ উপস্থাপন করা হলে প্রতিক্রিয়া হিসেবে পরীক্ষণপাত্র যে কোনো শব্দ ব্যবহার করতে পারে। কিন্তু নিয়ন্ত্রিত অনুষঙ্গের ক্ষেত্রে উদ্দীপক শব্দ উপস্থাপন করলে পরীক্ষণপাত্র প্রতিক্রিয়া হিসেবে পরীক্ষণকারী কর্তৃক নির্দেশিত শব্দ ব্যবহার করবে। এরপর পরীক্ষণকারী কর্তৃক শব্দ উচ্চারণ এবং প্রতিক্রিয়া হিসেবে পরীক্ষণপাত্রের শব্দ বলার মধ্যবর্তী সময় বা প্রতিক্রিয়াকাল থেকে সিদ্ধান্ত গ্রহণ করা হয়। সুতরাং বলা যায়, মুক্ত ও নিয়ন্ত্রিত শব্দের উপস্থাপন হলো . অনির্ভরশীল চল এবং পরীক্ষণপাত্রের প্রতিক্রিয়াকাল হলো নির্ভরশীল চল। কোনো পরীক্ষণের বাহ্যিক পরিবেশ থেকে যে চলের উদ্ভব ঘটে, তাকে বাহ্যিক চল বলে। পরীক্ষণের ক্ষেত্রে অনির্ভরশীল চল ও নির্ভরশীল চল ব্যতীত অন্যান্য কিছু চল কোনো না কোনোভাবে নির্ভরশীল চলকে প্রভাবিত করতে পারে। উদ্দীপকের 'প্রতিক্রিয়াকালের উপর মুক্ত ও নিয়ন্ত্রিত শব্দানুষঙ্গের প্রভাব নির্ণয়, নামক পরীক্ষণে এরূপ চারটি বাহ্যিক চল হতে পারে- গবেষণাগারের তাপমাত্রা, পারিপার্শ্বিক এলাকার গোলমাল, আলো ও বাতাসের শব্দ। এই চলগুলো বাহ্যিকভাবে প্রত্যক্ষ বা পরোক্ষভাবে পরীক্ষণপাত্রের প্রতিক্রিয়াকালকে প্রভাবিত করতে পারে। তাই এসব চল থেকে আচরণ বা পর্যবেক্ষণীয় ঘটনাকে সম্পূর্ণ মুক্ত রাখা প্রয়োজন। বাহ্যিক চলের প্রভাব মুক্ত রেখে আলোচ্য পরীক্ষণের ফলাফলে মুক্ত শব্দানুষঙ্গের তুলনায় নিয়ন্ত্রিত, শব্দানুষঙ্গের প্রতিক্রিয়াকাল বেশি পাওয়া যায়।"
        }
      ]
    }
  ]
}