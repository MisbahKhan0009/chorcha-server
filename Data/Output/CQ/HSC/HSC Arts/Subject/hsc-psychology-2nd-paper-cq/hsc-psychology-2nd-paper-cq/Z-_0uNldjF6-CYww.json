{
  "title": "নূর মোহাম্মদ কলেজ, ঢাকা ২০২৩",
  "subtitle": "মনোবিজ্ঞান (8)",
  "questions": [
    {
      "number": "1",
      "uddipok": "পাঁচ বছর বয়সী কামাল একটি অভীক্ষায় সাত বছর বয়সের উপযোগী সবগুলো প্রশ্নের উত্তর দিতে পারে। কিন্তু তার চার বছর বয়সী ছোট ভাই কামরুল চার বছর বয়সের সবগুলো প্রশ্নের উত্তর দিতে পারলেও পাঁচ বছর বয়সের উপযোগী প্রশ্নের উত্তর দিতে ব্যর্থ হয়। পরীক্ষক কামালকে অধিক বুদ্ধিসম্পন্ন এবং কামরুলকে সাধারণ বুদ্ধিসম্পন্ন বলে মন্তব্য করেন।",
      "tag": "BNMPC 23",
      "sub_questions": [
        {
          "label": "ক",
          "question": "ক্রাইডার ও তার সহযোগী প্রদত্ত বৃদ্ধির সংজ্ঞাটি কী?",
          "explanation": "ক্রাইডার ও তাঁর সহযোগীরা বুদ্ধি প্রসঙ্গে বলেন, \"বুদ্ধি হলো বিদ্যুতের মতো-এটি পরিমাপ করা সহজ, কিন্তু সংজ্ঞায়িত করা প্রায় অসাধ্য।\""
        },
        {
          "label": "খ",
          "question": "'বুদ্ধ্যঙ্ক' পরিমাপের সূত্রটি উদাহরণসহ ব্যাখ্যা করো।",
          "explanation": "বৃদ্ধ্যঙ্ক নির্ণয়ের সূত্রটি হলো = মানসিক  বয়স ( M . A ) প্রকৃত  বয়স ( C . A ) \\frac{মানসিক ~~বয়স (M.A)}{প্রকৃত ~~বয়স (C.A)} প্রকৃত     বয়স ( C . A ) মানসিক     বয়স ( M . A ) ​ × ১০০ মানসিক বয়স ও প্রকৃত বয়সের আনুপাতিক রাশির সাথে ১০০ গুণ করলে যে সংখ্যা পাওয়া যায় তাকে বুদ্ধ্যড়ক বলে। ভগ্নাংশকে এড়াবার জন্য ভাগফলকে ১০০ দিয়ে গুণ করা হয়। যেমন- একটি শিশুর প্রকৃত বয়স যদি ৫ বছর বা ৬০ মাস হয় এবং মানসিক বয়সও যদি ৫ বছর বা ৬০ মাস হয় তাহলে তার বুদ্ধ্যঙ্ক হবে = ৬০ ৬০ \\frac{৬০}{৬০} ৬০ ৬০ ​ × ১০০ = ১০০।"
        },
        {
          "label": "গ",
          "question": "কামাল ও কামরুলের উপর প্রয়োগকৃত অভীক্ষাটি ব্যাখ্যা করো।",
          "explanation": "কামাল ও কামরুলের উপর প্রয়োগকৃত অভীক্ষাটি হলো বিনে- সিমোঁ বুদ্ধি অভীক্ষা। আলফ্রেড বিনে এবং তার সহযোগী থিওডোর সিমোঁ ১৯০৫ সালে প্রথম ব্যবহার উপযোগী বুদ্ধি অভীক্ষা তৈরি করেন। তারা যুক্তি, পার্থক্য নির্ণয়, বোধগম্য ও বিচার ক্ষমতা এবং অন্যান্য বিষয়ে কতকগুলো প্রশ্ন তৈরি করে তা স্কুলের যেসব ছাত্র সাধারণ কৃতিত্বের পরিচয় দিচ্ছিল তাদের ওপর প্রয়োগ করেন। ছাত্ররা যে প্রশ্নগুলোর উত্তর দিতে সক্ষম হচ্ছিল তারা সেই ধরনের ৩০টি প্রশ্ন নির্বাচন করেন এবং সহজ থেকে কঠিন ক্রমানুসারে সাজিয়ে একটি স্কেল তৈরি করেন। বিনে-সিমোঁ অভীক্ষার বিশেষ বৈশিষ্ট্য হলো এই অভীক্ষাতে প্রথম মানসিক বয়সের ধারণা ব্যবহার করা হয়। যেমন- উদ্দীপক অনুসারে, ৫ বছর বয়সে কোনো শিশু যদি ৭ বছর বয়সের উপযোগী প্রশ্নের উত্তর দিতে পারে, তাহলে তার মানসিক বয়স হবে ৭ বছর। আবার ৪ বছরের শিশু যদি ৫ বছরের উপযোগী প্রশ্নের সঠিক উত্তর দিতে ব্যর্থ হয় কেবল ৪ বছরের উপযোগী প্রশ্নের সঠিক উত্তর দিতে পারে তাহলে তার মানসিক বয়স হবে ৪ বছর। সুতরাং, বিনে-সিমোঁ স্কেল অনুযায়ী, উদ্দীপকের কামাল ও কামরুল যথাক্রমে অতিশয় বুদ্ধিমান এবং সাধারণ বুদ্ধিমান শ্রেণির প্রতিনিধিত্ব করছে।"
        },
        {
          "label": "ঘ",
          "question": "উক্ত অভীক্ষার সুবিধা এবং অসুবিধাগুলো বিশ্লেষণ করো।",
          "explanation": "বিনে-সিমোঁ অভীক্ষার পরিবর্তিত ও পরিবর্ধিত সংস্করণ স্ট্যানফোর্ড বিনে বুদ্ধি অভীক্ষা নামে পরিচিত। এর কতগুলো সুবিধা ও অসুবিধা রয়েছে। স্ট্যানফোর্ড বিনে বুদ্ধি অভীক্ষা হলো বহুল ব্যবহৃত একটি বুদ্ধি অভীক্ষা। এর সবথেকে বড় সুবিধা হলো এতে বুদ্ধ্যঙ্ক নির্ণয়ের মাধ্যমে বুদ্ধি পরিমাপ করা হয়। এ অভীক্ষায় মানসিক বয়সের ধারণা ব্যবহার করা হয় এবং যারা ভাষার ব্যবহার জানে তাদের বুদ্ধি পরিমাপে অধিক উপযোগী। এ অভীক্ষার সাহায্যে ২ থেকে ১৮ বছর বয়স্ক ব্যক্তির বৃদ্ধি পরিমাপ করা যায় এবং বয়সভেদে ভিন্ন ভিন্ন স্তরে প্রশ্ন সাজানো রয়েছে। স্ট্যানফোর্ড-বিনে বৃদ্ধি অভীক্ষার কিছু অসুবিধা রয়েছে। যেমন- ব্যক্তিভিত্তিক বুদ্ধি অভীক্ষা হওয়ায় এর মাধ্যমে এক সঙ্গে অনেক লোকের বুদ্ধি পরিমাপ করা যায় না। ভাষাভিত্তিক হওয়ায় নিরক্ষর ও ভিন্ন ভাষাভাষি লোকদের ক্ষেত্রে এটি অচল পদ্ধতি। এছাড়া অভীক্ষাটির সাহায্যে সাধারণ বুদ্ধি পরিমাপ করা যায় কিন্তু বুদ্ধির বিশেষ উপাদানগুলো পৃথক করা যায় না। এ অভীক্ষাটিতে প্রশিক্ষণপ্রাপ্ত অভীক্ষকের প্রয়োজন হয়। পরিশেষে বলা যায়, স্ট্যানকোর্ড-বিনে বুদ্ধি অভীক্ষার কিছু সীমাবদ্ধতা থাকলেও বুদ্ধি পরিমাপের ক্ষেত্রে এটিই সেরা অভীক্ষা।"
        }
      ]
    },
    {
      "number": "2",
      "uddipok": "পথিকের বয়স ৫ বছর হওয়ায় তার বাবা-মা তাকে কিন্ডারগার্টেন গ্রেড-১ এ ভর্তি করানোর জন্য স্কুলে নিয়ে গেল। স্কুল কর্তৃপক্ষ তাকে একটি অভীক্ষা দিল। সেখানে সে তার বয়স উপযোগী কোনো প্রশ্নই সমাধান করতে পারলো না এমনকি সে ৪ বছর বয়স উপযোগী মাত্র দুটি প্রশ্নের সমাধান পারলো। কিন্তু ৩ বছর বয়স উপযোগী সব প্রশ্নের সমাধান করল।",
      "tag": "BNMPC 23",
      "sub_questions": [
        {
          "label": "ক",
          "question": "ডেভিড জি, মায়ার্সের মানসিক প্রতিবন্ধীর সংজ্ঞা দাও।",
          "explanation": "ডেভিড জি, মায়ার্সের মতে, \"মানসিক প্রতিবন্ধি হলো মানসিক ক্ষমতার সীমাবদ্ধ অবস্থা, যা চিহ্নিত হয় ৭০ এর নিচে বুদ্ধ্যঙ্ক সাফল্যাঙ্ক দ্বারা যেখানে জীবনের প্রয়োজনীয় অভিযোজনের অক্ষমতা লক্ষ করা যায়।\""
        },
        {
          "label": "খ",
          "question": "মানসিক প্রতিবন্ধী বলতে কী বোঝায়?",
          "explanation": "নির্দিষ্ট বয়সে স্বাভাবিক আচরণ করতে ব্যর্থ হলে তাকে মানসিক প্রতিবন্ধী বলে। মানসিক প্রতিবন্ধিদের বুদ্ধি সাধারণের চেয়ে কম বা বুদ্ধ্যঙ্ক ৭০ এর নিচে। এদের অভিযোজনমূলক আচরণের অভাব দেখা যায়। মানসিক প্রতিবন্ধিতা আঠারো বছরের আগে ঘটে। সাধারণত জন্মগত, বংশগত এবং পরিবেশগত কারণে মানসিক প্রতিবন্ধিতা সৃষ্টি হয়। অধিকাংশ প্রতিবন্ধী প্রতিবন্ধী হিসেবে জন্মায় অথবা শৈশবে প্রতিবন্ধী হয়।"
        },
        {
          "label": "গ",
          "question": "উদ্দীপকের আলোকে পথিক কোন শ্রেণির বুদ্ধিমত্তা সম্পন্ন বর্ণনা করো।",
          "explanation": "উদ্দীপকের আলোকে পথিক সীমান্তবর্তী বুদ্ধিমত্তা সম্পন্ন। উদ্দীপকের বিবরণ অনুযায়ী, পথিকের প্রকৃত বয়স ৫ বছর বা ৬০ মাস। সে ৩ বছর বয়স উপযোগী সকল প্রশ্নের উত্তর দিতে পারলো। সুতরাং তার মৌলিক মানসিক বয়স হলো ৩ বছর বা ৩৬ মাস। সে ৪ বছর বয়স উপযোগী ২টি প্রশ্নের উত্তর দিতে পেরেছে। অতএব, তার মানসিক বয়স- ৩৬ মাস + (২×১) মাস = ৩৮ মাস সুতরাং, বুদ্ধ্যঙ্ক = \\(\\frac{মানসিক~~ বয়স}{প্রকৃত ~~বয়স}\\) × ১০০ = \\(\\frac{৩৮}{৪৮}\\) × ১০০ = ৭৯.১৭ সুতরাং, পথিক সীমান্তবর্তী বুদ্ধিমত্তাসম্পন্ন শিশু"
        },
        {
          "label": "ঘ",
          "question": "পথিকের বুদ্ধিমত্তা শ্রেণির চারটি কারণ সম্পর্কে তোমার মতামতের সপক্ষে যুক্তি প্রদান করো।",
          "explanation": "উদ্দীপকের পথিক স্বল্প বা নিম্নমানের বুদ্ধিসম্পন্ন শিশু। বিভিন্ন মানবজাতি সম্বন্ধীয় দলে IQ স্কোরের গড়ের মধ্যে বেশ পার্থক্য রয়েছে। যেমন- মার্কিন যুক্তরাষ্ট্র এবং সব জায়গায় সংখ্যাগুরু দলের তুলনায় সংখ্যালঘু দলের লোকদের বুদ্ধি নিম্নমানের হয়। এর কারণ নিয়ে বিতর্ক থাকলেও বর্তমানে বেশিরভাগ মনোবিজ্ঞানী আদর্শ বৃদ্ধি অভীক্ষায় পরিবেশগত চলের প্রভাবে কর্মসম্পাদনে দলীয় পার্থক্য আরোপ করেন। এ সংক্রান্ত চারটি কারণ নিম্নে বর্ণিত হলো- ১. অর্থনৈতিক অবস্থা: বিভিন্ন গবেষনায় দেখা গেছে যে, সুবিধাবঞ্চিত ও সংখ্যালঘু শিশুদের চেয়ে সুবিধাপ্রাপ্ত সংখ্যাগুরু শিশুদের বুদ্ধি বেশি হয়। অর্থনৈতিক অবস্থা শিশুর বুদ্ধি স্কোরের সাথে সম্পর্কিত। এছাড়াও পরিবেশগত উপাদান শিমুর বুদ্ধির স্কোরের তারতম্য সৃষ্টি করে। ২. পিতামাতার পেশা: যে সব পিতামাতা কোনো উচ্চ পর্যায়ের পেশায় নিয়োজিত তাদের ছেলেমেয়েরা বেশি বুদ্ধিমান। এর বিপরীত ক্ষেত্রে বুদ্ধির তারতম্য ঘটে। ৩. লিঙ্গ পার্থক্য: গবেষণায় দেখা যায় যে, ছেলেদের চেয়ে মেয়েদের ভাষাগত ক্ষমতা বেশি। এ ছাড়াও কৃতিত্ব অভীক্ষায় সাহিত্য, বানান এবং লেখায় মেয়েদের স্কোর ছেলেদের চেয়ে বেশি। পক্ষান্তরে, মেয়েদের চেয়ে ছেলেদের দৃষ্টিমূলক দক্ষতা বেশি। গবেষণায় আরো দেখা গেছে যে, পুরুষরা শারীরিক ক্ষমতা সম্পর্কিত কাজ মহিলাদের চেয়ে উত্তমভাবে সম্পন্ন করে। ৪. আবাসন: উন্নত এলাকার শিশুদের অনুন্নত অঞ্চলের শিশুদের চেয়ে বুদ্ধি বেশি হয়। গবেষণায় দেখা গেছে যে, মার্কিন যুক্তরাষ্ট্রের ঊনত এলাকায় বসবাসরত নিগ্রোরা অনুন্নত অঞ্চলের নিগ্রোদের চেয়ে বেশি বুদ্ধিমান। আবার স্থানান্তর করে উন্নত এলাকায় গেলে নিগ্রোদের বুদ্ধি স্কোর বেশি হয়।"
        }
      ]
    },
    {
      "number": "3",
      "uddipok": "দৃশ্যকল্প-১: আনিস চেহারায় গোলগাল, মিশুক ও আরামপ্রিয়। সে সর্বদাই অন্যের ভালোবাসা ও প্রশংসা পেতে চায়।. দৃশ্যকল্প-২: আমিন সুঠাম দেহের অধিকারী। তার কাঁধ ও বুক চওড়া। সে কাজে কর্মে প্রভুত্বপ্রিয়, দৃঢ়প্রতিজ্ঞ ও আক্রমণধর্মী।",
      "tag": "BNMPC 23",
      "sub_questions": [
        {
          "label": "ক",
          "question": "ব্যক্তিত্বের সংজ্ঞা দাও।",
          "explanation": "ব্যক্তিত্ব হলো ব্যক্তির সকল বৈশিষ্ট্যের সামগ্রিক রূপ, যার ভেতর দিয়ে তার স্বাতন্ত্র্য ভাব প্রকাশ পায়।"
        },
        {
          "label": "খ",
          "question": "সামাজিক ও উত্তেজনাপ্রবণ ব্যক্তিদেরকে সাইক্লয়েড বলা হয় কেন?",
          "explanation": "সাইক্লয়েড ব্যক্তিরা আবেগকে স্বতঃস্ফূর্তভাবে প্রকাশ করে। এরা অতি সামাজিক, উত্তেজনাপ্রবণ, বাস্তববাদী ও সহিষ্ণু। এরা খুব সহজেই উৎফুল্ল হয়ে থাকে, আবার খুব সহজেই বিষাদগ্রস্ত বা অতি বিষণ্ণ হয়ে থাকে। সাইক্লয়েড ব্যক্তিরা খাটো, গোলগাল, মোটা এবং মেদবহুল দেহের অধিকারী হয়ে থাকে। চরম পর্যায়ে এদের মধ্যে 'ম্যানিক ডিপ্রেসিভ' লক্ষণ দেখা দেয়। এ কারণেই সামাজিক ও উত্তেজনাপ্রবণ ব্যক্তিদেরকে সাইক্লয়েড বলা হয়।"
        },
        {
          "label": "গ",
          "question": "আনিসের মধ্যে কোন ধরনের ব্যক্তিত্ব প্রকাশ পেয়েছে? ব্যাখ্যা করো।",
          "explanation": "উদ্দীপকে দৃশ্যকল্প-১ এ আনিসের মধ্যে এন্ডোমরফিক ব্যক্তিত্বের প্রকাশ পেয়েছে। এন্ডোেমরফিক ব্যক্তিত্বের অধিকারী ব্যক্তির পেট শরীরের অন্যান্য অংশের তুলনায় বড় এবং স্ফীত। এদের সারা দেহে মেদের আধিক্য থাকে। পেশি ও অস্থি থাকে অপরিপুষ্ট। এদের চেহারা হয় গোলগাল এবং ত্বক খুব নরম প্রকৃতির। এরা মিশুক, আরামপ্রিয়, বন্ধুভাবাপন্ন, পরনির্ভরশীল এবং ভোজনপ্রিয়। এরা সব সময় আনন্দপ্রিয় এবং অন্যের কাছ থেকে সব সময় আদর ও ভালোবাসা পেতে চায়। উদ্দীপকের দৃশ্যকল্প-১ এ আনিস চেহারায় গোলগাল, মিশুক ও আরামপ্রিয়। সে সর্বদাই অন্যের ভালোবাসা ও প্রশংসা পেতে চায়। আনিসের ব্যক্তিত্বে যেসব বৈশিষ্ট্য প্রকাশ পেয়েছে তা সবই এন্ডোমরফিক ব্যক্তিত্বে অন্তর্ভুক্ত। সেদিক থেকে বিবেচনা করলে আনিসের ব্যক্তিত্ব এন্ডোমরফিক প্রকৃতির।"
        },
        {
          "label": "ঘ",
          "question": "\"আমিনের মধ্যে একাধিক ব্যক্তিত্বের সংমিশ্রণ রয়েছে।\"- উক্তিটির স্বার্থকতা যাচাই করো।",
          "explanation": "উদ্দীপকে দৃশ্যকল্প-২ এ আমিনের মধ্যে মেসোমরফিক ও সোমাটোটনিক ব্যক্তিত্বের সংমিশ্রণ রয়েছে। মেসোমরফিক ব্যক্তিত্বের ব্যক্তিরা সুঠাম দেহের অধিকারী। এদের কাঁধ ও বুক চওড়া, পেশি মাংসল ও ক্ষুদ্র ক্ষুদ্র তরঙ্গবিশিষ্ট এবং নিতম্ব চাপা। এরা খেলাধুলা পছন্দ করে এবং অন্যের ওপর কর্তৃত্ব প্রতিষ্ঠা করতে চায়। এরা তেজোদীপ্ত শারীরিক ও মানসিক শক্তির অধিকারী, দুঃসাহসিক কাজে এরা আনন্দ অনুভব করে। সোমাটোটনিক ব্যক্তিত্বের অধিকারী ব্যক্তিরা কাজে, কর্মে, কথায়, ভঙ্গিতে প্রভুত্বপ্রিয়। এদের মধ্যে উদ্যমশীল ও প্রচেষ্টামূলক কাজের প্রাধান্য দেখা যায়। আচরণে এরা উদ্যমশীল, দৃঢ় প্রতিজ্ঞ এবং আক্রমণধর্মী। এরা উত্তেজনাপূর্ণ ও অভিযানমূলক কাজ পছন্দ করে। উদ্দীপকে দৃশ্যকল্প-২ এর বর্ণনায় আমিন সুঠাম দেহের অধিকারী। তার কাঁধ ও বুক চওড়া। এসব দিক বিবেচনা করলে আমিন মেসোমরফিক ব্যক্তিত্বের অধিকারী। আবার, সে কাজে কর্মে প্রভুত্বপ্রিয়, দৃঢ়প্রতিজ্ঞ এবং আক্রমণধর্মী যা সোমাটোটনিক ব্যক্তিত্বের বৈশিষ্ট্যে অন্তর্ভুক্ত। মোটকথা আমিনের ব্যক্তিত্ব যাচাই করলে মেসোমরফিক ও সোমাটোটনিক এ দুই ব্যক্তিত্বের সংমিশ্রণ রয়েছে।"
        }
      ]
    },
    {
      "number": "4",
      "uddipok": "রিফাত ও সিফাতের মা মরিয়ম তার দুই সন্তানকে নিয়ে চিন্তিত। তারা দুইজন দুই প্রকৃতির। বড় ছেলে রিফাত অনেকটা আত্মকেন্দ্রিক ও রক্ষণশীল। সে নতুন পরিবেশে সহজে অন্যের সাথে মিশতে পারে না। অপরদিকে ছোট ছেলে সিফাত খুবই সক্রিয় এবং স্বাধীনচেতা। সকল কাজেই সে অংশ নিতে চায়। অন্যের প্রয়োজনে সে জীবনের ঝুঁকি নিতে প্রস্তুত থাকে। সিফাতের অস্থিরতা, চঞ্চলতা, মেজাজি প্রকৃতির কারণে তার মা মরিয়ম প্রায়ই উদ্বিগ্ন থাকে।",
      "tag": "BNMPC 23",
      "sub_questions": [
        {
          "label": "ক",
          "question": "ব্যক্তিত্বের সংলক্ষণ কী?",
          "explanation": "ব্যস্তিত্বের সংলক্ষণ বলতে বোঝায় ব্যক্তির এমন কতগুলো গুণ বা বৈশিষ্ট্য যার সাহায্যে আমরা এক ব্যক্তিকে অন্য ব্যক্তি থেকে পৃথক করি।"
        },
        {
          "label": "খ",
          "question": "প্রক্ষেপণমূলক অভীক্ষা বলতে কী বোঝায়?",
          "explanation": "প্রক্ষেপণমূলক অভীক্ষায় ব্যক্তির কাছে একটি অস্পষ্ট, ছার্থবোধক ও অসংগঠিত উদ্দীপক উপস্থাপন করে তাকে উদ্দীপকটির প্রতি প্রতিক্রিয়া করতে বলা হয়। অস্পষ্ট বা অসংগঠিত বস্তু এখানে পর্দা হিসেবে কাজ করে এবং ব্যক্তি তার ব্যক্তিত্ব বিভিন্নভাবে এর ওপর প্রক্ষেপণ (প্রতিক্রিয়া) করে। সে জন্য এ অভীক্ষাকে প্রক্ষেপণমূলক অভীক্ষা বলা হয়। প্রক্ষেপণমূলক অভীক্ষায় ব্যক্তির প্রতিক্রিয়ার ওপর ভিত্তি করে ব্যক্তির ব্যক্তিত্ব নিরূপণ করা হয়। ব্যক্তির প্রতিক্রিয়ায় সে নিজের চিন্তাধারা, মূল্যবোধ, বিশ্বাস, বুদ্ধিমত্তা ইত্যাদির প্রতিফলন ঘটায়।"
        },
        {
          "label": "গ",
          "question": "উদ্দীপকে বর্ণিত রিফাতের ব্যক্তিত্বের বৈশিষ্ট্য সম্পর্কে তোমার মতামত ব্যক্ত করো।",
          "explanation": "মরিয়মের বড় ছেলে রিফাত অনেকটা আত্মকেন্দ্রিক ও রক্ষণশীল। এ শ্রেণির মানুষকে কার্ল ইয়ং ব্যক্তিত্বের অন্তর্মুখী বৈশিষ্ট্যের ভিত্তিতে ভাগ করেছেন। ব্যস্তির আচরণ যখন নিজের ইচ্ছা ও পছন্দের মধ্যে সীমাবদ্ধ থাকে এবং আত্মকেন্দ্রিক মনোভাবের হয় তখন তাকে অন্তর্মুখী ব্যক্তিত্ব বলে। এ শ্রেণির লোকেরা নিজেদের নিয়ে ব্যস্ত থাকতে ভালোবাসে। বাইরের জগতের প্রতি এদের আকর্ষণ কম। উদ্দীপকে রিফাত অনেকটা আত্মকেন্দ্রিক ও রক্ষণশীল। সে নতুন পরিবেশে সহজে অন্যের সাথে মিশতে পারে না। এ জাতীয় লোকেরা একই সাথে স্বার্থপর হয়। অন্তর্মুখী ব্যক্তিত্বের লোকেরা অত্যন্ত চিন্তাশীল, আবেগপ্রবণ, সংবেদনশীল ও সৃজনশীল প্রতিভার অধিকারী হয়। এরা কাজের তুলনায় চিন্তার রাজ্যে বিচরণ করতে বেশি ভালোবাসে। এরা বাইরের জগতের কোলাহলের সাথে অংশগ্রহণ করতে চায় না। এদের মধ্যে সামাজিকতার অভাব দেখা যায়। নতুন পরিবেশে সহজে খাপ খাইয়ে নিতে পারে না। কবি, সাহিত্যিক, বিজ্ঞানী প্রমুখ এ শ্রেণির আওতাভুক্ত।"
        },
        {
          "label": "ঘ",
          "question": "রিফাত ও সিফাতের আচরণগত পার্থক্যের মনোবৈজ্ঞানিক ব্যাখ্যা দাও।",
          "explanation": "রিফাত ও সিফাতের আচরণগত পার্থক্যের ভিত্তিতে কার্ল ইয়ং ব্যক্তিত্বের বৈশিষ্ট্যগুলোকে দুই ভাগে ভাগ করেছেন। যেমন- ১. অন্তর্মুখী: মানসিক গুণাবলি বা সংলক্ষণভিত্তিক গবেষণায় কার্ল ইয়ুং অন্তর্মুখী ব্যক্তিদের যে ধরনের বৈশিষ্ট্য লক্ষ করেন তা হলো- স্বার্থপরতা: নিজেদের নিয়ে ব্যস্ত থাকার কারণে, এই শ্রেণির ব্যক্তিরা সাধারণত স্বার্থপর প্রকৃতির হয়ে থাকে। আত্মকেন্দ্রিকতা: স্বল্পভাষী ও চুপচাপ থাকতে পছন্দ করার কারণে, এই শ্রেণির ব্যক্তিরা সাধারণত আত্মকেন্দ্রিক প্রকৃতির হয়ে থাকে। অ-উপযোজনশীল: আবেগকে নিজেদের মধ্যে নিয়ন্ত্রণ করার কারণে, এরা সহজে নতুন পরিবেশ বা পরিস্থিতিতে খাপ খাওয়াতে পারে না। ২. বহির্মুখী: মানসিক গুণাবলি বা সংলক্ষণভিত্তিক গবেষণায় কার্ল ইয়ং বহির্মুখী ব্যক্তিদের ব্যক্তিত্বে যে ধরনের বৈশিষ্ট্যসমূহ লক্ষ করেন তা হলো- পরোপকারী: অন্যদেরকে নিয়ে ব্যস্ত থাকতে পছন্দ করার কারণে, এই শ্রেণির ব্যক্তিরা সাধারণত পরোপকারী প্রকৃতির হয়ে থাকে। মিশুক: সদালাপি ও আড্ডাবাজ হওয়ার কারণে, এই শ্রেণির ব্যক্তিরা সাধারণত মিশুক প্রকৃতির হয়ে থাকে। সামাজিক: উৎফুল্লতা বা হইচই পছন্দ করার কারণে, এরা সামাজিক বা বাইরের কোলাহলপূর্ণ কর্মকান্ডে অংশগ্রহণের ক্ষেত্রে নিজেদেরকে অতি উৎসাহে সম্পৃক্ত ও সক্রিয় রাখতে পছন্দ করে। স্বতঃস্ফূর্ততা: খোলামেলা স্বভাবের কারণে, এই শ্রেণির ব্যক্তিরা সাধারণত সেবামূলক, উত্তেজনাপূর্ণ ও অভিযানমূলক মনোভাবাপন্ন হয়ে থাকে। অর্থাৎ এরা সাধারণত সমাজসেবক, রাজনীতিবিদ, খেলোয়াড় ইত্যাদি প্রতিভার অধিকারী হয়ে থাকে।"
        }
      ]
    },
    {
      "number": "5",
      "uddipok": "দৃশ্যকল্প-১: রুবি ঢাকায় একটি বেসরকারি সংস্থায় উচ্চ বেতনে চাকরি করে। সম্প্রতি সে প্রত্যাশিত সরকারি চাকরি পেলেও কর্মস্থল বান্দরবানে হওয়ায় যোগদান করবে কি না তা নিয়ে সংশয়ে আছে। দৃশ্যকল্প-২: বাদশা অনেক দিন আগে এসএসসি পাস করেছে। বিভিন্ন প্রতিযোগিতামূলক পরীক্ষায় অংশগ্রহণ করছে। কিন্তু কোথাও চাকরি পাচ্ছো না। তাই সে চাকরির আশা ছেড়ে দিয়ে বলতে শুরু করল মামা, খালু, ঘুষ্ণ ছাড়া চাকরি হবে না।",
      "tag": "BNMPC 23",
      "sub_questions": [
        {
          "label": "ক",
          "question": "দ্বন্দ্বের সংজ্ঞা দাও।",
          "explanation": "পরস্পরবিরোধী দুটি বা দুয়ের অধিক প্রেষণা একই সাথে উপিস্থিত হলে ব্যক্তির মধ্যে উভয়মুখী যে মানসিক অস্থিরতার সৃষ্টি হয় তাকে দ্বন্দ্ব বলে।"
        },
        {
          "label": "খ",
          "question": "মানসিক চাপ মোকাবিলা করা গুরুত্বপূর্ণ কেন?",
          "explanation": "মানসিক চাপ হচ্ছে এক ধরনের শরীর অভ্যন্তরীণ অবস্থা যা শরীরের চাহিদার কারণে সৃষ্টি হয় অথবা পরিবেশগত ও সামাজিক অবস্থা যা মারাত্মকভাবে ক্ষতিকর, নিয়ন্ত্রণ অযোগ্য বা যা সমাধানের অযোগ্য প্রভৃতি কারণে সৃষ্টি হয়। মানসিক চাপ যেমন ব্যক্তির ক্ষতি করে, তেমনি সেই ক্ষতিকর প্রতিক্রিয়ায় পরিবার ও সমাজ ক্ষতিগ্রস্ত হয়। মানসিক চাপ, মানুষের আচরণে নেতিবাচক প্রভাব বিস্তার করে। অধিকাংশ ক্ষেত্রে মানসিক চাপ মানসিক বেদনা বা মর্মপীড়া সৃষ্টি করে ব্যক্তির জীবনকে দুর্বিষহ করে তোলে। এই দুর্বিষহ জীবন থেকে মুক্তি পাওয়ার জন্য মানসিক চাপ মোকাবিলা করা অত্যন্ত গুরুত্বপূর্ণ।"
        },
        {
          "label": "গ",
          "question": "রুবির মধ্যে কোন ধরনের দ্বন্দ্বের উদ্ভব হয়েছে? ব্যাখ্যা করো।",
          "explanation": "উদ্দীপকে দৃশ্যকল্প-১ এ রুবির মধ্যে আকর্ষণ-বিকর্ষণ দ্বন্দ্বের উদ্ভব হয়েছে। আকর্ষণ-বিকর্ষণ দ্বন্দ্বে একটি লক্ষ্যবস্তু থাকে, লক্ষ্যবস্তুটি একদিকে যেমন- আকর্ষণ করে, অন্যদিকে তেমনি বিকর্ষণও করে। অর্থাৎ আকর্ষণীয় ও বর্জনীয় উভয়ই গুণই লক্ষ্যবস্তুতে বর্তমান থাকে। লক্ষ্যবস্তুটির আকর্ষণীয় গুণের কারণে ব্যক্তি এর দিকে অগ্রসর হয়। কিন্তু অগ্রসর হওয়ার সাথে সাথে ঋণাত্মক গুণটি বেশি শক্তিশালী হওয়ায় আবার তাকে অগ্রসর হওয়া থেকে বিরত রাখে। ফলে ব্যক্তি হতাশ হয়ে পড়ে। উদ্দীপকে দৃশ্যকল্প-১ এর বর্ণনায় রুবি ঢাকায় একটি বেসরকারি সংস্থায় উচ্চ বেতনে চাকরি করে। সম্প্রতি সে প্রত্যাশিত সরকারি চাকরি পেলেও কর্মস্থল বান্দরবানে হওয়ায় যোগদান করবে কি না তা নিয়ে সংশয়ে আছে। প্রত্যাশিত সরকারি চাকরিটা আকর্ষণীয় যা তাকে কাছে টানে আবার কর্মস্থল বান্দরবানে যা বিকর্ষণীয় যা তাকে দূরে সরিয়ে দেয়। সুতরাং উপরিউক্ত আলোচনা থেকে বলা যায় যে, রুবির মধ্যে যে দ্বন্দ্বের উদ্ভব হয়েছে তা মূলত আকর্ষণ-বিকর্ষণ দ্বন্দ্ব।"
        },
        {
          "label": "ঘ",
          "question": "বাদশা তার অবস্থান বোঝাতে কোন কোন কৌশলের আশ্রয় নিয়েছে? বিশ্লেষণ করো।",
          "explanation": "উদ্দীপকে দৃশ্যকল্প-২ এ বাদশা তার অবস্থান বোঝাতে অপব্যাখ্যান ও প্রতিক্ষেপণ কৌশলের আশ্রয় নিয়েছে। নিজের ব্যর্থতা ও অক্ষমতা থেকে উদ্ভূত পীড়াদায়ক গ্লানির কবল থেকে মুক্তি লাভের জন্য ব্যক্তি অপব্যাখ্যার কৌশল ব্যবহার করে। এ কৌশলের মাধ্যমে ব্যক্তি তার অহম বোধকে অক্ষুণ্ণ রাখে এবং ব্যর্থতার গ্লানি থেকে মুক্তি লাভ করে। উদ্দীপকে দৃশ্যকল্প-২ এ বাদশা অনেকদিন আগে এসএসসি পাস করেছে। সে বিভিন্ন প্রতিযোগিতামূলক পরীক্ষায় অংশগ্রহণ করছে। কিন্তু কোথাও চাকরি পাচ্ছে না। তাই সে চাকরির আশা ছেড়ে দিয়ে অপব্যাখ্যা দিয়ে বলতে শুরু করল ঘুষ ছাড়া চাকরি হবে না। নিজের অভ্যন্তরীণ আবেগ, বৈশিষ্ট্য বা প্রবণতা বাইরের কোনো কিছুতে প্রতিফলন করাকে প্রতিক্ষেপণ বলে। নিজের ব্যর্থতার জন্য বাইরের কোনো ব্যক্তি, বস্তু বা বিষয়কে দায়ী করা। উদ্দীপকে দৃশ্যকল্প-২ এ বাদশা চাকরির বিভিন্ন প্রতিযোগিতামূলক পরীক্ষায় অংশগ্রহণ করে চাকরি পেতে ব্যর্থ হয়ে সাফাই গাইতে লাগল যে মামা, খালু, ঘুষ ছাড়া চাকরি হবে না। যেমন- নিজের ব্যর্থতার দায় ঠেকাতে গিয়ে সে মামা, খালু, ঘুষ প্রভৃতি বিষয়ের ওপর দায় চাপিয়ে দিল।"
        }
      ]
    },
    {
      "number": "6",
      "uddipok": "জাহাঙ্গীর হোসেন নারায়ণগঞ্জের একটি পাটকলের কর্মচারী। প্রতি বছর তারা পাটকল থেকে পিকনিকে যায়। এ বছর তারা কক্সবাজারের উদ্দেশ্যে রওনা হন। পথিমধ্যে সকাল ৭টার দিকে গাড়িটি নষ্ট হয়ে যায়। ড্রাইভার বলেন গাড়ি মেরামত করতে ৮/১০ ঘণ্টা সময় প্রয়োজন। এ পরিস্থিতিতে সবাই অতিরিক্ত টাকা দিয়ে অন্য একটি গাড়ী ভাড়া করে গন্তব্যে যাওয়ার কথা ভাবতে থাকেন।",
      "tag": "BNMPC 23",
      "sub_questions": [
        {
          "label": "ক",
          "question": "মানসিক চাপ কী?",
          "explanation": "মানসিক চাপ হলো পারিপার্শ্বিক পরিবেশ বা পরিস্থিতির প্রেক্ষিতে সৃষ্ট ব্যক্তির এমন এক ধরনের অবস্থা, যার দ্বারা সে মানসিক যন্ত্রণা বা পীড়নের সম্মুখীন হয়।"
        },
        {
          "label": "খ",
          "question": "মানুষের স্বাভাবিক কাজ ব্যহত হয় কেন?",
          "explanation": "মানুষের স্বাভাবিক কাজ ব্যাহত হয় মানসিক চাপের কারণে। জৈবিক বা মানসিক, বাহ্যিক, অভ্যন্তরীণ বা বঞ্চনাকর যেকোনো উদ্দীপকের কারণে সংগতি বিধান সম্পর্কিত অসুবিধাই হলো মানসিক চাপ। এটি শারীরিক আঘাত, বঞ্চনা, সব ধরনের অসুস্থতা ও আবেগীয় অসুবিধা থেকে সৃষ্টি হয়ে শরীরের স্বাভাবিক ভারসাম্যতায় বিঘ্ন ঘটায়।"
        },
        {
          "label": "গ",
          "question": "উদ্দীপকে বর্ণিত পরিস্থিতি কোন ধরনের সমস্যা থেকে উদ্ভূত হয়েছে? ব্যাখ্যা করো।",
          "explanation": "উদ্দীপকে বর্ণিত পরিস্থিতি হতাশার পরিবেশগত উৎস থেকে উদ্ভূত হয়েছে। পরিবেশগত প্রতিবন্ধকতার কারণে প্রেষণা পরিতৃপ্তিতে বাধার সৃষ্টি হতে পারে এবং এর ফলে ব্যক্তি হতাশাগ্রস্ত হতে পারে। উদাহরণস্বরূপ, বনভোজনে যাবার সময় মাঝপথে গিয়ে গাড়ির ইঞ্জিন বিকল হয়ে যাওয়া, অথবা জুয়েল আইচ-এর যাদু দেখার জন্য টিকিটের লাইনে দু'ঘণ্টা দাঁড়িয়ে থেকেও টিকিট না পাওয়া প্রভৃতি পরিবেশগত কারণে ব্যক্তির মাঝে হতাশার সৃষ্টি হয়। সামাজিক পরিবেশের বিভিন্ন রীতি-নীতি ও বর্ণ-বৈষম্য অনেক ক্ষেত্রে প্রেষণার সন্তুষ্টিতে বাধার সৃষ্টি করে। যেমন- ধনী শ্রেণির সাথে দরিদ্র শ্রেণির অথবা উচ্চবর্ণের সাথে নিম্ন বর্ণের যুবক-যুবতীর প্রেমের ব্যর্থতা হতাশার জন্ম দিয়ে থাকে। দরিদ্রতা হতাশার অন্যতম কারণ। এই দরিদ্রতার কারণেই কন্যাদায়গ্রস্ত পিতা কন্যাকে সৎপাত্রে দান করতে ব্যর্থ হয়ে গভীর হতাশায় নিমজ্জিত হয়; বিশ্ববিদ্যালয়ে অধ্যয়নরত ছাত্র তার পড়াশোনার খরচ চালাতে না পেরে হতাশ হয়ে পড়ে এবং বিভিন্ন অসামাজিক কর্মকাণ্ডে জড়িয়ে পড়ে।"
        },
        {
          "label": "ঘ",
          "question": "উদ্দীপকে জাহাঙ্গীর হোসেন সাহেবের যে ধরনের মানসিক অবস্থার সৃষ্টি হয়েছে তা বিশ্লেষণ করো।",
          "explanation": "উদ্দীপকে জাহাঙ্গীর হোসেন সাহেবের মধ্যে বিকর্ষণ-বিকর্ষণ দ্বন্দ্বের প্রভাবে হতাশা নামক মানসিক অবস্থার সৃষ্টি হয়েছে। বিকর্ষণ-বিকর্ষণ দ্বন্দ্বে দুটি ঋণাত্মক লক্ষ্যবস্তু থাকে, যার একটি গ্রহণ করতে হবে। যখন দুটি লক্ষ্যবস্তুই অপ্রীতিকর থাকে এবং ইচ্ছার বিরুদ্ধে হলেও একটি গ্রহণ না করে উপায় থাকে না তখন যে দ্বন্দ্বের উদ্ভব ঘটে, তাকে বিকর্ষণ-বিকর্ষণ দ্বন্দ্ব বলে। যা \"জলে কুমির ডাঙ্গায় বাঘ\" এর সমতুল্য। এ ধরনের দ্বন্দ্ব সবচেয়ে বেশি হতাশার সৃষ্টি করে। উদ্দীপকে জাহাঙ্গীর হোসেন পিকনিকের উদ্দেশ্যে কক্সবাজারে রওনা হলে পথিমধ্যে গাড়িটি নষ্ট হয়ে যায়। ড্রাইভার বলেন গাড়ি মেরামত করতে ৮/১০ ঘণ্টা সময়ের প্রয়োজন। এমন পরিস্থিতিতে সবাই অতিরিক্ত টাকা দিয়ে অন্য একটি গাড়ি ভাড়া করে গন্তব্যে যাওয়ার কথা ভাবতে থাকে। ঘটনার প্রেক্ষিতে জাহাঙ্গীরের মধ্যে বিকর্ষণ-বিকর্ষণ দ্বন্দ্বের সৃষ্টি হয়। কেননা গাড়ি মেরামত করার জন্য ৮/১০ ঘণ্টা সময় নেওয়া এবং অতিরিক্ত টাকা দিয়ে অন্য একটি গাড়ি ভাড়া করা, দুটো বিষয় ইচ্ছার বিরুদ্ধে হলেও তাকে একটি গ্রহণ করতেই হবে। কারণ পিকনিকে যেতে হলে গন্তব্যে তাদের পৌঁছাতে হবে। এমন পরিস্থিতিতে জাহাঙ্গীরের মধ্যে এক ধরনের হতাশার সৃষ্টি হয়। সুতরাং বলা যায় যে, বিকর্ষণ-বিকর্ষণ দ্বন্দ্বে দুটি অবস্থার মধ্যে কোনোটিকেই ব্যক্তি পছন্দ করে না, কিন্তু নিরুপায় হয়ে এর মধ্যে যেকোনো একটিকে তার গ্রহণ করতে হয়।"
        }
      ]
    },
    {
      "number": "7",
      "uddipok": "জনাব মিজানুর রহমান একজন বয়স্ক পরহেজগার ব্যক্তি। তিনি সৃষ্টির উৎস সম্বন্ধে জানতে আগ্রহী। পরম সত্যকে উপলব্ধি করার জন্য প্রচণ্ড ইচ্ছা তাকে সবসময় তাড়িয়ে বেড়ায়। অপর পক্ষে, তার বন্ধু জনাব ইসমাইল সাহেব সব সময় অন্যদের ওপর প্রভাব বিস্তার করে চলতে চান। যে কোনো কাজ তার নেতৃত্বে পরিচালিত হলে তিনি খুশি হন। বিভিন্ন সমস্যায় নিজস্ব ক্ষমতার প্রয়াগ করাকে তিনি অধিক পছন্দ করেন। তার সন্তান ইমতিয়াজ জাকজমকপূর্ণ জীবন যাপন করতে পছন্দ করে। তাছাড়া সুন্দর নক্সার গাড়ী, নান্দনিক গাড়ী, ফুলের বাগান এসব তার পছন্দ। সে মনে করে- A thing of beauty is a joy for ever.",
      "tag": "BNMPC 23",
      "sub_questions": [
        {
          "label": "ক",
          "question": "মূল্যবোধ কী?",
          "explanation": "মূল্যবোধ হলো মানুষের ইচ্ছার একটি বিশেষ মানদন্ড; যার দ্বারা মানুষের আচার-ব্যবহার ও রীতিনীতি নিয়ন্ত্রিত হয় এবং সমাজের মানুষের কাজের ভালো ও মন্দ বিচার হয়।"
        },
        {
          "label": "খ",
          "question": "মূল্যবোধ কীভাবে সমাজের ঐক্য ও সংহতি রক্ষা করে তা বুঝিয়ে লেখো।",
          "explanation": "মূল্যবোধ সামাজিক ঐক্য ও সংহতি রক্ষা করে। মূল্যবোধ হলো সমাজের চালিকাশক্তি। সমাজিকীকরণ ও কৃষ্টির প্রভাবে শিশুর মধ্যে এক ধরনের গুরুত্বপূর্ণ মূল্যবোধ তৈরি হয়। এ ধরনের মূল্যবোধগুলো শিশুর আচারণকে গভীরভাবে প্রভাবিত করে। ফলে শিশুরা সামাজিক ঐক্য-সংহতি ও স্থিতিশীলতা রক্ষায় সচেষ্ট থাকে। এভাবে সমাজবদ্ধ মানুষ তাদের নিজ নিজ মূল্যবোধের শিক্ষানুযায়ী সমাজে ঐক্যবদ্ধভাবে সংহতি ও স্থিতিশীলতা রক্ষা করে বসবাস করে।"
        },
        {
          "label": "গ",
          "question": "মি. মিজানুর রহমান কোন ধরনের মূল্যবোধের অধিকারী-ব্যাখ্যা করো।",
          "explanation": "মি. মিজানুর রহমান ধর্মীয় মূল্যবোধের অধিকারী। ধর্মীয় মূল্যবোধ হলো ব্যক্তির এমন এক ধরনের বিশ্বাস, যা তার ধর্মীয় বিশ্বাস ও সৃষ্টিকর্তা এবং তার সৃষ্টির রহস্য তথা অনুভূতি চিন্তাধারায় প্রতিষ্ঠিত হয়। এ ধরনের মূল্যবোধে ব্যক্তি তার ধর্মীয় রীতি-নীতির একটি বিশেষ প্রতিফলন ঘটায় এবং তার সাথে স্বীয় সুসংহতিকে বিশেষভাবে প্রকাশ করে। এই ধর্মীয় মূল্যবোধের ভিত্তিতে ব্যক্তি তার আধ্যাত্মিক দৃষ্টিভঙ্গি ও বিচার-বিশ্লেষণ দ্বারা পরিচালিত হয়। যেখানে ব্যক্তির মনস্তাত্ত্বিক চাহিদা ও আবেগ অনেক বেশি প্রাধান্য পায়। ধর্মীয় মূল্যবোধসম্পন্ন ব্যক্তিরা সাধারণত ধার্মিক হয়। এদের মূল্যবোধ নৈর্ব্যক্তিক। আধ্যাত্মিক শক্তিসম্পন্ন ব্যক্তি সবসময় উচ্চ মার্গের সাথে সংযুক্ত হতে চায়। এ ধরনের ব্যক্তিরা সাধারণত ঐশ্বরিক ক্ষমতার ওপর নির্ভরশীল। ধর্মীয় মূল্যবোধ মূলত সৃষ্টিকর্তা ও কিছু ধর্মীয় বিধি-বিধানভিত্তিক বিশ্বাস দ্বারা নিয়ন্ত্রিত হয়। এ ধরনের মূল্যবোধের দ্বারা ব্যক্তি তার সুকুমার বৃত্তি ও প্রগতিশীল বিশ্বাসকে আধ্যাত্মিক তথা পরম সত্যকে উদ্‌ঘাটিত করতে চায়। যেখানে তার তাত্ত্বিক প্রয়োগের দিকটিকে তেমনভাবে বিবেচনায় রাখা হয় না। এ ধরনের মূল্যবোধের দ্বারা ব্যক্তি তার সকল চিন্তাভাবনাকে তথা নিজেকে অতীন্দ্রিয় আধ্যাত্মিক শক্তির কাছে পরিপূর্ণভাবে সমর্পণ করতে চায়।"
        },
        {
          "label": "ঘ",
          "question": "মি. ইসমাইল এর সন্তানদের মধ্যে মূল্যবোধের বিকাশ কী একই রকম? তোমার মতামত দাও।",
          "explanation": "না, মি. ইসমাইল ও তার সন্তানদের মধ্যে মূল্যবোধের বিকাশ একই রকম নয়। তাদের মূল্যবোধ যথাক্রমে রাজনৈতিক ও নান্দনিক মূল্যবোধকে নির্দেশ করে। যে মূল্যবোধের ওপর ভিত্তি করে ব্যক্তি তার রাজনৈতিক কর্মকাণ্ড, রাজনৈতিক আদর্শ ইত্যাদি পরিচালনা করে থাকে, তাই রাজনৈতিক মূল্যবোধ। রাজনৈতিক মূল্যবোধসম্পন্ন ব্যক্তি সর্বদা নেতৃত্ব প্রদান করতে চান। অর্থাৎ এদের মধ্যে প্রভুত্ব বিস্তার করার ইচ্ছা অত্যন্ত প্রবল ও শক্তিশালী। সবার উপরে প্রভাব বিস্তার করা এদের চরিত্রের উল্লেখযোগ্য দিক উদ্দীপকের মি. ইসমাইল সব সময় অন্যদের উপর প্রভাব বিস্তার করে চলতে চান। যে কোনো কাজ তার নেতৃত্বে পরিচালিত হলে তিনি খুশি হন। বিভিন্ন সমস্যায় নিজস্ব ক্ষমতা প্রয়োগ করাকে তিনি অধিক পছন্দ করেন। সুতরাং বলা যায়, তার মধ্যে রাজনৈতিক মূল্যবাধের বিকাশ ঘটেছে। অন্যদিকে, সৌন্দর্যবোধ মূল্যবোধের ব্যক্তিরা ব্যক্তিজীবনে সৌন্দর্যপিপাসু হয়ে থাকে এবং প্রকৃতিক মধ্যে সর্বদা সৌন্দর্য খুঁজে পেতে চায়। এ মূল্যবোধসম্পন্ন ব্যক্তিরা সর্বদা জাঁকজমক শক্তিমত্তা বিশিষ্ট পরিচয় চিহ্ন বা সম্মানসূচক চিহ্নগুলোকে সবচেয়ে বেশি পছন্দ করে। উদ্দীপকের বর্ণনায় ইমতিয়াজ জাঁকজমকপূর্ণ জীবন যাপন করতে পছন্দ করে। তাছাড়া সুন্দর নক্সার গাড়ি, নান্দনিক বাড়ি, ফুলের বাগান এসব তার পছন্দ। সে মনে করে, A thing of beauty is a joy for ever. ইমতিয়াজের মূল্যবোধসমূহ নান্দনিক মূল্যবোধকে নির্দেশ করে। সুতরাং বলা যায়, মি. ইসমাইল ও তার সন্তানের মূল্যবোধ যথাক্রমে রাজনৈতিক ও নান্দনিক মূল্যবোধের নির্দেশক, যা একই রকম নয়, বরং ভিন্ন।"
        }
      ]
    },
    {
      "number": "8",
      "uddipok": "মনোবিজ্ঞানী মাহফিল একটি গবেষণা কর্মের অংশ হিসেবে জীবন সন্তুষ্টির মানক প্রশ্নমালা ব্যবহার করে তথ্য সংগ্রহ করেন। উল্লেখ্য, শিক্ষাগত যোগ্যতা, বয়স ও সামাজিক অবস্থানের সমতার ভিত্তিতে ১০০ জন কর্মজীবী নারী ও ১০০ জন গৃহিণী নারীর কাছ থেকে প্রাপ্ত তথ্যের ভিত্তিতে জীবন সন্তুষ্টির সাফল্যাঙ্ক পরিমাপ করলেন। তিনি এর মাধ্যমে দেখতে চান যে নারীদের কর্মজীবী হওয়া বা না হওয়া তাদের জীবন সন্তুষ্টির সাফল্যান্ডেক কোনো পার্থক্য সৃষ্টি করে কি না। তাই তিনি কর্মজীবী ও গৃহিণী নারীদের জীবন সন্তুষ্টির অর্থবহ পার্থক্য যাচাই করার জন্য প্রাপ্ত সাফল্যাঙ্কে প্রয়োজনীয় পরিসংখ্যনিক পরীক্ষা প্রয়োগ করে দেখেন যে কর্মজীবী নারীদের চেয়ে গৃহিণী নারীরা সন্তুষ্টির ক্ষেত্রে তাৎপর্যপূর্ণভাবে এগিয়ে আছে।",
      "tag": "BNMPC 23",
      "sub_questions": [
        {
          "label": "ক",
          "question": "দৈবচয়ন কী?",
          "explanation": "উদ্দেশ্যবিহীন কৌশলে নমুনা নির্বাচনের পন্থা অবলম্বনকে দৈবচয়ন বলে।"
        },
        {
          "label": "খ",
          "question": "পরীক্ষণের জন্য অনির্ভরশীল চলের উপস্থিতি অত্যাবশ্যক কেন? ব্যাখ্যা করো।",
          "explanation": "পরীক্ষণে গবেষক প্রাণীর আচরণের উপর অনির্ভরশীল চলের প্রভাব লক্ষ করেন। তাই এর উপস্থিতি অত্যাবশ্যক। মনোবিজ্ঞানীগণ বেশির ভাগ ক্ষেত্রেই উদ্দীপকের প্রতি প্রাণীর প্রতিক্রিয়া নিয়ে গবেষণা করেন। এজন্য মনোবিজ্ঞানের গবেষণায় সাধারণত অনির্ভরশীল চল হলো উদ্দীপক। অনির্ভরশীল চল হলো প্রাকৃতিক উদ্দীপক যা ইন্দ্রিয় সমূহের উপর আলোড়ন সৃষ্টি করতে সক্ষম। এজন্য পরীক্ষণের জন্য অনির্ভরশীল চলের উপস্থিতি অত্যাবশ্যক।"
        },
        {
          "label": "গ",
          "question": "এই গবেষণায় মনোবিজ্ঞানী মাহফিল চল নিয়ন্ত্রণের যে কৌশল ব্যবহার করেন তার ব্যাখ্যা দাও।",
          "explanation": "উদ্দীপকের গবেষণায় মনোবিজ্ঞানী মাহফিল চল নিয়ন্ত্রণে 'অবস্থার ধ্রুবকতা বা সমতা' কৌশলটি ব্যবহার করেছেন। মনোবৈজ্ঞানিক গবেষনায় চল নিয়ন্ত্রণের কৌশল গুলোর কার্যকরী ব্যবহারের ওপরই ফলাফল অনেকাংশে নির্ভরশীল। অবস্থার ধ্রুবকতা কৌশলটি এমন অবস্থাকে নির্দেশ করে যে, পরীক্ষণে অংশগ্রহণকারী সকল পরীক্ষণপাত্রের উপরই চল সমূহ অপরিবর্তনশীলভাবে ক্রিয়াশীল থাকে। এক্ষেত্রে পরীক্ষণপাত্রের প্রতি নির্দেশ একটি গুরুত্বপূর্ণ শর্ত যার উপর পরীক্ষণের ফলাফল বহুলাংশে নির্ভর করে। তাই নির্দেশাবলী যাতে বাদ না যায় কিংবা পরিবর্তন না হয়, সেজন্য লিখিত নির্দেশাবলী প্রদান করা হয়। এ কৌশলে আলোর পরিমাণ, অন্যান্য উদ্দীপক, যন্ত্রপাতি, নির্দেশাবলী ইত্যাদি প্রসঙ্গে সব পরীক্ষণপাত্রের বেলায় সমান, অভিন্ন ও অপরিবর্তিত অবস্থা নিশ্চিত রাখা আবশ্যক। উদ্দীপকে নির্দেশিত গবেষণাকর্মে দেখা যায়, জীবন সন্তুষ্টির মানক প্রশ্নমালা ব্যবহার করে তথ্য সংগ্রহ করা হয়। এ দিকটি অবস্থার ধ্রুবকতা' কৌশলের লিখিত নির্দেশাবলী শর্তকে পূরণ করে। মানক প্রশ্নসমূহ ১০০ জন কর্মজীবি ও ১০০ জন গৃহিনী নারীর ক্ষেত্রে সমান এবং অপরিবর্তনশীল ভাবে প্রয়োগ করা হয়েছে। প্রাপ্ত তথ্যের ভিত্তিতে মনোবিজ্ঞানী মাহফিল অন্যান্য প্রয়োজনীয় পরিসংখ্যানিক পরীক্ষা প্রয়োগ করে কাঙ্ক্ষিত ফলাফল প্রাপ্ত হয়। সুতরাং বলা যায়, উদ্দীপকের গবেষণায় অবস্থার ধ্রুবকতা বা সমতা কৌশলটি ব্যবহার করা হয়েছে।"
        },
        {
          "label": "ঘ",
          "question": "এই গবেষণায় যেসব চল ব্যবহার করা হয়েছে তাদের পারস্পরিক সম্পর্ক ব্যাখ্যা করো।",
          "explanation": "এই গবেষণায় ব্যবহৃত চলসমূহ হলো অনির্ভরশীল চল, নির্ভরশীল চল এবং মধ্যবর্তী চল। গবেষক প্রাণীর আচরণের উপর যে সকল চলের প্রভাব লক্ষ করেন সে সকল চলই হচ্ছে অনির্ভরশীল চল। মনোবিজ্ঞানীগণ বেশিরভাগ ক্ষেত্রেই উদ্দীপকের প্রতি প্রাণীর প্রতিক্রিয়া নিয়ে গবেষণা করেন, এজন্য মনোবিজ্ঞানের গবেষণায় সাধারণত অনির্ভরশীল চল হলো উদ্দীপক। আবার অনির্ভরশীল চল পরিবর্তনের সাথে সাথে প্রাণীর আচরণের যেসব পরিবর্তন ঘটে, সেগুলোকে বলা হয় নির্ভরশীল চল। নির্ভরশীল চল অনির্ভরশীল চল কর্তৃক সৃষ্ট, প্রভাবিত বা পরিবর্তিত হয়ে থাকে। মনোবিজ্ঞানের গবেষণায় জীবের প্রতিক্রিয়া বা সাড়াই হলো নির্ভরশীল চল। এই দুই চল অর্থাৎ অনির্ভরশীল, চল এবং নির্ভরশীল চলের মধ্যে সংযোগ সাধন বা সম্পর্ক স্থাপন করে মধ্যবর্তী বা অন্তবর্তী চল। এটা জৈবিক চল নামেও পরিচিত। যেমন- বয়স, লিঙ্গ, অভ্যাস, অভিজ্ঞতা, প্রেষণা ইত্যাদি মধ্যবর্তী চল। সুতরাং মধ্যবর্তী চলের সমন্বয়ের মাধ্যমে অনির্ভরশীল চল থেকে প্রাপ্ত নির্ভরশীল চল বা ফলাফল -এই তিনটি চলের পারস্পরিক সম্পর্ক এবং নির্ভরশীলতাকে নির্দেশ করে। উদ্দীপকের গবেষণার পুরো প্রক্রিয়াটি এক্ষেত্রে উদাহরণ হিসেবে উল্লেখ করা যায়। উদ্দীপকে পরীক্ষণপাত্র বা কর্মজীবি ও গৃহিণী নারীর ওপর অনির্ভরশীল চল হিসেবে মানক প্রশ্নমালা ব্যবহার করা হয়। তাদের প্রতিক্রিয়া বা প্রাপ্ত তথ্য নির্ভরশীল চলের প্রতিচ্ছবি। মধ্যবর্তী চল হিসেবে তাদের শিক্ষাগত যোগ্যতা, বয়স ও সামাজিক অবস্থা বর্ণিত হয়েছে। এ তিনটি চলের পারস্পরিক মিথস্ক্রিয়ায় এবং অন্যান্য প্রয়োজনীয় ব্যবস্থা গ্রহণ করে গবেষক তার গবেষণাকার্য সমাপ্ত করেছেন। সুতরাং বলা যায়, উদ্দীপকে ব্যবহৃত অনির্ভরশীল চল, নির্ভরশীল চল ও মধ্যবর্তী চল একটি পরীক্ষণকার্য সম্পূর্ণ করার ক্ষেত্রে পরস্পরের পরিপূরক।"
        }
      ]
    }
  ]
}