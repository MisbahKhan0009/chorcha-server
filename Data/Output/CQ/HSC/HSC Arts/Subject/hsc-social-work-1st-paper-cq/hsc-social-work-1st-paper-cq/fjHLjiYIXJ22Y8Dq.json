{
  "title": "নটর ডেম কলেজ, ঢাকা ২০২৩",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "দুলাল মিয়া খুব অল্প বয়স থেকেই ভিক্ষাবৃত্তিতে নিয়োজিত হয়। এ অভ্যাস যুবক বয়সেও তাকে স্বনির্ভর হতে বাধা সৃষ্টি করে। তাই সে সক্ষম হয়েও অক্ষমতার অভিনয় করে ভিক্ষাবৃত্তিতে নিয়োজিত হয়। একদিন ভিক্ষারত অবস্থায় সে 'ভিক্ষুক ও ভবঘুরে পুনর্বাসন কেন্দ্র'র লোকদের কাছে ধরা পড়ে এবং তারা তাকে ভিক্ষুক ও ভবঘুরে পুনর্বাসন কেন্দ্রে নিয়ে যায়। সেখানে তাকে নিয়মিত ধর্মীয় ও সামাজিক মূল্যবোধ, স্বাবলম্বন অর্জন, বিদ্যমান সম্পদের সদ্ব্যবহার, মানবসম্পদ উন্নয়ন ইত্যাদি বিষয় শিক্ষা দেওয়ার পাশাপাশি স্বকর্মসংস্থানের জন্য প্রয়োজনীয় প্রশিক্ষণ দেওয়া হয়। পরবর্তী পর্যায়ে তার পুনর্বাসনের ব্যবস্থা গ্রহণ করে।",
      "tag": "NDCD 23",
      "sub_questions": [
        {
          "label": "ক",
          "question": "সমাজকর্ম কোন প্রকৃতির বিজ্ঞান?",
          "explanation": "সমাজকর্ম হলো সামাজিক বিজ্ঞান।"
        },
        {
          "label": "খ",
          "question": "সমাজকর্মের ধারণা দাও।",
          "explanation": "সমাজকর্ম হলো বৈজ্ঞানিক পদ্ধতিনির্ভর এমন একটি সাহায্যকারী পেশা যা সমাজে বসবাসরত ব্যক্তি, দল ও সমষ্টির বিভিন্ন সমস্যার সুষ্ঠু সমাধান ও উন্নয়নে সহায়তা করে। সাহায্যকারী পেশা হিসেবে সমাজকর্ম বিশ্বজুড়ে স্বীকৃত। এটি সুসংগঠিত সমাজকল্যাণ ব্যবস্থার বৈজ্ঞানিক প্রক্রিয়া। এর মূল লক্ষ্য সমাজের বিভিন্ন সমস্যা সমাধানে সাহায্য করা। সমাজকর্ম বিভিন্ন পদ্ধতির মাধ্যমে ব্যক্তি, দল ও সমষ্টির সমস্যা সমাধানে মানুষকে সাহায্য করে।"
        },
        {
          "label": "গ",
          "question": "উদ্দীপকের আলোকে সমাজকর্মের উদ্দেশ্য ব্যাখ্যা করো।",
          "explanation": "উদ্দীপকে সমাজকর্মের স্বাবলম্বন অর্জনে সহায়তা করা, সমাজের উন্নয়ন ও সদ্ব্যবহার, সামাজিক ভূমিকা পালন ক্ষমতার উন্নয়ন এবং পরিকল্পিত ও গঠনমূলক পরিবর্তন, ব্যক্তিত্ব বিকাশ প্রভৃতি উদ্দেশ্য প্রতিফলিত হয়েছে। সমাজকর্ম একটি পেশাদার সেবাকর্ম। মানবসেবা প্রদানকারী পেশা হিসেবে সমাজকর্মের লক্ষ্য ও উদ্দেশ্য সুদূরপ্রসারী। উদ্দীপকে দেখা যায় দুলাল মিয়া খুব অল্প বয়সে ভিক্ষাবৃত্তিতে নিয়োজিত হয়। এ অভ্যাস তাকে পরবর্তীতে স্বনির্ভর হতে বাধা সৃষ্টি করে। তাই সে সক্ষম হয়েও অক্ষমতার অভিনয় করে ভিক্ষা করে। একদিন ভিক্ষারত অবস্থায় তাকে ভিক্ষুক ও ভবঘুরে পুর্নবাসন কেন্দ্রের লোক ধরে নিয়ে যায়। সেখানে তাকে নিয়মিত ধর্মীয় ও সামাজিক মূল্যবোধ, স্বাবলম্বন অর্জন, সম্পদের সদ্ব্যবহার, মানবসমাজ উন্নয়ন ইত্যাদি বিষয়ে শিক্ষা দেওয়ার পাশাপাশি স্বকর্মসংস্থানের জন্য প্রয়োজনীয় প্রশিক্ষণ দেওয়া হয়। এ ঘটনার মাধ্যমে সমাজকর্মের বেশ কয়েকটি উদ্দেশ্য ফুটে উঠেছে। সমাজকর্মের অন্যতম উদ্দেশ্য হলো স্বাবলম্বন অর্জনে সহায়তা করা। এক্ষেত্রে সমাজকর্ম মানুষকে এমনভাবে সহায়তা করে যাতে কোনো ব্যক্তি স্বীয় ক্ষমতা, সম্পদ ও সুযোগ কাজে লাগিয়ে আত্মনির্ভর হতে পারে। আবার ব্যক্তির সামাজিক ভূমিকা পালনের ক্ষেত্রে প্রতিবন্ধকতা সৃষ্টিকারী পারিপার্শ্বিক উপাদান দূর এবং ব্যক্তির দৈহিক, মানসিক ও ব্যক্তিত্বের উন্নতি সাধনের মাধ্যমে সামাজিক ভূমিকা পালনে সক্ষম করে তোলাও সমাজকর্মের অন্যতম লক্ষ্য। জনগণের সার্বিক কল্যাণ নিশ্চিত করার জন্য সম্পদের সদ্ব্যবহার একান্ত প্রয়োজন। এজন্য সম্পদের অপচয় রোধ করে সীমিত। সম্পদের সর্বোচ্চ ব্যবহার নিশ্চিত করা সমাজকর্মের একটি উদ্দেশ্য। এছাড়া সমাজকর্ম পরিকল্পিত ও গঠনমূলক পরিবর্তন এবং ব্যক্তিত্ব বিকাশের উদ্দেশ্যে বিভিন্ন শিক্ষা ও প্রশিক্ষণের ব্যবস্থা করে থাকে। উদ্দীপকে দুলাল মিয়ার ক্ষেত্রেও সমাজকর্মের এ বিষয়গুলো পরিলক্ষিত হয়।"
        },
        {
          "label": "ঘ",
          "question": "\"উদ্দীপকটি সমাজকর্মের সব উদ্দেশ্যকে ধারণ করে না\"- তোমার পাঠ্যপুস্তকের আলোকে বুঝিয়ে লেখ।",
          "explanation": "উদ্দীপকটি সমাজকর্মের সব উদ্দেশ্যকে ধারণ করে না- বক্তব্যটি যথার্থ । সমাজকর্ম একটি বৈজ্ঞানিক পদ্ধতি নির্ভর সাহায্যকারী পেশা। মানবসেবা প্রদানকারী পেশা হিসেবে এটি বহুমুখী লক্ষ্য ও উদ্দেশ্য নিয়ে কাজ করে থাকে। উদ্দীপকে সমাজকর্মের বেশ কয়েকটি লক্ষ্য ও উদ্দেশ্য ফুটে উঠেছে। উদ্দীপকেরত দুলাল মিয়া ছোটবেলা থেকেই ভিক্ষা করে। সে সক্ষম হয়েও অক্ষমতার অভিনয় করে ভিক্ষা করে থাকে। একদিন ভিক্ষারত অবস্থায় তাকে ভিক্ষুক ও ভবঘুরে পুনর্বাসন কেন্দ্রের লোক ধরে নিয়ে যায় এবং তাকে নিয়মিত ধর্মীয় ও সামাজিক মূল্যবোধ, স্বাবলম্বন অর্জন, বিদ্যমান সম্পদের সদ্ব্যবহার, মানবসম্পদ উন্নয়ন ইত্যাদি বিষয়ে শিক্ষা দেওয়ার পাশাপাশি স্বনির্ভর হতে প্রয়োজনীয় প্রশিক্ষণ দেয়। এ ঘটনার মধ্য দিয়ে সমাজকর্মের কয়েকটি উদ্দেশ্য যেমন- স্বাবলম্বন অর্জনে সহায়তা করা, সম্পদের সদ্ব্যবহার, সামাজিক ভূমিকা পালন ক্ষমতার উন্নয়ন, পরিকল্পিত ও গঠনমূলক পরিবর্তন ও ব্যক্তিত্বের বিকাশ প্রভৃতি উদ্দেশ্য ফুটে উঠেছে। তবে এগুলো ছাড়াও সমাজকর্মের আরও কিছু উদ্দেশ্য আছে। মানবজীবনের কোনো নির্দিষ্ট বা বিশেষ দিকের কল্যাণে ব্রতী না হয়ে সমাজকর্ম মানুষের সামগ্রিক কল্যাণে বিশ্বাসী। তাই মানুষের সার্বিক কল্যাণ সাধন সমাজকর্মের প্রধান উদ্দেশ্য। আবার সমাজ নিয়ত পরিবর্তনশীল। সমাজের পরিবর্তনের ফলে অনেকে বিভিন্ন সমস্যার সম্মুখীন হয়। এজন্য সমাজকর্ম পরিবর্তিত পরিবেশ ও ব্যক্তির মধ্যে সামঞ্জস্য বিধানের উদ্দেশ্যেও কাজ করে। পাশাপাশি সুপ্ত প্রতিভার বিকাশ সাধন, সর্বজনীন কল্যাণ, মৌল মানবিক চাহিদা পূরণ সমস্যা মোকাবিলায় সক্ষমতা অর্জন, বিভিন্ন কর্মসূচিতে জনগণের অংশগ্রহণ নিশ্চিত করা ইত্যাদিও সমাজকর্মের অন্যতম উদ্দেশ্য। এছাড়াও সমাজকর্ম সমাজে সাম্য ও ন্যায়বিচার প্রতিষ্ঠা করা সামাজিক নীতির পরিবর্তন, নেতৃত্বের বিকাশ ও উন্নয়নসহ বহুমুখী সমস্যা সমাধানের উদ্দেশ্য কাজ করে থাকে। উপরের আলোচনা থেকে বলা যায় উদ্দীপকে সমাজকর্মের সবগুলো উদ্দেশ্য প্রতিফলিত হয়নি।"
        }
      ]
    },
    {
      "number": "2",
      "uddipok": "যুদ্ধের প্রভাবে সৃষ্ট সমস্যা মোকাবিলাকল্পে 'ক' দেশে সেবামূলক কর্মসূচি পরিচালনার জন্য একটি কমিটি প্রণয়ন করে। উক্ত কমিটি যেসব সুপারিশ পেশ করেন তার মধ্যে উল্লেখযোগ্য হলো, সামাজিক বিমা, সামাজিক সাহায্য, পারিবারিক ভাতা ও দুর্যোগ মোকাবিলা কর্মসূচি। কমিটি কর্তৃক পেশকৃত সুপারিশের প্রেক্ষিতে প্রণীত কর্মসূচিসমূহ পরবর্তীকালে 'ক' দেশকে একটি কল্যাণরাষ্ট্রের মর্যাদা এনে দেয়।",
      "tag": "NDCD 23",
      "sub_questions": [
        {
          "label": "ক",
          "question": "NASW কয়টি সংগঠনের সমন্বয়ে গঠিত?",
          "explanation": "NASW আমেরিকার ৭টি পেশাগত সংগঠনের সমন্বয়ে গঠিত।"
        },
        {
          "label": "খ",
          "question": "১৮৩৪ সালের দরিদ্র আইন সংস্কার বলতে কী বোঝায়?",
          "explanation": "ইংল্যান্ডে দারিদ্র্য মোকাবিলায় ১৮৩৪ সালে যে আইন প্রণয়ন করা হয় তাকেই ১৮৩৪ সালের দরিদ্র আইন সংস্কার বলা হয়। ১৬০১ সালের এলিজাবেথীয় দরিদ্র আইন ইংল্যান্ডের সমাজজীবনে বিভিন্ন ধরনের বিরূপ প্রতিক্রিয়া সৃষ্টি করেছিল। এভাবেই দীর্ঘদিন অতিবাহিত হওয়ার পর ১৮৩২ সালে প্রধানমন্ত্রী চার্লস গ্রে দ্বিতীয় আর্ল গ্রের লিবারেল সরকার একটি আইন প্রণয়নের উদ্যোগ নেয়। অবশেষে অসহায় দরিদ্রদের কল্যাণ ও সাহায্যার্থীদের জন্য পরিচালিত ত্রাণ ব্যবস্থা সংস্কারের উদ্দেশ্যে ১৮৩৪ সালে একটি আইন প্রণয়ন করা হয়, যা ১৮৩৪ সালের দরিদ্র আইন সংস্কার নামে পরিচিত।"
        },
        {
          "label": "গ",
          "question": "অনুচ্ছেদে উল্লিখিত সুপারিশসমূহের ব্যাখ্যা দাও।",
          "explanation": "উদ্দীপকে উল্লিখিত সুপারিশসমূহ হলো সামাজিক বিমা, সামাজিক সাহায্য, পারিবারিক ভাতা ও দুর্যোগ মোকাবিলা কর্মসূচি। ইংল্যান্ডে প্রণীত একের পর এক দরিদ্র আইনগুলো ব্যর্থতায় পর্যবসিত হওয়ায় এবং পরবর্তীকালে দ্বিতীয় বিশ্বযুদ্ধের তান্ডবলীলায় ইংল্যান্ডের জনজীবন যখন সম্পূর্ণ বিপর্যন্ত ঠিক সে সময় স্যার উইলিয়াম বিভারিজ এর নেতৃত্ব গঠিত কমিটি সবচেয়ে গুরুত্বপূর্ণ ও সময়োপযোগী রিপোর্ট পেশ করেন। এটি ছিল সামাজিক নিরাপত্তা কর্মসূচি প্রণয়ন সংক্রান্ত একটি প্রতিবেদন যা শুধু ইংল্যান্ড নয় বরং সমগ্র বিশ্বের সামাজিক নিরাপত্তা কর্মসূচি প্রণয়নে এক গুরুত্বপূর্ণ মডেল হিসেবে বিবেচিত। উদ্দীপকে বলা হয়েছে, যুদ্ধের প্রভাবে সৃষ্ট সমস্যা মোকাবিলায় 'ক' দেশে সেবামূলক কর্মসূচি পরিচালনার জন্য একটি কমিটি প্রণয়ন করে। উক্ত কমিটি সামাজিক বিমা, সামাজিক সাহায্য, পারিবারিক ভাতা, দুর্যোগ মোকাবিলা কর্মসূচি প্রভৃতি কার্যক্রম পরিচালনার সুপারিশ করে যা মূলত বিভারিজ রিপোর্টের সুপারিশের অনুরূপ। বিভারিজ রিপোর্টের সুপারিশে ইংল্যান্ডে সামাজিক বিমা চালু করার কথা বলা হয়। স্বাস্থ্য বিমা, বার্ধক্য ও পঙ্গু বিমা, শিশু জন্ম ও মৃত্যুর বিশেষ ভাতা, বেকারত্ব বিমা প্রভৃতি সামাজিক বিষয় অন্তর্ভুক্ত করা হয়। আবার পরিবারের আবেদনের প্রেক্ষিতে ১৮ বছরের কম বয়সী দুই বা ততোধিক সন্তান থাকলে নির্দিষ্ট হারে ভাতা প্রদানের সিদ্ধান্ত নেওয়া হয় যা পারিবারিক ভাতা নামে পরিচিত। পাশাপাশি ১৯৪৮ সালের জাতীয় সাহায্য আইন অনুযায়ী অর্থনৈতিকভাবে দুর্বলদের সরকারিভাবে আর্থিক সাহায্য ব্যবস্থা চালু করা হয় যাকে সামাজিক সাহায্য বলা হয়। এছাড়া বিভারিজ রিপোর্টের সুপারিশ অনুযায়ী শিল্প দুর্ঘটনা বিমা কর্মসূচি গ্রহণ করা হয়। এ বিমার আওতায় কারখানায় কোনো শ্রমিক দূর্ঘটনার শিকার হলে বা পোশাগত রোগে আক্রান্ত হলে তাকে অর্থনৈতিক সাহায্য প্রদান করা হতো।"
        },
        {
          "label": "ঘ",
          "question": "উক্ত সুপারিশের প্রেক্ষিতে কর্মসূচিসমূহ তোমার পাঠ্যপুস্তকের আলোকে বিশ্লেষণ করো।",
          "explanation": "'ক' দেশকে অর্থাৎ ইংল্যান্ডকে কল্যাণ রাষ্ট্রের মর্যাদায় প্রতিষ্ঠিত করতে বিভারিজ রিপোর্টের অবদান অত্যন্ত গুরুত্বপূর্ণ। ১৯৪২ সালে ইংল্যান্ডের সামাজিক নিরাপত্তা কর্মসূচির কাঠামো স্যার উইলিয়াম বিভারিজের রিপোর্টের ওপর ভিত্তি করে প্রণয়ন করা হয়। বিভারিজ রিপোর্ট মূলত ইংল্যান্ডে আধুনিক সমাজকল্যাণমূলক আইনের ভিত্তি রচনা করে। বিভারিজ রিপোর্টের ভিত্তিতে ১৯৪২ সালে ইংল্যান্ডের সামাজিক নিরাপত্তায় সামাজিক বিমা, পারিবারিক ভাতা, শ্রমিক ক্ষতিপূরণ বা শিল্প দুর্ঘটনা বিমা, সরকারি সাহায্য, জাতীয় স্বাস্থ্যসেবা কর্মসূচি প্রভৃতি প্রণয়ন করা হয়। এসব কর্মসূচির আওতায় স্বাস্থ্য, বার্ধক্য ও পঙ্গু বিমা, শিশু জন্ম-মৃত্যুর জন্য বিশেষ ভাতা, পরিবারে দুইয়ের অধিক ১৮ বছরের কমবয়সী সন্তানের জন্য ভাতা, শিল্প দুর্ঘটনায় আক্রান্তদের ক্ষতিপূরণ, দরিদ্রদের আর্থিক সহায়তার পাশাপাশি কাজের ব্যবস্থা এবং চিকিৎসা সেবা প্রদান করা হয়। ইংল্যান্ডে সামাজিক নিরাপত্তা কর্মসূচি প্রণয়নের ফলে সমাজের দুঃস্থ, অসহায় ও দরিদ্ররা সরকারিভাবে আর্থিক সাহায্য পেতে থাকে। অনেকের কাজের ব্যবস্থা হওয়ায় পরিবারে সচ্ছলতা ফিরে আসে। সরকারিভাবে চিকিৎসার ব্যবস্থা করায় জনগণের চিকিৎসার চাহিদাও পূরণ হয়। এভাবে বিভারিজ রিপোর্টের ভিত্তিতে প্রণীত কর্মসূচিগুলো জনগণের কল্যাণ সাধনে ব্যাপক ভূমিকা রাখে। এর ফলে ইংল্যান্ড কল্যাণ রাষ্ট্রের মর্যাদা লাভ করে। উদ্দীপকে 'ক' দেশ দ্বারা ইংল্যান্ডকে বোঝানো হয়েছে। ইংল্যান্ডে ১৯৪২ সালে বিভারিজ রিপোর্টের আলোকে বিভিন্ন সামাজিক নিরাপত্তামূলক কর্মসূচি গ্রহণ করা হয়। আলোচনার পরিশেষে তাই বলা যায়, ইংল্যান্ড কল্যাণ রাষ্ট্রের মর্যাদা অর্জনে বিভারিজ রিপোর্ট ভিত্তি হিসেবে কাজ করেছে। তাই এর অবদান অনস্বীকার্য।"
        }
      ]
    },
    {
      "number": "3",
      "uddipok": "যে কোনো বৃত্তিকে পেশা হিসেবে স্বীকৃতি প্রদানের অন্যতম মানদণ্ড হলো পেশাগত সংগঠন প্রতিষ্ঠা। তাই 'নবারুণ' নামে একটি পেশাগত, সংগঠন ১৯৫৫ খ্রিষ্টাব্দে আমেরিকায় প্রতিষ্ঠিত হয়। এ সংগঠনটিই পরবর্তী পর্যায়ে সমাজকর্ম পেশার উন্নয়নে ব্যাপকভাবে কাজ করে এবং ১৯৯৫ সালে Encyclopedia of Social Work I Dictionary of Social Work' গ্রন্থ দুটি রচনা করে।",
      "tag": "NDCD 23",
      "sub_questions": [
        {
          "label": "ক",
          "question": "১৯০৫ সালের দরিদ্র আইন কমিশনের জন্য প্রণীত কমিটির নাম কী?",
          "explanation": "১৯০৫ সালের দরিদ্র আইন কমিশনের জন্য প্রণীত কমিটির নাম হলো রাজকীয় কমিশন বা Royal Commission on the Poor Laws and Relief of Distress."
        },
        {
          "label": "খ",
          "question": "পঞ্চদৈত্যের ধারণা দাও।",
          "explanation": "পঞ্চদৈত্য বলতে ১৯৪২ সালে পেশকৃত বিভারিজ রিপোর্টে উল্লিখিত পাঁচটি সমস্যা- অভাব, রোগ, অজ্ঞতা, মলিনতা ও অলসতাকে বোঝায়। দ্বিতীয় বিশ্বযুদ্ধজনিত আর্থ-সামাজিক অস্থিরতা ও অনিশ্চয়তা মোকাবিলার লক্ষ্যে বিশিষ্ট অর্থনীতিবিদ স্যার উইলিয়াম বিভারিজ একটি সামাজিক নিরাপত্তা রিপোর্ট পেশ করেন। এই রিপোর্টে তিনি উপরিউক্ত পাঁচটি সমস্যা চিহ্নিত করেন। তার মতে, তৎকালীন দারিদ্র্যপীড়িত ইংল্যান্ডের সমাজজীবনকে এই পাঁচটি সমস্যা অক্টোপাসের মতো আঁকড়ে রেখেছিল। এই সমস্যাগুলোই পঞ্চদৈত্য নামে পরিচিতি পায়।"
        },
        {
          "label": "গ",
          "question": "উদ্দীপকে উল্লিখিত 'নবারুণ' সংগঠনটির সাথে তোমার পাঠ্যপুস্তকের কোন সংগঠনের সাদৃশ্য রয়েছে? ব্যাখ্যা করো।",
          "explanation": "উদ্দীপকে উল্লিখিত 'নবারুণ' সংগঠনটির সাথে আমার পাঠ্যপুস্তকের জাতীয় সমাজকর্মী সমিতি বা NASW-এর সাদৃশ্য রয়েছে। জাতীয় সমাজকর্মী সমিতি সমাজকর্ম পেশার মান উন্নয়ন এবং সমাজকর্মীদের স্বার্থ সংরক্ষণে গঠিত অন্যতম বৃহৎ আন্তর্জাতিক সংগঠন। এটি আমেরিকার ওয়াশিংটনে অবস্থিত। এর বর্তমান সদস্য সংখ্যা প্রায় ১ লক্ষ ৫০ হাজার। এটি আমেরিকার ৭টি মৌলিক পেশাগত সংগঠনের সমন্বয়ে ১৯৫৫ সালে ১ অক্টোবর প্রতিষ্ঠিত হয়। এটি সমাজকর্মের পেশাগত অনুশীলনের মান প্রতিষ্ঠা ও সংরক্ষণের মাধ্যমে সদস্যদের পেশাগত মানোন্নয়নে সহায়তা করে। এছাড়া সদস্যদের স্বার্থ সংরক্ষণমূলক সেবাদান ও পেশাগত মর্যাদা সুরক্ষা, সামাজিক নীতির উন্নয়ন, সমাজকর্মের নৈতিক মানদণ্ড প্রণয়ন, উন্নয়ন ও গ্রহণে কাজ করে। এ সংগঠনের সভাপতির নাম Darrel P. Wheeler । উদ্দীপকে দেখা যায়, ১৯৫৫ সালের খ্রিষ্টাব্দে 'নবারুণ' নামে আমেরিকায় একটি পেশাগত সংগঠন প্রতিষ্ঠিত হয়। সংগঠনটি পরবর্তী সময়ে সমাজকর্ম পেশার উন্নয়নে ব্যাপকভাবে কাজ করে এবং ১৯৫৫ সালে দুটি গ্রন্থ রচনা করে। উদ্দীপকের এই সংগঠনটির বৈশিষ্ট্য উল্লিখিত NASW এর বৈশিষ্ট্যের সাথে মিল থাকায় সংগঠনটি NASW-কেই ইঙ্গিত করছে।"
        },
        {
          "label": "ঘ",
          "question": "উক্ত সংগঠনের লক্ষ্য-উদ্দেশ্য বিশ্লেষণ করো।",
          "explanation": "উক্ত সংগঠন অর্থাৎ জাতীয় সমাজকর্মী সমিতি বা NASW এর কতিপয় সুনির্দিষ্ট লক্ষ্য ও উদ্দেশ্য ছিল। জাতীয় সমাজকর্মী সমিতি বা NASW হলো সমাজকর্মীদের পেশাগত স্বার্থ সংরক্ষণে গঠিত একটি সংগঠন যা ১৯৫৫ সালের ১লা অক্টোবর গঠিত হয়। উদ্দীপকে বলা হয়েছে ১৯৫৫ সালে আমেরিকায় \"নবারুণ\" নামে একটি পেশাগত সংগঠন প্রতিষ্ঠিত হয়। এটি পরবর্তীতে সমাজকর্ম পেশার উন্নয়নে ব্যাপক কাজ করে। এতে বোঝা যায় উদ্দীপকের নবারুণ সংগঠনটি মূলত জাতীয় সমাজকর্মী সমিতি বা NASW কে নির্দেশ করছে। মূলত সুনির্দিষ্ট কিছু উদ্দেশ্যকে সামনে রেখে NASW গঠিত হয়েছিল। এর উদ্দেশ্যগুলোর মধ্যে সমাজকর্ম সেবার প্রশাসনিক ব্যবস্থার উন্নয়ন সমাজকর্ম শিক্ষা ও গবেষণার উন্নয়ন, সমাজকর্ম বিষয়ে জনগণের ধারণা বৃদ্ধি করা সমাজকর্মীদের বেতন ভাতাদি ও কর্মপরিবেশ উন্নত করা ইত্যাদি পাশাপাশি সমাজকর্মের পেশাগত মানদণ্ডের উন্নয়ন সমাজকর্মীদের যোগ্যতা নিশ্চিত করা এবং বিশ্বের বিভিন্ন দেশে পেশা হিসেবে সমাজকর্মের উন্নয়নে প্রচেষ্টা চালানোও NASW এর অন্যতম উদ্দেশ্য। উপরের আলোচনা থেকে বলা যায় উদ্দীপকে নির্দেশিত সংগঠন NASW সমাজকর্মের পেশাগত উন্নয়নে কিছু উদ্দেশ্য পূরণে কাজ করেছিল যা সমাজকর্ম পেশার বিকাশে অত্যন্ত গুরুত্বপূর্ণ।"
        }
      ]
    },
    {
      "number": "4",
      "uddipok": "অনিত্য বঙ্গবন্ধু কৃষি বিশ্ববিদ্যালয় থেকে বিএসসি ও এমএসসি ডিগ্রি সম্পন্ন করে একটি মাছের খামার প্রতিষ্ঠা করে। তার খামারে উৎপাদিত মাছ অত্র এলাকার চাহিদা মিটিয়ে শহরেও রপ্তানি হয়। তার ঘনিষ্ঠ বাল্যবন্ধু স্বাধীনও খামারের একজন বিশ্বস্ত কর্মী। সে মাছ বাজারে বিক্রি করতে ও শহরে রপ্তানিতে সহায়তা করে।",
      "tag": "NDCD 23",
      "sub_questions": [
        {
          "label": "ক",
          "question": "সামাজিক মূল্যবোধ কী?",
          "explanation": "যেসব নীতিমালা, বিশ্বাস, দর্শন, ধ্যান-ধারণা ও সংকল্প মানুষের সামাজিক সম্পর্ক এবং আচার-আচরণ পরোক্ষভাবে নিয়ন্ত্রণ করে সেগুলোর সমষ্টি হলো সামাজিক মূল্যবোধ।"
        },
        {
          "label": "খ",
          "question": "ব্যক্তিস্বাতন্ত্রীকরণের ধারণা দাও।",
          "explanation": "ব্যক্তিস্বাতন্ত্রীকরণ হলো এমন একটি সহজাত মূল্যবোধ যেখানে পৃথিবীর অন্য সবকিছু থেকে ব্যক্তি সত্তাকে বেশি প্রাধান্য দেওয়া হয়। মানব সত্তার সহজাত মর্যাদা ও মূল্যের প্রতি সম্মান প্রদর্শনের প্রত্যক্ষ ও সরাসরি প্রকাশ হলো ব্যক্তিস্বাতন্ত্রীকরণ। এ মূল্যবোধের মাধ্যমে প্রত্যেক ব্যক্তিকে পৃথক বৈশিষ্ট্য ও মর্যাদার অধিকারী হিসেবে গ্রহণ করা হয়। সমাজকর্ম অনুশীলনের প্রতিটি পর্যায়ে ব্যক্তিস্বাতন্ত্রীকরণ মূল্যবোধ অনুশীলন করতে হয়।"
        },
        {
          "label": "গ",
          "question": "উদ্দীপকে অনিত্য ও স্বাধীনের কাজের ধরন ব্যাখ্যা করো।",
          "explanation": "উদ্দীপকে অনিত্য এর কাজটি হলো পেশা এবং স্বাধীনের কাজটি হলো বৃত্তি। সাধারণত মানবজ্ঞানের কোনো বিশেষ শাখায় তাত্ত্বিক ও ব্যবহারিক জ্ঞান ও মান অর্জন করে, দক্ষতা সহকারে তা প্রয়োগের মাধ্যমে জীবিকা নির্বাহের উপায়কেই পেশা বলা হয়। এর মাধ্যমে একজন ব্যক্তি তার অর্জিত জ্ঞানকে স্বাধীনভাবে প্রয়োগ করে জীবিকা অর্জন করতে পারে। অন্যদিকে জীবনধারণের জন্য যেকোনো রকম অর্থনৈতিক কর্মকাণ্ডকে বৃত্তি বলা হয়ে থাকে। এর জন্য কোনো বিশেষ শিক্ষা ও প্রশিক্ষণের প্রয়োজন হয় না। যেমন- দিনমজুর, অদক্ষ শ্রমিকের কাজ প্রভৃতি। এসব কাজের জন্য বিদ্যালয়ের শিক্ষা ও প্রশিক্ষণের প্রয়োজন নেই। উদ্দীপকের অনিত্য বঙ্গবন্ধু কৃষি বিশ্ববিদ্যালয় থেকে বিএসসি ও এমএসসি ডিগ্রি সম্পন্ন করে একটি মাছের খামার প্রতিষ্ঠা করে। তার খামারে উৎপাদিত মাছ এলাকার চাহিদা মিটিয়ে শহরেও রপ্তানি হয়। এক্ষেত্রে দেখা যাচ্ছে অনিত্য বিশ্ববিদ্যালয় থেকে অর্জিত জ্ঞান কাজে লাগিয়ে মাছ উৎপাদন করে জীবিকা নির্বাহ করছে। এজন্য তার কর্মটিকে পেশা বলা যায়। অন্যদিকে তার বাল্যবন্ধু স্বাধীন খামারের বিশ্বস্ত কর্মী। সে খামারের মাছ বাজারে বিক্রি করতে ও শহরে রপ্তানি করতে সহায়তা করে। এর জন্য স্বাধীনকে কোনো বিশেষ শিক্ষা বা প্রশিক্ষণ নিতে হয়নি। তাই স্বাধীনের কর্মটি বৃত্তির অন্তর্ভুক্ত।"
        },
        {
          "label": "ঘ",
          "question": "উভয়ের জীবিকার পার্থক্য বিশ্লেষণ করো।",
          "explanation": "অনিত্যের জীবিকার্জনের পন্থাটি স্বাধীনের জীবিকার্জনের পন্থা থেকে আলাদা- এ বিষয়টির সাথে আমি একমত। বৃত্তি বলতে জীবনধারণের জন্য যেকোনো রকমের অর্থনৈতিক কর্মকান্ডকে বোঝায়। অন্যদিকে বুদ্ধিবৃত্তিক প্রশিক্ষণের মাধ্যমে যোগ্যতা অর্জনই পেশা। প্রতিটি পেশারই কতগুলো বৈশিষ্ট্য ও মূল্যবোধ থাকে যা পেশাকে বৃত্তি থেকে পৃথক সত্তা দান করে। উদ্দীপকের অনিত্য জ্ঞানের নির্দিষ্ট একটি শাখায় সর্বোচ্চ ডিগ্রি অর্জন করেছে। পরবর্তী সময়ে সেই জ্ঞানের ওপর ভিত্তি করে সে জীবিকা অর্জনের পথ বেছে নিয়েছে। অর্থাৎ অনিত্যের জীবিকার্জনের পন্থাটি পেশার বৈশিষ্ট্যের সাথে সাদৃশ্যপূর্ণ। অন্যদিকে স্বাধীন বৃত্তির মাধ্যমে জীবিকার্জন করছে। অনিত্যকে জীবিকার্জনের জন্য সুসংগঠিত ও প্রাতিষ্ঠানিক শিক্ষা অর্জন করতে হয়েছে। কিন্তু স্বাধীনকে এরকম কোনো সুসংগঠিত ও প্রাতিষ্ঠানিক শিক্ষা অর্জন করতে হয়নি। তাত্ত্বিক ও ব্যবহারিক শিক্ষার মাধ্যমে অনিত্যকে তার পেশাগত কাজ সম্পর্কে বিশেষ নৈপুণ্য ও দক্ষতা অর্জন করতে হয়েছে। কিন্তু স্বাধীনকে তার কাজের জন্য কোনো ধরনের নৈপুণ্য ও দক্ষতা অর্জন করতে হয়নি। একজন পেশাদার হিসেবে অনিত্যকে অবশ্যই তার পেশার মূল্যবোধগুলো মেনে চলতে হয়। কিন্তু স্বাধীনকে তার কাজের ক্ষেত্রে এ ধরনের কোনো মূল্যবোধ মেনে চলতে হয় না। অনিত্যের পেশার সামগ্রিক উন্নয়ন ও কর্মীদের স্বার্থ সংরক্ষণের জন্য পেশাগত প্রতিষ্ঠান রয়েছে। কিন্তু স্বাধীনের বৃত্তির ক্ষেত্রে এ ধরনের কোনো প্রতিষ্ঠানের প্রয়োজন নেই। অনিত্যের পেশাকে অবশ্যই জনগণ ও সমাজের স্বীকৃতি অর্জন করতে হয়েছে। কিন্তু স্বাধীনের বৃত্তির ক্ষেত্রে এ ধরনের কোনো বাধ্যবাধকতা নেই। উপরের আলোচনার প্রেক্ষিতে বলা যায়, অনিত্য ও স্বাধীনের জীবিকার্জনের পন্থা সম্পূর্ণ আলাদা।"
        }
      ]
    },
    {
      "number": "5",
      "uddipok": "অধ্যাপক শেখ ফরিদ বলেন, \"পেশাদার সমাজকর্মী হতে হলে নিজেকে পর্যাপ্ত সচেতন হতে হয়, সাহায্যপ্রার্থীদের সুন্দরভাবে গ্রহণ করার মানসিকতা থাকতে হয়, বিচারনিরপেক্ষ দৃষ্টিভঙ্গিসহ নিজের আবেগকে নিয়ন্ত্রণের দক্ষতাও থাকতে হয়। সাথে সাথে সমস্যাগ্রস্ত ব্যক্তিকে আলাদাভাবে বিবেচনা, সকল ক্ষেত্রে স্বাধীনতা প্রদান ও কর্মসূচিতে অংশগ্রহণের সুযোগ তৈরি করতে হয়।\"",
      "tag": "NDCD 23",
      "sub_questions": [
        {
          "label": "ক",
          "question": "‘Profession' শব্দটি কোন শব্দ থেকে উদ্ভূত?",
          "explanation": "Profession শব্দটি ল্যাটিন শব্দ Professor থেকে এসেছে।"
        },
        {
          "label": "খ",
          "question": "সমাজকর্ম যে একটি পেশা তা কীভাবে প্রমাণ করা যায়?",
          "explanation": "পেশার বৈশিষ্ট্যসমূহ ধারণ করায় সমাজকর্মকে পেশা বলা যায়। কোনো কাজকে পেশা হিসেবে স্বীকৃতি পেতে হলে সেটির কিছু বৈশিষ্ট্য = থাকতে হয়। যেমন- জ্ঞানের কোনো শাখায় তাত্ত্বিক ও ব্যবহারিক জ্ঞান অর্জন, দক্ষতা ও নৈপূণ্য, বিশেষ মূল্যবোধ ও মানদণ্ড, জনকল্যাণমুখিতা, দায়িত্ব, জবাবদিহিতা, সামাজিক স্বীকৃতি ইত্যাদি থাকলে কোনো কাজকে পেশা বলা যায়। সমাজকর্মের ক্ষেত্রে পেশার এই বৈশিষ্ট্যগুলো বিদ্যমান। সমাজকর্মেও বিশেষ জ্ঞান ও দক্ষতা অর্জন করতে হয়। এটি জনকল্যাণমুখী এবং এর সামাজিক স্বীকৃতি, দায়িত্ব জবাবদিহিতা, পেশাগত সংগঠন ইত্যাদি রয়েছে। তাই সমাজকর্মকে পেশা বলা যায়।"
        },
        {
          "label": "গ",
          "question": "উদ্দীপকে উল্লেখিত পেশাগত অনুশীলনে সমাজকর্মীর আবশ্যকীয় নীতিসমূহ চিহ্নিত করে ব্যাখ্যা করো।",
          "explanation": "উদ্দীপকে উল্লেখিত পেশাগত অনুশীলনে সমাজকর্মীর আবশ্যকীয় নীতিসমূহ হলো সচেতনতার নীতি, গ্রহণনীতি, বিচার নিরপেক্ষ দৃষ্টিভঙ্গি, সমাজকর্মীর আবেগ নিয়ন্ত্রণনীতি, ব্যক্তি স্বাতন্ত্রীকরণ, আত্মনিয়ন্ত্রণ, অধিকার, গোপনীয়তার নীতি ইত্যাদি। আধুনিক শিল্প সমাজের জটিল সমস্যা সমাধানের বৈজ্ঞানিক প্রক্রিয়া ও সাহায্যকারী পেশা হিসেবে সমাজকর্ম স্বীকৃত। সমাজকর্মও কতগুলো নীতির ভিত্তিতে পরিচালিত হয়। উদ্দীপকে অধ্যাপক শেখ ফরিদ বলেন, পেশাদার সমাজকর্মী হতে হলে নিজেকে পর্যাপ্ত সচেতন হতে হবে, সাহায্যার্থীদের সুন্দরভাবে গ্রহণ করতে হবে, বিচার নিরপেক্ষ দৃষ্টিভঙ্গিসহ নিজের আবেগ নিয়ন্ত্রণের দক্ষতা থাকতে হবে। সাথে সাথে সমস্যাগ্রস্ত ব্যক্তিকে আলাদাভাবে বিবেচনা ও সকল ক্ষেত্রে স্বাধীনতা প্রদান করতে হবে। এগুলো সবই সমাজকর্মের নীতিমালার অন্তর্ভুক্ত। আত্মসচেতনতার নীতি অনুযায়ী সমাজকর্মী নিজের যোগ্যতা ও দক্ষতা সম্পর্কে সচেতন থেকে নিজেকে সমস্যা সমাধান প্রক্রিয়ায় সম্পৃক্ত করবেন। গ্রহণনীতি অনুযায়ী সমাজকর্মী সাহায্যার্থীকে এমনভাবে গ্রহণ করবেন যাতে সমস্যা সমাধানের ইতিবাচক পরিবেশ তৈরি হয়। বিচার নিরপেক্ষ দৃষ্টিভঙ্গির মাধ্যমে তিনি সেবাগ্রহীতার দোষ-নির্দোষ যাচাই না করে তার সমস্যা সমাধানের লক্ষ্যে কাজ করবেন। এক্ষেত্রে তিনি নিজের আবেগ নিয়ন্ত্রণ করবেন যাতে সমস্যা সমাধান প্রক্রিয়ায় কোনো প্রতিবন্ধকতা সৃষ্টি না হয়। সেই সাথে ব্যক্তিস্বাতন্ত্রীকরণ নীতি অনুযায়ী সমাজকর্মী সেবাগ্রহীতা প্রত্যেক ব্যক্তিকে পৃথক মর্যাদা ও বৈশিষ্ট্যের অধিকারী হিসেবে গ্রহণ করবেন, আর তিনি সেবা গ্রহীতার আত্মনিয়ন্ত্রণের প্রতি সম্মান প্রদর্শন করবেন। তার প্রতি কোনো কিছু জোরপূর্বক চাপিয়ে দিবেন না। গোপনীয়তার নীতি অনুযায়ী সেবাগ্রহীতার সমস্যা সম্পর্কিত তথ্য গোপন রাখবেন। উদ্দীপকের বর্ণনায় সমাজকর্মের নীতিমালাগুলোই ফুটে উঠেছে।"
        },
        {
          "label": "ঘ",
          "question": "পেশাগত অনুশীলনে উক্ত নীতিসমূহের গুরুত্ব বিশ্লেষণ করো।",
          "explanation": "পেশাগত অনুশীলনে উদ্দীপকে উল্লেখিত পেশার নীতিসমূহের গুরুত্ব অপরিসীম। সাধারণত যেসব নিয়ম পূর্ব ধারণা ও বিশ্বাস সমাজকর্মের পদ্ধতিগুলোর বাস্তব প্রয়োগের ক্ষেত্রে সমাজকর্মীর কার্যাবলিকে নিয়ন্ত্রণ ও পথ নির্দেশ করে সেসব পূর্ব ধারণাগুলোকে সমাজকর্মের নীতিমালা বলা হয়। উদ্দীপকে দেখা যায় অধ্যাপক শেখ ফরিদ তার বক্তব্যে সমাজকর্ম পেশায় ব্যাহৃত নীতিমালাগুলোকেই তুলে ধরেছেন। সমাজকর্ম পেশায় যে নীতিমালা রয়েছে তা পালন করাও সমাজকর্মীদের জন্য অত্যাবশ্যক। এ নীতিমালা একদিকে যেমন পেশাদার ব্যক্তি হিসেবে সমাজকর্মীর আচরণকে নিয়ন্ত্রণ করে তেমনি সাহায্যার্থীর প্রতি সমাজকর্মীর নৈতিক দায়িত্বকেও নির্ধারণ করে দেয়। পেশাগত মানোন্নয়নে সমাজকর্মীকে উচ্চতর শিক্ষা ও গবেষণায় নিয়োজিত করার ক্ষেত্রে এই নীতিমালা সুস্পষ্ট দিকনির্দেশনা দান করে। সেইসাথে পেশাগত সততা ও গুণাবলি অক্ষুণ্ণ রেখে দায়িত্ব পালনে সমাজকর্মীকে উদ্বুদ্ধ করে। সফলভাবে সমাজকর্মীর দায়িত্ব পালনের ক্ষেত্রে এই নীতিমালা অত্যন্ত তাৎপর্যপূর্ণ। যেমন-নীতিমালা মেনে সাহায্যার্থীর ব্যক্তিগত তথ্যাবলি গোপনীয়তা রক্ষা করা না হলে সমাজকর্মের লক্ষ্য ও উদ্দেশ্য কখনোই সফল হবে না। তাই সমাজকর্মীকে অবশ্যই সাহায্যার্থীর প্রতি শ্রদ্ধা, সৌজন্য, সততা ও বিশ্বস্ততা বজায় রেখে বন্ধুসুলভ আচরণ প্রদর্শন করতে হবে। এভাবে সমাজকর্মের নীতিমালা অনুসরণ ব্যতীত সমস্যা সমাধান প্রক্রিয়া ফলপ্রসূ করা সম্ভব নয়। উপরের আলোচনা থেকে বলা যায়, পেশাগত অনুশীলনে সমাজকর্ম পেশার নীতিসমূহের গুরুত্ব অনস্বীকার্য। এ নীতিগুলোর যথাযথই অনুশীলনই সমস্যা সমাধান প্রক্রিয়াকে কার্যকর করে তোলে।"
        }
      ]
    },
    {
      "number": "6",
      "uddipok": "মিসেস রুবাইয়াত ইসলাম ধর্মের বিধান মোতাবেক গরু-ছাগল, উৎপাদিত পণ্য, ব্যবসার মাল, খনিজ সম্পদ ও তার সঞ্চিত সোনা-দানার একটির অংশ বিধানে বর্ণিত নির্দিষ্ট শ্রেণির মাঝে বিতরণ করে। বিদ্যমান সম্পত্তির পবিত্রকরণের জন্য এ কাজ তাকে প্রতি বছরই করতে হয়।",
      "tag": "NDCD 23",
      "sub_questions": [
        {
          "label": "ক",
          "question": "\"সমাজকল্যাণ হলো সকল মানুষের কল্যাণে সকল মানুষের সুসংগঠিত প্রচেষ্টা\"- উক্তিটি কার?",
          "explanation": "সমাজকল্যাণ হলো সকল মানুষের কল্যাণে সকল মানুষের সুসংগঠিত প্রচেষ্টা\"- উক্তিটি জি. উইলসনের।"
        },
        {
          "label": "খ",
          "question": "সদকার ধারণা দাও।",
          "explanation": "সদকা বলতে সাধারণত উদ্দেশ্যমূলক দানকে বোঝায়। সাধারণ অর্থে সদকা দানশীলতার একটি বিশেষ রূপ হলেও যাকাতের মতো বাধ্যতামূলক নয়। নিজের অধিকারের ওপর অন্যের অধিকারকে প্রাধান্য দিয়ে কোনো কিছু দান করার নামই সদকা। মূলত সৃষ্টির সেবার মাধ্যমে স্রষ্টার নৈকট্য লাভের বিষয় হিসেবে মুসলমানগণ দুস্থ-অসহায় মানুষকে বৈষয়িক সম্পত্তির যা দান করেন তাই সদকা হিসেবে চিহ্নিত হয়।"
        },
        {
          "label": "গ",
          "question": "মিসেস রুবাইয়াতের দান কার্যক্রমকে সনাতন সমাজকল্যাণের কোন প্রতিষ্ঠানের সাথে তুলনা করা যায়? ব্যাখ্যা করো।",
          "explanation": "মিসেস রুবাইয়াতের দান কার্যক্রমকে সনাতন সমাজকল্যাণ প্রতিষ্ঠান যাকাতের সাথে তুলনা করা যায়। 'যাকাত' ইসলামি সমাজব্যবস্থায় সমাজকল্যাণ প্রতিষ্ঠানগুলোর অন্যতম। যাকাত একদিকে ইসলামের মৌলিক ইবাদত, অন্যদিকে ইসলামি অর্থনৈতিক ব্যবহারের মূলভিত্তি। ঋণ ও যাবতীয় প্রয়োজন নির্বাহের পর নির্দিষ্ট পরিমাণ (নিসাব পরিমাণ) অর্থ কারো কাছে পূর্ণ একবছর যাবত সঞ্চিত থাকলে, তার নির্দিষ্ট অংশ আল্লাহর নির্দেশিত পথে বাধ্যতামূলকভাবে ব্যয় করতে হয়। যাকাত প্রদান করা ইসলামে বাধ্যতামূলক একটি ইবাদত। যাকাত মুসলিম সমাজের ধনীদের নিকট হতে আদায় এবং দরিদ্রদের মধ্যে বণ্টন করতে হয়। উদ্দীপকের মিসেস রুবাইয়াত ইসলাম ধর্মের বিধান মোতাবেক গরু- ছাগল, উৎপাদিত পণ্য, ব্যবসার মাল, খনিজ সম্পদ ও তার সঞ্চিত সোনা-দানার একটির অংশ বিধানে বর্ণিত নির্দিষ্ট শ্রেণির মাঝে বিতরণ করে। বিদ্যমান সম্পত্তির পবিত্রকরণের জন্য এ কাজ তাকে প্রতি বছরই করতে হয়। অর্থাৎ তিনি ধর্মীয় রীতি অনুযায়ী প্রতিবছর বাধ্যতামূলকভাবে গরিব-দুঃখীদের অর্থ প্রদান করেন। মিসেস রুবাইয়াতের উক্ত কাজ ইসলামের যাকাতের সাথে সাদৃশ্যপূর্ণ। অতএব বলা যায়, উদ্দীপকে সনাতন সমাজকল্যাণ প্রতিষ্ঠান যাকাতের উল্লেখ আছে।"
        },
        {
          "label": "ঘ",
          "question": "সনাতন সমাজকল্যাণ প্রতিষ্ঠান হিসেবে এর গুরুত্ব লিপিবদ্ধ করো।",
          "explanation": "উদ্দীপকে উল্লেখিত সমাজকল্যাণ প্রতিষ্ঠান যাকাতের তাৎপর্য অপরিসীম। সমাজকল্যাণে যাকাত প্রথার সুদূরপ্রসারী প্রভাব বিদ্যমান। যাকাত ব্যবস্থা অর্থনৈতিক ক্ষেত্রে প্রাপ্ত সম্পদ ও সুযোগ-সুবিধার সুষম বণ্টনের অনুকূল পরিবেশ সৃষ্টি করে। এতে সম্পদ সমাজের মুষ্টিমেয় লোকদের মধ্যে কুক্ষিগত হতে পারে না। সামাজিক ক্ষেত্রে যাকাত দরিদ্রতা দূর করে সামাজিক সংহতি, প্রগতি ও উন্নয়নকে ত্বরান্বিত করে। সামাজিক সাম্য প্রতিষ্ঠার উত্তম পন্থা হলো যাকাতভিত্তিক অর্থব্যবস্থা। যাকাত সম্পদশালীদের লোভ- লালসা এবং সম্পদ লাভের আকাঙ্ক্ষাকে অবদমিত করে। উদ্দীপকে ঐতিহ্যগত সমাজকল্যাণমূলক প্রতিষ্ঠান যাকাত নির্দেশিত হয়েছে। দুঃস্থ, অসহায় ও আর্তমানবতার কল্যাণ সাধন সমাজকল্যাণের অন্যতম লক্ষ্য। আর যাকাত সমাজের দুঃস্থ, অসহায় ও দরিদ্র শ্রেণির মানুষের কল্যাণে নিয়োজিত একটি সামাজিক ও নিরাপত্তামূলক ব্যবস্থা। যেকোনো রাষ্ট্রে যাকাত ব্যবস্থা চালু থাকলে অলসভাবে অর্থ জমা এবং তা থেকে প্রতি বছর যাকাত দান করে জমানো টাকা হ্রাস করতে কেউ চাইবে না। বরং স্বাভাবিকভাবে মানুষ জমানো টাকা অলসভাবে ফেলে না রেখে ব্যবসা-বাণিজ্য, শিল্পকারখানায় বিনিয়োগ করতে উৎসাহী হবে। এতে শিল্পায়ন, কর্মসংস্থানের সুযোগ সৃষ্টি, বেকার সমস্যা, হ্রাস, উৎপাদন বৃদ্ধি, অভ্যন্তরীণ পুঁজি গঠন ইত্যাদি বহুমুখী অর্থনৈতিক উন্নয়নের পরিবেশ সৃষ্টি হবে। ইসলামি বিধান মোতাবেক পরিকল্পিত উপায়ে যাকাত সংগ্রহ এবং বিনিয়োগের মাধ্যমে সমাজের অসংখ্য দরিদ্র শ্রেণিকে আর্থিক দিক দিয়ে পর্যায়ক্রমে প্রতিষ্ঠিত করা যায়। এভাবে ধনী-দরিদ্রের বৈষম্য হ্রাস, সম্পদের সুষ্ঠু বণ্টন এবং সামাজিক ও অর্থনৈতিক উন্নয়নের গতি। ত্বরান্বিত হবে। ফলে সমাজের সার্বিক কল্যাণ সাধন সম্ভব হবে। পরিশেষে বলা যায়, সামাজিক ও অর্থনৈতিক উন্নয়নকে গতিশীল করার মাধ্যমে সমাজের সার্বিক কল্যাণের ক্ষেত্রে যাকাতের ভূমিকা অনস্বীকার্য।"
        }
      ]
    },
    {
      "number": "7",
      "uddipok": "বিকাশ ষষ্ঠ শ্রেণির ছাত্র। তার মা-বাবা কে তা সে জানে না। ছোট থেকেই সে শিশির, রাজীব, জনি, টনি, করিম ও সোনামিয়ার মতো অসংখ্য বন্ধুদের দেখে এসেছে এবং তাদের সাথে সেও এক মহিলাকে মা ও এক লোককে বাবা বলে ডেকে এসেছে। এ দু'জন সারাক্ষণ তাদের সাথেই থাকে ও তাদের জন্য বিভিন্ন কাজ করে দেয়। এখানে অবস্থানরত সকল শিশুকে পড়াশোনা, ধর্মীয় শিক্ষা, কোরআন পাঠের সযোগ যেমন দেয় তেমনি খেলাধুলা, গৃহস্থালির বিভিন্ন কাজের প্রশিক্ষণের সুযোগ দিয়ে থাকে।",
      "tag": "NDCD 23",
      "sub_questions": [
        {
          "label": "ক",
          "question": "সামাজিক পরিবর্তনের ইংরেজি প্রতিশব্দ কী?",
          "explanation": "সামাজিক পরিবর্তনের ইংরেজি প্রতিশব্দ 'Social Change'."
        },
        {
          "label": "খ",
          "question": "সামাজিক নিরাপত্তার ধারণা দাও।",
          "explanation": "সামাজিক নিরাপত্তা বলতে সমস্যাগ্রস্ত ব্যক্তির আর্থিক বিপর্যয় কাটিয়ে উঠতে সমাজ তথা রাষ্ট্র প্রদত্ত আয়ের ব্যবস্থাকে বোঝায়। দ্রুত পরিবর্তনশীল ও শিল্পায়িত সমাজব্যবস্থায় অসুস্থতা, বেকারত্ব, দরিদ্রতা, উপার্জনে অক্ষমতা, পেশাগত দুর্ঘটনা, মানসিক প্রতিবন্ধিতা ও অন্যান্য বিপদাপদের কারণে সমস্যাগ্রস্ত জনগোষ্ঠীর জন্য রাষ্ট্রীয়ভাবে গৃহীত আর্থিক সহায়তাভিত্তিক কার্যক্রমই হলো সামাজিক নিরাপত্তা। বয়স্ক ভাতা, প্রতিবন্ধী ভাতা, বিধবা ভাতা, মাতৃত্বকালীন ভাতা প্রভৃতি সামাজিক নিরাপত্তার উদাহরণ।"
        },
        {
          "label": "গ",
          "question": "উদ্দীপকে বিকাশ যে প্রতিষ্ঠানে বাস করছে তার নাম কী? ব্যাখ্যা করো।",
          "explanation": "উদ্দীপকে বিকাশ ঐতিহ্যগত সমাজকল্যাণ প্রতিষ্ঠান এতিমখানায় বাস করছে। সাধারণত এতিম বলতে সেসব শিশুকে বোঝায় যাদের মা-বাবা উভয়ই কিংবা তাদের দুজনের যে কোনো একজন বেঁচে নেই। যেখানে এতিম, পরিত্যক্ত, অনাথ শিশু-কিশোরদের রক্ষণাবেক্ষণ, শিক্ষা, প্রশিক্ষণ ও ভরণপোষণের ব্যবস্থা করা হয়, তাকে এতিমখানা বলা হয়। এখানে সাধারণত ৫ বছর বয়সী শিশুদের দায়িত্বভার গ্রহণ করা হয়। সেই সাথে পূর্ণবয়স্ক বা ১৮ বছর না হওয়া পর্যন্ত এদের ভরণ-পোষণ ও রক্ষণাবেক্ষণ করা হয়। উদ্দীপকের বিকাশ একটি এতিমখানায় বেড়ে উঠেছে। এতিমখানায় এতিম ও অসহায় শিশুদের আশ্রয় ও। ন্যূনতম মৌলিক চাহিদা পূরণের ব্যবস্থা করা হয়। এর পাশাপাশি এখানে এতিম শিশুদের সাধারণ, ধর্মীয় ও বৃত্তিমূলক শিক্ষার ব্যবস্থা করা হয়। এতিমখানা এতিমদের সুষ্ঠু সামাজিকীকরণের প্রচেষ্টা চালায়। এর ফলে তারা সুনাগরিক হিসেবে গড়ে ওঠার শিক্ষা পায়। এছাড়া এতিমখানাগুলো শিশুদের ব্যক্তিত্ব ও চরিত্র গঠনে সাহায্য করে। সেখানে এতিম শিশুদের সুপ্ত প্রতিভার বিকাশে সহায়তা করা হয়। এতিমখানাগুলো সাধারণ ও বৃত্তিমূলক শিক্ষা শেষে এতিমদের পুনর্বাসনের ব্যবস্থা গ্রহণ করে। উদ্দীপকের বিকাশও এরকম একটি এতিমখানায় বেড়ে উঠেছে।"
        },
        {
          "label": "ঘ",
          "question": "সমাজে এর গুরুত্ব আলোচনা করো।",
          "explanation": "উদ্দীপকের শিশুদের কল্যাণ ও উন্নয়নে সরকারি শিশু পরিবার তথা এতিমখানার ভূমিকা অত্যন্ত গুরুত্বপূর্ণ। সনাতন সমাজকল্যাণ প্রতিষ্ঠানগুলোর অন্যতম এতিমখানা। পিতৃ-মাতৃহীন অপ্রাপ্তবয়স্ক শিশু, অসহায়, দুস্থ শিশুদের লালন-পালনের জন্য যে প্রতিষ্ঠান কাজ করে তাকে এতিমখানা বলে। এর মাধ্যমে একজন অনাথ ও অসহায় শিশুকে উপযুক্ত শিক্ষা ও সুন্দর পরিবেশে রেখে দেশের একজন সুনাগরিক হিসেবে গড়ে তোলা সম্ভব হয়। এতিমখানার মাধ্যমে শিশুদের পুনর্বাসন, বিবাহের ব্যবস্থা, মৌল মানবিক চাহিদা পূরণ, শিক্ষা, চিকিৎসা ও চিত্তবিনোদনের ব্যবস্থা করা হয়। একজন এতিম শিশু যাতে উপযুক্ত শিক্ষা ও পারিবারিক পরিবেশে বেড়ে উঠতে পারে সেই উদ্দেশ্যকে সামনে রেখেই এতিমখানা কাজ করে। সেই সাথে এতিম শিশুদের বিভিন্ন কারিগরি প্রশিক্ষণের ব্যবস্থা করার মাধ্যমে দক্ষ জনশক্তিতে রূপান্তরিত করে। উদ্দীপকেও সিফাত এতিমখানায় তার ভরণপোষণ ও শিক্ষার সুযোগ পায়। এখানে বসবাস করে সে বৃত্তিমূলক প্রশিক্ষণ গ্রহণ করতে পারে। কাজেই উপরের আলোচনা থেকে বোঝা যায়, বিকাশের মতো শিশুদের উন্নয়নে এতিমখানা অগ্রণী ভূমিকা পালন করে। তাই এতিমখানার গুরুত্ব অপরিসীম।"
        }
      ]
    },
    {
      "number": "8",
      "uddipok": "সমাজে বসবাসরত দরিদ্র, বৃদ্ধ, অসুস্থ, বিধবা, এতিম ও ভূমিহীনদের সহায়তার জন্য সরকার ত্রাণ কার্যক্রম, বয়স্ক ভাতা, বিধবা ভাতা, বিনামূল্যে চিকিৎসা, এতিমখানা, গুচ্ছগ্রাম ও আশ্রয়ন প্রকল্প গ্রহণ করেছে। এছাড়াও গ্রামীণ, বেকার ও অর্ধ বেকার মানুষদের জন্য কাবিখা কাবিটা ও জরুরি কর্মসংস্থান কর্মসূচি হাতে নিয়ে সরকার সকল শ্রেণির অধিকার সংরক্ষণে কাজ করছে।",
      "tag": "NDCD 23",
      "sub_questions": [
        {
          "label": "ক",
          "question": "‘বায়ত’ অর্থ কী ?",
          "explanation": "বায়ত শব্দের অর্থ ঘর।"
        },
        {
          "label": "খ",
          "question": "ধর্মগোলার ধারণা দাও।",
          "explanation": "ধর্মগোলা বলতে ব্রিটিশ শাসিত ভারতীয় উপমহাদেশে দুর্ভিক্ষজনিত পরিস্থিতিতে গৃহীত এক ধরনের কল্যাণমূলক প্রচেষ্টাকে বোঝায়। ধর্মগোলা মূলত খাদ্যশস্য সংরক্ষণের পদ্ধতি। ফসল কাটার মৌসুমে কৃষকদের কাছ থেকে খাদ্যশস্য সংগ্রহ করে ধর্মগোলায় সংরক্ষণ করা হতো। পরবর্তীকালে দুর্ভিক্ষের সময় সেখান থেকে কৃষকদের বিনা সুদে খাদ্যশস্য সরবরাহ করা হতো। দুর্ভিক্ষ ছাড়াও ধর্মগোলা থেকে অভাবের সময় কৃষকদের বিনা সুদে ঋণ দেওয়া হতো। মূলত দরিদ্র কৃষকদের সহযোগিতা করা ছিল ধর্মগোলা গঠনের মূল কারণ।"
        },
        {
          "label": "গ",
          "question": "উদ্দীপকটি সামাজিক নিরাপত্তার কোন কর্মসূচিকে নির্দেশ করছে? ব্যাখ্যা করো।",
          "explanation": "উদ্দীপকে ইঙ্গিতকৃত সামাজিক নিরাপত্তা ব্যবস্থা হলো সামাজিক সাহায্য। দারিদ্র্য, অক্ষমতা, বেকারত্ব কিংবা প্রাকৃতিক দুর্যোগের কারণে অসহায় ও বিপদগ্রস্তদের জন্য সরকারের গৃহীত সাহায্য ব্যবস্থাকে সামাজিক সাহায্য বলে। এক্ষেত্রে সরকার তাঁর রাজস্ব আয় বা নিজস্ব তহবিল থেকেও এ ধরনের কাজে অর্থায়ন করে। দুঃস্থ-অসহায়দের সহায়তা, বয়স্কদের সাহায্য, নির্ভরশীল বা প্রতিবন্ধীদের সাহায্য, স্থায়ী ও পূর্ণ অক্ষমতাজনিত সাহায্য, পারিবারিক সাহায্য পরিকল্পনা প্রভৃতি হলো সামাজিক সাহায্যের অন্তর্ভুক্ত। উদ্দীপকে এ বিষয়টিকেই তুলে ধরা হয়েছে। উদ্দীপকে বলা হয়েছে, সমাজে বসবাসরত দরিদ্র, বৃদ্ধ, অসুস্থ, বিধবা, এতিম ও ভূমিহীনদের সহায়তার জন্য সরকার ত্রাণ কার্যক্রম, বয়স্ক ভাতা, বিধবা ভাতা, বিনামূল্যে চিকিৎসা, এতিমখানা, গুচ্ছগ্রাম ও আশ্রয়ন প্রকল্প গ্রহণ করেছে। এছাড়াও গ্রামীণ বেকার ও অর্ধ বেকার মানুষদের জন্য কাবিখা কাবিটা ও জরুরি কর্মসংস্থান কর্মসূচি হাতে নিয়ে সরকার সকল শ্রেণির অধিকার সংরক্ষণে কাজ করছে। সরকারের এ কাজগুলো উপরে বর্ণিত সামাজিক সাহায্যের সাথে সাদৃশ্যপূর্ণ। তাই বলা যায়, উদ্দীপকে সরকারের সামাজিক সাহায্য কার্যক্রমের ইঙ্গিত দেওয়া হয়েছে।"
        },
        {
          "label": "ঘ",
          "question": "উক্ত কর্মসূচির প্রয়োজনীয়তা বিশ্লেষণ করো।",
          "explanation": "উদ্দীপকে উল্লেখিত নিরাপত্তা বেষ্টনী অর্থাৎ সামাজিক সাহায্যের প্রয়োজনীয়তা অপরিসীম। সামাজিক সাহায্য হলো সমাজের অসহায়, দরিদ্র ও অক্ষম জনগোষ্ঠীকে সহায়তার জন্য সরকার কর্তৃক পরিচালিত সাহায্য ব্যবস্থা। সরকার রাষ্ট্রীয় তহবিল থেকে এ ধরনের সাহায্য কার্যক্রম পরিচালনা করে থাকে। উদ্দীপকেও দেখা যায়, বাংলাদেশ সরকার দুঃস্থ, দরিদ্র ও অক্ষম জনেগোষ্ঠীকে রক্ষার জন্য বয়স্কভাতা, বিধবা ভাতা, প্রতিবন্ধী ভাতা, অতি দরিদ্রদের কর্মসংস্থান প্রভৃতি সাহায্য কার্যক্রম পরিচালনা করেছে যাকে সামাজিক সাহায্য বলা হয়। সামাজিক নিরাপত্তা বেষ্টনী হিসেবে সামাজিক সাহায্যের গুরুত্ব অনস্বীকার্য। এটি এদেশের অসহায় দরিদ্র ও অক্ষমদের জীবনমান উন্নয়নে গুরুত্বপূর্ণ ভূমিকা রাখছে। যেমন- বয়স্ক ভাতা, বিধবা ভাতা এদেশের বয়স্ক জনগোষ্ঠী ও বিধবাদের মৌলিক চাহিদা পূরণ ও দুঃখ দুর্দশা লাঘবে ভূমিকা রাখছে। আবার প্রতিবন্ধী ভাতা সমাজের অক্ষম বা বিকলাঙ্গ বা নির্ভরশীলদের জীবন যাপনকে সহজ করে তুলছে। পাশাপাশি সরকার অতি দরিদ্রদের জন্য কর্মসংস্থান সৃষ্টি করায় দরিদ্ররা সেখানে কাজ করার সুযোগ পাচ্ছে। এতে তাদের পরিবারে আর্থিক স্বচ্ছলতা আসছে। ফলে দরিদ্র জনগোষ্ঠীর জীবনযাত্রার মান উন্নত হচ্ছে। এভাবে সরকারের সামাজিক সাহায্য কর্মসূচি এদেশের অসহায় অক্ষম ও দরিদ্রশ্রেণির জীবনযাত্রায় ইতিবাচক ভূমিকা রাখছে। উপরের আলোচনা থেকে তাই বলা যায়, এদেশের দুঃস্থ, দরিদ্র ও অক্ষম জনগোষ্ঠীর সামাজিক নিরাপত্তা সৃষ্টিতে উদ্দীপকে নির্দেশিত সামাজিক সাহায্যের ভূমিকা অত্যন্ত তাৎপর্যপূর্ণ।"
        }
      ]
    },
    {
      "number": "9",
      "uddipok": "সালেহা একটি পোশাক কারখানায় কাজ করে। বিয়ের মাত্র ছয় মাস যেতে না যেতেই স্বামীর সাথে তার বিচ্ছেদ ঘটে। ভালোবেসে বিয়ে করেছিল বলে সে প্রচণ্ড মানসিক কষ্ট পায় এবং এক সহকর্মীর প্ররোচনায় কষ্ট লাঘবের জন্য মাদক গ্রহণ করতে থাকে এবং একসময় আসক্ত হয়ে পড়ে। এরপর পরিবার, বন্ধু-বান্ধব, সহকর্মীগণ তাকে এড়িয়ে চলতে শুরু করলে সে আরো নিঃস্ব হয়ে পড়ে। সে মাদকমুক্ত জীবনের চেষ্টা চালিয়ে ব্যর্থ হয় এবং সাহায্যের জন্য 'বারাকা' সংস্থায় কর্মরত সমাজকর্মীর শরণাপন্ন হয়। সমাজকর্মী তাকে বিশেষ প্রক্রিয়া অনুসরণ করে সমস্যা সমাধানে সহায়তা করেন।",
      "tag": "NDCD 23",
      "sub_questions": [
        {
          "label": "ক",
          "question": "পদ্ধতির ইংরেজি প্রতিশব্দ কী?",
          "explanation": "পদ্ধতির ইংরেজি প্রতিশব্দ হলো Method."
        },
        {
          "label": "খ",
          "question": "সমাজকর্ম পদ্ধতি বলতে কী বোঝায়?",
          "explanation": "সমাজকর্ম পদ্ধতি (Social Work Method) বলতে সমাজকর্মের জ্ঞান ও দক্ষতা বাস্তবক্ষেত্রে অনুশীলনের প্রক্রিয়াকে বোঝায়। পেশাদার সমাজকর্মে যেসব প্রক্রিয়ার মাধ্যমে সমাজকর্মের বৈজ্ঞানিক জ্ঞান, দক্ষতা ও নীতিমালা সমাজের ব্যক্তি, দল ও সমষ্টির সমস্যা সমাধানে প্রয়োগ করা হয়, সেসব সুশৃঙ্খল কর্মপ্রক্রিয়ার সমষ্টিই হলো সমাজকর্ম পদ্ধতি।"
        },
        {
          "label": "গ",
          "question": "উদ্দীপকে উল্লিখিত সালেহা ও বারাকা ব্যক্তি সমাজকর্মের কোন ধরনের উপাদান? ব্যাখ্যা করো।",
          "explanation": "উদ্দীপক উল্লিখিত সালেহা ও বারাকা হলো ব্যক্তি সমাজকর্মের অন্যতম দুটি উপাদান ব্যক্তি ও প্রতিষ্ঠান। ব্যক্তি সমাজকর্ম কতগুলো অপরিহার্য বিষয়কে কেন্দ্র করে আবর্তিত হয়। এসব অপরিহার্য বিষয়গুলোকে ব্যক্তি সমাজকর্মের উপাদান হিসেবে বিবেচনা করা হয়। ব্যক্তি সমাজকর্মের উপাদান পাঁচটি যথা: ব্যক্তি, সমস্যা, স্থান বা প্রতিষ্ঠান, পেশাদার প্রতিনিধি ও প্রক্রিয়া। উদ্দীপকের পোশাক কারখানার শ্রমিক সালেহা বিবাহ বিচ্ছেদের পর মনের কষ্ট লাঘবের জন্য মাদক গ্রহণ করে ও মাদকে আসক্ত হয়ে পড়ে। এরপর সে- মাদকমুক্ত হওয়ার চেষ্টা চালিয়ে ব্যর্থ হলে সাহায্যের জন্য 'বারাকা' সংস্থায় কর্মরত সমাজকর্মীর শরণাপন্ন হয়। এখানে সালেহা হলো ব্যক্তি এবং বারাকা হলো প্রতিষ্ঠান যা ব্যক্তি সমাজকর্মের অন্যতম উপাদান। ব্যক্তি সমাজকর্মে ব্যক্তি বলতে সমস্যাগ্রস্ত ব্যক্তিকে বোঝায় যিনি সমস্যার সমাধান চান এবং সমস্যা সমাধানের জন্য সামাজিক প্রতিষ্ঠান বা পেশাদার সমাজকর্মীর নিকট সেবাপ্রার্থী হন। আবার যে প্রতিষ্ঠান বা এজেন্সির মাধ্যমে ব্যক্তি সমাজকর্ম পদ্ধতির আওতায় সেবাপ্রার্থীর সমস্যা সমাধানে সহায়তা করা হয় ব্যক্তি সমাজকর্মে তাকেই স্থান বা প্রতিষ্ঠান বলা হয়। ব্যক্তি সমাজকর্ম পদ্ধতির বাস্তব অনুশীলনের বাহন হচ্ছে প্রতিষ্ঠান।"
        },
        {
          "label": "ঘ",
          "question": "উদ্দীপক থেকে ব্যক্তি সমাজকর্মের বাকি তিনটি উপাদান চিহ্নিত করে সেগুলো বিশ্লেষণ করো।",
          "explanation": "উদ্দীপকে সালেহা ও বারাকা ছাড়া ব্যক্তি সমাজকর্মের বাকি তিনটি উপাদান হলো সমস্যা, পেশাদার প্রতিনিধি ও প্রক্রিয়া। ব্যক্তি সমাজকর্মের পাঁচটি উপাদান হলো ব্যক্তি, সমস্যা, প্রতিষ্ঠান, পেশাদার প্রতিনিধি ও প্রক্রিয়া। উদ্দীপকের বর্ণনা অনুযায়ী সালেহা হলো ব্যক্তি, বারাকা হলো প্রতিষ্ঠান। উদ্দীপকে সালেহা মাদকাসক্ত ছিল যা থেকে সে মুক্তি পেতে চায়। এক্ষেত্রে মাদকাসক্তি হলো সমস্যা নামক উপাদান। আবার সে মাদকাসক্তি থেকে মুক্তি পেতে \"বারাকা\" সংস্থায় কর্মরত সমাজকর্মীর শরণাপন্ন হয়। এক্ষেত্রে সমাজকর্মী হলো পেশাদার প্রতিনিধি। আর সমাজকর্মী তাকে বিশেষ প্রক্রিয়া অবলম্বন করে সমস্যা সমাধানে সহায়তা করেন। এক্ষেত্রে এ প্রক্রিয়া ব্যক্তি সমাজকর্মের অন্যতম উপদান। যেসব আর্থ-সামাজিক, মনোদৈহিক অবস্থা ব্যক্তির সামাজিক ভূমিকা পালনে বাধা সৃষ্টি করে সেগুলোই ব্যক্তি সমাজকর্মের উপাদানের দৃষ্টিকোণ থেকে সমস্যা হিসেবে বিবেচনা করা হয়। সমস্যা হলো একটি যন্ত্রণাদায়ক অবস্থা যার প্রভাবে ব্যক্তি সামাজিক ভূমিকা পালনে বাধার সম্মুখীন হয়। আবার পেশাদার প্রতিনিধি বলতে ব্যক্তি সমাজকর্মীকে বোঝানো হয় যিনি সমাজকর্মে স্নাতক বা স্নাতকোত্তর ডিগ্রিধারী এবং সমাজকর্মের দক্ষতা ও নৈপুণ্যের অধিকারী এবং সমাজকর্মকে পেশা হিসেবে নিয়েছেন। এটি ব্যক্তি সমাজকর্মের গুরুত্বপূর্ণ উপাদান। আর প্রক্রিয়া বলতে ব্যক্তি সমাজকর্ম প্রক্রিয়াকে বোঝায়। ব্যক্তি সমাজকর্ম প্রক্রিয়া সমস্যা সমাধানের অপরিহার্য উপাদান। সাধারণভাবে প্রক্রিয়া বলতে ধারাবাহিক কার্যপ্রণালিকে বোঝানো হয়। ব্যক্তি সমাজকর্মে সেবাপ্রার্থীর সমস্যা সমাধানের লক্ষ্যে গৃহীত ধারাবাহিক কর্ম প্রক্রিয়াকে বোঝায়। উপরের আলোচনা থেকে বলা যায় উদ্দীপকের বর্ণনায় ব্যক্তি ও প্রতিষ্ঠান ছাড়াও ব্যক্তি সমাজকর্মের উপরে বর্ণিত উপাদানসমূহ ফুটে উঠেছে।"
        }
      ]
    },
    {
      "number": "10",
      "uddipok": "প্রশিকা সংস্থার একজন সমাজকর্মী বেশ কয়েকটি দল গঠন করে নির্দিষ্ট লক্ষ্য অর্জনে সেগুলো সুনির্দিষ্ট প্রক্রিয়ায় নিয়ন্ত্রণ ও পরিচালনা করেন। এখানে সমাজকর্মী নিয়মিত দলের সদস্যদের সাথে মিলিত হোন এবং দলীয় সমস্যা সমাধানে বৈজ্ঞানিক পদ্ধতি প্রয়োগ করেন। কিন্তু জাগরণ যুবসংঘে যেমন কোনো সমাজকর্মী থাকেন না, তেমনি এখানে সমস্যা সামাধানে কোনো বৈজ্ঞানিক পদ্ধতিও প্রয়োগ হয় না।",
      "tag": "NDCD 23",
      "sub_questions": [
        {
          "label": "ক",
          "question": "পেশাগত সম্পর্কের ইংরেজি প্রতিশব্দ কী?",
          "explanation": "পেশাগত সম্পর্কের ইংরেজি প্রতিশব্দ হলো Rapport."
        },
        {
          "label": "খ",
          "question": "সামাজিক দলের ধারণা দাও।",
          "explanation": "মানুষ জন্মগতভাবে কোনো না কোনো সামাজিক দলের অন্তর্ভুক্ত সদস্য হিসেবে তার জীবন পরিচালনা করে। এ প্রেক্ষিতে সামাজিক দল ধারণাটিরও বিকাশ সাধিত হয়েছে। সাধারণত কোনো সুনির্দিষ্ট লক্ষ্য ও উদ্দেশ্যকে সামনে রেখে যখন কয়েকজন লোক সমষ্টিবন্ধ হয় এবং প্রত্যক্ষ বা পরোক্ষভাবে কতকগুলো বিধিবিধান ও পারস্পরিক ক্রিয়া-প্রতিক্রিয়ার মাধ্যমে নিজেরু আচার আচরণ নিয়ন্ত্রণ ও পারস্পরিক সম্পর্ক সৃষ্টি করে তখন তাকে সামাজিক দল বলা হয়।"
        },
        {
          "label": "গ",
          "question": "প্রশিকা সংস্থায় গঠিত দল পরিচালনায় সমাজকর্মী কোন প্রক্রিয়া অবলম্বন করেন? আলোচনা করো।",
          "explanation": "প্রশিকা সংস্থায় গঠিত দল পরিচালনায় সমাজকর্মী দল সমাজকর্ম প্রক্রিয়া অবলম্বন করেন। দলীয় আন্তঃক্রিয়ার মাধ্যমে ফলে যে গতিশীলতা সৃষ্টি হয় তাকে বলা হয় দলীয় প্রক্রিয়া। আর দলের সুনির্দিষ্ট লক্ষ্য অর্জনে যখন সমাজকর্মী দলকে সুনির্দিষ্ট লক্ষ্যে সুনিয়ন্ত্রিত উপায়ে পরিচালনা করেন তখন তাকে দল সমাজকর্ম প্রক্রিয়া বলা হয়। উদ্দীপকে দেখা যায় প্রশিকা সংস্থার একজন সমাজকর্মী বেশ কয়েকটি দল গঠন করে নির্দিষ্ট লক্ষ্যে সেগুলো সুনির্দিষ্ট প্রক্রিয়ায় নিয়ন্ত্রণ ও পরিচালনা করেন। তার এ দল পরিচালনার প্রক্রিয়াটি মূলত উপরে বর্ণিত দল সমাজকর্ম প্রক্রিয়ার সাথে সম্পূর্ণ সাদৃশ্যপূর্ণ। তাই বলা যায়, প্রশিকা সংস্থায় গঠিত দল পরিচালনায় সমাজকর্মী দল সমাজকর্ম প্রক্রিয়া অবলম্বন করেছেন।"
        },
        {
          "label": "ঘ",
          "question": "উদ্দীপকে উল্লিখিত প্রশিকার দল ও জাগরণ যুবসংঘ, পরিচালনায় প্রক্রিয়াগত পার্থক্য নিরূপণ করো।",
          "explanation": "উদ্দীপকে উল্লিখিত প্রশিকার দল পরিচালনায় দল সমাজকর্ম প্রক্রিয়া অনুসরণ করা হলেও জাগরণ যুব সংঘে সমাজকর্মের কোনো পদ্ধতি অনুসরণ করা হয় নি। দল সমাজকর্ম প্রক্রিয়া হলো দলীয় প্রক্রিয়ার একটি পরিবর্তিত রূপ যেখানে দল সমাজকর্মী সুনির্দিষ্ট লক্ষ্য অর্জনে দলের সদস্যদের পারস্পরিক ক্রিয়া- প্রতিক্রিয়াকে সুপরিকল্পিত ও সুনিয়ন্ত্রিতভাবে পরিচালনা করে। দল সমাজকর্ম প্রক্রিয়ায় দল সমাজকর্মী দলের সদস্যদের মধ্যে সুষ্ঠু, সুন্দর ও বন্ধুভাবাপন্ন পরিবেশ সৃষ্টিতে সহায়তা করেন। দলীয় সদস্যদের ভূমিকা ও দায়িত্ব নির্ধারণ এবং তা পালনে সহযোগিতা করেন। ফলে কোনো সমস্যা দেখা দিলে তিনি অনুধ্যান, সমস্যা নির্ণয়, সমাধান কর্মসূচি গ্রহণ ও মূল্যায়ন প্রভৃতি ধাপ অনুসরণ করে সমস্যা সমাধান করেন। ফলে দলীয় লক্ষ্য অর্জন ফলপ্রসূ হয়। উদ্দীপকে প্রশিকা সংস্থার সমাজকর্মী কয়েকটি দল গঠন করে নির্দিষ্ট লক্ষ্য অর্জনে সুনির্দিষ্ট প্রক্রিয়ায় নিয়ন্ত্রণ ও পরিচালনা করছেন। এক্ষেত্রে তিনি উপরে বর্ণিত দল সমাজকর্ম প্রক্রিয়া অবলম্বন করেছেন। অন্যদিকে, উদ্দীপকের জাগরণ যুব সংঘে কোনো সমাজকর্মী নেই। সেখানে সমস্যা সমাধানের কোনো বৈজ্ঞানিক পদ্ধতিও প্রয়োগ হয় না। অর্থাৎ জাগরণ যুব সংঘে সমাজকর্মের কোনো পদ্ধতিই প্রয়োগ করা হয় নি। উপরের আলোচনা থেকে বলা যায়, উদ্দীপকের প্রক্রিয়া দল ও জাগরণ যুব সংঘ পরিচালনার মধ্যে প্রক্রিয়াগত কোনো মিল নেই।"
        }
      ]
    },
    {
      "number": "11",
      "uddipok": "সমাজকর্মী জনাব রুহুল আমীন কাজ করতে গিয়ে এমন এক পদ্ধতির সহায়তা গ্রহণ করেন যাতে তিনি সমস্যার সাথে সম্পর্কিত বিভিন্ন তথ্য সংগ্রহের জন্য প্রথমে সুনির্দিষ্ট অনুসন্ধান পদ্ধতি নির্ধারণ করেন। অতঃপর তথ্য সংগ্রহের বিভিন্ন মাধ্যম নির্বাচন করে তথ্যসংগ্রহ ও প্রক্রিয়াজাতকরণপূর্বক সেগুলো বিশ্লেষণের ব্যবস্থা করেন।",
      "tag": "NDCD 23",
      "sub_questions": [
        {
          "label": "ক",
          "question": "সমষ্টি সমাজকর্ম কয়টি ও কী কী?",
          "explanation": "সমষ্টি সমাজকর্ম দুইটি। যথা: সমষ্টি সংগঠন ও সমষ্টি উন্নয়ন।"
        },
        {
          "label": "খ",
          "question": "সামাজিক কার্যক্রমের ধারণা দাও।",
          "explanation": "সমাজব্যবস্থায় অনভিপ্রেত অবস্থা সচেতন ও সুপরিকল্পিতভাবে পরিবর্তন করার প্রক্রিয়া হলো সামাজিক কার্যক্রম। সমাজকর্মের অন্যতম সহায়ক পদ্ধতি হলো সামাজিক কার্যক্রম। এটি পরিকল্পিত ও সংগঠিত উপায়ে সমাজ পরিবর্তনের একটি প্রক্রিয়া। সামাজিক কার্যক্রম হলো এমন একটি সম্মিলিত প্রচেষ্টা যার মাধ্যমে সমাজে বিদ্যমান বিভিন্ন অবাঞ্ছিত ও অনাকাঙ্ক্ষিত অবস্থার সুপরিকল্পিত পরিবর্তন সাধন করে জনগণের চাহিদার সঙ্গে সামঞ্জস্য রেখে সামাজিক উন্নয়ন মাধ্যমে প্রচেষ্টা চালানো হয়।"
        },
        {
          "label": "গ",
          "question": "উদ্দীপকটি কোন সহায়ক পদ্ধতির ইঙ্গিত দিচ্ছে? ব্যাখ্যা করো।",
          "explanation": "উদ্দীপকটি সমাজকর্মের অন্যতম সহায়ক পদ্ধতি সমাজকর্ম গবেষণার ইঙ্গিত দিচ্ছে। সমাজকর্মের সহায়ক পদ্ধতিগুলোর মধ্যে সমাজকর্ম গবেষণা অন্যতম। সমাজকর্ম গবেষণা হচ্ছে সমাজকর্ম সৃষ্ট বিভিন্ন প্রশ্ন ও সমস্যার সমাধান নির্ণয়, সমাজকর্মের জ্ঞান ও ধারণার প্রসার সাধন। অন্যভাবে বলা যায় সমাজকর্মের সাথে সংশ্লিষ্ট সমস্যাবলি নিয়ন্ত্রণ, সমাধান এবং সমাজকর্মের জ্ঞান, দক্ষতা ধারণা এবং পদ্ধতির উন্নয়নকল্পে পরিচালিত সুশৃঙ্খল ও সূক্ষ্ম অনুসন্ধানই সমাজকর্ম গবেষণা। সমাজকর্ম গবেষণার মাধ্যমে ব্যক্তি, দল ও সমষ্টির সমস্যা ও প্রতিকার সম্পর্কে বিজ্ঞানভিত্তিক পরীক্ষা, তথ্য সংগ্রহ ও বিশ্লেষণ করা হয়। উদ্দীপকের সমাজকর্মী জনাব রহুল আমীন কাজ করতে গিয়ে একটি সহায়ক পদ্ধতির সহায়তা গ্রহণ করেন যাতে তিনি সমস্যা সম্পর্কিত বিভিন্ন তথ্য সংগ্রহ করেন এবং তা প্রক্রিয়াজাতপূর্বক বিশ্লেষণের ব্যবস্থা করেন। তার এ সহায়ক পদ্ধতিটি ওপরে বর্ণিত সমাজককর্ম গবেষণার সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকে উল্লিখিত উক্ত সহায়ক পদ্ধতির ধাপসমূহ চিহ্নিত করে বিশ্লেষণ করো।",
          "explanation": "উদ্দীপকে নির্দেশিত সহায়ক পদ্ধতি সমাজকর্ম গবেষণা সুনির্দিষ্ট কয়েকটি ধাপ অতিক্রমের মাধ্যমে পরিচালিত হয়ে থাকে। সমাজকর্মের অন্যতম গুরুত্বপূর্ণ সহায়ক পদ্ধতি হলো সমাজকর্ম গবেষণা। এ পদ্ধতির মাধ্যমে কোনো সমস্যা সম্পর্কে তথ্য সংগ্রহ, বিশ্লেষণ ও যাচাই বাছাইপূর্বক সমাধান পরিকল্পনা প্রণয়ন করা হয়। উদ্দীপকের সমাজকর্মী জনাব রহুল আমীন কাজ করতে গিয়ে সমাজকর্ম গবেষণার মাধ্যমেই সমস্যা সম্পর্কিত তথ্য সংগ্রহ ও প্রক্রিয়াজাতপূর্বকতা বিশ্লেষণ করেছেন। আর সমাজকর্ম গবেষণার ক্ষেত্রে কয়েকটি সুনির্দিষ্ট ধাপ অনুসরণ করতে হয়। এক্ষেত্রে সমাজকর্ম গবেষণার প্রথম ধাপ হলো সমস্যা নির্বাচন। এ ধাপে একজন সমাজকর্মী গবেষণার জন্য একটি সমস্যা নির্বাচন করেন। এরপর আসে সমস্যার শিরোনামের সাথে প্রচলিত জ্ঞানের পরিচিতি ধাপ। এ ধাপে সমাজকর্মী বই, পুস্তক, জার্নাল, প্রতিবেদন প্রভৃতির সাহায্যে সংশ্লিষ্ট বিষয়ে জ্ঞান ও অভিজ্ঞতা লাভ করেন। এরপর সমাজকর্মী গবেষণার ফলাফল সম্পর্কে পূর্ব সিদ্ধান্ত গ্রহণ করেন এবং তার সত্যতা যাচাইয়ের জন্য অনুসন্ধান চালান। একে বলা হয় অনুকল গঠন ধাপ পারবর্তী ধাপে তিনি গবেষণাকর্ম সুষ্ঠুভাবে সম্পন্ন করার জন্য গবেষণার নকশা প্রণয়ন করেন। তথ্য সংগ্রহ সমাজকর্ম গবেষণার একটি গুরুত্বপূর্ণ ধাপ। এ ধাপে গবেষক বা সমাজকর্মী গবেষণার নকশা অনুযায়ী সাক্ষাৎকার পর্যবেক্ষণ, ইত্যাদি কৌশল অবলম্বন করে তথ্য সংগ্রহ করেন। তথ্য সংগ্রহের পর তথ্য প্রক্রিয়াজাতকরণও তথ্য বিশ্লেষণ এ দুটি ধাপ অতিক্রম করা হয়। এরপরই আসে তথ্য মূল্যায়ন ধাপ। এ স্তরে গবেষক গবেষণা বিষয়ে একটি সিদ্ধান্তে উপনীত হন। মূলত সিদ্ধান্ত গ্রহণের মাধ্যমে গবেষণা মূল্যায়ন করা হয়। এরপ্র গবেষণার ফলাফল প্রতিবেদন আকারে প্রকাশ করা হয়। আর সর্বশেষ ধাপে গবেষণা প্রতিবেদনে গবেষণা কর্ম পরিচালনায় সেসব তথ্য সহায়ক হিসেবে সংগৃহীত হয়েছে সেগুলো যথার্থভাবে উল্লেখ করা হয়। উপরের আলোচনা থেকে বলা যায়, উদ্দীপকে নির্দেশিত সমাজকর্ম গবেষণা পরিচালনায় ওপরে বর্ণিত ধাপসমূহ যথাযথভাবে অনুসরণ করার মাধ্যমেই গবেষণা কার্যক্রম ফলপ্রসূ করা যায়।"
        }
      ]
    }
  ]
}