{
  "title": "ঢাকা সিটি কলেজ ২০২৩",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "শামীম ঢাকা বিশ্ববিদ্যালয়ের সামাজিক বিজ্ঞান অনুষদের একজন ছাত্র। সে এমন একটি বিষয়ে অধ্যয়ন করছে যে বিষয়টি বৈজ্ঞানিক জ্ঞান, ব্যবহারিক দক্ষতা, সুনির্দিষ্ট মূল্যবোধ ও পদ্ধতির মাধ্যমে সামাজিক সমস্যার বিজ্ঞানসম্মত সমাধান দিতে সক্ষম। বিষয়টির গুরুত্ব দিন দিন বৃদ্ধি পাচ্ছে।",
      "tag": "DCC 23",
      "sub_questions": [
        {
          "label": "ক",
          "question": "NASW এর পূর্ণরূপ কী?",
          "explanation": "NASW এর পূর্ণরূপ National Association of Social Workers"
        },
        {
          "label": "খ",
          "question": "সমাজকর্ম বলতে কী বোঝ?",
          "explanation": "সমাজকর্ম বলতে বৈজ্ঞানিক পদ্ধতিনির্ভর একটি সাহায্যকারী পেশাকে বোঝায়। সাহায্যকারী পেশা হিসেবে সমাজকর্ম বিশ্বজুড়ে স্বীকৃত। এটি সুসংগঠিত সমাজকল্যাণ ব্যবস্থার বৈজ্ঞানিক প্রক্রিয়া। এর মূল লক্ষ্য সমাজের বিভিন্ন সমস্যা সমাধানে সাহায্য করা। সমাজকর্ম বিভিন্ন পদ্ধতির মাধ্যমে ব্যক্তি, দল ও সমষ্টির সমস্যা সমাধানে মানুষকে সাহায্য করে।"
        },
        {
          "label": "গ",
          "question": "উদ্দীপকে শামীম সামাজিক বিজ্ঞানের কোন বিষয় অধ্যয়ন করছে? উক্ত বিষয়ের লক্ষ্য ও উদ্দেশ্য বর্ণনা করো।",
          "explanation": "উদ্দীপকে শামীম সমাজকর্ম বিষয়ে উচ্চশিক্ষার সুযোগ পেয়েছে। শিল্প বিপ্লবোত্তর আধুনিক সমাজের আর্থ-সামাজিক সমস্যা সমাধানের সুসংগঠিত প্রচেষ্টার ফল হিসেবে সমাজকর্মের উদ্ভব হয়েছে। সমাজে বসবাসরত অসহায় ও দুর্দশাগ্রস্ত ব্যক্তি, দল বা সমষ্টির সমস্যার সুষ্ঠু সমাধানে সমাজকর্ম সহায়তা করে। যে কারণে একে একটি বৈজ্ঞানিক পদ্ধতিনির্ভর সাহায্যকারী পেশা হিসেবে চিহ্নিত করা হয়। শিল্পবিপ্লব পরবর্তী জটিল সমাজব্যবস্থায় পরিবর্তিত পরিস্থিতি বিভিন্ন ধরনের সামাজিক সমস্যা সৃষ্টি করছে। এসব সমস্যা মোকাবিলা, পরিস্থিতির সাথে সামঞ্জস্য বিধান ও মানুষের সুপ্ত ক্ষমতা বিকাশ সাধনের উদ্দেশ্যে সক্ষমকারী প্রক্রিয়া হিসেবে সমাজকর্মের কার্যক্রম পরিচালিত হয়। একইসাথে সম্পদের অপচয় রোধ ও সীমিত সম্পদের সর্বোচ্চ ব্যবহার নিশ্চিত করাও সমাজকর্মের অন্যতম লক্ষ্য ও উদ্দেশ্য। এছাড়া ব্যক্তিকে সামাজিক ভূমিকা পালনে সক্ষম করে তোলার উদ্দেশ্যে সমাজকর্ম কাজ করে। উদ্দীপকে শামীম যে বিষয়ে উচ্চশিক্ষার সুযোগ পেয়েছে সেটি সুনির্দিষ্ট কিছু পদ্ধতি, নীতিমালা ও মূল্যবোধের সমন্বয়ে গড়ে উঠেছে; যা সমাজকর্মের সাথে সাদৃশ্যপূর্ণ। মূলত আধুনিক শিল্প সমাজের বহুমুখী সমস্যা সার্থকভাবে মোকাবিলা করার জন্য এ শাখার উদ্ভব হয়েছে। তাই বলা যায়, শামীম সমাজকর্মে উচ্চশিক্ষা অর্জন করছে। আর উপরে আলোচিত লক্ষ্য ও উদ্দেশ্যে বাস্তবায়নে সমাজকর্ম কাজ করে।"
        },
        {
          "label": "ঘ",
          "question": "উদ্দীপকে ইঙ্গিতকৃত বিষয়টির পাঠের প্রয়োজনীয়তা আলোচনা করো।",
          "explanation": "বাংলাদেশের আর্থ-সামাজিক অবস্থার প্রেক্ষিতে উদ্দীপকে ইঙ্গিতকৃত বিষয় অর্থাৎ সমাজকর্মের গুরুত্ব অপরিসীম। বৈজ্ঞানিক পদ্ধতিনির্ভর সেবাকর্ম হিসেবে সমাজকর্মের গুরুত্ব অপরিসীম। এটি সুনির্দিষ্ট পদ্ধতি, নীতিমালা, মূল্যবোধের মাধ্যমে সমস্যাগ্রস্ত ব্যক্তি, দল বা সমষ্টির আর্থ-মনো-সামাজিক সমস্যা মোকাবিলায় কাজ করে। বিশেষত বাংলাদেশের মতো স্বল্পোন্নত ও উন্নয়নশীল দেশের সামগ্রিক উন্নয়নে এর গুরুত্ব অনস্বীকার্য। বাংলাদেশের অস্থিতিশীল আর্থ-সামাজিক পরিস্থিতি দেশের উন্নয়নকে বাধাগ্রস্ত করছে। যে কারণে দারিদ্র্য, নিরক্ষরতা, জনসংখ্যাস্ফীতি, বেকারত্ব, অপরাধ প্রবণতা, সন্ত্রাস ইত্যাদির মতো সামাজিক সমস্যা প্রতিনিয়ত দেশকে পিছিয়ে দিচ্ছে। এসব সমস্যা মোকাবিলায় সমাজকর্মের প্রতিকার, প্রতিরোধ ও উন্নয়নমূলক কার্যক্রম গ্রহণের বিকল্প নেই। এছাড়া বাংলাদেশের প্রেক্ষিতে মানুষের মৌলিক চাহিদা পূরণ, প্রয়োজন ও জীবনমান উন্নয়নের লক্ষ্যে সমাজকর্মের সক্রিয় ভূমিকা লক্ষ করা যায়। একইসাথে সমাজকর্মে নিজস্ব সম্পদ ও সামর্থ্যের সর্বোত্তম ব্যবহারের মাধ্যমে আর্থ-সামাজিক স্বনির্ভরতা অর্জনকে উৎসাহিত করা হয়। তাই বাংলাদেশের মতো জনবহুল দেশে অতিরিক্ত জনসংখ্যাকে দক্ষ মানবসম্পদে রূপান্তরিত করতে সমাজকর্মের নীতি, পদ্ধতি ও কৌশল গুরুত্বপূর্ণ ভূমিকা রাখে। সামগ্রিক আলোচনায় তাই বলা যায়, বাংলাদেশের প্রেক্ষিতে সীমিত সম্পদের যথার্থ ব্যবহার এবং মানুষের সুপ্ত প্রতিভার বিকাশ ঘটিয়ে তাদের স্বাবলম্বী করে তুলতে সমাজকর্মের গুরুত্ব অপরিসীম।"
        }
      ]
    },
    {
      "number": "2",
      "uddipok": "পলাশ একটি সমাজ উন্নয়নমূলক সংস্থায় কর্মরত। তার সংস্থাটি মানুষের সর্বজনীন কল্যাণ নিশ্চিতকরণে বহুমুখী কর্মসূচি গ্রহণ করে। গ্রামীণ ভূমিহীনদের বৃত্তিমূলক প্রশিক্ষণ প্রদান, নারী ও শিশু নির্যাতন রোধের পাশাপাশি পলাশ সমাজের অসহায় ও পশ্চাৎপদ মানুষের সামাজিক সমস্যা সমাধানে ত্রিবিধ ভূমিকা পালন করে থাকে।",
      "tag": "DCC 23",
      "sub_questions": [
        {
          "label": "ক",
          "question": "সমাজকর্মকে একটি কলা, বিজ্ঞান ও পেশা কে বলেছেন?",
          "explanation": "রেক্স এ, স্কিডমোর ও মিল্টন জি, থ্যাকারি সমাজকর্মকে কলা, বিজ্ঞান ও পেশা বলেছেন।"
        },
        {
          "label": "খ",
          "question": "\"সমাজকর্ম একটি সাহায্যকারী ও সক্ষমকারী পেশা\" ব্যাখ্যা করো।",
          "explanation": "ব্যক্তি, দল ও সমষ্টি সমস্যা সমাধানে সাহায্যের মাধ্যমে তাদের সমস্যা মোকাবিলায় সক্ষম করে তোলে বলে সমাজকর্মকে একটি সাহায্যকারী ও সক্ষমকারী পেশা বলা হয়। সমাজকর্ম বর্তমান বিশ্বে একটি মানবসেবামূলক সাহায্যকারী পেশা হিসেবে সর্বজনস্বীকৃত। এটি ব্যক্তি, দল ও সমষ্টির সমস্যা সমাধানে এমনভাবে সহায়তা করে যেন তারা নিজেদের সমস্যা নিজেরাই মোকাবিলা করতে পারে। এজন্যই এটি সাহায্যকারী ও সক্ষমকারী পেশা।"
        },
        {
          "label": "গ",
          "question": "উদ্দীপকে সমাজকর্মের পরিধিভুক্ত যেসব কার্যক্রমের কথা বলা হয়েছে তা বর্ণনা করো।",
          "explanation": "উদ্দীপকে পলাশের উন্নয়নমূলক সংস্থা গ্রামীণ ভূমিহীনদের জন্য বৃত্তিমূলক প্রশিক্ষণ, নারী ও শিশু নির্যাতন রোধে সচেতনতামূলক কার্যক্রম পরিচালনা করে। এই কার্যক্রমগুলো সমাজকর্মের পরিধিভুক্ত বিধায় সমাজ পরিবর্তনে ভূমিকা রাখছে। সমাজকর্ম সমাজের সকল শ্রেণির সমস্যাগ্রস্ত জনগণের সমস্যা মোকাবিলা করে এবং তাদের আর্থ-সামাজিক উন্নয়নে প্রয়োজনীয় সহায়তা প্রদানে প্রচেষ্টা চালায়। বাংলাদেশের মতো উন্নয়নশীল দেশের একটি বৃহৎ অংশ যেহেতু গ্রামে বাস করে তাই এই দরিদ্র জনগোষ্ঠীকে উন্নয়নের মূল স্রোতধারায় অন্তর্ভুক্তির জন্য সমাজকর্ম গ্রামীণ সমাজসেবা কর্মসূচি পরিচালনা করে। সমাজকর্ম তার নিজ পরিধির আওতায় দরিদ্র শ্রেণির জন্য বৃত্তিমূলক ও আয়বৃদ্ধিমূলক কর্মের ব্যবস্থা করে। এর পাশাপাশি সমস্যা মোকাবিলায় সচেতনতামূলক কার্যক্রম পরিচালনার মাধ্যমে সমাজকর্ম ভূমিকা রাখে। এছাড়া সমস্যার উৎস চিহ্নিত করার মাধ্যমে ভবিষ্যৎ বিপর্যয় মোকাবিলা করার লক্ষ্যে দুস্থ মহিলাদের বৃত্তিমূলক শিক্ষা, নারী ও শিশু নির্যাতন প্রতিরোধে গণসচেতনতা সৃষ্টি করার মাধ্যমে সমাজকর্ম তার কার্যক্রম পরিচালনা করে থাকে। মূলত উদ্দীপকে সমাজকর্মের পরিধিভুক্ত গ্রামীণ ভূমিহীনদের বৃত্তিমূলক প্রশিক্ষণ, নারী ও শিশু নির্যাতন রোধে সচেতনতামূলক কার্যক্রম পরিচালনা করার মাধ্যমে সমাজে কাঙ্ক্ষিত পরিবর্তন আনয়নে পলাশের উন্নয়নমূলক সংস্থাটি কার্যক্রম চালিয়ে যাচ্ছে।"
        },
        {
          "label": "ঘ",
          "question": "\"পলাশের সংস্থার কাজের মাধ্যমে সমাজকর্মের পরিধির সামান্যই প্রতিফলিত হয়েছে\" - উক্তিটি ব্যাখ্যা করো।",
          "explanation": "'পলাশের সংস্থার কাজের মাধ্যমে সমাজকর্মের পরিধির সামান্যই প্রতিফলিত হয়েছে'- উক্তিটি ব্যাখ্যা করতে গেলে দেখা যায়, উন্নয়নমূলক সংস্থা হিসেবে পলাশের সংস্থা সমাজকর্মের পরিধির একটি দিক গ্রামীণ সমাজসেবা ও সামাজিক কার্যক্রম নিয়ে কাজ করছে। কিন্তু সমাজকর্মের পরিধি অত্যন্ত ব্যাপক ও বিস্তৃত। সমাজকর্ম সমাজের মানুষের সাধারণ কার্যাবলি থেকে শুরু করে পরিবর্তনশীল সমাজের সাথে সামঞ্জস্য বিধানে সহায়তা প্রদানসহ সর্বক্ষেত্রে বহুমুখী কার্যাবলি গ্রহণ করে থাকে। সমাজকর্ম জনসংখ্যা বৃদ্ধি, বেকারত্ব, পুষ্টিহীনতা, প্রবীণ সমস্যা প্রভৃতির মতো মৌলিক সমস্যা নিয়ে কাজ করার পাশাপাশি স্বাভাবিক জীবনযাত্রার ক্ষেত্রে প্রতিবন্ধকতা সৃষ্টিকারী সমস্যা মোকাবিলাতেও কাজ করে। উন্নয়নমূলক বিভিন্ন কার্যক্রম পরিচালনা এবং প্রতিরোধমূলক কার্যক্রম পরিচালনা করাও সমাজকর্মের পরিধির আওতায় পড়ে। কিন্তু উদ্দীপকে পলাশের সংস্থার যে সমস্ত কাজের কথা উল্লেখ করা হয়েছে তা সমাজকর্মের পরিধির অন্তর্ভুক্ত। তবে তা এর সামান্য অংশ মাত্র। উদ্দীপকের উন্নয়নমূলক সংস্থাটি গ্রামীণ ভূমিহীনদের বৃত্তিমূলক প্রশিক্ষণ দেয়, যা সমাজকর্মের পরিধিভুক্ত গ্রামীণ সমাজসেবার আওতাভুক্ত। আবার নারী ও শিশু নির্যাতন প্রতিরোধ, মোকাবিলা ও সচেতনতা সৃষ্টিতে সংস্থাটি কাজ করলেও সমাজকর্ম কিশোর অপরাধ, মাদকাসক্তি, প্রবীণ সমস্যার মতো কার্যক্রম নিয়েও কাজ করে। উপরের আলোচনা থেকে বলা যায়, পলাশের সংস্থার কাজগুলো সমাজকর্মের পরিধিভুক্ত হলেও তা এর সামগ্রিক রূপ নয়। বরং সমাজকর্মের ব্যাপক ও বিস্তৃত পরিধির খুব সামান্যই সংস্থাটির কাজের মাধ্যমে প্রতিফলিত হয়েছে।"
        }
      ]
    },
    {
      "number": "3",
      "uddipok": "সৌম্য টেলিভিশনের একটি চ্যানেলে একটি অনুসন্ধানীমূলক অনুষ্ঠান দেখছিল। সেখানে উপস্থাপক বিভিন্ন ধরনের 'ভিক্ষুকদের সাথে কথা বলে তাদের প্রকৃত অবস্থা তুলে ধরছিলেন। দেখা গেল প্রকৃত ভিক্ষুকের চেয়ে ছদ্মবেশী ও ব্যবসায়ী ভিক্ষুকের সংখ্যাই বেশি। সৌম্য ইংল্যান্ডের একটি আইনের কথা শুনলো যা ভিক্ষুকদের কর্মীতে রূপান্তর করেছিল।",
      "tag": "DCC 23",
      "sub_questions": [
        {
          "label": "ক",
          "question": "COS এর পূর্ণরূপ কী?",
          "explanation": "COS-এর পূর্ণরূপ হলো Charity Organization Society ."
        },
        {
          "label": "খ",
          "question": "বিভারিজ রিপোর্ট বলতে কী বোঝ?",
          "explanation": "বিভারিজ রিপোর্ট হলো ১৯৪২ সালে স্যার উইলিয়াম বিভারিজ কর্তৃক প্রণীত ইংল্যান্ডের সামাজিক নিরাপত্তা বিষয়ক একটি রিপোর্ট। বিভারিজ রিপোর্টে অভাব, রোগ, অজ্ঞতা, মলিনতা ও অলসতাকে মানবসমাজের অগ্রগতিতে পাঁচটি প্রধান অন্তরায় হিসেবে চিহ্নিত করা হয়। এই সমস্যাগুলো সমাধানে রিপোর্টে পাঁচটি সুপারিশ করা হয়। এই রিপোর্টের লক্ষ্য ছিল সমাজ হতে অভাব দূর করে ফলপ্রসূ সামাজিক নিরাপত্তা পদ্ধতি প্রচলন করা।"
        },
        {
          "label": "গ",
          "question": "উদ্দীপকে কোন আইন প্রণয়নের কথা বলা হয়েছে? উক্ত আইনের ইতিবাচক দিকগুলো বর্ণনা করো।",
          "explanation": "উদ্দীপকে ইংল্যান্ডের ১৬০১ সালের দরিদ্র আইন প্রণয়নের কথা বলা হয়েছে। প্রাক-শিল্প যুগে ইংল্যান্ড বিভিন্ন ধরনের আর্থ-সামাজিক সমস্যা ও দারিদ্র্যের কষাঘাতে জর্জরিত ছিল। ষোড়শ শতাব্দী পর্যন্ত এসব সমস্যা মোকাবিলায় গৃহীত সরকারি কার্যক্রমের বেশির ভাগ ছিল শাস্তি ও দমনমূলক। তাই দারিদ্র্য দূরীকরণ এবং দরিদ্রদের সঠিক পুনর্বাসনের লক্ষ্যে ১৬০১ সালের দরিদ্র আইনটি প্রণয়ন করা হয়। ১৬০১ সালের দরিদ্র আইন দরিদ্র জনগণের অর্থনৈতিক ও বাসস্থানজনিত সমস্যা সমাধানে কার্যকর পদক্ষেপের পথ সুগম করেছিল। এ আইনের অধীনে দরিদ্রদের সাহায্য ও পুনর্বাসনে সরকারের প্রত্যক্ষ তত্ত্বাবধানে বিভিন্ন কর্মসূচি পরিচালিত হয়। স্থানীয় পর্যায়ে অসহায় ও ভবঘুরে ব্যক্তিদের সাহায্যদানে সরকারিভাবে দায়িত্ব গ্রহণ করা হয়। স্থানীয় সাধারণ মানুষও যেন দরিদ্রদের সেবায় এগিয়ে আসতে পারে সে লক্ষ্যে গুরুত্বপূর্ণ পদক্ষেপ গ্রহণ করা হয়। এ আইনের মাধ্যমে দরিদ্রদের ত্রাণ সহায়তা, পুনর্বাসনমূলক ব্যবস্থা এবং দরিদ্র কর আরোপের মাধ্যমে জীবনযাত্রার মান উন্নয়নের ব্যবস্থা গ্রহণ করা হয়। বিশেষ করে বেকার, শিশু ও অক্ষম দরিদ্রদের জীবিকা লাভের ব্যবস্থা করা হয়। এ আইনে দরিদ্রদের সাহায্য ও পুনর্বাসন প্রক্রিয়া একটি সুষ্ঠু ব্যবস্থাপনার ফসল হিসেবে বিবেচিত হয়।"
        },
        {
          "label": "ঘ",
          "question": "\"উক্ত আইনটি দরিদ্রদের কল্যাণের সাথে বেশকিছু অকল্যাণও বয়ে আনে\" বক্তব্যটি বিশ্লেষণ করো।",
          "explanation": "১৬০১ সালের দরিদ্র আইনটি কল্যাণের সাথে বেশকিছু অকল্যাণও বয়ে আনে- মন্তব্যটি যথার্থ। তৎকালীন ইউরোপে বিচ্ছিন্ন বিভিন্ন ঘটনা ইংল্যান্ডে দারিদ্র্য অবস্থা প্রকট করে তোলে। এতে দরিদ্র মানুষ ও ভিক্ষাবৃত্তি বেড়ে যায়। এ সমস্যা থেকে উত্তরণে রানি এলিজাবেথের সময় ১৬০১ সালের দরিদ্র আইন করা হয়। আইনটি দরিদ্রদের কল্যাণে ইতিবাচক ও নেতিবাচক ভূমিকা রাখে। ইংল্যান্ডের ১৬০১ সালের দরিদ্র আইনটি দরিদ্র জনগণের অর্থনৈতিক ও ৰাসস্থানজনিত সমস্যা সমাধানে কার্যকর পদক্ষেপ গ্রহণ করে। সরকার প্রথমবারের মতো দরিদ্রদের সহায়তায় সরকারি দায়িত্ব স্বীকার করে। আইনটি দারিদ্র্য মোকাবিলায় সামাজিক কর্তব্যবোধ জাগিয়ে তুলতে সহায়তা করে। এ আইনের অধীনে দরিদ্রদের সাহায্য ও পুনর্বাসনে সরকার প্রত্যক্ষ ভূমিকা পালন করে। সর্বোপরি এ আইনের মাধ্যমে ত্রাণ সহায়তা, পুনর্বাসন দরিদ্র কর আরোপ, বেকার শিশু ও অক্ষম দরিদ্রদের জীবিকা লাভের ব্যবস্থা করার মাধ্যমে দরিদ্র সমস্যা ও ভিক্ষাবৃত্তি রোধ করার চেষ্টা করা হয়। এ আইনটি বিভিন্ন কল্যাণমূলক ভূমিকার পাশাপাশি অকল্যাণকর ভূমিকাও রাখে। এ আইনের অধীনে নির্ভরশীল শিশুদের নির্দিষ্ট বয়স পর্যন্ত গৃহপরিচারিকার কাজ করতে বাধ্য করা হয়। অস্বাস্থ্যকর পরিবেশে দরিদ্রদের রাখা হয় ও দরিদ্রাগারে তত্ত্বাবধায়কগণ কয়েদিদের মতো আচরণ করতো। নির্ভরশীল শিশুদের শিক্ষালাভের কোন ব্যবস্থা এ আইনে রাখা হয়নি। সর্বোপরি আইনটি পারিবারিক ভাঙ্গন, পরনির্ভরশীলতা সৃষ্টি করে। তাই আইনটিকে সাময়িক সমাধান হিসেবে বিবেচনা করা হয়। পরিশেষে বলা যায়, ১৬০১ সালের দরিদ্র আইনটি দরিদ্রদের কল্যাণের সাথে সাথে বেশকিছু অকল্যাণও বয়ে আনে- বক্তব্যটি যথার্থ।"
        }
      ]
    },
    {
      "number": "4",
      "uddipok": "কাসেম তার বাবা-মা, ভাই-বোন নিয়ে কুমিল্লায় বসবাস করে। সম্প্রতি সে কাজের আশায় তার স্ত্রী ও সন্তানদের নিয়ে ঢাকায় চলে আসে। ঢাকায় তাদের ঠাঁই হয় বস্তিতে। অন্যদিকে তার বাবা-মা কুমিল্লায় নিরাপত্তাহীনভাবে বসবাস করছে। শুধু তাই নয় শিল্পায়ন ও শহরাঞ্চলে আসার ফলে সামাজিক বিচ্ছিন্নতা, একাকিত্ব, দুর্ঘটনা, অপরাধ, মাদকাসক্তিসহ অন্যান্য মনো- সামাজিক সমস্যা সৃষ্টি হয়।",
      "tag": "DCC 23",
      "sub_questions": [
        {
          "label": "ক",
          "question": "শিল্প বিপ্লব কী?",
          "explanation": "যেসব প্রচেষ্টা ও পরিবর্তনের প্রেক্ষিতে শিল্প যুগের সূচনা হয় তাদের সমষ্টিই হলো শিল্পবিপ্লব।"
        },
        {
          "label": "খ",
          "question": "কোন আইনে দরিদ্রদের শ্রেণিবিন্যাস করা হয়েছে এবং কিভাবে? ব্যাখ্যা করো।",
          "explanation": "১৬০১ সালের দরিদ্র আইনে দরিদ্রদের শ্রেণিবিন্যাস করা হয়েছে। সাহায্যদানের সুবিধার্থে ১৬০১ সালের দরিদ্র আইনে দরিদ্রদের সক্ষম দরিদ্র, অক্ষম দরিদ্র ও নির্ভরশীল শিশু এই তিন শ্রেণিতে ভাগ করা হয়েছে। সবল বা কর্মক্ষম ভিক্ষুকদের সক্ষম দরিদ্র, রুগ্ন, বৃদ্ধ, প্রতিবন্ধী ব্যক্তি এবং সন্তাননাদিসহ বিধবা ইত্যাদি যারা কাজ করতে সক্ষম নয় তাদের অক্ষম দরিদ্র এবং এতিম, পরিত্যক্ত ও অক্ষম পিতা-মাতার সন্তানেরা নির্ভরশীল শিশুদের নির্ভরশীল শিশু বলা হতো।"
        },
        {
          "label": "গ",
          "question": "উদ্দীপকে শিল্প বিপ্লবের কোন নেতিবাচক দিকের প্রভাব পরিলক্ষিত হয়েছে? ব্যাখ্যা করো।",
          "explanation": "উদ্দীপকে সামাজিক ক্ষেত্রে শিল্প বিপ্লবের নেতিবাচক প্রভাব পরিলক্ষিত হয়েছে। শিল্প বিপ্লবের ফলে সমাজজীবনে যে প্রভূত উন্নয়ন সাধিত হয়েছে, তার সাথে নানা অবাঞ্ছিত ও অস্বস্তিকর অবস্থারও সৃষ্টি হয়েছে। বিশেষ করে যৌথ পরিবারগুলো ভেঙে গিয়ে সামাজিক দূরত্বের সৃষ্টি হচ্ছে। পাশাপাশি সমাজজীবনে নানা সামাজিক সমস্যার সৃষ্টি হয়েছে। উদ্দীপকে একটি যৌথ পরিবারের ভাঙনের চিত্র তুলে ধরা হয়েছে। কাসেম বাবা-মা, ভাই-বোন নিয়ে কুমিল্লায় বসবাস করতেন। কিন্তু বর্তমানে চাকরির কারণে তিনি স্ত্রী-সন্তানদের নিয়ে ঢাকায় বাস করছেন। ফলশ্রুতিতে বর্তমানে তার বাবা-মা কুমিল্লার বাসায় নিরাপত্তাহীনভাবে বসবাস করছেন। এ ধরনের ঘটনা বর্তমানে সারাবিশ্বেই বৃদ্ধি পাচ্ছে। বিশেষজ্ঞদের মতে, শিল্প বিপ্লব পরবর্তী সময় থেকে শুরু করে এখনও পর্যন্ত এ ধরনের পরিবর্তন সূচিত হচ্ছে। কর্মসংস্থান ও উন্নত জীবনের আকর্ষণে মানুষ গ্রাম ছেড়ে শহর ও শিল্পাঞ্চলে গমন করছে। এর ফলে যৌথ পরিবারগুলো ভেঙে একক পরিবারের সংখ্যা বৃদ্ধি পাচ্ছে এবং আত্মিক সম্পর্কের অবনতি ঘটছে। ফলে যৌথ পরিবারের বৃদ্ধ, অক্ষম, বিধবা ও এতিমদের মৌলিক চাহিদা পূরণে সমস্যার সৃষ্টি হচ্ছে এবং তারা নিরাপত্তাহীনতায় ভুগছেন। উদ্দীপকের ঘটনাটিই তার বাস্তব প্রমাণ।"
        },
        {
          "label": "ঘ",
          "question": "\"উদ্দীপকে উল্লেখিত মনো-সামাজিক সমস্যা মোকাবেলা করার জন্যই আধুনিক সমাজকর্মের উদ্ভব হয়েছে\" তুমি কি একমত? তোমার মতামতের স্বপক্ষে যুক্তি দেখাও।",
          "explanation": "উদ্দীপকে উল্লিখিত মনো-সামাজিক সমস্যা মোকাবিলা করার জন্যই আধুনিক সমাজকর্মের উদ্ভব হয়েছে- মন্তব্যটি যথার্থ। উদ্দীপকে বস্তি-সমস্যা, নিরাপত্তাহীনতা, সামাজিক বিচ্ছিন্নতা, একাকিত্ব, দুর্ঘটনা, অপরাধ, মাদকাসক্তি প্রভৃতি সমস্যা দৃশ্যমান। এসকল সমস্যাকে মনো-সামাজিক সমস্যা হিসেবে চিহ্নিত করা হয়। শিল্পবিপ্লব পরবর্তী সময়ে এসব মনো-সামাজিক সমস্যা পরিলক্ষিত হয়। এসকল সমস্যার বিজ্ঞানসম্মত পদক্ষেপ হিসেবে আধুনিক সমাজকর্মের উদ্ভব হয়। শিল্পবিপ্লব প্রযুক্তিগত উন্নয়ন সাধন করলেও মনো-সামাজিক বিভিন্ন সমস্যার সূত্রপাত ঘটায়। এ ধরনের সমস্যায় আক্রান্ত ব্যক্তিরা সাধারণত সমাজের অন্যান্য সমস্যা সৃষ্টিতেও ভূমিকা রাখে। তাই এ ধরনের সমস্যা সমাধান গুরুত্বপূর্ণ হয়ে উঠে আবার শিল্পবিপ্লব পরবর্তী সময়ে প্রযুক্তির বিকাশ এবং নগরায়ণ ও শিল্পায়নের প্রভাবে পরিবার কাঠামোর পরিবর্তন, জনসংখ্যা স্থানান্তর, শ্রমিক শোষণ, শিশুশ্রম বৃদ্ধি, সামাজিক ও অর্থনৈতিক নিরাপত্তাহীনতা, বেকারত্ব অপরাধপ্রবণতাসহ বিভিন্ন ধরনের সমস্যার সৃষ্টি হয়। পরবর্তীতে এ সকল সমস্যা কার্যকরভাবে মোকাবিলার জন্য ব্যবস্থা গ্রহণের প্রয়োজনীয়তা অনুভব হয়। মূলত এর পরিপ্রেক্ষিতেই আধুনিক সমাজকর্ম পেশার উদ্ভব ও বিকাশ ঘটে। ব্যক্তি সমাজকর্ম, দল সমাজকর্ম ও সমষ্টি সমাজকর্ম পদ্ধতির উদ্ভব ঘটে। এসকল পদ্ধতিকে অধিক কার্যকর করার জন্য সমাজকর্মের সহায়ক পদ্ধতির সূচনা হয়। পাশাপাশি সনাতন সমাজকল্যাণ পদ্ধতি থেকে আধুনিক সমাজকর্মের মাধ্যমে সমস্যার কার্যকর সমাধানে সমাজকর্ম শিক্ষার প্রসার ঘটে। উপরের আলোচনা থেকে তাই বলা যায়, মনো-সামাজিক সমস্যার মোকাবিলা করার জন্যই আধুনিক সমাজকর্মের উদ্ভব হয়েছে- মন্তব্যটি যথার্থ।"
        }
      ]
    },
    {
      "number": "5",
      "uddipok": "মিসেস শায়লা বেগম একজন ডাক্তার। তিনি চিকিৎসা শাস্ত্রে দেশ-বিদেশ থেকে উচ্চতর ডিগ্রি নিয়েছেন ও বিভিন্ন প্রশিক্ষণ নিয়ে মেডিকেল সনদ লাভ করেছেন। তিনি চিকিৎসা সংগঠনেরও একজন সদস্য। অন্যদিকে তার প্রতিবেশী রহিম মিয়া লেখাপড়া তেমন জানে না। সে রিকশা চালিয়ে কোন রকমে দিন আনে দিন খায়।",
      "tag": "DCC 23",
      "sub_questions": [
        {
          "label": "ক",
          "question": "ধর্মগোলা কী?",
          "explanation": "ধর্মগোলা একটি সম্মিলিত খাদ্যশস্য সংরক্ষণ পদ্ধতি।"
        },
        {
          "label": "খ",
          "question": "সমাজকর্ম পেশার দুইটি মূল্যবোধ বর্ণনা করো।",
          "explanation": "সমাজকর্ম পেশার দুটি মূল্যবোধ হলো ব্যক্তির মূল্য ও মর্যাদার স্বীকৃতি এবং আত্মনিয়ন্ত্রণ অধিকার। সমাজকর্ম ব্যক্তির মূল্য ও মর্যাদার স্বীকৃতি দেয়। ব্যক্তির অন্তর্নিহিত মূল্য ও মর্যাদার যথাযথ স্বীকৃতি প্রদান করা হলে তার মধ্যকার সুপ্ত প্রতিভার বিকাশ ঘটে। আবার আত্মনিয়ন্ত্রণ অধিকার সমাজকর্মের আরেকটি মূল্যবোধ। আত্মনিয়ন্ত্রণ অধিকার বলতে সাহায্যার্থীর কোনো বিষয়ে সিদ্ধান্ত গ্রহণের অধিকারকে বোঝায়। এ মূল্যবোধ ব্যক্তিকে আত্মনির্ভরশীল করে গড়ে তুলতে সহায়তা করে।"
        },
        {
          "label": "গ",
          "question": "উদ্দীপকে মিসেস শায়লা বেগম জীবিকা অর্জনের কোন উপায়টি বেছে নিয়েছে? এর বৈশিষ্ট্য বর্ণনা করো।",
          "explanation": "পেশার বৈশিষ্ট্যের আলোকে মিসেস শায়লা বেগমের জীবিকা নির্বাহের উপায়টিকে পেশা বলা যায়। নির্দিষ্ট বৈশিষ্ট্য, দক্ষতা, নৈপুণ্য, তত্ত্বনির্ভর সুশৃঙ্খল জ্ঞান, মূল্যবোধ ও নৈতিকতা এবং ব্যবহারিক জ্ঞানভিত্তিক জীবিকা নির্বাহের পন্থাকে পেশা বলে। এদিক দিয়ে ডাক্তারি একটি পেশা। উদ্দীপকে দেখা যায়, মিসেস শায়লা বেগম উচ্চ মাধ্যমিক পাস করে মেডিকেল কলেজে ভর্তি হন। সেখানে তিনি দীর্ঘ সময়ব্যাপী ধারাবাহিক পড়াশোনার মাধ্যমে ডাক্তার হয়েছেন। ডাক্তার হিসেবে স্বীকৃতি পেতে তাকে বিশেষ পরীক্ষায় উত্তীর্ণ হতে হয়েছে। দক্ষতা ও নৈপুণ্যের পরিচয় দিয়ে তিনি ডাক্তার হিসেবে প্রতিষ্ঠিত হয়েছেন। ডাক্তারি পেশার মূল্যবোধ ও নৈতিকতা অনুযায়ী তিনি মানুষকে সেবা প্রদান করবেন। সর্বোপরি ডাক্তারি কাজের মাধ্যমে তিনি জীবিকা নির্বাহ করবেন। অর্থাৎ এটি তার জীবনধারণের উপায়। পেশা মূলত তাই, যা জীবনধারণের উপায় হিসেবে ব্যবহৃত হয় এবং সংশ্লিষ্ট বিষয়ের জ্ঞান, দক্ষতা ও নৈপুণ্য দ্বারা বাস্তবে প্রয়োগ করা সম্ভব হয়। এর রয়েছে সামাজিক স্বীকৃতি এবং এটি জনকল্যাণমুখী হয়ে থাকে। সুতরাং পেশার সার্বিক দিক বিবেচনায়, মিসেস শায়লার জীবিকা নির্বাহের উপায়টিকে পেশা হিসেবে আখ্যায়িত করা যায়।"
        },
        {
          "label": "ঘ",
          "question": "উদ্দীপকে উল্লেখিত মিসেস শায়লা বেগম ও রহিম মিয়ার জীবিকা অর্জনের উপায় দুটির বৈসাদৃশ্য বর্ণনা করো।",
          "explanation": "মিসেস শায়লা ও রহিমের জীবিকা নির্বাহের উপায় দুটি যথাক্রমে পেশা ও বৃত্তি নামে পরিচিত। এ দুয়ের মধ্যে কিছু বৈসাদৃশ্য বিদ্যমান। অনেকেই বৃত্তি ও পেশাকে প্রায় একই অর্থে ব্যবহার করে থাকেন। কিন্তু সমাজকর্মে বৃত্তি বলতে জীবনধারণের জন্য যেকোনো ধরনের অর্থনৈতিক কাজকে বোঝায়। অন্যদিকে, পেশার মূল দিক হচ্ছে বুদ্ধিবৃত্তিক প্রশিক্ষণের মাধ্যমে যোগ্যতা অর্জন। প্রতিটি পেশারই কিছু বৈশিষ্ট্য থাকে যা পেশাকে বৃত্তি থেকে আলাদা করে। রহিমের কাজের জন্য তাকে কোনো তাত্ত্বিক জ্ঞান অর্জন করতে হয়নি। কিন্তু একজন ডাক্তার হওয়ার জন্য মিসেস শায়লা বেগমকে প্রাতিষ্ঠানিক জ্ঞান অর্জন করতে হয়েছে। শুধু তাই নয়, এজন্য তাকে ব্যবহারিক প্রশিক্ষণও নিতে হয়েছে। অথচ কৃষি কাজের জন্য রহিম মিয়াকে আলাদাভাবে কোনো প্রশিক্ষণ নিতে হয়নি। আবার মিসেস শায়লার পেশার ক্ষেত্রে স্বতন্ত্র কিছু মূল্যবোধ ও নৈতিক মানদণ্ড রয়েছে, যা রোগী ও কাজের জায়গার প্রতি তার আচার-আচরণ ও সেখানে তার কার্যাবলিকে নিয়ন্ত্রণ করে। তার কাজের আরেকটি বৈশিষ্ট্য হলো, তাকে সুনির্দিষ্ট দায়িত্ব ও কর্তব্য পালন করতে হয়। এক্ষেত্রে তার জবাবদিহিতার বাধ্যবাধকতা রয়েছে। অন্যদিকে কৃষিকাজ করার জন্য রহিম মিয়াকে সুনির্দিষ্ট মূল্যবোধ, জবাবদিহিতা প্রভৃতি মেনে চলতে হয় না। এক্ষেত্রে সে স্বাধীনভাবে কাজ করতে পারবে। এছাড়া, মিসেস শায়লা বেগমের পেশা সমাজে উচ্চ মর্যাদার এবং এটি জনকল্যাণমূলক। কিন্তু রহিমের কাজটি এরকম নয়। তাই আলোচনার শেষে বলা যায়, মিসেস শায়লা বেগম ও রহিম মিয়ার কাজের মাধ্যমে বৃত্তি ও পেশার পার্থক্যগুলো সুস্পষ্ট হয়েছে।"
        }
      ]
    },
    {
      "number": "6",
      "uddipok": "তামান্না রহমান একটি সরকারি শিশু পরিবারের তত্ত্বাবধায়ক। সুজানা নামে অতি দরিদ্র পরিবারের পিতৃহীন একটি মেয়েকে তার প্রতিষ্ঠানে আনা হলে তিনি মেয়েটিকে সাদরে গ্রহণ করেন। মেয়েটির মতামত নিয়ে তার ঝোঁক বুঝে অংকন ও সঙ্গীত শিক্ষার প্রতি গুরুত্বারোপ করেন। তিনি সুজানার সমসুযোগ ও স্বনির্ভরতার প্রতি গুরুত্ব দেন।",
      "tag": "DCC 23",
      "sub_questions": [
        {
          "label": "ক",
          "question": "সমাজকর্ম পেশার নৈতিক নীতিমালা প্রদান করে যুক্তরাষ্ট্রের কোন সংস্থা?",
          "explanation": "সমাজকর্ম পেশার নৈতিক নীতিমালা প্রদান করে যুক্তরাষ্ট্রের National Association of Social Workers (NASW)."
        },
        {
          "label": "খ",
          "question": "পেশা বলতে কী বোঝ?",
          "explanation": "সাধারণত পেশা বলতে জীবিকা নির্বাহের জন্য নির্দিষ্ট বৈশিষ্ট্য, দক্ষতা, নৈপুণ্য, তত্ত্বনির্ভর সুশৃঙ্খল জ্ঞান, মূল্যবোধ ও নৈতিকতা এবং ব্যবহারিক জ্ঞানভিত্তিক অর্থনৈতিক কর্মকাণ্ডকে বোঝায়। মানবজ্ঞানের কোনো একটি নির্দিষ্ট শাখায় উচ্চমানের তাত্ত্বিক ও ব্যবহারিক জ্ঞানার্জন করে, সে জ্ঞানকে অর্থনৈতিক উদ্দেশ্যে অর্থাৎ জীবনধারণের উপায় হিসেবে বাস্তব ক্ষেত্রে প্রয়োগ করাকে এক কথায় পেশা বলা হয়। যেমন, ডাক্তারি, ওকালতি, শিক্ষকতা ইত্যাদি।"
        },
        {
          "label": "গ",
          "question": "উদ্দীপকে সমাজকর্মের যেসব মূল্যবোধ তুলে ধরা হয়েছে তা বর্ণনা করো।",
          "explanation": "উদ্দীপকে উপস্থাপিত সমাজকর্ম মূল্যবোধসমূহ হলো- ব্যক্তির মূল্য ও মর্যাদার স্বীকৃতি, আত্মনিয়ন্ত্রণ অধিকার ও ব্যক্তিস্বাধীনতা। প্রতিটি পেশার অনুশীলনে কতিপয় মূল্যবোধ অনুসৃত হয়ে থাকে। সমাজকর্ম পেশার ক্ষেত্রে বিশেষ কিছু মূল্যবোধ অনুসৃত হয়, যা সমস্যা সমাধান প্রক্রিয়ায় সাফল্য আনে। সমাজকর্মী তামান্না রহমানও এসব মূল্যবোধ অনুসরণের ফলে সুজানার সমস্যা সমাধানে সফল হয়েছেন। সমাজকর্মী তামান্না রহমান সমস্যা সমাধানের ক্ষেত্রে প্রথমেই সাহায্যার্থী হিসেবে তাকে মর্যাদাবান চিন্তা করেছেন এবং আন্তরিকতার সাথে গ্রহণ করেছেন। এটি ব্যক্তির মর্যাদা ও মূল্যের স্বীকৃতি মূল্যবোধ নামে পরিচিতি। ব্যক্তির অন্তর্নিহিত মূল্য ও মর্যাদার স্বীকৃতি প্রদান করা হলে তার সুপ্ত প্রতিভা বিকশিত হয় এবং তার মধ্যে আত্মবিশ্বাস জেগে ওঠে। তাই সাহায্যকারী ও সক্ষমকারী প্রক্রিয়া হিসেবে সমাজকর্ম এ মূল্যবোধটি অনুসরণ করে। এছাড়া সুজানার আত্মনিয়ন্ত্রণ অধিকার এবং ব্যক্তিস্বাধীনতার ওপরও তামান্না রহমান গুরুত্ব প্রদান করেছে। আত্মনিয়ন্ত্রণ অধিকার ব্যক্তিকে তার স্বকীয়তা ও যোগ্যতা প্রমাণের সুযোগ সৃষ্টি করে দেয়। ব্যক্তিকে আত্মনির্ভরশীল করে তুলতে এ মূল্যবোধের অনুসরণ আবশ্যক। তাই বলা যায়, উল্লিখিত মূল্যবোধ অনুসরণের মাধ্যমেই সমাজকর্মী তামান্না রহমান সুজানার সমস্যা সমাধানে সক্ষম ও সফল হয়েছেন।"
        },
        {
          "label": "ঘ",
          "question": "\"পেশাগত অনুশীলনে উদ্দীপকে উল্লেখিত মূল্যবোধগুলোই যথেষ্ট নয়\"- বক্তব্যটি মূল্যায়ন করো।",
          "explanation": "সমাজকর্ম মূল্যবোধসমূহের মাত্র তিনটি দিক উদ্দীপকে স্থান পাওয়ায় এটি সমাজকর্ম মূল্যবোধসমূহের সামগ্রিকতা ধারণে ব্যর্থ হয়েছে। সমাজকর্ম একটি সাহায্যকারী পেশা। সমস্যাগ্রস্ত ব্যক্তি, দল ও সমষ্টির সমস্যা সমাধান ও উন্নয়নে সাহায্য করাই এর কাজ। সমাজকর্ম অনুশীলনের বাস্তব অভিজ্ঞতার ভিত্তিতে দেশ-কাল নিরপেক্ষতা ভেদে এর কিছু স্বতন্ত্র মূল্যবোধ গড়ে উঠেছে। উদ্দীপকে সমাজকর্মী তামান্না রহমান কাজে উত্ত মূল্যবোধসমূহের তিনটি দিকের প্রতিফলন দেখা যায়। সমাজকর্মী তামান্না রহমান ও সুজানার সমস্যা সমাধানে ব্যক্তির মূল্য ও মর্যাদার স্বীকৃতি, আত্মনিয়ন্ত্রণ অধিকার এবং ব্যক্তিস্বাধীনতা- এই তিনটি মূল্যবোধ পরিপূর্ণভাবে অনুশীলন করেছেন। শুধু এ তিনটিই সমাজকর্মের মূল্যবোধ নয়। সমাজকর্মের আরও অনেক মূল্যবোধ রয়েছে। যেগুলো সঠিকভাবে অনুসরণ করলে সমস্যা-সমাধান প্রক্রিয়া সাফল্য লাভ করে। এসব মূল্যবোধের মধ্যে রয়েছে- সকলকে সমান সুযোগ দান। অর্থাৎ জাতি, ধর্ম, বর্ণ নির্বিশেষে সর্ব শ্রেণির মানুষকে সাহায্য গ্রহণের সমান সুযোগ প্রদান করা। তাছাড়া সাহায্যার্থীকে স্বনির্ভর করে তোলার মানসিকতা নিয়ে সমাজকর্মী সাহায্য করবেন। ব্যক্তির সম্ভাবনাকে কাজে লাগিয়ে তাকে আত্মনির্ভরশীল করে গড়ে তোলাই হবে সমাজকর্মীর প্রধান কাজ। সমাজকর্মের অন্য একটি মূল্যবোধ হচ্ছে সম্পদের সদ্ব্যবহার করা, অর্থাৎ সাহায্যার্থীর বাহ্যিক ও অন্তর্নিহিত সম্পদের সর্বোচ্চ ব্যবহারের মাধ্যমে সমস্যা সমাধানে প্রচেষ্টা চালাতে হবে। সমাজকর্মী সর্বদাই সাহায্যার্থীকে গোপনীয়তা রক্ষা করার প্রতিশ্রুতি দিয়ে তথ্য সংগ্রহ করবেন। তাহলে সাহায্যার্থী তার সব ধরনের তথ্য প্রকাশ করতে ভরসা পাবেন। সমাজকর্মী সাহায্যাথীর মধ্যে সামাজিক দায়িত্ব সৃষ্টি করে কাজ করবেন। পারস্পরিক দায়িত্ববোধ সমাজের উদ্দেশ্য অর্জনকে সফল করে তোলে। পারস্পরিক শ্রদ্ধাবোধ ও সহনশীলতা সমাজকর্মের অপর একটি মূল্যবোধ। এটি না থাকলে সামাজিক বন্ধন শিথিল হয়ে পড়ে। সর্বোপরি একজন সমাজকর্মী তার জ্ঞানের সর্বোচ্চ ব্যবহারের মাধ্যমে সাহায্যার্থীকে সেবা প্রদান করবেন এবং তিনি সমাজের প্রতি সামগ্রিক দৃষ্টিভঙ্গি পোষণ করবেন। পরিশেষে বলা যায়, উদ্দীপকে সমাজকর্মের উল্লিখিত মূল্যবোধসমূহের কোনো ইঙ্গিত নেই। তাই বলা যায়, উদ্দীপকটি সমাজকর্মের সামগ্রিক মূল্যবোধ ধারণ করতে সক্ষম হয়নি।"
        }
      ]
    },
    {
      "number": "7",
      "uddipok": "আবদুর রহমান গ্রামের একজন সচ্ছল কৃষক। তিনি প্রতি বছর তার সম্পদের একটি অংশ দরিদ্র ও অসহায়দের মধ্যে বিতরণ করেন। সম্প্রতি ইসলাম ধর্ম গ্রহণকারী মাইকেল এবং ঋণের কিস্তি পরিশোধে ব্যর্থ রহিমা খাতুনকে তিনি ঐ অর্থ থেকে দান করেন। তবে তিনি নির্দিষ্ট কয়েকটি খাতের বাইরে ঐ অর্থ বিতরণ করেন না।",
      "tag": "DCC 23",
      "sub_questions": [
        {
          "label": "ক",
          "question": "সতীদাহ প্রথা উচ্ছেদ আইন কত সালে প্রণীত হয়?",
          "explanation": "সতীদাহ প্রথা উচ্ছেদ আইন ১৮২৯ সালে প্রণীত হয়।"
        },
        {
          "label": "খ",
          "question": "সমাজ সংস্কার বলতে কী বোঝ?",
          "explanation": "যখন সমাজের কোনো অবস্থার সংস্কার করে কল্যাণকর অবস্থা ফিরিয়ে আনা হয় তখন তাকে সমাজ সংস্কার বলা হয়। সমাজ সংস্কার হলো সামাজিক কুসংস্কার ও গোঁড়ামির বিরুদ্ধে কাঙ্ক্ষিত সামাজিক পরিবর্তন। সমাজে প্রচলিত ক্ষতিকর রীতিনীতি প্রথা, প্রতিষ্ঠান, মূল্যবোধ যেগুলো সমাজের জন্য অমঙ্গলজনক বলে বিবেচিত সেগুলো অপসারণ করে তার স্থলে মঙ্গলজনক রীতিনীতি, প্রথা, প্রতিষ্ঠান, মূল্যবোধ প্রভৃতি স্থাপন বা পরিবর্তন আনয়নকেই সমাজ সংস্কার বলা হয়।"
        },
        {
          "label": "গ",
          "question": "উদ্দীপকে বর্ণিত আবদুর রহমানের অর্থ বিতরণ সমাজকল্যাণের কোন ঐতিহ্যগত প্রতিষ্ঠানের উদাহরণ? ব্যাখ্যা করো। এর ব্যয়ের খাতগুলোর নাম লিখ।",
          "explanation": "উদ্দীপকে বর্ণিত আবদুর রহমানের অর্থ বিতরণ সমাজকল্যাণের ঐতিহ্যগত প্রতিষ্ঠান যাকাতের উদাহরণ। ইসলাম ধর্মের পাঁচটি স্তম্ভের মধ্যে যাকাত হলো বাধ্যতামূলক অর্থনৈতিক বিধান। ইসলামি অর্থনীতির পরিভাষায়, কোনো মুসলমানের সম্পদ যাবতীয় ব্যয় নির্বাহের পর বার্ষিক নির্দিষ্ট পরিমাণ উদ্বৃত্ত থাকলে নির্দিষ্ট হারে নির্দিষ্ট শ্রেণিতে বাধ্যতামূলকভাবে অর্থ বা সম্পদ আকারে বিতরণের বিধানই যাকাত। যাকাত গরিবের হক হলেও সব দরিদ্রই যাকাত পাওয়ার অধিকারী নয়। ইসলামের দৃষ্টিতে নিঃস্ব মুসলমান, নিসাব পরিমাণ সম্পত্তিহীন দরিদ্র, ঋণশোধে অক্ষম ঋণগ্রস্ত ব্যক্তি, কপর্দকহীন ও বিপদগ্রস্ত বিদেশি, ধর্মযোদ্ধা ও চুক্তিবদ্ধ দাসদাসী প্রমুখ শ্রেণির লোকজন যাকাত পাওয়ার অধিকারী। পাশাপাশি মসজিদ নির্মাণ, রাস্তাঘাট তৈরি এবং হাসপাতাল স্থাপন ও সংস্কারে যাকাতের অর্থ ব্যবহার করা যাবে। উদ্দীপকে দেখা যায়, আবদুর রহমান তার সম্পদের একটি অংশ দরিদ্র ও অসহায়দের মধ্যে নব্য ইসলাম ধর্ম গ্রহণকারী মাইকেল এবং ঋণের কিস্তি পরিশোধে ব্যর্থ রহিমার মাঝে বিতরণ করেন। অর্থ বিতরণের ক্ষেত্রে আবদুর রহমানের এই বৈশিষ্ট্যগুলো প্রতিফলিত হয় সমাজকল্যাণের ঐতিহ্যগত প্রতিষ্ঠান যাকাতের মধ্যে। যাকাত প্রদানের নির্দিষ্ট খাত রয়েছে। খাতগুলো হলো ১. মুসলমান দরিদ্র ব্যক্তি (ফকির) ২. মুসলমান নিঃস্ব ব্যক্তি (মিসকিন) ৩. যাকাত আদায়ে নিয়োজিত কর্মচারী ৪. সদ্য মুসলমান ব্যক্তি ৫. এমন দাস যে মুক্ত হতে চায় ৬. ঋণগ্রস্ত লোক ৭. ইসলাম প্রচারের পথে নিয়োজিত ব্যক্তি ৮. মুসাফির।"
        },
        {
          "label": "ঘ",
          "question": "উক্ত প্রতিষ্ঠানের তাৎপর্য তোমার পাঠ্যপুস্তকের আলোকে বর্ণনা করো।",
          "explanation": "নিম্নের অনুরূপ উদ্দীপকে উল্লিখিত অর্থ তথা নির্দিষ্ট খাতে যাকাতের অর্থ ব্যয়ের তাৎপর্য অপরিসীম। সমাজকল্যাণে যাকাত প্রথার সুদূরপ্রসারী প্রভাব বিদ্যমান। যাকাত ব্যবস্থা অর্থনৈতিক ক্ষেত্রে প্রাপ্ত সম্পদ ও সুযোগ-সুবিধার সুষম বণ্টনের অনুকূল পরিবেশ সৃষ্টি করে। এতে সম্পদ সমাজের মুষ্টিমেয় লোকদের. মধ্যে কুক্ষিগত হতে পারে না। সামাজিক ক্ষেত্রে যাকাত দরিদ্রতা দূর করে সামাজিক সংহতি, প্রগতি ও উন্নয়নকে ত্বরান্বিত করে। সামাজিক সাম্য প্রতিষ্ঠার উত্তম পন্থা হলো যাকাতভিত্তিক অর্থব্যবস্থা। যাকাত সম্পদশালীদের লোভ-লালসা এবং সম্পদ লাভের আকাঙ্ক্ষাকে অবদমিত করে। উদ্দীপকে ঐতিহ্যগত সমাজকল্যাণমূলক প্রতিষ্ঠান যাকাত নির্দেশিত হয়েছে। দুঃস্থ, অসহায় ও আর্তমানবতার কল্যাণ সাধন সমাজকল্যাণের অন্যতম লক্ষ্য। আর যাকাত সমাজের দুঃস্থ, অসহায় ও দরিদ্র শ্রেণির মানুষের কল্যাণে নিয়োজিত একটি সামাজিক ও নিরাপত্তামূলক ব্যবস্থা। যেকোনো রাষ্ট্রে যাকাত ব্যবস্থা চালু থাকলে অলসভাবে অর্থ জমা এবং তা থেকে প্রতি বছর যাকাত দান করে জমানো টাকা হ্রাস করতে কেউ চাইবে না। বরং স্বাভাবিকভাবে মানুষ জমানো টাকা অলসভাবে ফেলে না রেখে ব্যবসা- বাণিজ্য, শিল্পকারখানায় বিনিয়োগ করতে উৎসাহী হবে। এতে শিল্পায়ন, কর্মসংস্থানের সুযোগ সৃষ্টি, বেকার সমস্যা, হ্রাস, উৎপাদন বৃদ্ধি, অভ্যন্তরীণ পুঁজি গঠন ইত্যাদি বহুমুখী অর্থনৈতিক উন্নয়নের পরিবেশ সৃষ্টি হবে। ইসলামি বিধান মোতাবেক পরিকল্পিত উপায়ে যাকাত সংগ্রহ এবং বিনিয়োগের মাধ্যমে সমাজের অসংখ্য দরিদ্র শ্রেণিকে আর্থিক দিক দিয়ে পর্যায়ক্রমে প্রতিষ্ঠিত করা যায়। এভাবে ধনী-দরিদ্রের বৈষম্য হ্রাস, সম্পদের সুষ্ঠু বণ্টন এবং সামাজিক ও অর্থনৈতিক উন্নয়নের গতি ত্বরান্বিত হবে। ফলে সমাজের সার্বিক কল্যাণ সাধন সম্ভব হবে। পরিশেষে বলা যায়, সামাজিক ও অর্থনৈতিক উন্নয়নকে গতিশীল করার মাধ্যমে সমাজের সার্বিক কল্যাণের ক্ষেত্রে যাকাতের ভূমিকা অনস্বীকার্য।"
        }
      ]
    },
    {
      "number": "8",
      "uddipok": "জনাব গোপাল তার সম্পদের কিছু অংশ পাপমোচন, স্বর্গলাভ এবং ভগবানের সন্তুষ্টির জন্য উৎসর্গ করেন এবং জনাব সুমন তার সম্পদের কিছু অংশ জনহিতকর কাজে, আত্মীয়স্বজনের কল্যাণে এবং সৃষ্টিকর্তার সন্তুষ্টির জন্য উৎসর্গ করেন।",
      "tag": "DCC 23",
      "sub_questions": [
        {
          "label": "ক",
          "question": "যাকাত প্রদানের খাত কয়টি?",
          "explanation": "যাকাত প্রদানের খাত ৮টি।"
        },
        {
          "label": "খ",
          "question": "সামাজিক উন্নয়ন বলতে কী বোঝায়?",
          "explanation": "সামাজিক উন্নয়ন একটি গতিশীল ধারণা, যা সমাজের ইতিবাচক পরিবর্তন প্রক্রিয়ার দিকনির্দেশনা দেয়। সামাজিক বিষয়াদির উন্নয়নই হলো সামাজিক উন্নয়ন। কিন্তু সমাজকর্মের দৃষ্টিতে এটি আরও ব্যাপক ও বিস্তৃত। বহুধারায় বিভক্ত মানবজীবনকেন্দ্রিক একটি বিকাশমুখী প্রচেষ্টাই সামাজিক উন্নয়ন।"
        },
        {
          "label": "গ",
          "question": "উদ্দীপকে সুমনের কর্মকাণ্ড কোন ঐতিহ্যগত সমাজকল্যাণ প্রতিষ্ঠানকে ইঙ্গিত করেছে? ব্যাখ্যা করো।",
          "explanation": "উদ্দীপকে সুমনের কর্মকাণ্ড ঐতিহ্যগত সমাজকল্যাণ প্রতিষ্ঠান ওয়াকফ-কে ইঙ্গিত করেছে। ওয়াকফ আরবি শব্দটির বাংলা অর্থ আটক। আটক বলতে সম্পত্তির মালিকানাকে আটক করা এবং সেই আটককৃত সম্পত্তি দরিদ্রদের দান করা বা কোনো উদ্দেশ্যে উৎসর্গ করাকে বোঝানো হয়েছে। ওয়াকফ্ ইসলাম ধর্মে প্রচলিত জনহিতকর কাজে সম্পত্তি দানের একটি স্থায়ী ব্যবস্থা। ব্যবহারিক দৃষ্টিকোণ থেকে ওয়াকফকে তিন ভাগে ভাগ করা যায়। যথা- ওয়াকফ-ই-খায়রি, ওয়াকফ-ই-আহলি ও ওয়াকফ-ই-লিল্লাহ। যখন কোনো মুসলমান তার সম্পত্তি বা সম্পত্তির আয় জনহিতকর কাজে দান করেন, তখন তাকে ওয়াক্‌ফ-ই-খায়রি বলা হয়। নিজ বংশধর বা আত্মীয়-স্বজনদের কল্যাণে দান করলে তখন তাকে ওয়াকফ-ই-আহলি এবং ধর্মীয় কাজে স্থায়ীভাবে দান করলে ওয়াকফ-ই-লিল্লাহ বলে। উদ্দীপকের সুমনের কর্মকাণ্ডের উক্ত বিষয়গুলোই দেখা যায়। উদ্দীপকে দেখা যায়, সুমন তার সম্পদের কিছু অংশ জনহিতকর কাজে, আত্মীয় স্বজনের কল্যাণে এবং সৃষ্টিকর্তার সন্তুষ্টির জন্য উৎসর্গ করেন। ওয়াকফ এমন একটি ঐতিহ্যগত সমাজকল্যাণ প্রতিষ্ঠান, যা ধর্মীয় বা জনকল্যাণমূলক কাজে কোনো মুসলমানের সম্পূর্ণ সম্পত্তি বা তার অংশবিশেষ স্থায়ীভাবে উৎসর্গ বা দান করাকে বোঝায়। এখানে ওয়াকফ ও সুমনের কর্মকান্ডের মধ্যে সাদৃশ্য রয়েছে। তাই বলা যায়, সুমনের কর্মকাণ্ড ঐতিহ্যগত সমাজকল্যাণ প্রতিষ্ঠান ওয়াক্‌ফকে নির্দেশ করে।"
        },
        {
          "label": "ঘ",
          "question": "উদ্দীপকে ইঙ্গিতকৃত গোপাল ও সুমনের কর্মকাণ্ড জনকল্যাণে কীভাবে ভূমিকা রাখতে পারে? বিশ্লেষণ করো।",
          "explanation": "উদ্দীপকে ইঙ্গিতকৃত গোপালের কর্মকাণ্ড সমাজকল্যাণ প্রতিষ্ঠান দেবোত্তর এবং সুমনের কর্মকাণ্ড ওয়াকফকে নির্দেশ করে। এ প্রতিষ্ঠান দুটি বৈষয়িক সহায়তার মাধ্যমে জনকল্যাণে গুরুত্বপূর্ণ ভূমিকা রাখতে পারে। মুসলমানদের ওয়াকফ এবং হিন্দুদের দেবোত্তর উভয়ই স্বেচ্ছামূলক দান ব্যবস্থা। হিন্দুরা ধর্মীয় উদ্দেশ্যে কোনো সম্পত্তি উৎসর্গ করলে তাকে দেবোত্তর সম্পত্তি বলে। ধর্মীয় শিক্ষামূলক প্রতিষ্ঠান, ধর্মীয় অনুষ্ঠানের ব্যয় নির্বাহ, অনাথ আশ্রম, মানবসেবামূলক কার্যক্রম পরিচালনার জন্য দেবোত্তর প্রথায় সম্পত্তি উৎসর্গ করা হয়। আর জনহিতকর কাজে মুসলমানদের সম্পত্তি দানের একটি স্থায়ী ব্যবস্থা হচ্ছে ওয়াকফ। এর মাধ্যমে বিভিন্ন সমাজকল্যাণ প্রতিষ্ঠান গড়ে উঠেছে। উদ্দীপকে ইঙ্গিতকৃত গোপাল ও সুমনের কর্মকাণ্ড যথাক্রমে দেবোত্তর ও ওয়াকফ প্রতিষ্ঠান বা প্রথাকে তুলে ধরে। জনকল্যাণে প্রতিষ্ঠান দুটি গুরুত্বপূর্ণ ভূমিকা রাখতে পারে। ওয়াকফকৃত সম্পত্তি কাজে লাগিয়ে বিভিন্ন সামাজিক ও শিক্ষাপ্রতিষ্ঠান যেমন- দাতব্য চিকিৎসালয়, এতিমখানা, স্কুল-কলেজ, রাস্তাঘাট প্রভৃতি নির্মাণ করা যায়। অনেকের কর্মসংস্থানের সুযোগ সৃষ্টি, অসহায় ও দুস্থদের অর্থনৈতিক নিরাপত্তা, আত্মীয়-স্বজন ও আশ্রিত ব্যক্তিদের সহায়তা করা যায়। আর সমাজকল্যাণ ও সমাজসেবার ক্ষেত্রে দেবোত্তর হিন্দুধর্মের সর্বশ্রেষ্ঠ উৎসর্গকৃত সাহায্য দান ব্যবস্থা। এর মাধ্যমে ধর্মীয় শিক্ষাদান প্রতিষ্ঠান ও উপাসনালয়, চিকিৎসা ব্যবস্থার উন্নয়ন, দুস্থদের কল্যাণ, স্কুল-কলেজ স্থাপন প্রভৃতি কর্মকাণ্ড পরিচালনা করা যায়। উদ্দীপকের গোপাল ও সুমনের উৎসর্গীকৃত সম্পত্তি দেবোত্তর ও ওয়াকফের মাধ্যমে যথাযথভাবে কাজে লাগিয়ে, সমাজের সার্বিক কল্যাণ সাধন করা যেতে পারে। সুতরাং, উপরের আলোচনা থেকে বলা যায়, উদ্দীপকের গোপাল ও সুমনের কর্মকান্ড দেবাত্তর ও ওয়াকফ জনকল্যাণে কার্যকরভাবে ভূমিকা রাখতে পারে।"
        }
      ]
    },
    {
      "number": "9",
      "uddipok": "রওশন আক্তার একটি রক্ষণশীল সম্ভ্রান্ত মুসলিম পরিবারে জন্মগ্রহণ করে। ষোল বছর বয়সে কলেজ শিক্ষক মি. করিমের সাথে তার বিয়ে হয়। স্বামীর সহযোগিতায় তিনি পড়াশোনা করেন। স্বামীর মৃত্যুর পর অনেক সম্পদের মালিক হন। তিনি নিজ গ্রামে নারীদের শিক্ষার জন্য একটি বালিকা বিদ্যালয় স্থাপন করেন। মহিলাদের সচেতন ও সুসংগঠিত করার লক্ষ্যে মহিলা সমিতি নামে একটি সংগঠন গড়ে তোলেন।",
      "tag": "DCC 23",
      "sub_questions": [
        {
          "label": "ক",
          "question": "ব্রাহ্ম সমাজের প্রতিষ্ঠাতা কে?",
          "explanation": "ব্রাহ্ম সমাজের প্রতিষ্ঠাতা রাজা রামমোহন রায়।"
        },
        {
          "label": "খ",
          "question": "সামাজিক আন্দোলন বলতে কী বোঝ?",
          "explanation": "সামাজিক আন্দোলন বলতে এমন এক ধরনের যৌথ প্রচেষ্টাকে বোঝানো হয়, যা সমাজে বিদ্যমান বিভিন্ন অনাচার, কুসংস্কার ও গোঁড়ামির বিরুদ্ধে পরিচালিত হয়। সমাজ সংস্কারের প্রয়োজন থেকেই সামাজিক আন্দোলন সংঘটিত হয়। সমাজ থেকে শোষণ-বঞ্চনা এবং প্রচলিত বিভিন্ন কু-প্রথা দূর করাই এ আন্দোলনের মূল লক্ষ্য। এক্ষেত্রে বিপ্লবাত্মক পন্থা অবলম্বন না করে নিয়মতান্ত্রিক উপায়ে পরিবর্তনের প্রচেষ্টা চালানো সামাজিক আন্দোলনের বৈশিষ্ট্য। আর-সামাজিক আন্দোলনের মধ্য দিয়ে নানা ধরনের সংস্কার সাধিত হয়।"
        },
        {
          "label": "গ",
          "question": "উদ্দীপকে রওশন আক্তারের কাজের সাথে বাংলাদেশের কোন বিখ্যাত সমাজ সংস্কারকের মিল রয়েছে? তার পরিচিয় দাও।",
          "explanation": "নারী উন্নয়নে অবদান রাখার দিক থেকে উদ্দীপকের জেসমিন করিমের কর্মকান্ড বিখ্যাত সমাজ সংস্কারক বেগম রোকেয়া সাখাওয়াত হোসেনের কর্মকাণ্ডের সাথে সাদৃশ্যপূর্ণ। অবিভক্ত বাংলার নারী জাগরণের অগ্রদূত হিসেবে বেগম রোকেয়ার নাম ইতিহাসের পাতায় স্বর্ণাক্ষরে লেখা আছে। তিনি আমৃত্যু নারীশিক্ষা, লিঙ্গ সমতা প্রতিষ্ঠা, ধর্মীয় ও সামাজিক গোঁড়ামি দূর করা এবং অন্যান্য সামাজিক বিষয়ে নারীদের উন্নয়ন ও কল্যাণে নিজেকে নিয়োজিত রেখেছেন। উদ্দীপকের জেসমিন করিমেরও বেগম রোকেয়ার দেখানো পথেই হেঁটেছেন। জেসমিন করিমের পারিবারিক ইতিহাস ও প্রাথমিক জীবন বেগম রোকেয়ার সাথে সাদৃশ্যপূর্ণ। তবে তাদের দুজনের মধ্যে মূল সাদৃশ্য লক্ষ্য করা যায় নারী মুক্তির জন্য কাজ করার মাধ্যমে। জেসমিন করিম তার গ্রামের পশ্চাৎপদ, নিরক্ষর ও কুসংস্কারাচ্ছন্ন নারীদের মুক্তির পথ দেখিয়েছেন। তিনি তাদেরকে শিক্ষিত করে তোলার লক্ষ্যে গ্রামে একটি বালিকা বিদ্যালয় স্থাপন করেছেন। তাছাড়া নারীদের অবস্থার উন্নয়নে তিনি গ্রামে একটি মহিলা সমিতিও স্থাপন করেছেন। অন্যদিকে বেগম রোকেয়াও নারী শিক্ষার বিস্তারে অসামান্য অবদান রেখে গেছেন। মাত্র ৫ জন ছাত্রী নিয়ে তিনি \"সাখাওয়াত মেমোরিয়াল গার্লস স্কুল' এর যাত্রা শুরু করেছিলেন। পরবর্তী সময়ে স্কুলটি সরকারি সাহায্য লাভ করে এবং ইংরেজি বালিকা বিদ্যালয়ে উন্নীত হয়। তাছাড়া রোকেয়া নারীদের কল্যাণে 'আঞ্জুমানে খাওয়াতীনে ইসলাম' নামে একটি সংগঠন গড়ে তোলেন। উদ্দীপকের জেসদিন করিমণ্ড মহিলাদের সচেতন ও সংগঠিত করতে মহিলা সমিতি নামে সংগঠন গড়ে তুলেছিলেন। সুতরাং বলা যায়, জেসমিন করিমের কার্যক্রম আমাদেরকে বেগম রোকেয়ার কথাই মনে করিয়ে দেয়।"
        },
        {
          "label": "ঘ",
          "question": "নারী শিক্ষা বিস্তারে উদ্দীপকে উপস্থাপিত ব্যক্তির সাথে তোমার পাঠ্যবইয়ের সাদৃশ্যপূর্ণ ব্যক্তির অবদান বর্ণনা করো।",
          "explanation": "বাংলাদেশের নারীদের উন্নয়নের জন্য তাদের শিক্ষিত, অধিকার- সচেতন ও স্বাবলম্বী করে গড়ে তোলা জরুরি। আর তা করার জনা। জেসমিন করিমের কর্মকাণ্ড সহায়ক ভূমিকা রাখতে পারে। আমাদের দেশে নারীরা এখনও অবহেলিত এবং তাদের প্রাপ্য অধিকার থেকে বঞ্চিত। এর অন্যতম কারণ হলো নারীশিক্ষার অভাব এবং অধিকার সম্পর্কে তাদের অসচেতনতা। তাই এ অবস্থা থেকে উত্তরণে নারীদের মধ্যে শিক্ষার হার বৃদ্ধির পাশাপাশি নিজের অধিকার রক্ষায় তাদেরকে সচেতন করে তুলতে হবে। উদ্দীপকের জেসমিন করিম নারীমুক্তির লক্ষ্যে কাজ করছেন। তিনি তার গ্রামে বালিকা বিদ্যালয় প্রতিষ্ঠা করেছেন। তার কার্যক্রম নিজ গ্রামেই সীমাবদ্ধ হলেও এর সফলতা সমগ্র বাংলাদেশের নারীসমাজের জন্য অনুপ্রেরণা হিসেবে কাজ করতে পারে। বিশেষ করে জেসমিন করিম নিজের এলাকার নারীদের কুসংস্কার ও পশ্চাৎপদতা থেকে মুক্ত করার লক্ষ্যে শিক্ষার ওপর গুরুত্ব দিয়েছেন। তার এ ভূমিকা নারীমুক্তির জন্য আদর্শস্বরূপ। তাছাড়া জেসমিন করিম তার গ্রামে মহিলাদের একটি সমিতিও স্থাপন করেছেন যা নারীদের অধিকার সচেতন এবং অর্থনৈতিকভাবে স্বাবলম্বী হতে সাহায্য করবে। সারা দেশজুড়ে এ ধরনের নারী সংগঠন, সমিতি ইত্যাদি গড়ে তোলা হলে মেয়েরা আর পশ্চাৎপদ হয়ে থাকবে না। তারা নিজেদের আর্থ-সামাজিক অবস্থার উন্নয়নের পাশাপাশি জাতীয় উন্নয়নেও অবদান রাখতে সক্ষম হবে। এভাবে জেসমিন করিমের কর্মকান্ড এ দেশে নারী উন্নয়নের ক্ষেত্রে গুরুত্বপূর্ণ ভূমিকা রাখবে। উপরের আলোচনা থেকে বলা যায়, জেসমিন করিমের মতো সবাই আন্তরিকতার সাথে এগিয়ে এলে বাংলাদেশের নারী সমাজের উন্নয়নের কাজটি সহজ হবে।"
        }
      ]
    },
    {
      "number": "10",
      "uddipok": "আসাদ ঢাকা বিশ্ববিদ্যালয়ের মাস্টার্স শেষ পর্বে মাঠকর্ম সম্পাদনে তেজগাঁও মাদকাসক্তি নিরাময় কেন্দ্রে সমাজসেবা কর্মকর্তার অধীনে শিক্ষনবিশ সমাজকর্মী হিসেবে কাজ করে। এজন্য তাকে ঐখানকার ক্লাইন্টের জীবন ইতিহাস সংগ্রহ করে তা বিশ্লেষণ করতে হয়। এরপর সে আলোকে তাদের সমস্যার সমাধানের পদক্ষেপ নিতে হয়। গৃহীত পদক্ষেপ কার্যকরী করার জন্য তিনি সমাজকর্মের সমস্যা সমাধানকারী প্রক্রিয়া ব্যবহার করেন। পাশাপাশি তিনি সমাজকর্মের নীতিমালা প্রয়োগ করে উক্ত প্রতিষ্ঠানে ক্লাইন্টদের সেবা প্রদান করেন।",
      "tag": "DCC 23",
      "sub_questions": [
        {
          "label": "ক",
          "question": "সমষ্টি সমাজকর্ম পদ্ধতি কয়ভাগে বিভক্ত এবং কী কী ?",
          "explanation": "সমষ্টি সমাজকর্ম পদ্ধতি ২ ভাগে বিভক্ত। ১. সমষ্টি উন্নয়ন, ২. সমষ্টি সংগঠন।"
        },
        {
          "label": "খ",
          "question": "দল সমাজকর্ম পদ্ধতি বলতে কী বোঝ?",
          "explanation": "দল সমাজকর্ম বলতে দলভুক্ত সকল সদস্যদের সাথে শৃঙ্খলাপূর্ণ, নিয়মতান্ত্রিকতা ও পরিকল্পিত উপায়ে কাজ করার বিশেষ পদ্ধতিকে বোঝায়। দল সমাজকর্মের মাধ্যমে দলীয় সদস্যদের স্বাভাবিক ভূমিকা পালনে প্রতিবন্ধকতা সৃষ্টিকারী শক্তিসমূহকে চিহ্নিত করা হয়। ফলে সমস্যা মোকাবিলা এবং দলীয় সদস্যদের দক্ষ জনশক্তিকে রূপান্তরের প্রক্রিয়া সহজ হয়। এক্ষেত্রে সেবাকার্য গ্রহণ ও দলের উন্নয়নে কাজ করার জন্য এক বৈজ্ঞানিক প্রক্রিয়া অনুসরণ করা হয়।"
        },
        {
          "label": "গ",
          "question": "উদ্দীপকে উল্লেখিত সমাজকর্মী আসাদ সেবাদানের ক্ষেত্রে সমাজকর্মের কোন পদ্ধতির জ্ঞান প্রয়োগ করেছেন?",
          "explanation": "উদ্দীপকে সমাজকর্মী আসাদ সেবাদানে ক্ষেত্রে সমাজকর্মের ব্যক্তি সমাজকর্ম পদ্ধতির জ্ঞান প্রয়োগ করেছেন। পেশাদার সমাজকর্মের অন্যতম মৌলিক পদ্ধতি হচ্ছে ব্যক্তি সমাজকর্ম। এ পদ্ধতি সমস্যাগ্রস্ত ব্যক্তির সুপ্ত প্রতিভা, দক্ষতা ও ক্ষমতার বিকাশ সাধন করে। এতে ব্যক্তি নিজের সমস্যা নিজে সমাধান করে সমাজে তার যথাযথ ভূমিকা পালন করতে পারে। উদ্দীপতে আসাদকে মাদকাসক্তি নিরাময় কেন্দ্রে কাজ করার সময় ক্লায়েন্টের জীবন ইতিহাস সংগ্রহ করে তা বিশ্লেষণ করে সমস্যা সমাধানের পদক্ষেপ নিতে হয়। এজন্য তিনি সমস্যা সমাধানকারী প্রক্রিয়া ব্যবহার করেন। এক্ষেত্রে তিনি সমাজকর্মের নীতি মেনে ক্লাইন্টকে সেবা প্রদান করেন। উদ্দীপকের সমাজকর্মী আসাদ সেবাদানের ক্ষেত্রে যে সমাজকর্ম পদ্ধতির প্রয়োগ করেছেন তা ব্যক্তি সমাজকর্ম পদ্ধতিকে নির্দেশ করে। ব্যক্তি সমাজকর্ম পাঁচটি উপাদনকে কেন্দ্র করে পরিচালিত হয়। যথা- ব্যক্তি বা সাহায্যার্থী, সমস্যা, সমাজকর্ম প্রতিষ্ঠান, সমাজকর্মী ও সমস্যা সমাধান প্রক্রিয়া। এই পাঁচটি উপাদানের প্রতিটিই উদ্দীপকে দৃশ্যমান। ব্যক্তি সমাজকর্মের নানা প্রয়োগক্ষেত্রের মধ্যে মাদকাসক্তি নিরাময়েও এ মৌলিক পদ্ধতিটি প্রয়োগ করা হয়ে থাকে। দেশের উদ্যমী, সম্ভাবনাময় যুব সমাজ দিন দিন মাদকাসক্ত হয়ে কর্মস্পৃহা হারিয়ে ফেলছে। তাদের ক্ষেত্রে ব্যক্তি সমাজকর্ম প্রয়োগ করা যায়। এতে তারা সুপ্ত প্রতিভা বিকাশের মাধ্যমে সামাজিক ভূমিকা পালনে সক্ষম হয়ে উঠবে। উদ্দীপকে ব্যক্তি সমাজকর্মের উপাদান ও প্রয়োগক্ষেত্র স্পষ্টত ফুটে উঠেছে। তাই বলা যায়, উদ্দীপকের মৌলিক পদ্ধতিটি ব্যক্তি সমাজকর্ম।"
        },
        {
          "label": "ঘ",
          "question": "ব্যক্তির সমস্যা সমাধানে আসাদ উক্ত পদ্ধতির কোন কোন নীতিমালা অনুসরণ করেন? বিশ্লেষণ করো।",
          "explanation": "ব্যক্তির সমস্যা সমাধানে আসাদ ব্যক্তি সমাজকর্ম পদ্ধতির ভিন্নধর্মী নীতি ও সাধারণ নীতি অনুসরণ করেন। ব্যক্তি সমাজকর্ম পদ্ধতি ব্যক্তির সমস্যা সামাধানে কাজ করে। ব্যক্তির সমস্যা সমাধানের ক্ষেত্রে কতিপয় নীতি অনুসরণ করতে হয়। ব্যক্তি সমাজকর্ম প্রক্রিয়ার সার্বিক সাফল্য অনেকাংশে নির্ভর করে নীতিমালার ওপর। ব্যক্তি সমাজকর্মের ভিন্নধর্মী বা প্রভেদ নীতি বলতে সেই নীতিকে বোঝায় যা বিভিন্ন সমস্যার ক্ষেত্রে বিভিন্ন অবস্থার আলোকে অনুসরণ করা হয়। উদ্দীপকের আসাদ মাদকাসক্ত ব্যক্তির সমস্যা সমাধানে সাহায্যার্থীর সাথে সাক্ষাতের প্রথম থেকে শেষ পর্যন্ত সাধারণ নীতিমালা অনুসরণ করেন। ব্যক্তি সমাজকর্মের অন্যতম একটি গুরুত্বপূর্ণ নীতি হলো গ্রহণ নীতি। এই নীতির আলোকে ব্যক্তিকে আন্তরিকতা, আগ্রহ ও মর্যাদার সাথে গ্রহণ করেন। একই সাথে সমস্যা সমাধানে যোগাযোগ নীতি অনুসরণ করেন। সহায্যার্থীর সাথে সমস্যা ও আনুষজ্ঞিক বিষয়ে তথ্য ও ভা বিনিময় করেন। ব্যক্তি সমাজকর্মের সাধারণ নীতি হিসেবে প্রত্যেক ব্যক্তিকে আলাদা আলাদা বিচার করতে হয়। এক্ষেত্রে আসাদও ব্যক্তি স্বাতন্ত্র্যতার নীতি রক্ষা করেন। সমস্যা সমাধান প্রক্রিয়ায় সাহায্যার্থীর প্রত্যক্ষ অংশগ্রহণ নিশ্চিত করেন। সমাজকর্মী আসাদ ব্যক্তি সমস্যা সমাধানে আত্মনিয়ন্ত্রণ নীতির আলোকে নিজের এবং সাহায্যার্থীর মধ্যে আত্মনিয়ন্ত্রণ প্রতিষ্ঠার ব্যাপারে সচেষ্ট থাকেন। সর্বোপরি, ব্যক্তি সমাজকর্মের গোপনীয়তার নীতি ও আত্মসচেতনতার নীতি অনুসরণের মাধ্যমে মাদকাসক্ত ব্যক্তিকে সেবা দেন সমস্যা সম্পর্কে পর্যাপ্ত অনুসন্ধান ও সমস্যা নির্ণয়ের পর ব্যক্তির সমস্যার আলোকে আসাদ প্রভেদক নীতি অনুসরণ করেন। উপরের আলোচনা থেকে বলা যায়, উদ্দীপকের আসাদ মাদকাসক্ত ব্যক্তিকে সেবা প্রদানের ক্ষেত্রে ব্যক্তি সমাজকর্মের সাধারণ ও প্রভেদক নীতি অনুসরণ করেন।"
        }
      ]
    },
    {
      "number": "11",
      "uddipok": "মালিহার বয়স ১০ বছর। সড়ক দুর্ঘটনায় তার বাবা-মা মারা গেলে সে অসহায় হয়ে পড়ে। প্রতিবেশীরা তাকে শিশু পরিবারে ভর্তি করে দেন। শিশু পরিবারের পরিবেশ মালিহার ভালো লাগে না। সব সময় সে মন খারাপ করে থাকে। এমতাবস্থায় শিশু পরিবারের তত্ত্বাবধায়ক মালিহার সমস্যার প্রকৃতি নির্ণয় করে যথাযথ ব্যবস্থা গ্রহণ করেন। মাহিলা এখন - অন্য শিশুদের সাথে মিলেমিশে বিভিন্ন কার্যক্রমে অংশগ্রহণ করে।",
      "tag": "DCC 23",
      "sub_questions": [
        {
          "label": "ক",
          "question": "সমাজকর্মের পদ্ধতি কয়টি?",
          "explanation": "সমাজকর্মের পদ্ধতি ২টি।"
        },
        {
          "label": "খ",
          "question": "সমাজকর্ম গবেষণা বলতে কী বোঝ?",
          "explanation": "সমাজকর্ম গবেষণা বলতে সাধারণত সমাজকর্মের জ্ঞান ও ধারণাসমূহ প্রতিষ্ঠা, প্রসার ও সাধারণীকরণের জন্য তথ্য সংগ্রহমূলক ধারাবাহিক অনুসন্ধানকে বোঝায়। সমাজকর্ম গবেষণা পেশাদার সমাজকর্মের অন্যতম সহায়ক পদ্ধতি। মূলত ব্যক্তি, দল ও সমষ্টির তথা সমাজের বাস্তব সমস্যার পরিপ্রেক্ষিতে সমাজকর্ম গবেষণার সূত্রপাত হয়। এটি মূলত সমাজকর্ম ক্ষেত্রে সৃষ্ট বিভিন্ন প্রশ্ন এবং সমস্যাবলি বিষয়ে সুশৃঙ্খল ও সূক্ষ্ম অনুসন্ধান পদ্ধতি।"
        },
        {
          "label": "গ",
          "question": "উদ্দীপকে উল্লিখিত তত্ত্বাবধায়ক মালিহার সমস্যা নির্ণয়ে কোন মৌলিক পদ্ধতি প্রয়োগ করেছেন? ব্যাখ্যা করো।",
          "explanation": "উদ্দীপকে উল্লিখিত শিশু পরিবারের তত্ত্বাবধায়ক মালিহার সমস্যা নির্ণয়ে সমাজকর্মের অন্যতম মৌলিক পদ্ধতি ব্যক্তি সমাজকর্মের প্রয়োগ করেছেন। ব্যক্তি সমাজকর্মের মূল উপাদান হলো ব্যক্তি। আর ব্যক্তি সমাজকর্ম মূলত একটি সাহায্যকারী প্রক্রিয়া। এর মাধ্যমে সমস্যাগ্রস্ত ব্যক্তির সুপ্ত ক্ষমতার বিকাশ সাধনে এমনভাবে সহায়তা করা হয় যাতে সাহায্যার্থী নিজেই সমস্যার মোকাবিলার মাধ্যমে পরিবেশের সাথে সামঞ্জস্য বিধান করতে পারে। উদ্দীপকের মালিহার ক্ষেত্রে দেখা যায়, মাত্র ১০ বছর বয়সে বাবা-মাকে হারিয়ে সে অসহায় হয়ে পড়ে। প্রতিবেশীরা তাকে শিশু পরিবারে ভর্তি করে দিলে প্রাথমিকভাবে সে সেখানকার পরিবেশের সাথে খাপ খাইয়ে নিতে ব্যর্থ হয়। পরে শিশু পরিবারের তত্ত্বাবধায়ক মানসিকভাবে বিপর্যস্ত মালিহার সমস্যা নির্ধারণে ব্যক্তি সমাজকর্মের নীতিমালার আলোকে কার্যক্রম গ্রহণ করেন। সুতরাং একথা বলা যায় যে, উদ্দীপকে উল্লেখিত তত্ত্বাবধায়ক মালিহার সমস্যা নির্ণয়ে সমাজকর্মের মৌলিক পদ্ধতিগুলোর অন্যতম ব্যক্তি সমাজকর্মের প্রয়োগ করেছেন। যেহেতু এ পদ্ধতিতে ব্যক্তিকে প্রাধান্য দেওয়া হয় তাই ব্যক্তির সমস্যা মোকাবিলা এবং সমস্যার পুনরাবৃত্তি রোধের মাধ্যমে তাকে সক্ষম করে তোলা সম্ভব হয় যা উদ্দীপকেও প্রতিফলিত হয়েছে।"
        },
        {
          "label": "ঘ",
          "question": "সমাজকর্মের আর কোন পদ্ধতি প্রয়োগের ফলে মালিহা শিশু পরিবারে অন্যান্য শিশুদের সাথে সামঞ্জস্য বিধানে সক্ষম হয়? বুঝিয়ে লেখো।",
          "explanation": "উদ্দীপকে উল্লেখিত মালিহাকে শিশু পরিবারের অন্যান্য সদস্যের সাথে সামঞ্জস্য বিধানে সক্ষম করে তুলতে আরো যে পদ্ধতি প্রয়োগ করা হয় তা হলো দল সমাজকর্ম পদ্ধতি। দল সমাজকর্ম প্রক্রিয়ার অন্যতম বিষয় হলো পারস্পরিক ক্রিয়া-প্রতিক্রিয়া। এর মাধ্যমে দলের সদস্যদের মধ্যে সহযোগিতা, যোগাযোগ, কর্মউদ্দীপনা, সহানুভূতি প্রভৃতির সূত্রপাত হয়। সমাজকর্মী এক্ষেত্রে দল সমাজকর্মীর ভূমিকা নেন। দলের ভেতরে সদস্যদের মধ্যে যাতে যোগাযোগ ও সমানুভূতি (Empathy) বৃদ্ধি পায় সে জন্য তিনি সমন্বয় সাধনকারীর ভূমিকা পালন করেন। উদ্দীপকে মালিহার ক্ষেত্রেও শিশু পরিবারের তত্ত্বাবধায়ক একই ভূমিকা পালন করেছেন। তিনি পারস্পরিক ক্রিয়া প্রতিক্রিয়ার মাধ্যমে মালিহাকে পরিবারের অন্যান্য সদস্যদের সাথে সামঞ্জস্য বিধানে সক্ষম করে তোলার চেষ্টা করেন। উদ্দীপকে দেখা যায়, অল্প বয়সে বাবা-মা হারিয়ে মালিহা শিশু পরিবারে আসলেও সহজে এখানকার পরিবেশে অভ্যস্ত হতে পারেনি। মানসিকভাবে বিপর্যস্ত থাকার কারণে বেশিরভাগ সময়ই সে মন খারাপ করে থাকতো। এক্ষেত্রে শিশু পরিবারের তত্ত্বাবধায়ক ব্যক্তি ও দল সমাজকর্মের পদ্ধতির সমন্বয় ঘটান। প্রাথমিকভাবে মালিহার সমস্যা নির্ধারণে ব্যক্তি সমাজকর্মের পদ্ধতি প্রয়োগ করা হলেও যেহেতু মালিহা দলে বাস করছে তাই দল সমাজকর্মের প্রয়োগ এক্ষেত্রে প্রয়োজন। উপরের আলোচনার পরিপ্রেক্ষিতে তাই বলা যায়, একটি সমন্বিত বৈজ্ঞানিক পদ্ধতি হিসেবে সাহায্যার্থীর সমস্যা মোকাবিলায় সমাজকর্মী শুধু একটি পদ্ধতি অনুসরণ করে না বরং ক্ষেত্রবিশেষে এক বা একাধিক পদ্ধতিরও সমন্বয় ঘটায়। উদ্দীপকে মালিহার বিপর্যস্ত অবস্থা কাটাতে ব্যক্তি সমাজকর্মের প্রয়োগ হলেও শিশু পরিবারের অন্যান্য সদস্যের সাথে সামঞ্জস্য বিধানে সক্ষম করে তুলতে দল সমাজকর্মের প্রয়োগ করা হয়েছে।"
        }
      ]
    }
  ]
}