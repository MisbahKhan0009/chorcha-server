{
  "title": "ঘাটাইল ক্যান্ট. কলেজ, টাঙ্গাইল ২০২৩",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "জনাব এফ রহমান একজন বিশিষ্ট পরিবেশবিদ। একুশে টিভি কর্তৃক আয়োজিত পরিবেশ বিষয়ক টকশোতে তিনি যোগদান করেন। তিনি বক্তব্যের শুরুতে বলেন, অজ্ঞতা, নিরক্ষরতা, অদৃষ্টবাদিতা, কুসংস্কার ও কুপ্রথা, সামাজিক অসচেতনতা, বেকারত্ব, জনসংখ্যার ক্রমবর্ধমান চাপ ও দরিদ্রতা আর্থ-সামাজিক উন্নয়নে প্রতিবন্ধকতা সৃষ্টি করে। 'তিনি আরও বলেন, সমাজকর্ম যেহেতু সমভাবে মানুষের দৈনিক, মানসিক ও সামাজিক অগ্রগতির সার্বিক উন্নয়নে বিজ্ঞানসম্মত প্রক্রিয়ায় সহায়তা করে থাকে, সেহেতু এর মাধ্যমেই এসব সমস্যার প্রতিকার ও প্রতিরোধ করা সম্ভব।",
      "tag": "GCPC 23",
      "sub_questions": [
        {
          "label": "ক",
          "question": "পেশাদার সমাজকর্মের মূল উৎস কী?",
          "explanation": "পেশাদার সমাজকর্মের মূল উৎস হচ্ছে স্বেচ্ছাসেবী সমাজসেবা কার্যক্রম ও স্বেচ্ছাসেবী আন্দোলন।"
        },
        {
          "label": "খ",
          "question": "ডব্লিউ এ. ফ্রিডল্যান্ডার প্রদত্ত সংজ্ঞাটির বিশেষ বৈশিষ্ট্যগুলো ব্যাখ্যা করো।",
          "explanation": "ডব্লিউ এ. ফ্রিডল্যান্ডার প্রদত্ত সমাজকর্মের সংজ্ঞাটির দুটি বিশেষ বৈশিষ্ট্য হলো সমাজকর্ম মানবীয় সম্পর্ক বিষয়ক এবং বৈজ্ঞানিক জ্ঞান ও দক্ষতা ভিত্তিক সেবাকর্ম। সমাজকর্ম মূলত মানবীয় সম্পর্ক বিষয়ক পেশা। কেননা এটি মানুষের বিভিন্ন সমস্যা চিহ্নিত করা ও সমাধানে সহায়তা করে। আবার এটি বৈজ্ঞানিক জ্ঞান ও দক্ষতা নির্ভর পেশা। কারণ এটি মানুষের সমস্যা সমাধানের ক্ষেত্রে বিজ্ঞানের জ্ঞান, কলা কৌশল ও পদ্ধতি ব্যবহার করে থাকে।"
        },
        {
          "label": "গ",
          "question": "উদ্দীপকে এফ রহমান সাহেবের বক্তব্যে সমাজকর্মের যে দিকটি প্রতিফলিত হয়েছে, তা ব্যাখ্যা করো।",
          "explanation": "এফ রহমানের বক্তব্যে সমাজকর্ম পেশার ইঙ্গিত রয়েছে। বর্তমান বিশ্বে সমাজকর্ম একটি বৈজ্ঞানিক পদ্ধতি নির্ভর সাহায্যকারী পেশা হিসেবে স্বীকৃত। আধুনিক সমাজের বিভিন্ন জটিল আর্থ-মনো- সামাজিক সমস্যার বিজ্ঞানভিত্তিক সমাধানে সমাজকর্মের প্রয়োগ করা হয়ে থাকে। সমাজকর্ম সমাজ ও মানুষের উন্নয়নে সক্রিয় ভূমিকা পালন করে থাকে। উদ্দীপকেও এ পেশার অনুরূপ বৈশিষ্ট্য পরিলক্ষিত হয়। উদ্দীপকের এফ রহমানের মতে, সামগ্রিকভাবে মানুষের দৈহিক, মানসিক ও সামাজিক অগ্রগতি ও সার্বিক উন্নয়নে বিজ্ঞানসম্মত একটি পেশা সুনির্দিষ্ট প্রক্রিয়ায় সহায়তা করে থাকে। পেশাটির মাধ্যমে সকল সামাজিক সমস্যার প্রতিকার ও প্রতিরোধ করা সম্ভব। আলোচ্য এই পেশা সমাজকর্মের সাথেই সাদৃশ্যপূর্ণ। সমাজকর্মের সংজ্ঞা বিশ্লেষণ করলেই বিষয়টি সুস্পষ্ট হয়ে ওঠে। সংজ্ঞা অনুযায়ী সমাজকর্ম হলো বৈজ্ঞানিক পদ্ধতিনির্ভর এমন একটি সাহায্যকারী পেশা যা ব্যক্তি, দল ও সমষ্টির বিভিন্ন সমস্যার সুষ্ঠু সমাধান ও উন্নয়নে এমনভাবে সহায়তা করে যাতে তারা নিজেদের সম্পদের সর্বোত্তম ব্যবহারের মাধ্যমে নিজেদের সমস্যা মোকাবিলায় সক্ষম হয়। এই সংজ্ঞায় উল্লিখিত বিজ্ঞানসম্মত উপায়ে বিভিন্ন সমস্যা সমাধানের বিষয়টি উদ্দীপকে উল্লেখিত তথ্যের সাথে মিলে যায়। সুতরাং বলা যায়, এফ রহমান সমাজকর্ম পেশার পরিচয়ই তুলে ধরেছেন।"
        },
        {
          "label": "ঘ",
          "question": "সামাজিক অগ্রগতি তথা সার্বিক উন্নয়নের সাথে এফ রহমান সাহেবের শেষোক্ত বক্তব্যটি বিশ্লেষণ করো।",
          "explanation": "সামাজিক অগ্রগতি ও সার্বিক উন্নয়নের ক্ষেত্রে বিরাজমান প্রতিবন্ধকতা হিসেবে এফ রহমান কিছু সামাজিক সমস্যাকে দায়ী করেছেন, যা যৌক্তিক। আর্থ-সামাজিক উন্নয়ন একটি রাষ্ট্রকে অগ্রগতির পথে নিয়ে যায়। তবে এর কিছু পূর্বশর্ত রয়েছে। এক্ষেত্রে দারিদ্র্য, বেকারত্ব, অতিরিক্ত জনসংখ্যা প্রভৃতি সমস্যা দূর করা উন্নয়নের জন্য অপরিহার্য। এই সমস্যাগুলো সামাজিক অগ্রগতি ও উন্নয়নকে বাধাগ্রস্ত করে। এফ রহমান বেকারত্ব, জনসংখ্যার ক্রমবর্ধমান চাপ ও দারিদ্র্যকে আর্থ- সামাজিক উন্নয়নে অন্যতম বাধা বলে মনে করেন। প্রকৃতপক্ষে তিনি মূল সমস্যাগুলোই চিহ্নিত করেছেন। কারণ এই তিনটি সমস্যা থেকে সমাজে আরও অনেক ধরনের সমস্যার উদ্ভব হয়। এর ফলে সকল ধরনের উন্নয়ন কার্যক্রম ও প্রক্রিয়া বাধাগ্রস্ত হয়। যেমন- জনসংখ্যার ক্রমবর্ধমান চাপ একটি দেশের জন্য বিপর্যয় ডেকে আনে। কোনো দেশের ধারণক্ষমতার চেয়ে জনসংখ্যা বেশি হয়ে গেলে সামাজিক নৈরাজ্যসহ নানা ধরনের সমস্যা বেড়ে চলে। আর বেকারত্ব, দারিদ্র্য প্রভৃতির কারণে মাদকাসক্তি, অপরাধ, কিশোর-অপরাধ, সন্ত্রাসী কর্মকাণ্ডসহ আরও বিভিন্ন সমস্যার উদ্ভব হয়। আর এ সকল সমস্যা উন্নয়ন ও অগ্রগতির পথে কেবল প্রতিবন্ধকতা সৃষ্টি করে এমন নয়, এর ফলে সার্বিকভাবে আর্থ-সামাজিক অবস্থার অবনমনও ঘটে। এফ রহমান এজন্যই তার বক্তব্যে এ বিষয়টি চিহ্নিত করেছেন। পরিশেষে বলা যায়, আর্থ-সামাজিক উন্নয়নে আলোচ্য সমস্যাগুলো সমাধানের কোনো বিকল্প নেই।"
        }
      ]
    },
    {
      "number": "2",
      "uddipok": "",
      "tag": "GCPC 23",
      "sub_questions": [
        {
          "label": "ক",
          "question": "উদ্দীপকে'?' স্থানে কোন বিষয়টি বসবে?",
          "explanation": "উদ্দীপকে'?' চিহ্নিত স্থানে সমাজকর্ম বসবে।"
        },
        {
          "label": "খ",
          "question": "সক্ষমকারী প্রক্রিয়া বলতে কী বোঝায়?",
          "explanation": "সক্ষমকারী প্রক্রিয়া বলতে এমন প্রক্রিয়াকে বোঝায় যার মাধ্যমে সমস্যাগ্রস্থ ব্যক্তি বা দলকে সামাজিক ভূমিকা পালনে সক্ষম করে তোলা হয়। আমাদের সমাজে বিভিন্ন সমস্যাগ্রস্থ ও অসুবিধাগ্রস্থ ব্যক্তি বা দল রয়েছে। যে প্রক্রিয়ার মাধ্যমে সমস্যা গ্রস্থ ও অসুবিধাগ্রস্থ ব্যক্তি, দল বা সমষ্টিকে তাদের সমস্যা মোকাবিলায় সক্ষম করে তোলা হয় তাকেই সক্ষমকারী প্রক্রিয়া বলা হয়। যেমন সমাজকর্ম একটি সক্ষমকারী প্রক্রিয়া।"
        },
        {
          "label": "গ",
          "question": "উদ্দীপকে বর্ণিত '?' স্থানের বিষয়টির গুরুত্ব ব্যাখ্যা করো।",
          "explanation": "উদ্দীপকে '?' চিহ্নিত বিষয় সমাজকর্মের গুরুত্ব অপরিসীম। সমাজকর্ম বলতে সাধারণত বিজ্ঞানসম্মত উপায়ে সমাজের কল্যাণ সাধনের প্রক্রিয়াকে বোঝায়। এটি একটি কলা, বৈজ্ঞানিক পদ্ধতি নির্ভর সাহায্যকালী পেশা। পেশাদার সমাজকর্মীদের সমস্যা সমাধানের জন্য সমাজকর্ম বিষয়ে তাত্ত্বিক জ্ঞান অর্জন করতে হয়। সমাজকর্ম পেশার সুনির্দিষ্ট কিছু নীতিমালাও রয়েছে। সমস্যা সমাধান প্রক্রিয়ার ক্ষেত্রে এ নীতিমালাগুলো অনুসরণ করা হয়। উদ্দীপকের ছকে একটি বিষয়ের বৈশিষ্ট্য হিসেবে কলা, বিজ্ঞান, পেশা, তাত্ত্বিক জ্ঞান ও ব্যবহারিক নীতিমালা ইত্যাদির উল্লেখ রয়েছে যা উপরে বর্ণিত সমাজকর্মের বৈশিষ্ট্যের সাথে সাদৃশ্যপূর্ণ। বর্তমানে সমাজকর্মের গুরুত্ব অপরিসীম। কেননা সমাজকর্ম একটি বৈজ্ঞানিক পদ্ধতি নির্ভর সমস্যা সমাধানকারী প্রক্রিয়া। এটি সমস্যাগ্রস্থ ব্যক্তি দল এবং সমষ্টির দৈনন্দিন জীবনের বিভিন্ন আর্থ-সামাজিক সমস্যা সুসংগঠিত পদ্ধতিতে সমাধানের চেষ্টা চালায়। এটি সমস্যাগ্রস্থ মানুষকে এমনভাবে সাহায্য করে যাতে সে নিজেই সম্পদের সর্বোত্তম ব্যবহারের মাধ্যমে সমস্যা মোকাবিলায় সক্ষম হয়। আর বর্তমান সমাজে শিল্পায়ন ও নগরায়ণের প্রভাবে বিভিন্ন ধরনের নিত্যনতুন সমস্যা দেখা দিছে। এসব সমস্যা মোকাবিলায় সমাজকর্ম কার্যকর ভূমিকা রাখছে। এজন্য বর্তমানে সমাজকর্মের গুরুত্ব দিন দিন বৃদ্ধি পাচ্ছে।"
        },
        {
          "label": "ঘ",
          "question": "উদ্দীপকে বর্ণিত বিষয়টি সামাজিক সমস্যা সমাধানে অপরিহার্য বক্তব্যটির যথার্থতা মূল্যায়ন করো।",
          "explanation": "উদ্দীপকে বর্ণিত বিষয়টি হলো সমাজকর্ম। সামাজিক সমস্যা সমাধানে সমাজকর্ম অপরিহার্য। সমাজকর্ম হলো বৈজ্ঞানিক পদ্ধতি নির্ভর সাহায্যকারী পেশা যা সমাজে বসবাসরত ব্যক্তি, দল ও সমষ্টির বিভিন্ন সমস্যার সুষ্ঠু সমাধান ও উন্নয়নে সহায়তা করে। উদ্দীপকের ছকে উল্লিখিত বৈশিষ্ট্যগুলো সমাজকর্মকেই নির্দেশ করে। সমাজকর্মের অন্যতম আলোচ্য বিষয় হলো সমাজ ও এর সামাজিক সমস্যা। আমাদের সমাজে বিভিন্ন সামাজিক সমস্যা যেমন- জনসংখ্যাস্ফীতি, বেকারত্ব, কিশোর অপরাধ, মাদকাসক্তি, নিরক্ষরতা, পুষ্টিহীনতা, নারী নির্যাতন, বাল্যবিবাহ ইত্যাদি বিদ্যমান। তাছাড়া আধুনিক শিল্পভিত্তিক সমাজে প্রতিনিয়ত বিভিন্ন সমস্যার উদ্ভব ঘটেছে। সমাজকর্ম এসব সমস্যার উৎস, প্রকৃতি, কারণ, বিস্তৃতি প্রভাব প্রভৃতি বিজ্ঞানসম্মত উপায়ে বিশ্লেষণ করে। সেই সাথে এটি সমাজ থেকে এসব সমস্যা দূরীকরণে বিজ্ঞানসম্মত উপায়ে বিভিন্ন পদক্ষেপ গ্রহণ করে থাকে। এক্ষেত্রে সমাজকর্ম কতিপয় মৌলিক ও সহায়ক পদ্ধতি ও কলাকৌশল প্রয়োগ করে থাকে যা সামাজিক সমস্যা সমাধানের প্রক্রিয়াকে অত্যন্ত ফলপ্রসূ করে তোলে। উপরের আলোচনা থেকে তাই বলা যায়, আধুনিক সমাজের বিভিন্ন সামাজিক সমস্যা সমাধানে সমাজকর্মের প্রয়োজনীয়তা অপরিহার্য।"
        }
      ]
    },
    {
      "number": "3",
      "uddipok": "১৭৮০ সাল থেকে ১৮৫০ সাল পর্যন্ত ইংল্যান্ডে একটি বৈপ্লবিক ঘটনা ঘটে। এই সময়ে পুরো ইউরোপব্যাপী বিশেষ করে ইংল্যান্ডে রেনেসা বা নবজাগরণের সূত্রপাত ঘটে। এর ফলে মানুষের আর্থ-সামাজিক, মানবিক, রাজনৈতিক ও চিন্তাধারায় ব্যাপক পরিবর্তন সাধিত হয়।",
      "tag": "GCPC 23",
      "sub_questions": [
        {
          "label": "ক",
          "question": "CSWE এর পূর্ণরূপ কী?",
          "explanation": "CSWE এর পূর্ণরূপ Council on Social Work Education."
        },
        {
          "label": "খ",
          "question": "১৬০১ সালের দরিদ্র আইনে সক্ষম দরিদ্র বলতে কী বোঝানো হয়েছে?",
          "explanation": "সবল বা কর্মক্ষম ভিক্ষুকদের সক্ষম দরিদ্র বলা হতো। ১৬০১ সালের দরিদ্র আইনে সাহায্য দানের সুবিধার্থে দরিদ্রদের তিনটি শ্রেণিতে বিভক্ত হয়। এগুলো হলো সক্ষম, অক্ষম দরিদ্র এবং নির্ভরশীল শিশু। যে সকল ভিক্ষুক কর্মক্ষম হওয়া সত্ত্বেও ভিক্ষাবৃত্তিতে নিয়োজিত থাকত তাদের সক্ষম দরিদ্র বলা হতো। এদের ভিক্ষা দেওয়া কঠোরভাবে নিষিদ্ধ ছিল। সংশোধনাগারে এ সকল ভিক্ষুকদের কাজ করতে বাধ্য করা হতো। কেউ অনিচ্ছা প্রকাশ করলে তাকে কারাগারে নিক্ষেপ করার পাশাপাশি কঠোর শাস্তি প্রদান করা হতো।"
        },
        {
          "label": "গ",
          "question": "উদ্দীপকে বর্ণিত ১৭৮০ সালের বৈপ্লবিক ঘটনাটি কী? উক্ত ঘটনার বৈশিষ্ট্য পাঠ্যপুস্তকের আলোকে বর্ণনা করো।",
          "explanation": "নিম্নের অনুরূপ। উদ্দীপকে উল্লিখিত আমূল পরিবর্তনকে শিল্প বিপ্লব নামে আখ্যায়িত করা হয়। শিল্প বিপ্লব হচ্ছে কৃষিভিত্তিক, হস্তশিল্পনির্ভর ক্ষুদ্রায়তন উৎপাদন ও অর্থনীতি থেকে শিল্প ও যন্ত্রচালিত বৃহদায়তন উৎপাদন ব্যবস্থায় পরিবর্তনের একটি প্রক্রিয়া। অষ্টাদশ শতাব্দীতে ইংল্যান্ডে শিল্প বিপ্লব শুরু হয়। এর প্রভাবে সমাজের সকল স্তরে উন্নয়নের ক্ষেত্রে উৎকর্ষতা লক্ষ করা যায়। মানবসভ্যতার ইতিহাসে এর প্রভাব সর্বাধিক গুরুত্ববহ। উদ্দীপকে ১৭৬০ থেকে ১৮৫০ সাল পর্যন্ত সমগ্র ইউরোপ ও তার সূত্র ধরে পৃথিবীর অন্যান্য দেশে-উৎপাদন, প্রযুক্তি, যাতায়াত ও যোগাযোগ ক্ষেত্রে আমূল পরিবর্তন সূচিত হওয়ার কথা বলা হয়েছে। এই পরিবর্তনের সূত্রপাত হয়েছিল ইংল্যান্ড থেকে। এ থেকে বোঝা যায়, উদ্দীপকে শিল্প বিপ্লবের প্রতি ইঙ্গিত দেওয়া হয়েছে। উদ্দীপকে এর ফলাফলও তুলে ধরা হয়েছে। প্রকৃতপক্ষে, শিল্প বিপ্লব আর্থ-সামাজিক জীবনে ইতিবাচক পরিবর্তন নিয়ে এসেছে। এর ফলে অর্থব্যবস্থা দ্রুত সমৃদ্ধ হওয়ার পাশাপাশি নাগরিক সুযোগ-সুবিধা বহুগুণে বৃদ্ধি পেয়েছে। শিল্পায়ন শিল্প বিপ্লবের প্রধান বৈশিষ্ট্য। আর এর ফলে শহরায়ন প্রক্রিয়া গড়ে ওঠে, যার ফসল আজকের শহরকেন্দ্রিক সভ্যতা। তবে এর ফলে মানবজীবনে কিছু নতুন সমস্যারও উদ্ভব ঘটে, যা উদ্দীপকে উল্লিখিত হয়েছে। তাই বলা যায়, উদ্দীপকে শিল্প বিপ্লবের ফলে সৃষ্ট আমূল পরিবর্তনের কথাই নির্দেশিত হয়েছে।"
        },
        {
          "label": "ঘ",
          "question": "উদ্দীপকের ঘটনাটি কীভাবে আর্থ-সামাজিক, রাজনৈতিক ও চিন্তাধারার আমূল পরিবর্তন সাধন করে তা তোমার নিজের ভাষায় মূল্যায়ন করো।",
          "explanation": "শিল্পবিপ্লবের প্রভাব আর্থ-সামাজিক ও রাজনৈতিক চিন্তাধারার পরিবর্তন সাধন করে। শিল্প বিপ্লবের সুদূরপ্রসারী ও দীর্ঘমেয়াদি প্রভাব মানুষের অর্থনৈতিক, সামাজিক এবং চিন্তাধারার জগতে আমূল পরিবর্তন বয়ে এনেছে। এর ফলে বদলে গেছে পৃথিবীর বাহ্যিক চেহারা, জীবনপ্রণালিতে এসেছে বিরাট ভিন্নতা। আজকের এই আধুনিক বিশ্ব ও উন্নত সভ্যতা শিল্প বিপ্লবেরই ফসল। শিল্প বিপ্লবের ফলে অর্থনৈতিক ও সামাজিক ক্ষেত্রে ব্যাপক পরিবর্তন সাধিত হয়। পূর্বে উৎপাদনের ক্ষেত্রে তেমন কোনো যন্ত্রপাতির ব্যবহার ছিল না। ফলে উৎপাদনের হারও ছিল সীমিত। শিল্প বিপ্লবের ফলে উৎপাদন ক্ষেত্রে ব্যাপক যন্ত্রপাতি ও প্রযুক্তির ব্যবহার শুরু হয়। এছাড়া শিল্পনির্ভর অর্থনীতির প্রসার ঘটে এবং বহুমুখী পেশা ও কর্মসংস্থানের সুযোগ সৃষ্টি হয়। যাতায়াত, পরিবহন ও যোগাযোগ ব্যবস্থারও অনেক ইতিবাচক পরিবর্তন হয়। এর ফলে অর্থনীতির সামগ্রিক চিত্র বদলে যায়। অন্যদিকে শিল্প বিপ্লবের প্রত্যক্ষ সামাজিক প্রভাব হলো রাজতন্ত্র প্রথার বিলুপ্তি। এর বদলে ব্যক্তিকে প্রাধান্য দিয়ে আধুনিক সমাজকাঠামো গড়ে ওঠে। তাছাড়া শিল্প বিপ্লব বিভিন্ন দেশের সংস্কৃতির মধ্যে সেতুবন্ধ সৃষ্টি করে এবং আধুনিক শিক্ষাব্যবস্থার সূত্রপাত ঘটায়। ফলে মানুষের মধ্যে সচেতনতা বৃদ্ধি পায় এবং আধুনিক কল্যাণমূলক সমাজব্যবস্থা গড়ে ওঠে। এভাবে শিল্প বিপ্লব পুরো বিশ্বকে বদলে দেয়। পরিশেষে বলা যায়, কিছু নেতিবাচক প্রভাব থাকা সত্ত্বেও শিল্প বিপ্লব যে পরিবর্তনের ধারা সূচিত করেছিল তা পৃথিবীতে নতুন যুগের সূচনা করে।"
        }
      ]
    },
    {
      "number": "4",
      "uddipok": "আমেনা একজন গার্মেন্টসকর্মী। তার পরিবারের জন্য সেই একমাত্র উপার্জনক্ষম ব্যক্তি। তাকে প্রতিদিন ১১ ঘণ্টা করে কাজ করতে হয়। সাপ্তাহিক ছুটিতে সে কখনো কখনো পায় না। কাজের চাপ বেশি থাকলে সাপ্তাহিক বন্ধের দিনও তাকে কর্মক্ষেত্রে আসতে হয়। শুধু অর্থের জন্য অস্বাস্থ্যকর ও অনিরাপদ এ পরিবেশে সে নীরবে কাজ করে। পরিবারকে সে ঠিকমতো সময় দিতে পারে না।",
      "tag": "GCPC 23",
      "sub_questions": [
        {
          "label": "ক",
          "question": "১৮৩৪ সালের দরিদ্র আইন প্রয়োগে কয়টি নীতিমালা অনুসৃত হয়?",
          "explanation": "১৮৩৪ সালের দরিদ্র আইন প্রয়োগে ৩টি নীতিমালা অনুসৃত হয়।"
        },
        {
          "label": "খ",
          "question": "১৮৩৪ সালের দরিদ্র আইন বাস্তবায়নে যে প্রশাসনিক কাঠামো গড়ে তোলা হয় তা কেমন ছিল?",
          "explanation": "ইংল্যান্ডে অসহায় দরিদ্রদের কল্যাণ ও সাহায্যার্থীদের জন্য পরিচালিত ত্রাণ ব্যবস্থা সংস্কারের উদ্দেশ্যে ১৮৩৪ সালে দরিদ্র আইন প্রণয়ন করা হয়। এ আইন বাস্তবায়নের জন্য একটি স্থায়ী রাজকীয় দরিদ্র আইন কমিশন গঠন করা হয়। এ কমিশনের সদস্য ছিল তিনজন। এ কমিশনের মূল দায়িত্ব ছিল Poor Law Union গুলো পরিদর্শন করা, 'Board of Guardians' এর সভায় উপস্থিত থাকা এবং Work House ও Alms House গুলো পরিদর্শনের মাধ্যমে যথাযথ কর্তৃপক্ষের কাছে রিপোর্ট প্রদান করা। এ কমিশনকে সহযোগিতার জন্য ১৫ জন সহকারী কমিশনার নিয়োগ করা হয়।"
        },
        {
          "label": "গ",
          "question": "আমেনার ঘটনার মাধ্যমে ১৮৩৪ সালের দরিদ্র আইনের যেসব দুর্বল দিকগুলো প্রতিফলিত হয়েছে সেগুলো ব্যাখ্যা করো।",
          "explanation": "আমেনার ঘটনার মাধ্যমে ১৮৩৪ সালের দরিদ্র আইনের কঠোর পরিশ্রম, মানবেতর জীবনযাপন ও অস্বাস্থ্যকর পরিবেশ প্রভৃতি দুর্বল দিক প্রতিফলিত হয়েছে। ১৮৩৪ সালের দরিদ্র আইন অনুযায়ী সে সময় সক্ষম ও অক্ষম উভয় শ্রেণির দরিদ্রদের শ্রমাগারে জেলখানার কয়েদিদের মতো কঠোর পরিশ্রম করতে হতো। ফলে দরিদ্ররা শ্রমাগারকে ঘৃণার চোখে দেখত। এ সময় শ্রমাগারে নিয়োজিত দরিদ্ররা মানবেতর জীবনযাপন করতো। আবার এ সময় দরিদ্রদের বস্তির একই ঘরে অধিক লোক বসবাস করত। বায়ু চলাচলের ব্যবস্থা না থাকা, অন্ধকার ও স্যাঁতসেতে পরিবেশ, আবর্জনা পরিষ্কার না করা এবং মৃতদেহ যেখানে সেখানে পড়ে থাকার কারণে এসব স্থানের আবহাওয়া বসবাসের অনুপযোগী হয়ে পড়ে। উদ্দীপকে দেখা যায়, গার্মেন্টস কর্মী আমেনা দৈনিক ১১ ঘণ্টা কাজ করে। সাপ্তাহিক ছুটিও সে কখনো কখনো পায় না। কাজের চাপ থাকলে সাপ্তাহিক ছুটির দিনেও তাকে কাজ করতে হয়। শুধু অর্থের জন্য অস্বাস্থ্যকর ও অনিরাপদ পরিবেশে সে নিরবে কাজ করে। আমেনার এ ঘটনাটি উপরে বর্ণিত ১৮৩৪ সালের দরিদ্র আইনের দুর্বল দিকগুলোকেই তুলে ধরেছে।"
        },
        {
          "label": "ঘ",
          "question": "বাংলাদেশের প্রেক্ষিতে আমেনাদের মতো দরিদ্রদের জন্য ব্যবস্থা নিতে ১৮৩৪ সালের দরিদ্র আইন অনুসরণ করে অর্থনৈতিক সাফল্য আনা যেত- মন্তব্যটি মূল্যায়ন করো।",
          "explanation": "বাংলাদেশের প্রেক্ষিতে আমেনাদের মতো দরিদ্রদের জন্য ব্যবস্থা নিতে ১৮৩৪ সালের দরিদ্র আইন অনুসরণ করে অনেকাংশেই অর্থনৈতিক সাফল্য আনা যেত। ইংল্যান্ডে দরিদ্রদের কল্যাণার্থে ১৮৩৪ সালে দরিদ্র আইন প্রণয়ন করা হয়। এ আইনের কম 'যোগ্যতার নীতি অনুসরণের মাধ্যমে মানুষকে সাহায্য গ্রহণের চেয়ে পরিশ্রমের মাধ্যমে জীবিকার্জনে উৎসাহিত করা হয়। এ আইনের মাধ্যমে সক্ষম ও অক্ষম দরিদ্রদের জন্য কর্মসংস্থান সৃষ্টি করা হয়। সক্ষম দরিদ্রদেরকে নিজেদের পর তাদের পরিবারের প্রয়োজন পূরণে আত্মনির্ভরশীল হওয়ার জন্য কাজে বাধ্য করা হয়। শ্রমিকদের সামাজিক মর্যাদা বাড়িয়ে দেওয়া হয়। ফলে দরিদ্ররা কাজ করতে উৎসাহী হয়। এতে ইংল্যান্ডে দারিদ্র্য অনেকাংশে হ্রাস পায়। উদ্দীপকে দেখা যায়, গার্মেন্টসকর্মী আমেনা তার পরিবারের একমাত্র উপার্জনক্ষম ব্যক্তি। সে দৈনিক ১১ ঘণ্টা কাজ করে। অর্থের প্রয়োজনে সে ছুটির দিনগুলোতেও কাজ করতে বাধ্য হয়। এমনকি সে অস্বাস্থ্যকর ও অনিরাপদ পরিবেশে কাজ করে। ১৮৩৪ সালের আইন অনুযায়ী আমেনাদের মতো দরিদ্রদের জন্য যদি যোগ্যতা অনুযায়ী কর্মসংস্থান সৃষ্টি, শ্রমের মর্যাদা বৃদ্ধি করা এবং সাহায্য গ্রহণের চেয়ে পরিশ্রম করে জীবিকা অর্জনে উৎসাহী করা হয় তাহলে দরিদ্রদের উপার্জন বৃদ্ধি পাবে। ফলে তারা অর্থনৈতিকভাবে সচ্ছল হতে পারবে।"
        }
      ]
    },
    {
      "number": "5",
      "uddipok": "বাংলাদেশের উপকূলীয় এলাকায় প্রবল আইলায় জানমালের ব্যাপক ক্ষয়ক্ষতি হয়েছে। যারা বেঁচে আছেন তারাও চরম খাদ্য সংকটে নিপতিত। দুর্গতদের জীবন রক্ষায় রফিক সাহেব খাবার ও পানির ব্যবস্থা করেন। তিনি লক্ষ্য করলেন, আইলায় অনেক শিশু তাদের বাবা-মাকে হারিয়েছে। তিনি শিশুদের একত্রিত করে থাকা খাওয়া ও শিক্ষার ব্যবস্থা করলেন।",
      "tag": "GCPC 23",
      "sub_questions": [
        {
          "label": "ক",
          "question": "ওয়াকফ এর শ্রেণি বিভাগ করো।",
          "explanation": "ওয়াকফ্কে তিন ভাগে ভাগ করা যায়। যেমন- ওয়াকফ-ই খায়রি, ওয়াকফ-ই-আহলি, ওয়াকফ-ই লিল্লাহ।"
        },
        {
          "label": "খ",
          "question": "দানশীলতার গুরুত্ব লেখ।",
          "explanation": "দানশীলতার গুরুত্ব অপরিসীম। দানশীলতা সনাতন সমাজকল্যাণের সবচেয়ে পুরনো অথচ শক্তিশালী রূপ। দানশীলতা সমাজের আর্তপীড়িত, দুস্থ, অসহায় মানুষের কল্যাণে সাহায্য করে। এর মাধ্যমে তাদের মৌল মানবিক চাহিদাগুলো অনেকাংশে পূরণ হয়। ফলে তাদের আর্থ-সামাজিক অবস্থায় উন্নয়ন ঘটে। এজন্য দানশীলতার গুরুত্ব অনস্বীকার্য।"
        },
        {
          "label": "গ",
          "question": "উদ্দীপকের রফিক সাহেব শিশুদের নিয়ে যে কার্যক্রম করেছেন তা সমাজকল্যাণের কোন সনাতন প্রতিষ্ঠানের সাথে সম্পৃক্ত? পরিচিত দাও।",
          "explanation": "উদ্দীপকের রফিক সাহেব শিশুদের নিয়ে যে কার্যক্রম করেছেন তা সমাজকল্যাণের সনাতন প্রতিষ্ঠান এতিমখানার সাথে সম্পৃক্ত। ঐতিহ্যগত সমাজকল্যাণ প্রতিষ্ঠানসমূহের মধ্যে এতিমখানা অন্যতম। এতিমখানা মূলত পরিত্যক্ত ও অনাথ শিশু-কিশোরদের কল্যাণে পরিচালিত হয়ে থাকে। উদ্দীপকে বলা হয়েছে বাংলাদেশের উপকূলীয় এলাকায় প্রবল আইলায় জানমালের ব্যাপক ক্ষয়ক্ষতি হয়েছে। এ সময় রফিক সাহেব লক্ষ করেন আইলায় অনেক শিশু তাদের মা-বাবাকে হারিয়েছে। তিনি শিশুদের একত্রিত করে থাকা-খাওয়া ও শিক্ষার ব্যবস্থা করেন। তার এ কাজটি মূলত এতিমখানার সাথে সামঞ্জস্যপূর্ণ। এতিম শিশু-কিশোরদের আশ্রয় দেওয়া ও লালন-পালনের জন্য পরিবার বর্হিভূত সামাজিক প্রতিষ্ঠানকে এতিমখানা বলা হয়। এতিম বলতে পিতা- মাতা হারা শিশু-কিশোরদের বোঝায়। পিতৃহীন বা পিতৃমাতৃহীন এবং পরের ওপর নির্ভরশীল, দুস্থ ও অসহায় শিশুদেরকে যে দাতব্য প্রতিষ্ঠানের মাধ্যমে লালন-পালন, ভরণপোষণ এবং শিক্ষাদানের ব্যবস্থা করা হয় তাকেই এতিমখানা বলা হয়।"
        },
        {
          "label": "ঘ",
          "question": "উদ্দীপকে উল্লেখিত রফিক সাহেবের কার্যক্রম সমাজকল্যাণের প্রতিকার, প্রতিরোধ ও উন্নয়নমূলক ভূমিকা পালন করতে পারে- বিষয়টি বিশ্লেষণ করো।",
          "explanation": "উদ্দীপকের রফিক সাহেবের কার্যক্রম দানশীলতা ও এতিমখানা স্থাপন সমাজকল্যাণে প্রতিকার, প্রতিরোধ ও উন্নয়নমূলক ভূমিকা পালন করতে পারে। সমাজের অসহায়, দুস্থ, অভাবগ্রস্তদের প্রতি দয়াপরবশ হয়ে নিঃস্বার্থভাবে সাহায্য প্রদান করাকে দানশীলতা বলে। উদ্দীপকে রফিক সাহেব বাংলাদেশের উপকূলীয় এলাকায় আইলায় দুর্গতদের জীবন রক্ষায় খাবার ও পানির ব্যবস্থা করেন যা দানশীলতার অন্তর্ভুক্ত। আবার পিতামাতাহীন, অসহায় শিশুদের ভরণপোষণ ও শিক্ষার ব্যবস্থা করা হয় যে প্রতিষ্ঠানের মাধ্যমে তাই এতিমখানা। রফিক সাহেব আইলায় পিতামাতা হারানো শিশুদের থাকা-খাওয়া ও শিক্ষার ব্যবস্থা করার জন্য এতিমখানা প্রতিষ্ঠা করেন। দানশীলতার মাধ্যমে আর্তপীড়িত ও দুস্থ মানুষদের কল্যাণের জন্য সহযোগিতা করা হয়। এর মাধ্যমে দুর্দশাগ্রস্ত মানুষ তাদের মৌলিক চাহিদাগুলো পূরণ ও আর্থ-সামাজিক অবস্থা উন্নয়নের চেষ্টা করে। এটি এক ধরনের প্রতিকারমূলক ব্যবস্থা। আবার এতিমখানার মাধ্যমে পিতামাতাহীন শিশুদের থাকা-খাওয়ার ব্যবস্থা করা হয়। এর ফলে শিশুরা স্বাভাবিক ও সুস্থ পরিবেশে বেড়ে উঠার সুযোগ পায়। ফলে তারা স্বাস্থ্যহীনতা, পুষ্টিহীনতা, নিরাপত্তাহীনতা, রোগ-ব্যাধি ইত্যাদি থেকে সুরক্ষিত থাকে যা সমাজকল্যাণের প্রতিরোধমূলক ব্যবস্থার অন্তর্ভুক্ত। আবার এতিমখানায় শিশুদের শিক্ষা প্রদানের মাধ্যমে তাদের সামাজিকীকরণ, ব্যক্তিত্ব গঠন, নৈতিক উন্নতি সাধন করা হয়। বর্তমানে এতিম শিশুদের বিভিন্ন কারিগরি শিক্ষাও প্রদান করা হয়। এসব কর্মকাণ্ডের মাধ্যমে সমাজের উন্নয়ন ঘটে। উপরের আলোচনা থেকে বলা যায়, উদ্দীপকের রফিক সাহেবের গৃহীত কার্যক্রম সমাজকল্যাণের প্রতিকার, প্রতিরোধ ও উন্নয়নমূলক ভূমিকা পালন করবে।"
        }
      ]
    },
    {
      "number": "6",
      "uddipok": "কবির সাহেব একটি সেমিনারে তার বক্তব্যের প্রথমে এমন একটি সমাজকল্যাণ সম্পর্কে বলেছেন যেখানে মানুষ স্বতঃস্ফূর্ত প্রচেষ্টায় সংগঠিত হয় এবং যার মূলভিত্তি মানবিক চেতনা, ধর্মীয় অনুপ্রেরণা ও অনুশাসন। বক্তব্যের মাঝে তিনি আরেকটি সমাজকল্যাণ সম্পর্কে বললেন। যার মূলভিত্তি বৈজ্ঞানিক জ্ঞান, মানবহিতৈষী দর্শন এবং সামাজিক দায়িত্ববোধ। এ দুটি সমাজকল্যাণের মাঝে বিভিন্ন সাদৃশ্য ও বৈসাদৃশ্য বিদ্যমান। তিনি তার বক্তব্যের শেষ পর্যায়ে বলেন, সমাজকল্যাণ ও সমাজ উন্নয়নে স্বেচ্ছাসেবী সংস্থান ভূমিকা অনস্বীকার্য।",
      "tag": "GCPC 23",
      "sub_questions": [
        {
          "label": "ক",
          "question": "কত সালে ইংল্যান্ডে দান সংগঠন সমিতি গঠিত হয়?",
          "explanation": "১৮৬৯ সালে ইংল্যান্ডে দান সংগঠন সমিতি গঠিত হয়।"
        },
        {
          "label": "খ",
          "question": "স্বেচ্ছামূলক সমাজকল্যাণ বলতে কী বোঝা? ব্যাখ্যা দাও।",
          "explanation": "যখন কিছু সংখ্যক জনগণ স্বেচ্ছা প্রণোদিত হয়ে অভিন্ন উদ্দেশ্যে মেটানোর জন্যে নিজস্ব চাঁদা, সাহায্য বা সরকারি অনুদানের ভিত্তিতে কোন সংগঠন গড়ে তোলে এবং নিজেদের দ্বারাই তা পরিচালিত হয়ে থাকে তখন তাকে স্বেচ্ছাসেবী সংস্থা বলা হয়ে থাকে। স্বেচ্ছাসেবী সংস্থা হলো এমন সব সংগঠন, যেগুলোর তহবিল বেসরকারী উৎস থেকে সংগৃহীত এবং লক্ষ্য সরকারি পৃষ্ঠপোষকতার বাইরে সেবা প্রদান। স্বেচ্ছাসেবী সংস্থাসমূহের প্রবণতা হলো বিশেষ প্রয়োজন ও সমস্যা সমাধানের সেবাদান। সেবা প্রদানের বিশেষ ক্ষেত্রসমূহের মধ্যে রয়েছে স্বাস্থ্য ও হাসপাতাল সেবা (ডায়াবেটিক সমিতি, বাংলাদেশ ক্যান্সার সোসাইটি, বাংলাদেশ যক্ষ্মা সমিতি), বিশেষ দল বা শ্রেণিকে সাহায্য করা (যেমন প্রবীণ হিতৈষী সংঘ, এতিমখানা) ইত্যাদি।"
        },
        {
          "label": "গ",
          "question": "কবির সাহেবের বক্তব্যে যে দুটি সমাজকল্যাণের চিত্র ফুটে উঠেছে তাদের যেকোনো ৩টি বৈসাদৃশ্য লিপিবদ্ধ করো।",
          "explanation": "কবির সাহেবের বক্তব্যে সনাতন সমাজকল্যাণ ও আধুনিক সমাজকর্মের চিত্র ফুটে উঠেছে। সনাতন সমাজকল্যাণের ধারণা অনেক প্রাচীন। সনাতন সমাজকল্যাণ হলো সমাজসেবার একটি প্রাচীন প্রক্রিয়া যা মানুষের ধর্মীয় অনুপ্রেরণা ও মানবিক চেতনার ওপর প্রতিষ্ঠিত। অন্যদিকে সমাজকর্ম হলো মানবীয় সম্পর্ক বিষয়ক বৈজ্ঞানিক জ্ঞান ও দক্ষতাভিত্তিক এমন পেশাদার সেবাকর্ম যা ব্যক্তিগত ও সামাজিক সন্তুষ্টি এবং স্বাধীনতা অর্জনের জন্য এককভাবে বা দলীয়ভাবে ব্যক্তিকে সহায়তা করে। সনাতন সমাজকল্যাণ ও সমাজকর্মের মধ্যে স্পষ্ট বৈসাদৃশ্য রয়েছে। তন্মধ্যে উল্লেখযোগ্য তিনটি বৈসাদৃশ্য হলো- ১. সমাজকল্যাণের উৎপত্তি প্রাচীনকালে, অন্যদিকে সমাজকর্মের উৎপত্তি হয়েছে শিল্পবিপ্লব পরবর্তী সময়ে। ২. সমাজকল্যাণ দানশীলতা নির্ভর কিন্তু সমাজকর্ম বৈজ্ঞানিক পদ্ধতি নির্ভর। ৩. সমাজকর্মে পেশাগত মূল্যবোধ ও ব্যবহারিক নীতিমালা আছে প্রক্ষান্তরে সমাজকল্যাণে তা নেই।"
        },
        {
          "label": "ঘ",
          "question": "সমাজকল্যাণ ও সমাজ উন্নয়নে স্বেচ্ছাসেবী সংস্থার ভূমিকা অনস্বীকার্য - বক্তব্যটি মূল্যায়ন করো।",
          "explanation": "সমাজকল্যাণ ও সমাজ উন্নয়নে স্বেচ্ছাসেবী সংস্থার ভূমিকা অনস্বীকার্য বক্তব্যটি যথার্থ। স্বেচ্ছাসেবী সংগঠন বলতে বেসরকারী উদ্যোগে পরিচালিত এমন সংগঠন বা সংস্থাকে বোঝায় যারা সমাজ উন্নয়নমূলক বিভিন্ন কর্মসূচি যেমন- দারিদ্র্য বিমোচন, কর্মসংস্থান সৃষ্টি, শিক্ষা, স্বাস্থ্য, সামাজিক সচেততা প্রভৃতি পরিচালনা করে। স্বেচ্ছাসেবী সংস্থাকে বেসরকারী সমাজ উন্নয়ন কার্যক্রমও বলা হয়। সমাজের সার্বিক উন্নয়নে স্বেচ্ছাসেবী সংগঠন গুরুত্বপূর্ণ ভূমিকা রাখে। সমাজকল্যাণ ও সমাজ উন্নয়নে স্বেচ্ছাসেবী সংস্থার ভূমিকা অত্যন্ত তাৎপর্যপূর্ণ। স্বেচ্ছাসেবী বিভিন্ন সংস্থা সমাজকল্যাণ ও সমাজ উন্নয়নে বিভিন্ন কর্মসূচি গ্রহণ করে। মানুষের মৌলিক চাহিদা খাদ্য, বস্ত্র, বাসস্থান, শিক্ষা চিকিৎসা প্রভৃতি নিশ্চিতকরণে কার্যকরি কর্মসূচি গ্রহণ করে থাকে। মৌল মানবিক চাহিদা পূরণের বিভিন্ন অন্তরায় যেমন- বেকারত্ব, প্রাকৃতিক দুর্যোগ, জনসংখ্যাস্ফীতি, সামাজিক অপরাধ ইত্যাদি নিরসনে গুরুত্বপূর্ণ ভূমিকা পালন করে। স্বেচ্ছাসেবী সংস্থা বিভিন্ন পিছিয়ে পড়া জনগোষ্ঠী হিজড়া-বেঁদে, ক্ষুদ্র নৃগোষ্ঠী প্রভৃতির জীবন মানোন্নয়নে ভূমিকা রাখে। সর্বোপরি সামাজিক সচেতনভা বৃদ্ধি, ক্ষুদ্রঋণ কার্যক্রম পরিচালনা, কর্মসংস্থান সৃষ্টি, দারিদ্র্য বিমোচনসহ বিভিন্ন কর্মসূচি পালনে স্বেচ্ছাসেবী সংস্থা গুরুত্বপূর্ণ ভূমিকা রাখে। উপরের আলোচনা শেষে বলা যায়, 'সমাজকল্যাণ ও সমাজ উন্নয়নে স্বেচ্ছাসেবী সংস্থার ভূমিকা অনস্বীকার্য' মন্তব্যটি যথার্থ।"
        }
      ]
    },
    {
      "number": "7",
      "uddipok": "জনাব 'জ' আর্থিকভাবে সচ্ছল একজন ব্যক্তি। তার দুই ছেলেমেয়ে তাদের সবাই বিদেশে চাকরিরত। ছেলেমেয়েদের অনুরোধে তিনি বিদেশে যেতে রাজি হলেন। যাওয়ার পূর্বে তিনি তার সম্পদের বিশাল অংশ স্কুল, কলেজ, এতিমখানা, মাদ্রাসা ও আত্মীয়স্বজনের মাঝে স্থায়ীভাবে দান করে যান। তার ওই দানের সুবাদে অনেক অসহায় ছেলেমেয়ে দেশের সম্পদ হয়ে ওঠে, ধর্মীয় কাজেও ব্যবহৃত হয় তার সম্পদ।",
      "tag": "GCPC 23",
      "sub_questions": [
        {
          "label": "ক",
          "question": "সরাইখানার আধুনিক রূপ কী?",
          "explanation": "সরাইখানার আধুনিক রূপ হলো হোটেল, রেস্ট হাউস, ডাকবাংলো ইত্যাদি।"
        },
        {
          "label": "খ",
          "question": "বায়তুল মাল বলতে কী বোঝায়?",
          "explanation": "আরবি 'বায়ত' শব্দের অর্থ 'ঘর' বা আগার এবং 'মাল' শব্দের অর্থ 'সম্পদ। সুতরাং, বায়তুল মাল এর শাব্দিক অর্থ হলো সম্পদাগার। সাধারণত রাষ্ট্রীয় কোষাগারকেই বায়তুল মাল বলা হয়। মূলত বায়তুল মাল বলতে ইসলামি রাষ্ট্রের রাষ্ট্রীয় কোষাগার বা সরকারি তহবিলকে বোঝায়। ইসলামি রাষ্ট্রীয় ব্যবস্থায় প্রয়োজনাদি পূরণের জন্য বায়তুল মাল গঠিত হয়েছে।"
        },
        {
          "label": "গ",
          "question": "উদ্দীপকে উল্লিখিত ব্যক্তির দান ইসলামের পরিভাষায় কী বলে? ব্যাখ্যা করো।",
          "explanation": "উদ্দীপকে উল্লিখিত ব্যক্তির দানকে ইসলামি পরিভাষায় ওয়াকফ বলে। ওয়াক্‌ফ বলতে ধর্মীয় বা জনকল্যাণমূলক কাজে কোনো মুসলমানের সম্পূর্ণ সম্পত্তি বা তার অংশবিশেষ স্থায়ীভাবে উৎসর্গ বা দান করাকে বোঝায়। ওয়াকফ ইসলাম ধর্মে প্রচলিত জনহিতকর কাজে সম্পত্তি দানের একটি স্থায়ী ব্যবস্থা। যেকোনো মুসলমান অসহায়, দরিদ্র ও আত্মীয়- স্বজনদের কল্যাণের জন্য অথবা স্কুল, কলেজ, মসজিদ, মাদ্রাসা স্থাপনসহ সকল জনহিতকর কাজের জন্য নিজের সম্পত্তি ওয়াকফ করে দিতে পারেন। উদ্দীপকে দেখা যায়, জনাব 'জ' বিদেশে যাওযার পূর্বে তার সম্পদের বিশাল অংশ স্কুল-কলেজ, এতিমখানা, মাদ্রাসা, আত্মীয়-স্বজনদের মাঝে স্থায়ীভাবে দান করে যান। তার এ দানের সুবাদে অনেক অসহায় ছেলেমেয়ে দেশের সম্পদ হয়ে ওঠে। তার সম্পদ ধর্মীয় কাজেও ব্যবহৃত হয়। জনাব 'জ' এর দানের বৈশিষ্ট্যগুলো ওপরে বর্ণিত ওয়াকফ এর সাথেই হুবহু সাদৃশ্যপূর্ণ। তাই বলতে পারি, জনাব 'জ' এর দান হলো ওয়াকফ।"
        },
        {
          "label": "ঘ",
          "question": "এদেশের আর্থ-সামাজিক উন্নয়নে উক্ত দানের গুরুত্ব বিশ্লেষণ করো।",
          "explanation": "সমাজকল্যাণ' ও সমাজসেবায় জনাব' 'জ' এর দান অর্থাৎ ওয়াকফের ভূমিকা অত্যন্ত গুরুত্বপূর্ণ। ওয়াকফ্ ইসলাম ধর্মে প্রচলিত জনহিতকর কাজে সম্পত্তি দানের একটি স্থায়ী ব্যবস্থা। ওয়াক্‌ফ্কৃত সম্পত্তি বা সম্পত্তি থেকে প্রাপ্ত আয় প্রাতিষ্ঠানিকভাবে সমাজ ও মানুষের কল্যাণে ব্যয় করা হয়। বিভিন্ন সামাজিক ও শিক্ষাপ্রতিষ্ঠান যেমন- দাতব্য চিকিৎসালয়, এতিমখানা, স্কুল- কলেজ, রাস্তাঘাট, পুল নির্মাণ প্রভৃতি স্থাপনে ওয়াকফের ভূমিকা অনবদ্য। ধর্মীয় চেতনাবোধ জাগ্রত করে পরোপকার ও সেবামূলক কাজে ব্রতী হতে ওয়াকফ গুরুত্বপূর্ণ ভূমিকা পালন করে। ওয়াকফকৃত সম্পদ প্রাতিষ্ঠানিকভাবে ব্যবহারের মাধ্যমে বেকার যুবকদের কর্মসংস্থানের সুযোগ সৃষ্টি হয়। তাছাড়া অসহায় ও দরিদ্রদের দান-খয়রাত করার মাধ্যমে তাদের অর্থনৈতিক নিরাপত্তা প্রদানেও ওয়াকফের গুরুত্ব অপরিসীম। ওয়াকফ-ই- খাইরি রীতিতে দরিদ্র, অসহায় মানুষের কল্যাণে সাধারণত সম্পত্তি ওয়াকফ করা হয়। এর ফলে সমাজের দুস্থ ও অসহায় জনগোষ্ঠীর কল্যাণ সাধিত হয়। পাশাপাশি গরিব-আত্মীয়-স্বজন ও আশ্রিত ব্যক্তিদের সহায়তা করার ক্ষেত্রে ওয়াকফ-ই-আহলি 'গুরুত্বপূর্ণ ভূমিকা রাখে।"
        }
      ]
    },
    {
      "number": "8",
      "uddipok": "মনির বয়স ১০ বছর। সড়ক দুর্ঘটনায় তার মা-বাবা মারা গেলে সে অসহায় হয়ে পড়ে। প্রতিবেশিরা তাকে শিশু পরিবারে ভর্তি করে দেয়। শিশু 'পরিবারের পরিবেশ মনির ভালো লাগে না। সবসময় সে মন খারাপ করে থাকে। এমতাবস্থায় শিশু পরিবারের তত্ত্বাবধায়ক মনির সমস্যার প্রকৃতি নির্ণয় করে তার কল্যাণে যথাযথ ব্যবস্থা গ্রহণ করেন। মনি অন্য শিশুদের সাথে মিলেমিশে বিভিন্ন কার্যক্রমে অংশ নেয়।",
      "tag": "GCPC 23",
      "sub_questions": [
        {
          "label": "ক",
          "question": "সমাজকর্মের পদ্ধতি কয়টি?",
          "explanation": "সমাজকর্মের পদ্ধতি ৬টি।"
        },
        {
          "label": "খ",
          "question": "সমাজকর্ম গবেষণা বলতে কী বোঝায়?",
          "explanation": "সমাজকর্ম গবেষণা বলতে সাধারণত সমাজকর্মের জ্ঞান ও ধারণাসমূহ প্রতিষ্ঠা, প্রসার ও সাধারণীকরণের জন্য তথ্য সংগ্রহমূলক ধারাবাহিক অনুসন্ধানকে বোঝায়। সমাজকর্ম গবেষণা পেশাদার সমাজকর্মের অন্যতম সহায়ক পদ্ধতি। মূলত ব্যক্তি, দল ও সমষ্টির তথা সমাজের বাস্তব সমস্যার পরিপ্রেক্ষিতে সমাজকর্ম গবেষণার সূত্রপাত হয়। এটি মূলত সমাজকর্ম ক্ষেত্রে সৃষ্ট বিভিন্ন প্রশ্ন এবং সমস্যাবলি বিষয়ে সুশৃঙ্খল ও সূক্ষ্ম অনুসন্ধান পদ্ধতি।"
        },
        {
          "label": "গ",
          "question": "উদ্দীপকে উল্লিখিত তত্ত্বাবধায়ক মনির সমস্যা নির্ণয়ে সমাজকর্মের কোন মৌলিক পদ্ধতি প্রয়োগ করেছেন? আলোচনা করো।",
          "explanation": "নিম্নের অনুরূপ। উদ্দীপকে উল্লিখিত শিশু পরিবারের তত্ত্বাবধায়ক মালিহার সমস্যা নির্ণয়ে সমাজকর্মের অন্যতম মৌলিক পদ্ধতি ব্যক্তি সমাজকর্মের প্রয়োগ করেছেন। ব্যক্তি সমাজকর্মের মূল উপাদান হলো ব্যক্তি। আর ব্যক্তি সমাজকর্ম মূলত একটি সাহায্যকারী প্রক্রিয়া। এর মাধ্যমে সমস্যাগ্রস্ত ব্যক্তির সুপ্ত ক্ষমতার বিকাশ সাধনে এমনভাবে সহায়তা করা হয় যাতে সাহায্যার্থী নিজেই সমস্যার মোকাবিলার মাধ্যমে পরিবেশের সাথে সামঞ্জস্য বিধান করতে পারে। উদ্দীপকের মালিহার ক্ষেত্রে দেখা যায়, মাত্র ১০ বছর বয়সে বাবা-মাকে হারিয়ে সে অসহায় হয়ে পড়ে। প্রতিবেশীরা তাকে শিশু পরিবারে ভর্তি করে দিলে প্রাথমিকভাবে সে সেখানকার পরিবেশের সাথে খাপ খাইয়ে নিতে ব্যর্থ হয়। পরে শিশু পরিবারের তত্ত্বাবধায়ক মানসিকভাবে বিপর্যস্ত মালিহার সমস্যা নির্ধারণে ব্যক্তি সমাজকর্মের নীতিমালার আলোকে কার্যক্রম গ্রহণ করেন। সুতরাং একথা বলা যায় যে, উদ্দীপকে উল্লেখিত তত্ত্বাবধায়ক মালিহার সমস্যা নির্ণয়ে সমাজকর্মের মৌলিক পদ্ধতিগুলোর অন্যতম ব্যক্তি সমাজকর্মের প্রয়োগ করেছেন। যেহেতু এ পদ্ধতিতে ব্যক্তিকে প্রাধান্য দেওয়া হয় তাই ব্যক্তির সমস্যা মোকাবিলা এবং সমস্যার পুনরাবৃত্তি রোধের মাধ্যমে তাকে সক্ষম করে তোলা সম্ভব হয় যা উদ্দীপকেও প্রতিফলিত হয়েছে।"
        },
        {
          "label": "ঘ",
          "question": "সমাজকর্মের উক্ত পদ্ধতির নীতিগুলো মূল্যায়ন করো।",
          "explanation": "মনির ক্ষেত্রে ব্যবহৃত ব্যক্তি সমাজকর্ম পদ্ধতির সাধারণ নীতিমালাগুলো অনুসরণ করা অপরিহার্য। ব্যক্তি সমাজকর্ম প্রক্রিয়ার সার্বিক সাফল্য অর্জনের উদ্দেশ্যে বিশেষ কতকগুলো নীতিমালা অনুসরণ করতে হয়। এগুলো হচ্ছে সমাজকর্মীর কাজের নির্দেশিকা। এক্ষেত্রে কিছু মূলনীতি ব্যক্তি সমাজকর্মের সমগ্র প্রক্রিয়ায় অনুসরণ করা হয় যেগুলো সাধারণ নীতিমালা হিসেবে পরিচিত। উদ্দীপকের মনির ক্ষেত্রে শিশু পরিবারের তত্ত্ব সাধারণ নীতিমালাগুলো অনুসরণ অপরিহার্য। শিশু পরিবারে বেড়ে ওঠা মনির সমস্যা সমাধান সমাজকর্মী গ্রহণ নীতির প্রয়োগ করবেন। এক্ষেত্রে সমাজকর্মী যদি আন্তরিকতা ও সহানুভূতির সাথে সাহায্যার্থীকে গ্রহণ না করে তবে তার প্রতি সাহায্যার্থীর বিরূপ মনোভাব ও দৃষ্টিভঙ্গির সৃষ্টি হতে পারে। যার ফলে প্রয়োজনীয় তথ্য প্রাপ্তি এবং প্রয়োজনীয় সহযোগিতা প্রদান বাধাগ্রস্ত হবে। এছাড়া সমস্যার কার্যকর সমাধানের জন্য সমাজকর্মীকে আরও কিছু নীতি গ্রহণ করতে হবে। যেমন- ব্যক্তি সমাজকর্মে যোগাযোগ নীতি অত্যন্ত গুরুত্বপূর্ণ। ব্যক্তি স্বাতন্ত্র্যীকরণ নীতি সমস্যাগ্রস্ত ব্যক্তির ক্ষমতা, যোগ্যতা ও সামর্থ্য অনুযায়ী সমাধান প্রক্রিয়া গ্রহণে সাহায্য করে। আবার অংশগ্রহণ নীতি সমস্যা সমাধান প্রক্রিয়ায় সাহায্যার্থীকে উৎসাহ ও উদ্দীপনা নিয়ে অংশগ্রহণ করতে সহায়তা করে যা সমস্যা সমাধানে খুবই গুরুত্বপূর্ণ। আত্মনিয়ন্ত্রণ নীতির মাধ্যমে সমাজকর্মীর সহায়তা ও তত্ত্বাবধানে সাহায্যার্থী নিজেই তার ভূমিকা ও করণীয় সম্পর্কে সিদ্ধান্ত গ্রহণ করতে পারে। সাহায্যার্থীর সমস্যা সম্পর্কিত বিভিন্ন তথ্যাদি গোপন রাখাও ব্যক্তি সমাজকর্মের অন্যতম একটি নীতি। এছাড়া আবেগ, হিংসা, পক্ষপাতিত্ব, পছন্দ-অপছন্দ এগুলোকে নিয়ন্ত্রণ করে নিরপেক্ষ দৃষ্টিভঙ্গি নিয়ে সমাজকর্মীকে সাহায্যার্থীর সমস্যা সমাধানে কাজ করতে হয়। এক্ষেত্রে আত্মসচেতনতার নীতি তাকে সহায়তা করবে। এক্ষেত্রে বাবা-মা হারিয়ে শিশু পরিবারে আসা মনিকে স্বাভাবিক করে তুলতে সবগুলো নীতিরই প্রয়োগ ঘটাতে হবে।"
        }
      ]
    },
    {
      "number": "9",
      "uddipok": "",
      "tag": "GCPC 23",
      "sub_questions": [
        {
          "label": "ক",
          "question": "উদ্দীপকে'?' স্থানে কোন পদ্ধতি বসবে?",
          "explanation": "উদ্দীপকে'?' চিহ্নিত স্থানে সমাজকর্ম পদ্ধতি বসবে।"
        },
        {
          "label": "খ",
          "question": "সমস্যা বিশ্লেষণ বলতে কী বোঝায়?",
          "explanation": "সমস্যা বিশ্লেষণ বলতে ব্যক্তি, দল বা সমষ্টির সমস্যার কারণ, স্বরূপ ও প্রকৃতি, প্রভাব ইত্যাদি সম্পর্কে অনুধ্যান করাকে বোঝায়। সমাজকর্ম সমস্যাগ্রস্ত ব্যক্তি, দল বা সমষ্টির সমস্যা সমাধানে সহায়তা করে থাকে। এক্ষেত্রে সমাজকর্ম সাহায্যার্থীর সমস্যার কারণ, এর স্বরূপ ও প্রকৃতি এবং উক্ত সমস্যার প্রভাব সম্পর্কে অনুসন্ধান চালায়। একেই সমস্যা বিশ্লেষণ বলা হয়।"
        },
        {
          "label": "গ",
          "question": "উদ্দীপকে বর্ণিত পদ্ধতি দুটি আধুনিক সমাজকর্মে কেন অপরিহার্য? ব্যাখ্যা করো।",
          "explanation": "আধুনিক শিল্পভিত্তিক সমাজে উদ্ভূত সমস্যাসমূহ সমাধানের জন্য উদ্দীপকে বর্ণিত পদ্ধতি দুটি আধুনিক সমাজকর্মে অপরিহার্য। বর্তমান সমাজ শিল্পনির্ভর। এ সমাজে প্রতিনিয়ত নিত্যনতুন সমস্যা উদ্ভূত হচ্ছে। এ সমস্যাগুলো সাধারণত ব্যক্তিগত, দলগত ও সমষ্টিগত হয়ে থাকে। আর সমাজকর্ম ব্যক্তি, দল ও সমষ্টির সমস্যা সমাধানে কাজ করে থাকে। এক্ষেত্রে সমাজকর্ম দুই ধরনের পদ্ধতি ও কলাকৌশল প্রয়োগ করে থাকে। যথা- মৌলিক পদ্ধতি ও সহায়ক পদ্ধতি। উদ্দীপকের ছকে এই দুটি পদ্ধতির উল্লেখ রয়েছে। সমাজকর্মের মৌলিক পদ্ধতি তিনটি। যথা- ব্যক্তি সমাজকর্ম, দল সমাজকর্ম ও সমষ্টি সমাজকর্ম। আধুনিক সমাজের ব্যক্তি, দল ও সমষ্টির বিভিন্ন সমস্যা সমাধান ও সার্বিক কল্যাণের লক্ষ্যে সমাজকর্মের মৌলিক পদ্ধতির আলোকে বিভিন্ন পদক্ষেপ ও কর্মসূচি গ্রহণ করা হয়। আবার 'সমাজকর্মের তিনটি সহায়ক পদ্ধতিও রয়েছে। যথা- সমাজকর্ম প্রশাসন, সামাজিক কার্যক্রম ও গবেষণা। এ পদ্ধতিগুলো ব্যক্তি, দল ও সমষ্টির সমস্যার কারণ, প্রকৃতি, প্রভাব বিশ্লেষণ এবং সমস্যা সমাধানের উপায় নির্ণয়ে গুরুত্বপূর্ণ ভূমিকা রাখে। ফলে সাহায্যার্থীর সমস্যা সমাধান প্রক্রিয়া সহজ ও ফলপ্রসূ হয়। সমাজকর্মের সহায়ক পদ্ধতিগুলো মৌলিক পদ্ধতিগুলোর পরিপূরক হিসেবে কাজ করে। এজন্য সমস্যা সমাধানের ক্ষেত্রে আধুনিক সমাজকর্মে উদ্দীপকে বর্ণিত পদ্ধতি দুটি অপরিহার্য।"
        },
        {
          "label": "ঘ",
          "question": "'উদ্দীপকে বর্ণিত পদ্ধতি দুটি পরস্পর অভিন্ন' উক্তিটি মূল্যায়ন করো।",
          "explanation": "'উদ্দীপকে বর্ণিত পম্বন্দ্বতি দুটি পরস্পর অভিন্ন'- উক্তিটি যথার্থ। সমাজ, সংস্কৃতি, পরিবেশ, সমস্যা, সম্পদ, চাহিদা প্রভৃতির মধ্যে পার্থক্য থাকায় সমাজকর্মে ভিন্ন ভিন্ন পদ্ধতি অনুশীলন করা হয়। এ পদ্ধতিগুলোর মধ্যে মৌলিক পদ্ধতি অন্যতম। মৌলিক পদ্ধতি আবার ব্যক্তি সমাজকর্ম, দল সমাজকর্ম ও সমষ্টি সমাজকর্ম এ তিনটি ভাগে বিভক্ত। উদ্দীপকের ছকে মৌলিক পদ্ধতি ও সহায়ক পদ্ধতি উল্লেখ করার মাধ্যমে সমাজকর্মের পদ্ধতিকে ইঙ্গিত করা হয়েছে। সমাজকর্মের মৌলিক পদ্ধতিগুলো সমস্যা সমাধানে সরাসরি কাজ করে। আর মৌলিক পদ্ধতিগুলোকে আশ্রয় করে সহায়ক পদ্ধতিগুলো প্রয়োগ করা হয়। সমাজকর্মের সহায়ক পদ্ধতিগুলো মৌলিক পদ্ধতির সফল বাস্তবায়নে বিভিন্নভাবে সহায়তা করে। সমাজকর্মের মৌলিক পদ্ধতিগুলো প্রধানত সমস্যাগ্রস্ত ব্যক্তি, দল বা সমষ্টির মনো-সামাজিক তথ্য সংগ্রহ, সমস্যা নির্ণয় ও সমাধান এ তিনটি ধাপ অনুসরণ করে সমস্যা সমাধান করে থাকে। এক্ষেত্রে সমাধান প্রক্রিয়ার সফলতা বহুলাংশে সহায়ক পদ্ধতি বিশেষ করে সামাজিক গবেষণা, ও সমাজকর্ম প্রশাসনের ওপর নির্ভর করে। আবার ব্যক্তি, দল ও সমষ্টির সমস্যা সমাধানে সমাজকর্মের মৌলিক পদ্ধতিগুলোর আলোকে গৃহীত কর্মসূচিগুলো সামাজিক কার্যক্রমের মাধ্যমে সমাজে প্রতিফলিত হয়। পাশাপাশি কর্মসূচিগুলোর লক্ষ্যার্জনে যেমন সমাজকর্ম প্রশাসনের প্রয়োজন হয়, তেমনি কর্মসূচিগুলোর মূলায়ন ও কার্যকারিতা বৃদ্ধি করতে সামাজিক গবেষণার প্রয়োজন হয়। তাছাড়া সমাজকর্মের সমস্যা সমাধান প্রক্রিয়ায় সক্রিয় অংশগ্রহণ ও স্বতঃস্ফূর্ত সহযোগিতা প্রদানে জনগণকে সচেতন করতে এবং মৌলিক পদ্ধতিগুলো বাস্তবায়নের অনুকূল পরিবেশ সৃষ্টিতে সামাজিক কার্যক্রম বিশেষভাবে সহায়তা করে। উপরের আলোচনা থেকে বলা যায়, সমাজকর্মের সমস্যা সমাধান প্রক্রিয়ায় মৌলিক পদ্ধতিগুলো বাস্তবায়নের প্রতিটি স্তরে সহায়ক পদ্ধতির গুরুত্ব অপরিসীম। সহায়ক পদ্ধতিগুলোর সাহায্য ছাড়া 'শুধুমাত্র মৌলিক পদ্ধতি প্রয়োগের মাধ্যমে সমস্যা সমাধান তথা সার্বিক কল্যাণ অসম্ভব।"
        }
      ]
    },
    {
      "number": "10",
      "uddipok": "'নওপাড়া তরুণ সংঘ' নামের তরুণদের একটি দল এলাকায় সকল প্রকার সাংস্কৃতিক অনুষ্ঠান ও খেলাধুলার আয়োজনের কাজটি করে থাকে। এ দলটিতে হেমায়েত উদ্দিন একজন সমাজকর্মী হিসেবে কাজ করেন। তার নেতৃত্বের গুণাবলি ও কাজের দক্ষতার কারণে এ দলটি অন্য এলাকায় বিভিন্ন সাংস্কৃতিক অনুষ্ঠান ও খেলাধুলার প্রতিযোগিতায় অংশ নিয়ে বেশ সাফল্য দেখিয়ে সবার প্রশংসা কুড়িয়েছে। ফলে অল্প সময়ের মধ্যেই তাদের সদস্য কয়েকগুণ বেড়ে গিয়েছে।",
      "tag": "GCPC 23",
      "sub_questions": [
        {
          "label": "ক",
          "question": "দল কর্মী কেন্দ্রের কেন্দ্রবিন্দুতে কে থাকে?",
          "explanation": "দল সমাজকর্মের কেন্দ্রবিন্দুতে থাকেন দল সমাজকর্মী।"
        },
        {
          "label": "খ",
          "question": "দল সমাজকর্মী কীভাবে সেবা কর্মসূচি প্রণয়ন করেন?",
          "explanation": "দল সমাজকর্মী দল গঠন, প্রকৃতি, দলীয় সম্পদ, শক্তি-সামর্থ্য, দলের উদ্দেশ্য, বিবেচনায় এনে সেবা কর্মসূচি প্রণয়ন করেন। দল সমাজকর্মী দলের সমস্যা সমাধানের ক্ষেত্রে প্রথমে অনুধ্যানের মাধ্যমে দলের স্বরূপ, প্রকৃতি, দলের সদস্যদের বৈশিষ্ট্য, দলীয় সম্পদ 'ও সামর্থ্য, পারিপার্শ্বিক পরিবেশ ইত্যাদি সম্পর্কে তথ্য সংগ্রহ করেন। এরপর দলের সমস্যা নির্ণয় করে দলীয় সদস্যদের চাহিদা অনুযায়ী সেবা কর্মসূচি প্রণয়ন করেন।"
        },
        {
          "label": "গ",
          "question": "উদ্দীপকের হেমায়েত উদ্দিন 'নওপাড়া তরুণ সংঘ' নামক দলটির সাফল্যে কীরূপ ভূমিকা পালন করেছে? ব্যাখ্যা করো।",
          "explanation": "উদ্দীপকের হেমায়েত উদ্দিন \"নওপাড়া তরুণ সংঘ” নামক দলটির সাফল্যে দল সমাজকর্মী হিসেবে অগ্রণী ভূমিকা পালন করেছেন। দল সমাজকর্ম প্রক্রিয়ার গুরুত্বপূর্ণ উপাদান হলো দল সমাজকর্মী। দল সমাজকর্মী দলীয় সদস্যদের মধ্যে সংঘটিত ক্রিয়া-প্রতিক্রিয়াকে এমনভাবে পরিচালিত করেন যাতে সদস্যরা পরস্পরের সাথে সম্পর্কিত হয়ে ব্যক্তিগত দলীয় উন্নয়নে সক্ষম হয়। তিনি দলের অভ্যন্তরে সুষ্ঠু সুন্দর ও বন্ধুভাবাপন্ন পরিবেশ সৃষ্টির লক্ষ্যে দলীয় সদস্যদের সাহায্য করেন যাতে দ্বন্দ্ব-কলহ দূর হয়ে সদস্যদের মধ্যে সহযোগিতামূলক সম্পর্ক স্থাপিত হয়। তিনি দলীয় লক্ষ্যার্জনে সদস্যদের ভূমিকা ও দায়িত্ব নির্ধারণ এবং দলের ক্রিয়া-প্রতিক্রিয়া নিয়ন্ত্রণ করে থাকেন। তার এসব কার্যক্রমের ফলে দলীয় লক্ষ্যার্জন সম্ভব হয়। উদ্দীপকের \"নওপাড়া তরুণ সংঘ” নামে তরুণ সংঘটি এলাকায় সকল প্রকার সাংস্কৃতিক অনুষ্ঠান ও খেলাধুলার আয়োজন করে থাকে। এ দলটিতে হেমায়েত উদ্দিন সমাজকর্মী হিসেবে কাজ করেন। তার নেতৃত্বের গুণাবলি ও কাজের দক্ষতার কারণে এ দলটি অন্য এলাকার বিভিন্ন প্রতিযোগিতায় অংশ নিয়ে বেশ সাফল্য দেখিয়ে আসছে। মূলত হেমায়েত উদ্দিন দল-সমাজকর্মী হিসেবে ওপরে বর্ণিত কার্যাবলিগুলো অত্যন্ত দক্ষতার সাথে সম্পন্ন করেছেন। ফলে \"নওপাড়া তরুণ সংঘ” তাদের দলীয় লক্ষ্য অর্জনে সফল হয়েছে। তাই বলতে পারি হেমায়েত উদ্দিন \"নওপাড়া তরুণ সংঘ\" দলটির সাফল্যে দল সমাজকর্মী হিসেবে অত্যন্ত কার্যকর ভূমিকা রেখেছেন।"
        },
        {
          "label": "ঘ",
          "question": "উদ্দীপকের হেমায়েত উদ্দিনের নিজস্ব কিছু গুণাবলিই তাকে ভালো সমাজকর্মীর ভূমিকায় অবতীর্ণ করেছে বিশ্লেষণ করো।",
          "explanation": "সমাজকর্মী হিসেবে হেমায়েত উদ্দিনের গুণাবলিই তাকে ভালো সমাজকর্মীর ভূমিকায় অবতীর্ণ করেছে। সমস্যাগ্রস্ত দলকে বিভিন্ন উপায় বা কৌশল অবলম্বনের মাধ্যমে দলীয় লক্ষ্য অর্জনে সাহায্য করার প্রক্রিয়াই হলো দল সমাজকর্ম। দল সমাজকর্ম পদ্ধতির সফল প্রয়োগের জন্য দল সমাজকর্মীর জ্ঞান, দক্ষতাসহ বেশকিছু গুণাবলি থাকা জরুরি। দলীয় লক্ষ্য অর্জনের জন্য দল সমাজকর্মীকে তার অর্জিত পেশাগত জ্ঞান, দক্ষতা, অভিজ্ঞতা ও নৈপুণ্যগুণ- নেতৃত্বগুণ ইত্যাদি কাজে লাগাতে হয়। এসব গুণ না থাকলে দলীয় লক্ষ্য অর্জনে সফল হওয়া অসম্ভব। উদ্দীপকে দল সমাজকর্মী হেমায়েত উদ্দিন 'নওপাড়া তরুণ সংঘ” নামে একটি দলে সমাজকর্মী হিসেবে কাজ করেন। তার নেতৃত্বের গুণাবলি ও দক্ষতার কারণেই \"নওপাড়া তরুণ সংঘ\" বিভিন্ন খেলাধুলা ও সাংস্কৃতিক প্রতিযোগিতায় অংশগ্রহণ করে সফল হয়। এক্ষেত্রে বলা যায় সমাজকর্মী হেমায়েত উদ্দিন \"নওপাড়া তরুণ সংঘ\" এর দলীয় লক্ষ্য অর্জনে তার পেশাগত জ্ঞান ও দক্ষতা কাজে লাগিয়েছেন। তিনি এক্ষেত্রে দলীয় সদস্যদের মধ্যে সুসম্পর্ক স্থাপন, বন্ধুত্বপূর্ণ পরিবেশ সৃষ্টি এবং তাদের ভূমিকা ও দায়িত্ব নির্ধারণ করে দিয়েছেন। আবার তার নেতৃত্বগুণ দলীয় ক্রিয়া-প্রতিক্রিয়া নিয়ন্ত্রণ এবং সুষ্ঠুভাবে দলীয় কার্যক্রম পরিচালনায় অত্যন্ত গুরুত্বপূর্ণ ভূমিকা রেখেছে। এজন্য নওপাড়া তরুণ সংঘ তাদের লক্ষ্য অর্জনে সাফল্য পেয়েছে। উপরের আলোচনা থেকে বলা যায়, সমাজকর্মী হিসেবে হেমায়েত উদ্দিনের গুণাবলিই তাকে ভালো সমাজকর্মীতে পরিণত করেছে।"
        }
      ]
    },
    {
      "number": "11",
      "uddipok": "কৃষক রহিমের দু'জন ছেলেই বেকার। বড় ছেলে মিঠু ইন্টারমিডিয়েট পর্যন্ত পড়াশোনা করার পরই ঢাকার একটি বেসরকারি প্রতিষ্ঠানে চাকরি নেয়। কিন্তু বছর খানেকের মধ্যেই প্রতিষ্ঠানটি বন্ধ হয়ে যায় এবং তার চাকরি চলে যায়। তাই সে বাড়ি ফিরে আসে। অন্যদিকে আরেক ছেলে রুবেল দুবাই গিয়ে ফেরত আসে। বর্তমানে রহিমের অল্প কিছু জমি ছাড়া অবশিষ্ট কিছু নেই যা দিয়ে পারিবার চালাতে পারে। এমতাবস্থায় প্রতিবেশী সমাজকর্মী জনাব ফারুক তার দুই ছেলেকে যুব উন্নয়ন প্রশিক্ষণ কেন্দ্রে পাঠাতে বলেন এবং ঐখান থেকে প্রশিক্ষণ নিয়ে বেকার সমস্যা দূরীকরণের পরামর্শ দেন।",
      "tag": "GCPC 23",
      "sub_questions": [
        {
          "label": "ক",
          "question": "বৈজ্ঞানিক ব্যক্তি সমাজকর্মের জনক কে?",
          "explanation": "বৈজ্ঞানিক ব্যক্তি সমাজকর্মের জনক ম্যারি রিচমন্ড।"
        },
        {
          "label": "খ",
          "question": "ব্যক্তি সমাজকর্ম বলতে কী বোঝায়?",
          "explanation": "ব্যক্তিকেন্দ্রিক সমস্যা সমাধানের ক্ষেত্রে সমাজকর্মের স্বীকৃত পদ্ধতি হলো ব্যক্তি সমাজকর্ম। ব্যক্তি সমাজকর্ম হলো একটি বিজ্ঞানসম্মত কৌশল বা পদ্ধতি যার মাধ্যমে সমস্যাগ্রস্ত ব্যক্তিকে এমনভাবে সহায়তা করা হয় যাতে ব্যক্তি তার সুপ্ত ক্ষমতার কার্যকর ব্যবহারের মাধ্যমে নিজের সমস্যা মোকাবিলা করে সুষ্ঠু সামাজিক ভূমিকা পালনে সক্ষম হয়ে ওঠে। ব্যক্তি সমাজকর্ম ব্যক্তিকে তার সমস্যা সমাধানের পাশাপাশি ব্যক্তিত্ব উন্নয়নে সহায়তা করে।"
        },
        {
          "label": "গ",
          "question": "উদ্দীপকে কোন ধরনের সমাজকর্মের ধারণা পাওয়া যায়? ব্যাখ্যা করো।",
          "explanation": "উদ্দীপকে ব্যক্তি সমাজকর্মের ধারণা পাওয়া যায়। ব্যক্তি সমাজকর্ম হলো সমাজকর্মের অন্যতম মৌলিক পদ্ধতি। এটি ব্যক্তির সুপ্ত ক্ষমতার বিকাশ সাধনে ভূমিকা রাখে। এর মাধ্যমে ব্যক্তিকে নিজস্ব সমস্যা মোকাবিলা এবং সুষ্ঠু সামাজিক ভূমিকা পালনে সক্ষম করে তোলে। মূলত ব্যক্তি ও পরিবেশের মধ্যে কার্যকর মিথস্ক্রিয়ায় সাহায্য করাই ব্যক্তি সমাজকর্মের লক্ষ্য। উদ্দীপকে দেখা যায়, কৃষক রহিম মিয়ার দুই ছেলে চাকরি হারিয়ে বেকার জীবনযাপন করছে। এ অবস্থায় তাদের ব্যক্তিগত ও সাংসারিক খরচ চালানো অসম্ভব হয়ে পড়ে। পরবর্তীতে এলাকার সমাজকর্মী জনাব ফারুক তাদেরকে যুব প্রশিক্ষণ কেন্দ্রে প্রশিক্ষণ দিয়ে স্বকর্মসংস্থানের প্রতি উৎসাহিত করেন। মূলত সমাজকর্মীর কাজে ব্যক্তি সমাজকর্মের স্বরূপ উঠে এসেছে। বিভিন্ন সমস্যায় জর্জরিত ব্যক্তির আর্থ-মনো-সামাজিক সমস্যা মোকাবিলায় ব্যক্তি সমাজকর্মী সাহায্য করে। তার সুপ্ত ক্ষমতার বিকাশ সাধনে দিকনির্দেশনা প্রদান করে; যাতে করে পরবর্তীতে সাহায্যার্থী নিজস্ব সমস্যা মোকাবিলায় সক্ষম হয়। তাই বলা যায়, উদ্দীপকে রহিম মিয়ার বেকার ছেলেদের প্রশিক্ষণ গ্রহণ এবং কর্মসংস্থানের প্রতি উৎসাহিত করার মাধ্যমে ব্যক্তি সমাজকর্মের ধারণা প্রতিফলিত হয়েছে।"
        },
        {
          "label": "ঘ",
          "question": "উদ্দীপকের সমাজকর্মের যেসব উপাদানের উপস্থিতি রয়েছে তা বিশ্লেষণ করো।",
          "explanation": "উদ্দীপকে সমাজকর্মের মৌলিক পদ্ধতি হিসেবে ব্যক্তি সমাজকর্মের পাঁচটি উপাদানের উপস্থিতি রয়েছে। সমাজকর্মের একটি মৌলিক পদ্ধতি হিসেবে ব্যক্তি সমাজকর্ম পাঁচটি উপাদানের সমন্বয়ে গঠিত। এগুলোর কোনো একটি ছাড়া সমস্যা সমাধান প্রক্রিয়া সঠিকভাবে বাস্তবায়িত হবে না। ব্যক্তি সমাজকর্মের উপাদান পাঁচটি হলো- ব্যক্তি, সমস্যা, স্থান বা প্রতিষ্ঠান, পেশাদার প্রতিনিধি বা সমাজকর্মী ও প্রক্রিয়া। উদ্দীপকে ব্যক্তি সমাজকর্মের এই পাঁচটি উপাদানই উপস্থিত। উদ্দীপকে 'দেখা যায়, রহিমের দুই ছেলেই বেকার হয়ে পড়ায় তিনি আর্থিকভাবে অসচ্ছল হয়ে পড়েন। এ অবস্থা থেকে উত্তরণের জন্য সমাজকর্মী জনাব ফারুকের দ্বারস্থ হন। এরপর ফারুক রহিমের ছেলেদের যুব উন্নয়ন কেন্দ্র থেকে প্রশিক্ষণ নিয়ে স্বাবলম্বী হওয়ার পরামর্শ দেন। এখানে ব্যক্তি সমাজকর্মের পাঁচটি উপাদানের উপস্থিতি লক্ষ করা যাচ্ছে। এক্ষেত্রে উদ্দীপকের রহিম হলেন ব্যক্তি। কেননা পেশাগতভাবে client বা সাহায্যার্থীকে ব্যক্তি বলা হয়। তারপর ব্যক্তি সমাজকর্মের অন্যতম উপাদান হলো সমস্যা। সমস্যা হলো ব্যক্তির অস্বাভাবিক আর্থ-সামাজিক ও মনো- দৈহিক অবস্থা, যা ব্যক্তির স্বাভাবিক ভূমিকা পালনে প্রতিবন্ধকতা সৃষ্টি করে, সামগ্রিক জীবনব্যবস্থাকে প্রভাবিত করে। উদ্দীপকের রহিমের আর্থিক সমস্যা লক্ষ করা যায়। আবার উদ্দীপকের যুব উন্নয়ন কেন্দ্র হলো স্থান বা প্রতিষ্ঠান। ব্যক্তি সমাজকর্মে একে বলা হয় স্থান বা Social Work Agency। এই স্থান বা প্রতিষ্ঠানই ব্যক্তির সমস্যা মোকাবিলায় প্রয়োজনীয় বস্তুগত ও অবস্তুগত সেবা প্রদান করে। আর ফারুক হলেন পেশাদার প্রতিনিধি বা সমাজকর্মী। ব্যক্তি সমাজকর্মের সামগ্রিক সেবা কার্যক্রম পেশাদার প্রতিনিধির মাধ্যমে পরিচালিত হয়। এছাড়া ব্যক্তি সমাজকর্মে প্রক্রিয়া হলো সর্বশেষ উপাদান। প্রক্রিয়া বলতে সমগ্র সমাধান ব্যবস্থাকে বোঝানো হয়। উদ্দীপকে ফারুকের নির্দেশিত পথ অর্থাৎ স্বাবলম্বী হওয়ার উপায়ই হলো প্রক্রিয়া। এই পাঁচটি উপাদানের সমন্বয়েই ব্যক্তি সমাজকর্ম পূর্ণতা লাভ করে। পরিশেষে বলা যায়, সমাজকর্মের মৌলিক পদ্ধতি ব্যক্তি সমাজকর্ম পাঁচটি উপাদানের সমন্বয়ে আবর্তিত হয়। এগুলোর কোনো একটি ছাড়া সমস্যা সমাধান পদ্ধতি ফলপ্রসূ হয় না।"
        }
      ]
    }
  ]
}