{
  "title": "মুন্সী আব্দুর রউফ কলেজ, ঢাকা ২০২৩",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "মি. বার্টল্যান্ড ক্লাসে শিক্ষার্থীদের উদ্দেশ্যে যে বিষয় নিয়ে আলোচনা করলেন তাতে বোঝা গেল বিষয়টি পদ্ধতিগত সমাধান প্রক্রিয়া, সামগ্রিক দৃষ্টিভঙ্গি পোষণ, সাহায্যকারী ও সক্ষমকারী পেশা, কর্মী-সাহায্যার্থী সম্পর্ক বজায় রেখে কার্যক্রম পরিচালনা করে। তিনি বললেন, \"এটা হলো এমন কতগুলো উপাদানের সম্পর্ক, যাদের সমবেত অবদান এ বিষয়টিকে অন্যান্য যে কোনো পেশা হতে স্বতন্ত্র মর্যাদা দান করেছে।",
      "tag": "BMARPC 23",
      "sub_questions": [
        {
          "label": "ক",
          "question": "কে সমাজকর্মকে কলা, বিজ্ঞান ও পেশা হিসেবে আখ্যায়িত করেছেন?",
          "explanation": "রেক্স এ. স্কিডমোর ও মিল্টন জি, থ্যাকারি সমাজকর্মকে কলা বিজ্ঞান ও পেশা হিসেবে আখ্যায়িত করেছেন।"
        },
        {
          "label": "খ",
          "question": "সমাজকর্ম শিক্ষার গুরুত্ব কী?",
          "explanation": "সমাজকর্ম শিক্ষার গুরুত্ব অত্যধিক। বর্তমান সমাজব্যবস্থায় বিরাজমান জটিল ও বহুমুখী সমস্যা সমাধানের জন্য প্রয়োজন বিশেষ জ্ঞান, দক্ষতা ও প্রশিক্ষণ। কেননা একজন দক্ষতাসম্পন্ন এবং প্রশিক্ষিত সমাজকর্মী যে কোনো সমস্যা মোকাবিলায় কার্যকর ভূমিকা রাখতে পারেন। তাই পেশাদার সমাজকর্মী তৈরির জন্য পেশাদার সমাজকর্ম শিক্ষার গুরুত্ব বিশ্বের সকল দেশেই অনুভূত হচ্ছে। বর্তমান সমাজের পরস্পর সম্পর্কযুক্ত বিভিন্ন জটিল আর্থ-সামাজিক সমস্যা যেমন- নিরক্ষরতা, অজ্ঞতা, দারিদ্র্য, জনসংখ্যা বৃদ্ধি, বেকারত্ব, অপরাধ, মাদকাসক্তি, পারিবারিক ভাঙন, নারী নির্যাতন, জলবায়ু পরিবর্তনজনিত সমস্যা সমাধানে সমাজকর্ম শিক্ষা ও প্রয়োগ অত্যন্ত গুরুত্বপূর্ণ।"
        },
        {
          "label": "গ",
          "question": "মি. বার্টল্যান্ড কোন বিষয় নিয়ে আলোচনা করেছিলেন? উদ্দীপক আঙ্গিকে ব্যাখ্যা করো।",
          "explanation": "মি. বার্টল্যান্ড সমাজকর্ম নিয়ে আলোচনা করছিলেন। সমাজকর্ম হলো বৈজ্ঞানিক পদ্ধতি নির্ভর সাহায্যকারী পেশা। এটি বিভিন্ন পদ্ধতি ও কৌশল ব্যবহার করে সমস্যাগ্রস্ত ব্যক্তি, দল, সমষ্টির বিভিন্ন সমস্যা মোকাবিলায় সহায়তা করে। এক্ষেত্রে সমাজকর্ম পেশায় নিয়োজিত ব্যক্তি ও সাহায্যার্থীর মধ্যে পেশাগত সম্পর্ক বজায় রাখা হয়। সমাজকর্ম সমস্যাগ্রস্ত ব্যক্তিকে এমনভাবে সাহায্য করে যাতে তারা নিজ ক্ষমতা ও সম্পদের যথাযথ ব্যবহারের মাধ্যমে সমস্যা মোকাবিলায় সক্ষম হয়। এজন্য সমাজকর্মকে সক্ষমকারী পেশাও বলা হয়। উদ্দীপকে এ বিষয়টিকেই ইঙ্গিত করা হয়েছে। উদ্দীপকের মি. বার্টল্যান্ড এমন একটি বিষয় সম্পর্কে আলোচনা করেছেন যা একটি পদ্ধতিগত সমস্যা সমাধান প্রক্রিয়া হিসেবে স্বীকৃত। এটি সমস্যাগ্রস্ত ব্যক্তির সামগ্রিক দৃষ্টিভঙ্গি পোষণ এবং কর্মী-সাহায্যার্থী সম্পর্ক বজায় রেখে সুনির্দিষ্ট প্রক্রিয়ায় কার্যক্রম পরিচালনা করে। মি. বার্টল্যান্ডের আলোচিত এই বিষয়টি উপরে বর্ণিত সমাজকর্মের সাথে সামঞ্জস্যপূর্ণ। তাই বলা যায়, মি. বার্টল্যান্ড সমাজকর্ম সম্পর্কে আলোচনা করেছিলেন।"
        },
        {
          "label": "ঘ",
          "question": "\"এটা হলো এমন কতগুলো উপাদানের সম্পর্ক, যাদের সমবেত অবদান এ বিষয়টিকে অন্যান্য যে কোনো পেশা হতে স্বতন্ত্র মর্যাদা দান করেছেন\"- উক্তিটি উদ্দীপক ও পাঠ্যবইয়ের আলোকে বিশ্লেষণ করো।",
          "explanation": "সমাজকর্ম পেশা এমন কতগুলো স্বকীয় বৈশিষ্ট্যে বৈশিষ্ট্যমন্ডিত যা এটিকে অন্য যেকোনো পেশা থেকে আলাদা মর্যাদা দান করেছে। অন্যান্য পেশার মতো আধুনিক বিশ্বে সমাজকর্ম একটি স্বতন্ত্র পেশা হিসেবে সমাদৃত। তবে মানবকল্যাণমুখী পেশা হিসেবে আর দশটি পেশা থেকে এটি সম্পূর্ণ আলাদা। কেননা, সমাজকর্মই একমাত্র পেশা যা সমাজে বসবাসরত ব্যক্তি, দল ও সমষ্টিকে বিভিন্ন ব্যক্তিগত, দলীয়, সামাজিক, অর্থনৈতিক, মনস্তাত্ত্বিক সমস্যা মোকাবিলায় সহায়তা করে। এর পাশাপাশি সাহায্যার্থীকে প্রত্যক্ষভাবে স্বাবলম্বী বা আত্মনির্ভরশীল করে গড়ে তোলে। এটি একটি সুনির্দিষ্ট মূল্যবোধ নির্দেশিত পেশা। এর অনন্য বৈশিষ্ট্য হলো একমাত্র এই পেশাটিই সমাজের উন্নতির জন্য প্রতিশ্রুতিবদ্ধ। আবার, অন্যান্য পেশা যেখানে, মানুষের সামাজিক, অর্থনৈতিক, শারীরিক প্রয়োজন, ও সমস্যার ওপর গুরুত্বারোপ করে সেখানে সমাজকর্ম মানুষের ঐ সকল দিকসহ মনো- সামাজিক সমস্যা সমাধানের মাধ্যমে তাদেরকে সমাজে সুষ্ঠুভাবে সামঞ্জস্য বিধানে সহায়তা করে। উদ্দীপকের মি. বার্টল্যান্ড ক্লাসে শিক্ষার্থীদের উদ্দেশ্যে যে বিষয় সম্পর্কে আলোচনা করেন সেটি একটি পদ্ধতিগত সমাধান প্রক্রিয়া। বিষয়টি সামগ্রিক দৃষ্টিভঙ্গি পোষণের পাশাপাশি কর্মী-সাহায্যার্থী সম্পর্ক বজায় রেখে কার্যক্রম পরিচালনা করে। এতে বোঝা যায় পেশাটি হলো সমাজকর্ম পেশা। উপরের আলোচনার প্রেক্ষিতে তাই বলা যায়, কিছু স্বতন্ত্র ও স্বকীয় বৈশিষ্ট্য উদ্দীপকে নির্দেশিত সমাজকর্ম পেশাকে অন্যান্য পেশা থেকে আলাদা মর্যাদা দিয়েছে।"
        }
      ]
    },
    {
      "number": "2",
      "uddipok": "আদনান রাজশাহী বিশ্ববিদ্যালয়ের সামাজিক বিজ্ঞান অনুষদের একজন ছাত্র। সে এমন একটি বিষয়ে অধ্যয়ন করছে যে বিষয়টি বৈজ্ঞানিক জ্ঞান, ব্যবহারিক দক্ষতা, সুনির্দিষ্ট মূল্যবোধ ও পদ্ধতির মাধ্যমে সামাজিক সমস্যার বিজ্ঞানসম্মত সমাধান দিতে সক্ষম।",
      "tag": "BMARPC 23",
      "sub_questions": [
        {
          "label": "ক",
          "question": "NASW এর পূর্ণরূপ কী?",
          "explanation": "NASW এর পূর্ণরূপ হলো National Association of Social Workers."
        },
        {
          "label": "খ",
          "question": "সামাজিক দায়িত্ব বলতে কী বোঝায়?",
          "explanation": "সামাজিক দায়িত্ব বলতে সমাজে বসবাসরত ব্যক্তির একে অপরের প্রতি পারস্পরিক সহযোগিতাপূর্ণ কর্মকাণ্ড পালনকে বোঝায়। সামাজিক দায়িত্ব সামাজিক সচেতনতার সাথে যুক্ত একটি বিষয়। জীবনধারণের জন্য ব্যক্তি সমাজ থেকে বিভিন্ন সুযোগ-সুবিধা গ্রহণ করে। আর এ সকল সুযোগ-সুবিধা গ্রহণ করতে গিয়ে ব্যক্তিকে কিছু দায়িত্ব পালন করতে হয়। এগুলোই সামাজিক দায়িত্ব। সমাজের সর্বাঙ্গীন কল্যাণ সাধনে ব্যক্তিকে অবশ্যই দায়িত্বশীল হতে হয়।"
        },
        {
          "label": "গ",
          "question": "উদ্দীপকে আদনান সামাজিক বিজ্ঞানের কোন বিষয়ে অধ্যয়ন করছে? ব্যাখ্যা করো।",
          "explanation": "উদ্দীপকে আদনান সামাজিক বিজ্ঞানের অন্তর্গত সমাজকর্ম বিষয়ে অধ্যয়ন করছে। সমাজকর্ম হলো সমস্যা সমাধানের আধুনিক, বিজ্ঞানভিত্তিক ও সেবামূলক একটি প্রক্রিয়া। এর মাধ্যমে সমাজের মানুষের সমস্যা সমাধানের মাধ্যমে তাদেরকে সমাজের আদর্শ ও মূল্যবোধ অনুযায়ী গড়ে তোলার চেষ্টা করা হয়। এটি বর্তমান রাষ্ট্রব্যবস্থায় স্বতন্ত্র পেশা হিসেবে স্বীকৃত। উদ্দীপকে আদনানের অধ্যয়নরত বিষয়টির বৈশিষ্ট্য হিসেবে বৈজ্ঞানিক জ্ঞান, ব্যবহারিক দক্ষতা ও সুনির্দিষ্ট মূল্যবোধভিত্তিক পেশার কথা উল্লেখ করা হয়েছে। এই পেশার মাধ্যমে সামাজিক সমস্যার বিজ্ঞানসম্মত সমাধান করা হয়। এ থেকে বোঝা যায়, বিষয়টি সমাজকর্ম। কারণ সমাজকর্মের প্রকৃতি ও লক্ষ্য-উদ্দেশ্য উক্ত বৈশিষ্ট্যের সাথে মিলে যায়। সামাজিক বিজ্ঞানের একটি শাখা হিসেবে সমাজকর্মে বৈজ্ঞানিক জ্ঞান অর্জনের সুযোগ রয়েছে। সেই সাথে অর্জিত জ্ঞান দক্ষতা ও নৈপুণ্যের সাথে বাস্তবে ব্যবহারের ক্ষেত্রও রয়েছে। আর এই ক্ষেত্রই হলো উদ্দীপকে উল্লেখিত সামাজিক সমস্যা। তাই একটি পূর্ণাঙ্গ পেশা হিসেবে সমাজকর্ম মূল্যবোধ ও ব্যবহারিক নীতিমালার সমন্বয় ঘটিয়ে সমাজের নানা সমস্যার বিজ্ঞানসম্মত ও কার্যকর সমাধান করে। সুতরাং দেখা যাচ্ছে, উদ্দীপকে উল্লেখিত বিষয়টি সমাজকর্মকেই নির্দেশ করে।"
        },
        {
          "label": "ঘ",
          "question": "উদ্দীপকে ইঙ্গিতকৃত বিষয়ের জ্ঞান সামাজিক সমস্যার বিজ্ঞানসম্মত সমাধানে কীভাবে ভূমিকা রাখতে পারে? আলোচনা করো।",
          "explanation": "উদ্দীপকে আদনান যে বিষয়ে পড়াশোনা করছে তা হলো সমাজকর্ম। এটি সামাজিক সমস্যা সমাধানের ক্ষেত্রে বিজ্ঞানভিত্তিক পদ্ধতি অনুসরণ করে। একইসাথে সুনির্দিষ্ট নীতিমালার ভিত্তিতে সমস্যার কারণ উদঘাটন, বিশ্লেষণ ও সমাধানের উপায় চিহ্নিত করে ভূমিকা রাখতে পারে। আমাদের সমাজব্যবস্থায় নানা ধরনের সমস্যা বিদ্যমান। এসব সমস্যা সমাধানের মাধ্যমে সামাজিক জীবনের সার্বিক কল্যাণ নিশ্চিত করা সমাজকর্মের দায়িত্ব। আর এজন্য সমাজকর্মে তাত্ত্বিক ও ব্যবহারিক জ্ঞানের সমন্বয় ঘটানোর পাশাপাশি বিজ্ঞানসম্মত পদ্ধতির প্রয়োগ করা হয়। যেকোনো সামাজিক সমস্যা সমাধানের জন্য পরিকল্পনা গ্রহণ করা জরুরি। আর সমাজকর্ম সুষ্ঠু নীতিমালা প্রয়োগের মাধ্যমে পরিকল্পনার বাস্তবায়ন ঘটাতে সাহায্য করে। এক্ষেত্রে সমস্যা সমাধানের নির্দিষ্ট পদ্ধতি অনুসরণ করা হয়। এ লক্ষ্যে বৈজ্ঞানিক প্রক্রিয়া হিসেবে সমাজকর্ম তার মৌলিক ও সহায়ক পদ্ধতি প্রয়োগের মাধ্যমে সমস্যার বিজ্ঞানভিত্তিক সমাধান প্রদান করে থাকে। কেননা, সমাজকর্মের মূলনীতিই হলো ব্যক্তি, দল বা সমষ্টির সম্পদ ও অন্তর্নিহিত শক্তিকে ব্যবহারের মাধ্যমে সাহায্যার্থীকে সমস্যা সমাধানে সক্ষম করে তোলা। এজন্য সমাজকর্মে গবেষণাভিত্তিক প্রায়োগিক জ্ঞান বিশেষ গুরুত্ব পায়, যা সামাজিক সমস্যা সমাধানে কার্যকর ও ফলপ্রসূ হয়। উদ্দীপকে ইঙ্গিতকৃত সমাজকর্ম বিষয়ের বৈশিষ্ট্য হিসেবেও কতগুলো পদ্ধতি অনুসরণের মাধ্যমে সামাজিক সমস্যার সমাধান প্রদানের বিষয়টি উল্লেখ করা হয়েছে। পরিশেষে বলা যায়, সামাজিক সমস্যা সমাধানে উদ্দীপকে নির্দেশিত বিষয় অর্থাৎ সমাজকর্ম বৈজ্ঞানিক কর্মপদ্ধতি অনুসরণের মাধ্যমে প্রয়োজনীয় মূল্যবোধ ও নীতিমালার প্রয়োগ ঘটায়।"
        }
      ]
    },
    {
      "number": "3",
      "uddipok": "'ক' দেশে ১৮৬৫ থেকে ১৮৭১ সাল পর্যন্ত গৃহযুদ্ধ সংঘটিত হওয়ার কারণে ১৮৭৩ সালে অর্থনৈতিক মন্দা দেখা দেয়। এ মন্দাবস্থা কাটিয়ে ওঠার জন্য বিশৃঙ্খলভাবে হাজার হাজার সংস্থা গড়ে উঠলে সেগুলোর মধ্যে সমন্বয় সাধনের জন্য মনীষী সজীব 'খ' দেশের অনুকরণে ১৮৭৭ সালে 'একতা' নামক একটি সংস্থা গড়ে তোলেন। উক্ত সংস্থাই পরবর্তী সময় সমাজকর্ম পেশার উদ্ভব-বিকাশে পেশাগত প্রশিক্ষণ, পত্রিকা প্রকাশ, পেশাগত সংগঠন ও পদ্ধতি উদ্ভাবনে অবদান রাখে।",
      "tag": "BMARPC 23",
      "sub_questions": [
        {
          "label": "ক",
          "question": "ইংল্যান্ড কত সালে দান সংগঠন সমিতি গঠিত হয়?",
          "explanation": "১৮৬৯ সালে ইংল্যান্ডে দান সংগঠন সমিতি গঠিত হয়।"
        },
        {
          "label": "খ",
          "question": "শিল্প বিপ্লবের ধারণা দাও।",
          "explanation": "যেসব প্রচেষ্টা ও পরিবর্তনের প্রেক্ষিতে শিল্প যুগের সূচনা হয় তাদের সমষ্টিই হলো শিল্পবিপ্লব। শিল্প বিপ্লব শব্দটি 'শিল্প' ও 'বিপ্লব' এ দুটি শব্দের সমন্বিত রূপ। যার সমন্বিত অর্থ শিল্প সংক্রান্ত বিপ্লব। এর সূচনা হয় ইংল্যান্ডে এবং পরে তা অতি দ্রুত পুরো বিশ্বে ছড়িয়ে পড়ে। এক কথায় বলা যায়, অষ্টাদশ শতাব্দীর মাঝামাঝি থেকে উনবিংশ শতাব্দীর মাঝামাঝি সময়ের মধ্যে ইংল্যান্ড ও বিশ্বের অন্যান্য দেশের উৎপাদন ব্যবস্থায় যে যুগান্তকারী পরিবর্তন আসে, তার প্রভাবে একটি নতুন যুগের সূচনা হয়। ঐতিহাসিকগণ একে 'শিল্পবিপ্লব' হিসেবে আখ্যায়িত করেছেন।"
        },
        {
          "label": "গ",
          "question": "একতা' সংস্থাটির সাথে তোমার পাঠ্যপুস্তকের কোন সংস্থার মিল রয়েছে? আলোচনা কর।",
          "explanation": "উদ্দীপকের 'একতা' সংস্থাটির সাথে যুক্তরাষ্ট্রের দান সংগঠন সমিতির মিল রয়েছে। ১৮৭৩ সালের অর্থনৈতিক মন্দার প্রেক্ষিতে আমেরিকায় দান সংগঠন আন্দোলন শুরু হয়। এর উদ্দেশ্য ছিল দরিদ্রতার কারণ নির্ণয়পূর্বক এর বৈজ্ঞানিক সমাধান দান। পেশাদার সমাজকর্মের বিকাশে এ সমিতি গুরুত্বপূর্ণ ভূমিকা পালন করে। উদ্দীপকে দেখা যায়, 'ক' দেশে ১৮৭৩ সালে অর্থনৈতিক মন্দা দেখা দেওয়ার পর মন্দাবস্থা মোকাবিলায় অনেক সংস্থা গড়ে উঠে। এগুলোর মধ্যে সমন্বয় সাধনের জন্য জনাব সজীব 'খ' দেশের অনুকরণে ১৮৭৭ সালে 'একতা' নামক একটি সংস্থা গড়ে তোলেন। এটি মূলত যুক্তরাষ্ট্রের দান সংগঠন সমিতিকে নির্দেশ করে। ১৮৭৩ সালে আমেরিকায় দান সংগঠন আন্দোলন প্রথম শুরু হয়েছিল। পরবর্তী ১৮৭৭ সালে আর এইচ গাটিনের নেতৃত্বে ইংল্যান্ডের অনুকরণে নিউইয়র্ক শহরে সর্বপ্রথম দান সংগঠন সমিতি (COS) গঠিত হয়। এ সমিতি দরিদ্রদের সহায়তা দানের পাশাপাশি দারিদ্র্যের কারণ উদঘাটনে নানামুখী প্রচেষ্টা চালায় এবং বিভিন্ন সমস্যা সমাধানে বাস্তবমুখী পদক্ষেপ গ্রহণ করে। ফলে সমাজকল্যাণ ও সেবামূলক কাজ সুসংগঠিত আকারে প্রকাশিত হয়। এতে সমাজকর্ম পেশা বিকাশ লাভ করে। এসব কারণে উদ্দীপকের 'একতা' সংস্থাটির সাথে দান সংগঠন সমিতি'র হুবহু মিল রয়েছে।"
        },
        {
          "label": "ঘ",
          "question": "সমাজকর্ম পেশার উদ্ভব-বিকাশে উদ্দীপকের আলোকে উক্ত সংস্থার কর্মসূচিগুলো বিশ্লেষণ করো।",
          "explanation": "সমাজকল্যাণমূলক কাজের সমন্বয় এবং দরিদ্রদের সাহায্যদানের নতুন কৌশল চালুর মাধ্যমে দান সংগঠন সমিতি সমাজকর্ম পেশার বিকাশকে ত্বরান্বিত করেছে। উদ্দীপকে বর্ণিত প্রেক্ষাপটের মতো এক জটিল পরিস্থিতিতে সৃষ্ট ইংল্যান্ডের দান সংগঠন সমিতি দরিদ্রদের কার্যকর সেবা প্রদানের লক্ষ্যে নানা রকম কার্যক্রম গ্রহণ করে। এর ফলে সমাজকল্যাণ ও সমাজসেবামূলক কার্যক্রম সুসংগঠিত রূপ লাভ করে। আর সমাজকল্যাণের সুসংগঠিত রূপই হলো সমাজকর্ম পেশা। দান সংগঠন সমিতির কর্মতৎপরতায় ইংল্যান্ডে বহু স্বেচ্ছাসেবী সংগঠন গড়ে ওঠে। এর ফলে সরকারি ও স্বেচ্ছাসেবী কাজের সমন্বয় সাধনের মাধ্যমে দরিদ্র ত্রাণ এবং বেসরকারি দানের মধ্যে সহযোগিতা বৃদ্ধি পায়। পাশাপাশি ভুয়া সাহায্য সংস্থা ও পেশাদার ভিক্ষুকদের মুখোশ উন্মোচিত হয়। দান সংগঠন সমিতির কার্যক্রমের ফলে দরিদ্রদের নৈতিক মনোবল শক্তিশালী হতে থাকে। ফলে তারা আত্মনির্ভরশীলতা অর্জনে সক্রিয় হয়ে ওঠে। পরবর্তীতে ইংল্যান্ডের পাশাপাশি মার্কিন যুক্তরাষ্ট্রেও ১৮৭৭ সালে দান সংগঠন সমিতি গড়ে ওঠে। এ সমিতি দরিদ্রদের সহায়তা দানের সাথে সাথে দারিদ্র্যের কারণ উদ্‌ঘাটন করে এবং সমস্যা সমাধানের উদ্যোগ নেয়। এদের কর্মসূচি ধীরে ধীরে সমাজকর্ম পেশায় রূপ নেয়। শিশুশ্রম আইন ও কিশোর যুবকদের জন্য আদালত প্রতিষ্ঠা, সমাজসেবা শিক্ষা কোর্স চালু, নিউইয়র্ক স্কুল অব সোশ্যাল ওয়ার্ক প্রতিষ্ঠা, Charitis Review, পত্রিকা প্রকাশ প্রভৃতি কার্যক্রম সমাজকর্ম পেশার বিকাশে নতুন পথের সন্ধান দেয়। পরিশেষে বলা যায়, জটিল পরিস্থিতিতে সৃষ্ট ইংল্যান্ডের দান সংগঠন সমিতি প্রয়োজনের প্রেক্ষিতে মার্কিন যুক্তরাষ্ট্রে ব্যাপকভাবে অনুশীলিত হয়ে অধিকতর সুসংগঠিত হয়। যার সূত্র ধরে এ সমিতির বিভিন্ন কর্মসূচি এবং কৌশল সমাজকর্ম পেশার বিকাশকে ত্বরান্বিত করেছে।"
        }
      ]
    },
    {
      "number": "4",
      "uddipok": "সাইফুল উচ্চ শিক্ষা গ্রহণে অক্সফোর্ড বিশ্ববিদ্যালয়ে পড়াশোনা করছে। সে লক্ষ্য করে এ দেশটির স্থায়ী নাগরিকদের একটি শিশু জন্মদানের পর থেকে নির্দিষ্ট সময় পর্যন্ত বিশেষ ভাতা প্রদান করা হয়। আবার বার্ধক্যে কিংবা মৃত্যুতেও সামাজিক বীমার আওতায় তাদেরকে বিভিন্ন ধরনের রাষ্ট্রীয় সুবিধা দেওয়া হয়ে থাকে।",
      "tag": "BMARPC 23",
      "sub_questions": [
        {
          "label": "ক",
          "question": "CSWE কী?",
          "explanation": "‘CSWE’ ১৯৫২ সালে গঠিত হয়।"
        },
        {
          "label": "খ",
          "question": "শিল্প বিপ্লবের সামাজিক প্রভাব কীরূপ?",
          "explanation": "শিল্প বিপ্লবের সামাজিক প্রভাব ছিল বৈপ্লবিক ও যুগান্তকারী। শিল্প বিপ্লব মানবসভ্যতার বিকাশে এক নতুন দিগন্ত উন্মোচন করেছে। জ্ঞান অর্জনের স্পৃহা, স্বাধীনতাবোধ, বিজ্ঞানমনস্কতা প্রভৃতি শিল্প, বিপ্লবের সামাজিক ফসল। তবে শিল্প বিপ্লব সামাজিক জীবনে যেমন নানা উৎকর্ষতার সাথে সমাজব্যবস্থাকে এগিয়ে নিয়ে চলেছে তেমনি সৃষ্টি করেছে নানামুখী সামাজিক সমস্যার।"
        },
        {
          "label": "গ",
          "question": "সাইফুলের উল্লিখিত রাষ্ট্রে সামাজিক বিমা পদ্ধতির মাধ্যমে মূলত কোন আইনের কর্মসূচিকে নির্দেশ করেছে?",
          "explanation": "সাইফুলের উল্লিখিত রাষ্ট্রের সামাজিক বিমা পদ্ধতি ইংল্যান্ডের ১৯৪২ সালের বিভারিজ রিপোর্টের কর্মসুচিকে নির্দেশ করছে। ১৯৪২ সালে ইংল্যান্ডের সামাজিক নিরাপত্তা কর্মসূচির কাঠামো মূলত স্যার উইলিয়াম বিভারিজের রিপোর্টের ওপর ভিত্তি করে গড়ে তোলা হয়। এটি ছিল দ্বিতীয় বিশ্বযুদ্ধের পর ইংল্যান্ডে সৃষ্ট সামাজিক অনিশ্চয়তা ও নিরাপত্তাহীনতা নিরসনের লক্ষ্যে গৃহীত একটি কার্যকর পদক্ষেপ। বিভারিজ রিপোর্ট মূলত গ্রেট ব্রিটেনে আধুনিক সমাজকল্যাণমূলক আইনের ভিত্তি রচনা করে। উদ্দীপকে সাইফুল উচ্চশিক্ষা গ্রহণে অক্সফোর্ড বিশ্ববিদ্যালয়ে পড়াশোনা করছে। সে লক্ষ করে দেশটিতে স্থায়ী নাগরিকদের একটি শিশু জন্মদানের পর থেকে নির্দিষ্ট সময় পর্যন্ত বিশেষ ভাতা প্রদান করা হয়। আবার বার্ধক্যে কিংবা মৃত্যুতে সামাজিক বিমার আওতায় তাদেরকে বিভিন্ন ধরনের রাষ্ট্রীয় সুবিধা দেওয়া হয়ে থাকে। এ সামাজিক বিমা পদ্ধতি ইংল্যান্ডের সামাজিক নিরাপত্তা আইন কর্মসূচিকে নির্দেশ করছে। এর মূল লক্ষ্য ছিল কল্যাণের পথে প্রতিবন্ধক সকল বিষয় অপসারণের মাধ্যমে সমাজে সুখ-সমৃদ্ধি বৃদ্ধি করা। এ রিপোর্টের ওপর ভিত্তি করে তৎকালীন সরকার বিভিন্ন নিরাপত্তামূলক বিমা আইন প্রণয়ন করে। তাই বলা যায়, উদ্দীপকে বর্ণিত বিমা কর্মসূচি ১৯৪২ সালের বিভারিজ রিপোর্টকেই নির্দেশ করে।"
        },
        {
          "label": "ঘ",
          "question": "'সমাজকর্ম পেশার বিকাশে উদ্দীপকের উক্ত কর্মসূচির ভূমিকা বিশেষ তাৎপর্যপূর্ণ? বিশ্লেষণ করো।",
          "explanation": "সমাজকর্ম পেশার বিকাশে উদ্দীপকের উক্ত কর্মসূচি অর্থাৎ সামাজিক নিরাপত্তা কর্মসূচির ভূমিকা বিশেষ তাৎপর্যপূর্ণ। ১৯৪২ সালের সামাজিক নিরাপত্তামূলক কর্মসূচি এবং পরবর্তীতে এর ওপর ভিত্তি করে প্রণয়ন করা বিভিন্ন সামাজিক নিরাপত্তামূলক আইনসমূহ সমাজকর্ম পেশার ভিত্তি গড়ে দেয়। সমাজকর্মের অন্যতম লক্ষ্য হলো প্রতিটি স্তরের জনগণের সুখী-সমৃদ্ধ জীবন নিশ্চিত করা; আর সামাজিক বিমা কর্মসূচি নাগরিকের সেই জীবনকেই নিশ্চিত করতে সহায়তা করে। উদ্দীপকে নির্দেশিত বিভারিজ রিপোর্ট ইংল্যান্ডের কল্যাণ রাষ্ট্রের মর্যাদা লাভের প্রধান উৎস হিসেবে কাজ করেছে। কারণ এ রিপোর্ট সামাজিক নিরাপত্তার ক্ষেত্রে বৈপ্লবিক পরিবর্তন সাধন করেছে। এ রিপোর্টের ওপর ভিত্তি করে তৎকালীন ইংল্যান্ডে পারিবারিক ভাতা, জাতীয় স্বাস্থ্যসেবা এবং জাতীয় সাহায্যের ব্যবস্থা করা হয়। ইংল্যান্ডে ১৯৪৫ সালের পারিবারিক ভাতা আইন অনুসারে ১৯৪৬ সালের ১ আগস্ট হতে পারিবারিক ভাতা কর্মসূচি গৃহীত হয়। এ আইন মোতাবেক আর্থিক অবস্থা বিবেচনা না করে প্রত্যেক পরিবারে দুই বা ততোধিক ১৬ বছরের নিচের শিশুদের পারিবারিক ভাতা দেওয়া হয়। পাশাপাশি ১৯৪৮ সালের জাতীয় সাহায্য আইনের আওতায় ১৯৪৮ সালের ১ জুলাই থেকে সরকারি সাহায্য কর্মসূচি কার্যকর হয়। বিভারিজ রিপোর্ট পরবর্তী এ ধরনের সামাজিক আইনগুলো তাই সমাজের দরিদ্র ও সুবিধাবঞ্চিত জনগোষ্ঠীর সমস্যা মোকাবিলায় সহায়ক হয়। এ ধরনের সরকারি সাহায্য ব্যবস্থা সমাজকর্ম পেশার বিকাশকে বিশেষভাবে উৎসাহিত করে।"
        }
      ]
    },
    {
      "number": "5",
      "uddipok": "বাংলাদেশ মধ্যম আয়ের একটি দেশ। তথাপি জনগণ অনেক ক্ষেত্রে অজ্ঞতা ও অসচেতনতার মধ্যে বসবাস করছে। রয়েছে তাদের জ্ঞানের সীমাবদ্ধতা। বিপুল জনসংখ্যার এই দেশে পেশাদার সমাজকর্ম প্রয়োগের বিপুল সম্ভাবনা থাকা সত্ত্বেও একটা সংগঠনের অভাবে সমাজকর্ম পেশার মর্যাদা অর্জনে সক্ষম হয়নি। অনেক সময় সাধারণ ধারণা অনুযায়ী সমাজের জন্য কল্যাণমূলক কোনো কার্যক্রমে কেউ অংশগ্রহণ করলেই গণমাধ্যমগুলো তাকে সমাজকর্মী হিসেবে প্রচার করে।",
      "tag": "BMARPC 23",
      "sub_questions": [
        {
          "label": "ক",
          "question": "গ্রহণ নীতি অর্থ কী?",
          "explanation": "গ্রহণ নীতি অর্থ একজন সমাজকর্মী কর্তৃক সাহায্যার্থীকে আন্তরিকতার সাথে গ্রহণ করা।"
        },
        {
          "label": "খ",
          "question": "সমাজকর্ম মূল্যবোধ কী?",
          "explanation": "সমাজকর্ম মূল্যবোধ বলতে সমাজকর্মীদের জ্ঞান ও দক্ষতা প্রয়োগ করার ক্ষেত্রে অনুসৃত মূল্যবোধগুলোকে বোঝানো হয়, যা মানুষের কল্যাণে প্রয়োগ করা হয়। বর্তমান যুগে সমাজকর্ম একটি বৈজ্ঞানিক পদ্ধতিনির্ভর সাহায্যকারী পেশা হিসেবে স্বীকৃত। অন্যান্য পেশার ন্যায় এই পেশাতেও কিছু স্বীকৃত মূল্যবোধ আছে। সাধারণত যেসব আদর্শ, বিশ্বাস, ধারণা, মৌলিক নীতিমালা ও স্বীকার্য সত্যের ওপর পেশাদার সমাজকর্মের সামগ্রিক সমস্যা সমাধান প্রক্রিয়া পরিচালিত ও নিয়ন্ত্রিত হয়, সেগুলোর সমষ্টিকেই সমাজকর্মের মূল্যবোধ বলে।"
        },
        {
          "label": "গ",
          "question": "উদ্দীপকে কোন সংগঠনের অভাবের কথা বলা হয়েছে এবং কেন? ব্যাখ্যা কর।",
          "explanation": "উদ্দীপকে পেশাগত সংগঠনের অভাবের কথা বলা হয়েছে। যেকোনো পেশার মানোন্নয়ন, পেশাদার কর্মীদের স্বার্থ-সংরক্ষণ, কর্মীদের পারস্পরিক সম্পর্ক উন্নয়ন প্রভৃতির জন্য প্রত্যেক পেশারই নিজস্ব সংগঠন বা প্রতিষ্ঠান থাকে। এর মাধ্যমে পেশার উন্নতি, পেশাদার ব্যক্তির স্বার্থ সংরক্ষণ, বিপদসংকুল অবস্থার মোকাবিলা, অনুশীলনের ক্ষেত্র সৃষ্টি, পেশাজীবীদের নিয়ন্ত্রণ, পেশা সম্পর্কে ব্যাপক প্রচার প্রভৃতি কার্যক্রম পরিচালনা করা হয়। এ ধরনের সংগঠন না থাকলে কোনো পেশা পেশাগত মর্যাদা অর্জন করতে পারে না। উদ্দীপকের ক্ষেত্রে এ ধরনের সংগঠনের অভাব দেখা যায়। উদ্দীপকে বলা হয়েছে বাংলাদেশ জনবহুল একটি দেশ। এদেশে পেশাদার সমাজকর্ম প্রয়োগের বিপুল সম্ভাবনা থাকা সত্ত্বেও একটি সুনির্দিষ্ট সংগঠনের অভাবে সমাজকর্ম এখনো পেশাগত মর্যাদা অর্জন করতে পারেনি। উদ্দীপকের এই তথ্যটি সমাজকর্মের পেশাগত সংগঠনের অভাবকেই ইঙ্গিত করে।"
        },
        {
          "label": "ঘ",
          "question": "উক্ত সংগঠনের অভাবে বাংলাদেশে সমাজকর্ম পেশার মর্যাদা অর্জনে সফল হয়নি তুমি কি একমত? যুক্তি দিয়ে বুঝিয়ে দাও।",
          "explanation": "হ্যাঁ, পেশাগত সংগঠনের অভাবেই বাংলাদেশে সমাজকর্ম পেশার মর্যাদা অর্জনে সক্ষম হয়নি- বক্তব্যটির সাথে আমি একমত। পেশাগত সংগঠন পেশার সময় উপযোগী মান উন্নয়ন, ব্যাপক প্রচার, অনুশীলনের ক্ষেত্র সৃষ্টি এবং পেশাজীবীদের নিয়ন্ত্রণের জন্য অতি প্রয়োজনীয় একটি প্রতিষ্ঠান। অথচ বাংলাদেশে সুদীর্ঘ ৫০ বছরেও সমাজকর্ম পেশার ক্ষেত্রে তেমন কোনো শক্তিশালী সংগঠন গড়ে ওঠেনি। একটি পেশার উন্নয়নে আত্মনিয়োগকারী সংগঠনের কোনো বিকল্প নেই। সংগঠনের মাধ্যমে পেশাজীবীদের নিয়ন্ত্রণ, নৈতিক মানদণ্ড ভঙ্গকারীদের শাস্তির ব্যবস্থা এবং পেশার সময়োপযোগী ব্যবস্থা না থাকলে স্বীকৃত পেশাও প্রয়োজনীয় মর্যাদা পায় না। উদ্দীপকে এ ধরনের সংগঠনের অভাবকেই ইঙ্গিত করা হয়েছে। উদ্দীপকে বলা হয়েছে, বাংলাদেশের জনগণ অনেক ক্ষেত্রে অজ্ঞতা ও অসচেতনতার মধ্যে বাস করছে। বিপুল সংখ্যক জনসংখ্যার এই দেশে পেশাদার সমাজকর্ম প্রয়োগের বিপুল সম্ভাবনা থাকলেও সংগঠনের অভাবে সমাজকর্ম এখনো পেশার মর্যাদা অর্জন করতে পারেনি। এর কারণ হিসেবে উপরে বর্ণিত পেশাগত সংগঠনের অভাবকেই দায়ী করা যায়। কেননা, বাংলাদেশে অন্যান্য পেশা যেমন- চিকিৎসা, আইন, সাংবাদিকতাসহ সকল পেশার পেশাগত সংগঠন থাকায় সেগুলো পেশার মর্যাদা অর্জন করতে পেরেছে। উপরের আলোচনা থেকে তাই বলা যায়, উদ্দীপকে ইঙ্গিাতকৃত পেশাগত সংগঠনের অভাবেই সমাজকর্ম বাংলাদেশে পেশার মর্যাদা লাভে ব্যর্থ হয়েছে।"
        }
      ]
    },
    {
      "number": "6",
      "uddipok": "দীর্ঘদিন যাবৎ শারীরিক প্রতিবন্ধীদের নিয়ে কাজ করছেন সমাজকর্মী মেহনাজ। একজন সমাজকর্মী হিসেবে তার অনেক গুণ। তিনি সমস্যাগ্রস্ত ব্যক্তির সমস্যাসমূহ সঠিকভাবে বোঝার ক্ষমতা রাখে। নিজেকে তিনি খোলাখুলিভাবে প্রকাশ করেন। তার সমর্থন এবং দায়িত্ববোধের কারণে, অনেক হতাশাগ্রস্ত সেবাগ্রহীতা আবার আত্মবিশ্বাস ফিরে পায়।",
      "tag": "BMARPC 23",
      "sub_questions": [
        {
          "label": "ক",
          "question": "সমাজকর্মে গোপনীয়তার নীতি বলতে কী বোঝায়?",
          "explanation": "সমাজকর্মে গোপনীয়তার নীতি বলতে সাহায্যার্থীর সমস্যা সম্পর্কিত বিভিন্ন তথ্য গোপন রাখা।"
        },
        {
          "label": "খ",
          "question": "ব্যক্তি মর্যাদার স্বীকৃতি বলতে কী বোঝায়?",
          "explanation": "জাতি, ধর্ম, বর্ণ, নির্বিশেষে সমাজের প্রত্যেক ব্যক্তিকে তার অন্তর্নিহিত। পৃথক সত্তা ও মর্যাদার স্বীকৃতি প্রদান করাকে ব্যক্তি মর্যাদার স্বীকৃতি বলে। সমাজকর্মে বিশ্বাস করা হয়, সমাজের প্রত্যেক ব্যক্তিই বিশেষ মর্যাদা ও মূল্যের অধিকারী। আর পৃথক সত্তার স্বীকৃতিদান ব্যতীত যেমন মানুষের কল্যাণ আনয়ন সম্ভব নয়, তেমনি সমাজের কল্যাণও অসম্ভব। তাই সমাজকর্মে পৃথক সত্তার কোনো একটিকে নয় বরং সকল শ্রেণির মানুষের সমান মর্যাদা প্রদান করাই হলো ব্যক্তি মর্যাদার স্বীকৃতি।"
        },
        {
          "label": "গ",
          "question": "সমাজকর্মী হিসেবে মেহনাজের মধ্যে যে গুণাবলি ফুটে উঠেছে তা ব্যাখ্যা করো।",
          "explanation": "সমাজকর্মী হিসেবে মেহনাজের কাজে যেসব গুণাবলি ফুটে উঠেছে তা হলো- গণতন্ত্রে বিশ্বাসী ব্যক্তির প্রতি শ্রদ্ধাশীল এবং আত্মনিয়ন্ত্রণে বিশ্বাসী। উদ্দীপকে মেহনাজ একজন সমাজকর্মী। তিনি সমস্যাগ্রস্ত ব্যক্তির সমস্যাসমূহ সঠিকভাবে বোঝার ক্ষমতা রাখেন। নিজেকে তিনি খোলাখুলিভাবে প্রকাশ করেন। তার দায়িত্ববোধের কারণে অনেক হতাশাগ্রস্ত সেবাগ্রহীতা তাদের আত্মবিশ্বাস ফিরে পেয়েছে। এ সকল বৈশিষ্ট্যের ভিত্তিতে মেহনাজের মধ্যে সমাজকর্মের কতিপয় গুণাবলি প্রতিভাত হয়ে ওঠে। সমাজকর্মের সমস্যা সমাধান প্রক্রিয়ার প্রতিটি পর্যায়ে মানুষের মতামত, চিন্তাধারা, দৃষ্টিভঙ্গি ও কর্মদক্ষতা প্রয়োগের সুযোগ দানের প্রতি বিশেষ গুরুত্ব দেওয়া হয়। গণতান্ত্রিক মূল্যবোধের যথাযথ অনুসরণের মাধ্যমে সমাজকর্মীরা সমস্যা সমাধান প্রক্রিয়ায় সাহায্যপ্রার্থীর অংশগ্রহণের নিশ্চয়তা দান করেন। মানুষকে তার নিজের ভাগ্য নির্ধারণের সুযোগ দানই আত্মনিয়ন্ত্রণ অধিকার। সমাজকর্ম মানুষকে তার চাহিদা, পছন্দ, সামর্থ্য ও ক্ষমতানুযায়ী সিদ্ধান্ত গ্রহণ এবং সে অনুযায়ী নিজেকে গড়ে তোলার অধিকার দানে বিশ্বাসী। সমাজকর্ম জাতি, ধর্ম, বর্ণ, শ্রেণি নির্বিশেষে সকল মানুষকে সমমর্যাদা দিয়ে থাকে। ব্যক্তির মর্যাদায় পৃথক সত্তার স্বীকৃতি দান ব্যতীত ব্যক্তিগত ও সামাজিক কল্যাণ আনয়ন সম্ভব নয়। মেহনাজের মধ্যে সমাজকর্মের উক্ত গুণাবলি লক্ষ করা যায়।"
        },
        {
          "label": "ঘ",
          "question": "তুমি কি মনে কর, সমাজকর্মী হিসেবে সফলতা পেতে মেহনাজের গুণাবলি সহায়ক ভূমিকা পালন করে?",
          "explanation": "হ্যাঁ, আমি মনে করি, সমাজকর্মী হিসেবে সফলতা পেতে মেহনাজের গুণাবলি সহায়ক ভূমিকা পালন করে। একজন সমাজকর্মী সমস্যাগ্রস্ত ব্যক্তিদের সমস্যাসমূহ সঠিকভাবে ব্যাখ্যা করেন, নিজেকে খোলাখুলিভাবে প্রকাশ করেন এবং তার সমর্থন ও দায়িত্ববোধের কারণে অনেক হতাশাগ্রস্ত সেবাগ্রহীতা আত্মবিশ্বাস ফিরে পায়। এসব গুণাবলি মেহনাজের মধ্যেও লক্ষ করা যায়। গণতান্ত্রিক মূল্যবোধের যথাযথ প্রয়োগ মানুষের আত্মোপলব্ধি ও প্রত্যক্ষণ ক্ষমতা বৃদ্ধি করে। গণতান্ত্রিক অধিকারের মাধ্যমে ব্যক্তি তার ব্যক্তিত্ব বিকাশের পথ খুঁজে পায়। আত্মসাহায্য, নিজ উদ্যোগ এবং দায়িত্ববোধ প্রভৃতি মানবিক গুণাবলি বিকাশের উত্তম পদ্ধতি হলো গণতন্ত্র। এভাবে গণতান্ত্রিক উপায় মেহনাজের কাজে সফলতা আনতে সহায়তা করতে পারে। মেহনাজের আত্মনিয়ন্ত্রণ অধিকারমূলক মূল্যবোধ মানুষকে স্বাবলম্বী হতে সাহায্য করে; সমাজের সার্বিক কল্যাণ ও উন্নয়নে সকলের সক্রিয় অংশগ্রহণের নিশ্চয়তা বিধান করে; মানুষের আত্মোপলব্ধি বৃদ্ধির পাশাপাশি তাদেরকে আত্মবিশ্বাসী করে তোলে। তাই সমাজকর্মীরা সাহায্যার্থীর সামর্থ্য ও ক্ষমতার যথাযথ মূল্যায়ন করতে সক্ষম হয়। এভাবে মেহনাজের কাজে আত্মনিয়ন্ত্রণ অধিকারমূলক মূল্যবোধ সফলতা অর্জনে সহায়তা করে। ব্যক্তির সহজাত মূল্য ও মর্যাদার স্বীকৃতিমূলক মূল্যবোধ মেহনাজের কাজে সফলতা আনতে সক্ষম হয়। কারণ এ মূল্যবোধের মাধ্যমে ব্যক্তি মর্যাদার স্বীকৃতি সাহায্যার্থীর সুপ্ত ক্ষমতা বিকাশে সহায়ক হয়। এতে সমস্যা সমাধান প্রক্রিয়ায় ব্যক্তি সক্রিয় সহযোগিতা ও স্বতঃস্ফূর্ত অংশগ্রহণের অনুপ্রেরণা লাভ করে এবং পেশাগত সম্পর্ক স্থাপনের অনুকূল পরিবেশ সৃষ্টি হয়। পরিশেষে বলা যায় যে, উপরিউক্ত তাৎপর্যপূর্ণ গুণাবলিই সমাজকর্মী মেহনাজের কাজে সফলতা আনতে প্রত্যক্ষভাবে সহায়তা করেছে।"
        }
      ]
    },
    {
      "number": "7",
      "uddipok": "জনাব গোপাল তার সম্পদের কিছু অংশ পাপমোচন, স্বর্গলাভ এবং ভগবানের সন্তুষ্টির জন্য উৎসর্গ করেন এবং জনাব সুমন তার সম্পদের কিছু অংশ জনহিতকর কাজে, আত্মীয়স্বজনের কল্যাণে এবং সৃষ্টিকর্তার সন্তুষ্টির জন্য উৎসর্গ করেন।",
      "tag": "BMARPC 23",
      "sub_questions": [
        {
          "label": "ক",
          "question": "দেবোত্তর কী?",
          "explanation": "দেবোত্তর হলো সনাতন হিন্দু ধর্মানুসারে ধর্মীয় উদ্দেশ্যে কোনো সম্পত্তি উৎসর্গ করা।"
        },
        {
          "label": "খ",
          "question": "সমাজকল্যাণ ও সমাজকর্মের পার্থক্য দেখাও।",
          "explanation": "সমাজকল্যাণ ও সমাজকর্মের মধ্যে কর্মপরিধি ও কর্ম প্রক্রিয়ার দিক থেকে পার্থক্য লক্ষ করা যায়। সমাজকল্যাণের বৃহৎ পরিধিতে পেশাদার, অপেশাদার এমনকি ক্ষেত্রবিশেষে অপ্রাতিষ্ঠানিক সেবাকর্মও স্থান পায়। কিন্তু সমাজকর্ম বলতে কেবল পেশাদার ও প্রাতিষ্ঠানিক সেবাকর্মকে বোঝায়। আবার সমস্যা সমাধানে সমাজকল্যাণের নিজস্ব কোনো পদ্ধতি নেই। কিন্তু সমাজকর্মের নিজস্ব পদ্ধতি রয়েছে। তাছাড়া সমাজকল্যাণে তাত্ত্বিক ও ব্যবহারিক জ্ঞান অপরিহার্য না হলেও সমাজকর্মে তা অবশ্যই প্রয়োজনীয়।"
        },
        {
          "label": "গ",
          "question": "উদ্দীপকে সুমনের কর্মকান্ড কোন ঐতিহ্যগত সমাজকল্যাণ প্রতিষ্ঠানকে ইঙ্গিত করেছে? ব্যাখ্যা করো।",
          "explanation": "নিম্নের অনুরূপ। উদ্দীপকে সুমনের কর্মকাণ্ড ঐতিহ্যগত সমাজকল্যাণ প্রতিষ্ঠান ওয়াক্‌ফ-কে ইঙ্গিত করেছে। ওয়াকফ আরবি শব্দটির বাংলা অর্থ আটক। আটক বলতে সম্পত্তির মালিকানাকে আটক করা এবং সেই আটককৃত সম্পত্তি দরিদ্রদের দান করা বা কোনো উদ্দেশ্যে উৎসর্গ করাকে বোঝানো হয়েছে। ওয়াকফ ইসলাম ধর্মে প্রচলিত জনহিতকর কাজে সম্পত্তি দানের একটি স্থায়ী ব্যবস্থা। ব্যবহারিক দৃষ্টিকোণ থেকে ওয়াকফকে তিন ভাগে ভাগ করা যায়। যথা- ওয়াকফ-ই-খায়রি, ওয়াকফ-ই-আহলি ও ওয়াক্‌ফ-ই-লিল্লাহ। যখন কোনো মুসলমান তার সম্পত্তি বা সম্পত্তির আয় জনহিতকর কাজে দান করেন, তখন তাকে ওয়াক্‌ফ-ই-খায়রি বলা হয়। নিজ বংশধর বা আত্মীয়-স্বজনদের কল্যাণে দান করলে তখন তাকে ওয়াকফ-ই-আহলি এবং ধর্মীয় কাজে স্থায়ীভাবে দান করলে ওয়াকফ-ই-লিল্লাহ বলে। উদ্দীপকের সুমনের কর্মকান্ডের উক্ত বিষয়গুলোই দেখা যায়। উদ্দীপকে দেখা যায়, সুমন তার সম্পদের কিছু অংশ জনহিতকর কাজে, আত্মীয় স্বজনের কল্যাণে এবং সৃষ্টিকর্তার সন্তুষ্টির জন্য উৎসর্গ করেন। ওয়াকফ এমন একটি ঐতিহ্যগত সমাজকল্যাণ প্রতিষ্ঠান, যা ধর্মীয় বা জনকল্যাণমূলক কাজে কোনো মুসলমানের সম্পূর্ণ সম্পত্তি বা তার অংশবিশেষ স্থায়ীভাবে উৎসর্গ বা দান করাকে বোঝায়। এখানে ওয়াকফ ও সুমনের কর্মকাণ্ডের মধ্যে সাদৃশ্য রয়েছে। তাই বলা যায়, সুমনের কর্মকাণ্ড ঐতিহ্যগত সমাজকল্যাণ প্রতিষ্ঠান ওয়াকফকে নির্দেশ করে।"
        },
        {
          "label": "ঘ",
          "question": "তুমি একজন সমাজকর্মী হিসেবে যাকাতের গুরুত্ব উল্লেখ করো।",
          "explanation": "সমাজকর্মে উদ্দীপকে নির্দেশিত যাকাত ব্যবস্থার গুরুত্ব অপরিসীম। সমাজকর্ম মানবকল্যাণ সংশ্লিষ্ট বিশেষ জ্ঞান ও ব্যবহারিক দক্ষতা সম্পন্ন একটি পেশা। এটি সামাজিক ভূমিকার উন্নয়ন, জীবনমান উন্নয়ন, বহুমুখী সমস্যার সমাধান, সম্পদের সদ্ব্যবহার, জনসেবা, উন্নয়নের মাধ্যমে পরিবর্তন প্রভৃতি লক্ষ্য ও উদ্দেশ্য নিয়ে কাজ করে। আর, যাকাত হচ্ছে এমন একটি ইসলাম ধর্মীয় বাধ্যতামূলক অর্থনৈতিক বিধান যা সমাজের দরিদ্র ও দুস্থ শ্রেণির আর্থিকভাবে স্বাবলম্বী হওযার সুযোগ সৃষ্টি এবং সমাজে সমতা আনয়নে ভূমিকা রাখে। সমাজকর্ম মানব কল্যাণ নিয়ে কাজ করার দরুণ সমাজকর্মে যাকাতের বিশেষ গুরুত্ব রয়েছে। উদ্দীপকের সুমন একজন সম্পদশালী ব্যক্তি যিনি তার মোট সম্পদের উপর নির্দিষ্ট অংশ যাকাত হিসেবে দান করেন। উক্ত ব্যবস্থা সামাজিক সমন্বয় সাধন করে। সম্পদের সুষ্ঠু বণ্টনের মাধ্যমে সামাজিক সম্প্রীতি গড়ে। তোলার ক্ষেত্রে যাকাত বিশেষ ভূমিকা পালন করে। সম্পদশালী ব্যক্তিরা তাদের সম্পদ কুক্ষিগত করে না রেখে দরিদ্র, দুস্থদের কল্যাণে দান করে। এ ধর্মীয় প্রথা একদিকে ব্যক্তির মধ্যে যেমন দায়িত্ববোধ জাগ্রত করে, অন্যদিকে নৈতিক উন্নয়ন সাধনেও ভূমিকা পালন করে। এভাবে যাকাত মানুষের আর্থ-সামাজিক ও নৈতিক উন্নয়ন সাধনের মাধ্যমে সমাজকর্মের অধিকাংশ লক্ষ্যার্জনে বিভিন্নভাবে সহায়তা করে। সমাজব্যবস্থায় সুষ্ঠুভাবে যাকাতের আদায় নিশ্চিত করতে পারলে সামাজিক ও অর্থনৈতিক উন্নয়নের গতিকে ত্বরান্বিত করা সম্ভব। উপরের আলোচনা থেকে বলা যায়, সমাজকর্মের লক্ষ্য ও উদ্দেশ্য অর্জনে উদ্দীপকে নির্দেশিত ব্যবস্থা যাকাত গুরুত্বপূর্ণ ভূমিকা রাখে।"
        }
      ]
    },
    {
      "number": "8",
      "uddipok": "জনাব তৌহিদ আজ নামকরা একজন আইনজীবী। সে এমন একটি প্রতিষ্ঠানে বড় হয়েছে, যেখানে একটি নির্দিষ্ট বয়সের পিতৃহীন বা পিতৃ- মাতৃহীন, নির্ভরশীল, দুস্থ ও অসহায় ছেলেমেয়েদের লালনপালন, ভরণপোষণ, রক্ষণাবেক্ষণ এবং তাদের জন্য উপযুক্ত শিক্ষার ব্যবস্থা করা হয়। 'একটি নির্দিষ্ট সময়ের পর ছেলেমেয়েরা প্রতিষ্ঠান থেকে প্রয়োজনীয় শিক্ষা গ্রহণ করে বাস্তবজীবনে প্রবেশ করে।",
      "tag": "BMARPC 23",
      "sub_questions": [
        {
          "label": "ক",
          "question": "যাকাত কী?",
          "explanation": "যাকাত হলো কল্যাণমুখী ইসলামি অর্থব্যবস্থার মূল ভিত্তি।"
        },
        {
          "label": "খ",
          "question": "বায়তুল মাল বলতে কী বোঝ?",
          "explanation": "ইসলামি অর্থনীতির ধারণা অনুযায়ী রাষ্ট্রীয় কোষাগারকেই বায়তুল মাল বলা হয়। বায়তুল মাল বলতে ইসলামি রাষ্ট্রের রাষ্ট্রীয় কোষাগার বা সরকারি তহবিলকে বোঝায়। বায়তুল মাল ইসলামি রাষ্ট্রীয় ব্যবস্থায় জনকল্যাণের লক্ষ্যে গঠিত একটি মৌলিক প্রতিষ্ঠান। জনকল্যাণ এবং ব্যক্তিগত, সমষ্টিগত ও রাষ্ট্রীয় প্রয়োজনাদি পূরণের জন্যে বায়তুল মাল গঠিত হয়।"
        },
        {
          "label": "গ",
          "question": "উদ্দীপকে কোন প্রতিষ্ঠানের কথা বলা হয়েছে? ব্যাখ্যা করো।",
          "explanation": "উদ্দীপকে অন্যতম সনাতন সমাজকল্যাণমূলক প্রতিষ্ঠান এতিমখানার কথা বলা হয়েছে। এতিম বলতে পিতামাতা হারা শিশু-কিশোরদের বোঝায়। পিতৃমাতৃহীন এবং নির্ভরশীল, দুস্থ, অসহায় শিশুদের যে প্রতিষ্ঠানের মাধ্যমে লালনপালন, ভরণপোষণ, রক্ষণাবেক্ষণ এবং তাদের জন্য উপযুক্ত শিক্ষার ব্যবস্থা করা হয় তাকেই এতিমখানা বলে। উদ্দীপকে এ ধরনের একটি প্রতিষ্ঠানের ইঙ্গিত দেওয়া হয়েছে। উদ্দীপকে দেখা যায়, জনাব তৌহিদ একজন আইনজীবী। তিনি যেখানে বড় হয়েছেন সেখানেও পিতৃমাতৃহীন এবং নির্ভরশীল দুস্থ শিশুদের সার্বিক ভরণপোষণ এবং উপযুক্ত শিক্ষার ব্যবস্থা করা হয়। এ প্রতিষ্ঠানটি নিরলস পরিশ্রম করে এসব শিশুদেরকে উপযুক্ত মানুষ হিসেবে গড়ে তোলে এবং বাস্তব জীবনে প্রবেশের সুযোগ সৃষ্টি করে দেয়। তার এ প্রতিষ্ঠানটির কার্যক্রম এতিমখানার কার্যক্রমেরই অনুরূপ। সুতরাং এটি সনাতন সমাজকল্যাণমূলক প্রতিষ্ঠান এতিমখানাকেই নির্দেশ করে।"
        },
        {
          "label": "ঘ",
          "question": "কেবল শিক্ষা ব্যবস্থাই কি উদ্দীপকে উল্লিখিত ছেলেমেয়েদের স্বাভাবিক জীবনে ফিরিয়ে এনেছে? মতামত প্রদান করে।",
          "explanation": "কেবল শিক্ষা ব্যবস্থাই উদ্দীপকে উল্লিখিত ছেলেমেয়েদের স্বাভাবিক জীবনে ফিরিয়ে আনেনি। বরং শিক্ষা ব্যবস্থা ছাড়াও এতিমখানার বিভিন্ন গুরুত্বপূর্ণ কার্যাবলি দুস্থ ও অসহায় শিশুদের স্বাভাবিক নাগরিক হিসেবে গড়ে তোলে। এতিম ও অসহায় শিশুদের অধিকার প্রদানের মাধ্যমে তাদেরকে সুনাগরিক হিসেবে প্রতিষ্ঠিত করতে এতিমখানা বহুমুখী কার্যাবলি সম্পন্ন করে। চরম অনিরাপত্তায় ভোগা শিশুদের রাস্তা থেকে তুলে এনে এতিমখানা তাদেরকে মানুষ হিসেবে স্বীকৃতি দেয়। এ স্বীকৃতিবোধই এসব শিশুদের মধ্যে দায়িত্ব কর্তব্যের অনুভূতি সৃষ্টি করে, তাদেরকে আদর্শ নাগরিক হতে উদ্বুদ্ধ করে। তাছাড়া শিশুদের শিক্ষা চাহিদা ছাড়াও অন্যান্য চাহিদা; যেমন- খাদ্য, বিনোদন, বস্ত্র, বাসস্থান প্রভৃতির ব্যবস্থা করে এতিমখানা। এ চাহিদাগুলো পূরণের মাধ্যমে এতিমখানা শিশুদের সভ্য ও আন্তরিকতা সম্পন্ন নাগরিক হওয়ার শিক্ষা দান করে। শিশুদের অর্থনৈতিকভাবে স্বাবলম্বী করে তুলতে এতিমখানা নানা ধরনের আয়বর্ধনমূলক কাজে তাদের নিয়োজিত করে। ফলে শিশুরা মাথা উঁচু করে সমাজে টিকে থাকার শিক্ষা পায়। পরিশেষে বলা যায়, শুধু শিক্ষা ব্যবস্থাই নয়; প্রাকৃতিক, সামাজিক, সাংস্কৃতিক প্রভৃতি নানা ধরনের কর্মসূচি এতিমখানার শিশুদের স্বাভাবিক জীবন দান করে।"
        }
      ]
    },
    {
      "number": "9",
      "uddipok": "কায়েস সাহেব তার মাদকাসক্ত ছেলেকে সংশোধনের জন্য একটি নিরাময় কেন্দ্রে নিয়ে গেলেন। সেখানে কর্মরত সমাজকর্মী সমাজকর্মের মৌলিক পদ্ধতির একটি প্রক্রিয়া অনুসরণ করে মাদকাসক্ত ছেলেটির সমস্যা সমাধানের চেষ্টা করেন।",
      "tag": "BMARPC 23",
      "sub_questions": [
        {
          "label": "ক",
          "question": "সমাজকর্মের সহায়ক পদ্ধতি কয়টি?",
          "explanation": "সমাজকর্মের সহায়ক পদ্ধতি তিনটি।"
        },
        {
          "label": "খ",
          "question": "সমষ্টি সংগঠন বলতে কী বোঝায়?",
          "explanation": "সমষ্টি সংগঠন হলো সামাজিক উন্নতি ও ভারসাম্য রক্ষার জন্য পরিচালিত জনসমষ্টি কেন্দ্রিক সুশৃঙ্খল সেবাকর্ম প্রক্রিয়া। মূলত সমষ্টি সংগঠন সমাজকর্মের এমন একটি অনুশীলন প্রক্রিয়া, যার মাধ্যমে সমষ্টির (Community) জনগণের প্রয়োজন ও সম্পদের মাঝে সমন্বয় করা হয়। এর মূল উদ্দেশ্য হলো এলাকার জনগণ বা দলীয় প্রতিনিধির যৌথ প্রচেষ্টায় সমষ্টির সমস্যা চিহ্নিত করা এবং সেগুলো পূরণের উপায় সম্পর্কিত পরিকল্পনা প্রণয়ন। সাধারণত উন্নত দেশের কিংবা উন্নয়নশীল দেশের উন্নত সমষ্টিতে সৃষ্ট সমস্যার সমাধানে এ প্রক্রিয়া কাজে লাগানো হয়।"
        },
        {
          "label": "গ",
          "question": "উদ্দীপকে সমাজকর্মের কোন মৌলিক পদ্ধতির ইঙ্গিত রয়েছে? ব্যাখ্যা করো।",
          "explanation": "উদ্দীপকে ব্যক্তি সমাজকর্মের ইঙ্গিত রয়েছে যা সমাজকর্মের একটি মৌলিক পদ্ধতি। পেশাদার সমাজকর্মের অন্যতম মৌলিক পদ্ধতি হচ্ছে ব্যক্তি সমাজকর্ম। এ পদ্ধতি সমস্যাগ্রস্ত ব্যক্তির সুপ্ত প্রতিভা, দক্ষতা ও ক্ষমতার বিকাশ সাধন করে। এতে ব্যক্তি নিজের সমস্যা নিজে সমাধান করে সমাজে তার যথাযথ ভূমিকা পালন করতে পারে। উদ্দীপকে দেখা যায়, কায়েস সাহেব তার মাদকাসক্ত ছেলেকে সংশোধনের জন্য নিরাময় কেন্দ্রে নিয়ে গেলে সমাজকর্মী একটি পদ্ধতি প্রয়োগ করেন। এটি ব্যক্তি সমাজকর্মকে নির্দেশ করে। ব্যক্তি সমাজকর্ম পাঁচটি উপাদানকে কেন্দ্র করে পরিচালিত হয়। যথা- ব্যক্তি বা সাহায্যার্থী, সমস্যা, সমাজকর্ম প্রতিষ্ঠান, সমাজকর্মী ও সমস্যা সমাধান প্রক্রিয়া। এই পাঁচটি উপাদানের প্রতিটিই উদ্দীপকে দৃশ্যমান। ব্যক্তি সমাজকর্মের নানা প্রয়োগক্ষেত্রের মধ্যে মাদকাসক্তি নিরাময়েও এ মৌলিক পদ্ধতিটি প্রয়োগ করা হয়ে থাকে। দেশের উদ্যমী, সম্ভাবনাময় যে যুব সমাজ দিন দিন মাদকাসক্ত হয়ে কর্মস্পৃহা হারিয়ে ফেলছে। তাদের ক্ষেত্রে ব্যক্তি সমাজকর্ম প্রয়োগ করা যায়। এতে তারা সুপ্ত প্রতিভা বিকাশের মাধ্যমে সামাজিক ভূমিকা পালনে সক্ষম হয়ে উঠছে। উদ্দীপকে ব্যক্তি সমাজকর্মের উপাদান ও প্রয়োগক্ষেত্র স্পষ্টত ফুটে উঠেছে। তাই বলা যায়, উদ্দীপকের মৌলিক পদ্ধতিটি ব্যক্তি সমাজকর্ম।"
        },
        {
          "label": "ঘ",
          "question": "'উদ্দীপকে ইঙ্গিতকৃত পদ্ধতিটি মাদকাসক্ত ছেলেটির সমস্যা সমাধানে ভূমিকা রাখতে পারে'- বিশ্লেষণ করো।",
          "explanation": "উদ্দীপকে ইঙ্গিতকৃত ব্যক্তি সমাজকর্ম পদ্ধতি মাদকাসক্ত ছেলেটির সমস্যা সমাধানে গুরুত্বপূর্ণ ভূমিকা পালন করতে পারে। ব্যক্তি সমাজকর্মে সমস্যাগ্রস্ত ব্যক্তির সমস্যা সমাধানে বেশ কিছু পদক্ষেপ গ্রহণ করা হয়। এক্ষেত্রে প্রথমেই সাহায্যার্থীর মনো-সামাজিক অনুধ্যান করা হয়ে থাকে। এর মাধ্যমে সাহায্যার্থীর পারিপার্শ্বিক অবস্থা ও তার প্রভাব নির্ণয় করা হয়। এরপর মনো-সামাজিক অনুধ্যানের মাধ্যমে সমস্যার স্বরূপ ও প্রকৃতি নির্ণয় করা হয়। এভাবে একটি সমাধান পরিকল্পনা গ্রহণ করা হয়ে থাকে। সবশেষে গৃহিত কার্যক্রমের সফলতা ও ব্যর্থতা পরিমাপ করা হয়। এভাবে একজন সাহায্যার্থী সমস্যা সমাধানে ব্যক্তি সমাজকর্ম পদ্ধতিটি প্রয়োগ হয়ে থাকে। উদ্দীপকে একটি মাদকাসক্ত ছেলের সমস্যা সমাধানের চেষ্টা করার কথা উল্লেখ রয়েছে। এখানে ব্যক্তি সমাজকর্ম পদ্ধতি প্রয়োগের নির্দেশ পাওয়া যায়। উদ্দীপকের মাদকাসক্ত ছেলেটির সমস্যা সমাধানের জন্য ব্যক্তি সমাজকর্মের পদ্ধতিটি পর্যায়ক্রমে প্রয়োগ করা যায়। তার মনো-সামাজিক অনুধ্যানের মাধ্যমে প্রকৃত সমস্যা নির্ণয় করে একজন সমাজকর্মী সমস্যা সমাধানের ব্যবস্থা করতে পারেন। সমস্যা সমাধানের ক্ষেত্রে পারিপার্শ্বিক অবস্থার পরিবর্তন ও ব্যক্তির মধ্যে পরিবর্তনের ব্যবস্থা করতে পারেন। এভাবে মাদকাসক্ত ছেলেটির উপর ব্যক্তি সমাজকর্ম পদ্ধতির প্রয়োগ করা যায়। এতে সে সুস্থ হয়ে উঠবে। উপরের আলোচনা থেকে বলা যায়, মাদকাসক্ত ছেলেটির উপর ব্যক্তি সমাজকর্ম পদ্ধতির প্রয়োগ কার্যকর ভূমিকা রাখতে পারে।"
        }
      ]
    },
    {
      "number": "10",
      "uddipok": "লক্ষ্মীপুর গ্রামের বেশিরভাগ জনগণ অসচেতন, অসংগঠিত ও দরিদ্র। গ্রামের একজন উচ্চশিক্ষিত যুবক আসির গ্রামের কয়েকজন যুবককে একত্রিত করে একটি সমবায় সমিতি গঠন করেন এবং সদস্যদের চাঁদা, অনুদান, সরকারি আর্থিক ও কারিগরি সাহায্য নিয়ে সমবায় পদ্ধতিতে চাষাবাদ, হাঁস-মুরগি পালন, সেলাই প্রশিক্ষণ, শিক্ষা কার্যক্রম প্রভৃতি কর্মসূচি চালু করেন এবং গ্রামীণ জনগোষ্ঠীকে সংগঠিত ও স্বাবলম্বী করতে প্রচেষ্টা চালান।",
      "tag": "BMARPC 23",
      "sub_questions": [
        {
          "label": "ক",
          "question": "দল সমাজকর্মের উপাদান কয়টি?",
          "explanation": "দল সমাজকর্মের উপাদান ৪টি।"
        },
        {
          "label": "খ",
          "question": "সমষ্টি উন্নয়ন বলতে কী বোঝায়?",
          "explanation": "সমষ্টি উন্নয়ন হলো সামষ্টিক পর্যায়ে সমাজকর্ম অনুশীলনের গুরুত্বপূর্ণ পদ্ধতি। সমাজকর্মের নীতি ও কর্মকৌশল যথাযথ প্রয়োগের মাধ্যমে সমষ্টি জীবনে বিভিন্ন সমস্যার সমাধান ও সার্বিক জীবনমান উন্নয়নে যে পদ্ধতিটি বিশেষভাবে নিয়োজিত তা হলো সমষ্টি উন্নয়ন। উন্নয়নশীল দেশসমূহ এবং উন্নত দেশের অনুন্নত এলাকার সামাজিক ও অর্থনৈতিক অগ্রগতির জন্য এ পদ্ধতি ব্যাপকভাবে ব্যবহৃত হয়।"
        },
        {
          "label": "গ",
          "question": "উদ্দীপকে আসির কোন সমাজকর্ম পদ্ধতির জ্ঞান প্রয়োগ করে লক্ষ্মীপুর গ্রামের উন্নয়নের প্রচেষ্টা চালাচ্ছেন?",
          "explanation": "উদ্দীপকে সমাজকর্মী আসির দল সমাজকর্ম (Social Group work) পদ্ধতির জ্ঞান প্রয়োগ করে লক্ষীপুর গ্রামের উন্নয়নের প্রচেষ্টা চালাচ্ছেন। সমাজকর্মের যে পদ্ধতি অনুসারে কোনো দলের (Group) সমস্যা সমাধান ও উন্নয়নের লক্ষ্যে কাজ করা হয়, তাকে দল সমাজকর্ম পদ্ধতি বলে। এই পদ্ধতির মাধ্যমে দলের সমস্যা চিহ্নিত এবং এর কার্যকর সমাধান নিশ্চিত করার লক্ষ্যে প্রচেষ্টা চালানো হয়। উদ্দীপকে লক্ষীপুর গ্রামের জনগণ অশিক্ষা, অসচেতনতা ও দারিদ্র্যের মতো সমস্যায় জর্জরিত। এ প্রেক্ষিতে আসির গ্রামের কয়েকজন যুবককে একত্রিত করে সমস্যা সমাধানে উদ্যোগী হয়েছেন। তিনি একটি সমবায় সমিতি গঠনের মাধ্যমে গ্রামীণ জনগোষ্ঠীকে আর্থিক ও শিক্ষাগত দিক থেকে সহায়তা করার চেষ্টা করছেন। এক্ষেত্রে তার অনুসরণ করা পদ্ধতির সাথে দল সমাজকর্মের মিল পাওয়া যায়। কারণ এ পদ্ধতিতে দলের সমস্যা সমাধানের ওপর গুরুত্বারোপ করা হয়। এজন্য দল সমাজকর্মী (Group Worker) কেন্দ্রবিন্দুতে থেকে কার্যকর পদক্ষেপ নেন। তিনি দলের সদস্যদের ব্যক্তিগত যোগ্যতা, দক্ষতা, অভিজ্ঞতা ও আগ্রহের ওপর ভিত্তি করে তাদের দায়িত্ব ও ভূমিকা নির্ধারণ করে দেন। এর ফলে সহযোগিতাপূর্ণ পরিবেশে সমস্যা মোকাবিলা করা সম্ভব হয়। উদ্দীপকের আসিরের ভূমিকাও দল সমাজকর্মীরই (Group Worker) অনুরূপ। তাই বলা যায়, তার কর্মকাণ্ডে দল সমাজকর্মেরই প্রতিফলন ঘটেছে।"
        },
        {
          "label": "ঘ",
          "question": "বাংলাদেশের গ্রামীণ জনগোষ্ঠীরা সার্বিক উন্নয়নে আসিরের অনুসৃত পদ্ধতি কীভাবে প্রয়োগ করা যায়? আলোচনা করো।",
          "explanation": "বাংলাদেশের গ্রামীণ জনগোষ্ঠীর সার্বিক উন্নয়নে আসিরের অনুসৃত দল সমাজকর্ম পদ্ধতি সফলভাবে প্রয়োগ করা সম্ভব। বাংলাদেশের গ্রামাঞ্চলে দারিদ্র্য, নিরক্ষরতা, অজ্ঞতা, একতার অভাব ইত্যাদি সমস্যা বিদ্যমান। ফলে গ্রামীণ জনগোষ্ঠীর জীবনযাত্রার মান উন্নত নয়। এ প্রেক্ষিতে তাদের সমস্যার সমাধানে দল সমাজকর্ম পদ্ধতি উদ্দীপকের মতো কার্যকর ভূমিকা রাখতে পারে। দল সমাজকর্ম পদ্ধতিতে সমস্যা সমাধানের জন্য নির্দিষ্ট প্রক্রিয়া ও ধাপ রয়েছে। বাংলাদেশের গ্রামীণ জনগোষ্ঠীর সমস্যা সমাধানে সেই নির্দিষ্ট প্রক্রিয়া ও ধাপই অনুসরণ করতে হবে। এ প্রক্রিয়ার মাধ্যমে প্রথমেই সমস্যার কারণ নির্ণয় করতে হবে। যেমন- গ্রামীণ জনগোষ্ঠীর সমস্যাগুলো মূলত শিক্ষার অভাব ও অসচেতনতার কারণেই সৃষ্টি হয়। এরপর সমস্যা বিশ্লেষণের মাধ্যমে এর প্রভাব কী ধরনের হতে পারে তা নির্ণয় করতে হবে। যেমন- গ্রামীণ জনগোষ্ঠীর ওপর সামাজিক সমস্যাসমূহ নেতিবাচক প্রভাব ফেলে। এভাবে সমস্যা বিশ্লেষণের মাধ্যমে তা সমাধানে কার্যকর পদক্ষেপ নিতে হবে। উদ্দীপকের আসির এক্ষেত্রে সঠিক পদ্ধতি অনুসরণ করেছেন। তার কর্মপদ্ধতি একজন দল সমাজকর্মীর জন্য আদর্শ হতে পারে। অর্থাৎ সমবায় সমিতি গঠনের মাধ্যমে গ্রামীণ জনগোষ্ঠীকে ঐক্যবদ্ধ এবং আর্থিক ও শিক্ষাগত দিক থেকে উন্নত করে তুলতে একজন সমাজকর্মী আসিরের মতোই কাজ করতে পারেন। উপর্যুক্ত আলোচনা থেকে বলা যায়, বাংলাদেশের গ্রামীণ জনগোষ্ঠীর সার্বিক উন্নয়নে দল সমাজকর্ম পদ্ধতির সঠিক প্রয়োগ সফলতা বয়ে আনতে পারে।"
        }
      ]
    },
    {
      "number": "11",
      "uddipok": "মালিহার বয়স ১০ বছর। সড়ক দুর্ঘটনায় তার বাবা-মা মারা গেলে সে অসহায় হয়ে পড়ে। প্রতিবেশীরা তাকে শিশু পরিবারে ভর্তি করে দেন। শিশু পরিবারের পরিবেশ মালিহার ভালো লাগে না। সব সময় সে মন খারাপ করে থাকে। এমতাবস্থায় শিশু পরিবারের তত্ত্বাবধায়ক মালিহার সমস্যার প্রকৃতি নির্ণয় করে যথাযথ ব্যবস্থা গ্রহণ করেন। মাহিলা এখন - অন্য শিশুদের সাথে মিলেমিশে বিভিন্ন কার্যক্রমে অংশগ্রহণ করে।",
      "tag": "BMARPC 23",
      "sub_questions": [
        {
          "label": "ক",
          "question": "সমাজকর্মের পদ্ধতি কয়টি?",
          "explanation": "সমাজকর্মের পদ্ধতি ২টি।"
        },
        {
          "label": "খ",
          "question": "সমাজকর্ম গবেষণা বলতে কী বোঝ?",
          "explanation": "সমাজকর্ম গবেষণা বলতে সাধারণত সমাজকর্মের জ্ঞান ও ধারণাসমূহ প্রতিষ্ঠা, প্রসার ও সাধারণীকরণের জন্য তথ্য সংগ্রহমূলক ধারাবাহিক অনুসন্ধানকে বোঝায়। সমাজকর্ম গবেষণা পেশাদার সমাজকর্মের অন্যতম সহায়ক পদ্ধতি। মূলত ব্যক্তি, দল ও সমষ্টির তথা সমাজের বাস্তব সমস্যার পরিপ্রেক্ষিতে সমাজকর্ম গবেষণার সূত্রপাত হয়। এটি মূলত সমাজকর্ম ক্ষেত্রে সৃষ্ট বিভিন্ন প্রশ্ন এবং সমস্যাবলি বিষয়ে সুশৃঙ্খল ও সূক্ষ্ম অনুসন্ধান পদ্ধতি।"
        },
        {
          "label": "গ",
          "question": "উদ্দীপকে উল্লিখিত তত্ত্বাবধায়ক মালিহার সমস্যা নির্ণয়ে কোন মৌলিক পদ্ধতি প্রয়োগ করেছেন? ব্যাখ্যা করো।",
          "explanation": "উদ্দীপকে উল্লিখিত শিশু পরিবারের তত্ত্বাবধায়ক মালিহার সমস্যা নির্ণয়ে সমাজকর্মের অন্যতম মৌলিক পদ্ধতি ব্যক্তি সমাজকর্মের প্রয়োগ করেছেন। ব্যক্তি সমাজকর্মের মূল উপাদান হলো ব্যক্তি। আর ব্যক্তি সমাজকর্ম মূলত একটি সাহায্যকারী প্রক্রিয়া। এর মাধ্যমে সমস্যাগ্রস্ত ব্যক্তির সুপ্ত ক্ষমতার বিকাশ সাধনে এমনভাবে সহায়তা করা হয় যাতে সাহায্যার্থী নিজেই সমস্যার মোকাবিলার মাধ্যমে পরিবেশের সাথে সামঞ্জস্য বিধান করতে পারে। উদ্দীপকের মালিহার ক্ষেত্রে দেখা যায়, মাত্র ১০ বছর বয়সে বাবা-মাকে হারিয়ে সে অসহায় হয়ে পড়ে। প্রতিবেশীরা তাকে শিশু পরিবারে ভর্তি করে দিলে প্রাথমিকভাবে সে সেখানকার পরিবেশের সাথে খাপ খাইয়ে নিতে ব্যর্থ হয়। পরে শিশু পরিবারের তত্ত্বাবধায়ক মানসিকভাবে বিপর্যস্ত মালিহার সমস্যা নির্ধারণে ব্যক্তি সমাজকর্মের নীতিমালার আলোকে কার্যক্রম গ্রহণ করেন। সুতরাং একথা বলা যায় যে, উদ্দীপকে উল্লেখিত তত্ত্বাবধায়ক মালিহার সমস্যা নির্ণয়ে সমাজকর্মের মৌলিক পদ্ধতিগুলোর অন্যতম ব্যক্তি সমাজকর্মের প্রয়োগ করেছেন। যেহেতু এ পদ্ধতিতে ব্যক্তিকে প্রাধান্য দেওয়া হয় তাই ব্যক্তির সমস্যা মোকাবিলা এবং সমস্যার পুনরাবৃত্তি রোধের মাধ্যমে তাকে সক্ষম করে তোলা সম্ভব হয় যা উদ্দীপকেও প্রতিফলিত হয়েছে।"
        },
        {
          "label": "ঘ",
          "question": "সমাজকর্মের আর কোন পদ্ধতি প্রয়োগের ফলে মালিহা শিশু পরিবারে অন্যান্য শিশুদের সাথে সামঞ্জস্য বিধানে সক্ষম হয়? বুঝিয়ে লেখো।",
          "explanation": "উদ্দীপকে উল্লেখিত মালিহাকে শিশু পরিবারের অন্যান্য সদস্যের সাথে সামঞ্জস্য বিধানে সক্ষম করে তুলতে আরো যে পদ্ধতি প্রয়োগ করা হয় তা হলো দল সমাজকর্ম পদ্ধতি। দল সমাজকর্ম প্রক্রিয়ার অন্যতম বিষয় হলো পারস্পরিক ক্রিয়া-প্রতিক্রিয়া। এর মাধ্যমে দলের সদস্যদের মধ্যে সহযোগিতা, যোগাযোগ, কর্মউদ্দীপনা, সহানুভূতি প্রভৃতির সূত্রপাত হয়। সমাজকর্মী এক্ষেত্রে দল সমাজকর্মীর ভূমিকা নেন। দলের ভেতরে সদস্যদের মধ্যে যাতে যোগাযোগ ও সমানুভূতি (Empathy) বৃদ্ধি পায় সে জন্য তিনি সমন্বয় সাধনকারীর ভূমিকা পালন করেন। উদ্দীপকে মালিহার ক্ষেত্রেও শিশু পরিবারের তত্ত্বাবধায়ক একই ভূমিকা পালন করেছেন। তিনি পারস্পরিক ক্রিয়া প্রতিক্রিয়ার মাধ্যমে মালিহাকে পরিবারের অন্যান্য সদস্যদের সাথে সামঞ্জস্য বিধানে সক্ষম করে তোলার চেষ্টা করেন। উদ্দীপকে দেখা যায়, অল্প বয়সে বাবা-মা হারিয়ে মালিহা শিশু পরিবারে আসলেও সহজে এখানকার পরিবেশে অভ্যস্ত হতে পারেনি। মানসিকভাবে বিপর্যস্ত থাকার কারণে বেশিরভাগ সময়ই সে মন খারাপ করে থাকতো। এক্ষেত্রে শিশু পরিবারের তত্ত্বাবধায়ক ব্যক্তি ও দল সমাজকর্মের পদ্ধতির সমন্বয় ঘটান। প্রাথমিকভাবে মালিহার সমস্যা নির্ধারণে ব্যক্তি সমাজকর্মের পদ্ধতি প্রয়োগ করা হলেও যেহেতু মালিহা দলে বাস করছে তাই দল সমাজকর্মের প্রয়োগ এক্ষেত্রে প্রয়োজন। উপরের আলোচনার পরিপ্রেক্ষিতে তাই বলা যায়, একটি সমন্বিত বৈজ্ঞানিক পদ্ধতি হিসেবে সাহায্যাথীর সমস্যা মোকাবিলায় সমাজকর্মী শুধু একটি পদ্ধতি অনুসরণ করে না বরং ক্ষেত্রবিশেষে এক বা একাধিক পদ্ধতিরও সমন্বয় ঘটায়। উদ্দীপকে মালিহার বিপর্যন্ত অবস্থা কাটাতে ব্যক্তি সমাজকর্মের প্রয়োগ হলেও শিশু পরিবারের অন্যান্য সদস্যের সাথে সামঞ্জস্য বিধানে সক্ষম করে তুলতে দল সমাজকর্মের প্রয়োগ করা হয়েছে।"
        }
      ]
    }
  ]
}