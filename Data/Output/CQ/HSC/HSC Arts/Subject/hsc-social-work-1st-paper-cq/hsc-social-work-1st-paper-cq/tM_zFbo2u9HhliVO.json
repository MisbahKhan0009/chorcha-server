{
  "title": "নটরডেম কলেজ, ঢাকা ২০২৪",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "সুজন শাহ্জালাল বিশ্ববিদ্যালয়ে এমন বিষয় নিয়ে পড়ালেখা করছে- যা বিশ্বের প্রায় প্রতিটি দেশেই বর্তমানে একটি অপরিহার্য পেশা হিসেবে স্বীকৃত এবং বিষয়টি সমস্যাগ্রস্ত সেবাপ্রার্থীকে এমনভাবে সাহায্য করে যাতে সেবাপ্রার্থী নিজেই নিজের বস্তুগত ও অবস্তুগত সম্পদ কার্যকরভাবে ব্যবহার করে সমস্যার বিজ্ঞানভিত্তিক ও স্থায়ী সমাধানে সক্ষম হয়। সমাজে জটিল আর্থ-সামাজিক-মনো-দৈহিক সমস্যা মোকাবিলায় এর গুরুত্ব দিন দিন বৃদ্ধি পাচ্ছে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "'Dictionary of Social Work' ১৯৮৭ সালে প্রণীত হয়।"
        },
        {
          "label": "খ",
          "question": "",
          "explanation": "সম্পদের সর্বোত্তম ব্যবহার বলতে সকল প্রকার বস্তুগত, এবং অবস্তুগত, ব্যক্তিগত ও সামাজিক সম্পদের সঠিক ও যথোপযুক্ত ব্যবহার নিশ্চিত করাকে বোঝায়। সম্পদের সর্বোত্তম ব্যবহার সমাজকর্মের একটি নীতি। সমাজকর্ম ব্যক্তির নিজস্ব ও সামাজিক সম্পদের উত্তম ব্যবহারের মাধ্যমে ব্যক্তি, দল এবং সমষ্টির সমস্যা সমাধানের চেষ্টা করে। অর্থাৎ ব্যক্তির সুপ্ত প্রতিভা এবং সমাজে বিদ্যমান সম্পদের সমন্বয় করে কোনো কাজে লাগানোই হলো সম্পদের সর্বোত্তম ব্যবহার।"
        },
        {
          "label": "গ",
          "question": "",
          "explanation": "সুজনের পঠিত বিষয়টির নাম সমাজকর্ম। সমাজকর্ম হলো বৈজ্ঞানিক পদ্ধতিনির্ভর সাহায্যকারী পেশা। এটি সমাজে বসবাসরত ব্যক্তি, দল ও সমষ্টির বিভিন্ন সমস্যার সুষ্ঠু সমাধান' ও উন্নয়ন সহায়তা করে। এর ফলে তারা নিজেদের সম্পদের সর্বোত্তম ব্যবহারের মাধ্যমে সমস্যা মোকাবিলায় সক্ষম হয়। এছাড়া সমাজকর্ম ব্যক্তি, দল বা সমষ্টির সম্পদ ও অন্তর্নিহিত শক্তিকে ব্যবহারের মাধ্যমে সাহায্যার্থীকে স্বাবলম্বী করে তোলার প্রচেষ্টা চালায়। কেননা সমস্যা সমাধানের মাধ্যমে মানুষকে সামাজিক পরিবেশের সাথে সামঞ্জস্য স্থাপনে সক্ষম করে তোলা সমাজকর্মের অন্যতম উদ্দেশ্য। উদ্দীপকের সুজন শাহজালাল বিশ্ববিদ্যালয়ে এমন বিষয় নিয়ে পড়ালেখা করছে যা প্রায় প্রতিটি দেশেই বর্তমানে একটি অপরিহার্য পেশা হিসেবে স্বীকৃত। বিষয়টি সমস্যাগ্রস্ত সেবাপ্রার্থীকে এমনভাবে সাহায্য করে যাতে সেবাপ্রার্থী নিজেই নিজের সম্পদ ব্যবহার করে সমস্যার সমাধান করতে সক্ষম হয়। এতে বোঝা যায় সুজন সমাজকর্ম বিষয়ে পড়ালেখা করছে। বর্তমান বিশ্বে সমাজকর্ম একটি বৈজ্ঞানিক পদ্ধতি নির্ভর সাহায্যকারী পেশা। আধুনিক সমাজের বিভিন্ন জটিল আর্থ-মনো-সামাজিক সমস্যার বিজ্ঞানভিত্তিক সমাধানে সমাজকর্মের জ্ঞান প্রয়োগ করা হয়ে থাকে। মূলত সেবামূলক কর্মকান্ডের মাধ্যমে সমাজকর্ম মানুষের সমস্যা সমাধান ও উন্নয়নে সক্রিয় ভূমিকা রাখে।"
        },
        {
          "label": "ঘ",
          "question": "",
          "explanation": "উদ্দীপকে নির্দেশিত বিষয়টি হলো সমাজকর্ম যার কতিপয় স্বকীয় ও স্বতন্ত্র বৈশিষ্ট্য বিদ্যমান। অন্যান্য পেশার মতো সমাজকর্ম পেশার বিশেষ জ্ঞান ভান্ডার, নীতি ও মূল্যবোধ রয়েছে। এ পেশায় ব্যবহৃত সমাজকর্ম গবেষণা পদ্ধতি বৈজ্ঞানিক পদ্ধতি অনুসরণ করে। এছাড়া এ পেশায় সেবাকর্ম সম্পাদনের জন্য অর্জিত জ্ঞানকে মানবকল্যাণে ব্যবহারের দক্ষতা অর্জন করতে হয়। সমাজকর্ম পেশা কলা, বিজ্ঞান ও পেশার সমন্বিত রূপ। এটি সমস্যাগ্রস্ত ব্যক্তি, দল ও সমষ্টির সম্পদসমূহ কাজে লাগিয়ে তাদের সমস্যার সমাধান করে। সমাজকর্ম তিনটি মৌলিক পদ্ধতি অর্থাৎ ব্যক্তি, দল এবং সমষ্টি সমাজকর্মের মাধ্যমে ব্যক্তি, দল ও সমষ্টির উন্নয়নে কাজ করে। এছাড়া সমাজকর্ম একটি সক্ষমকারী পেশা। এটি সমস্যাগ্রস্ত ব্যক্তি, দল ও সমষ্টিকে এমনভাবে সহায়তা করে, যাতে তারা নিজেদের সম্পদের সর্বোত্তম ব্যবহারের মাধ্যমে আত্মনির্ভরশীল হতে সক্ষম হয়। এর মাধ্যমে ব্যক্তি ও দলকে নিজেদের কর্মপ্রচেষ্টা দিয়ে আত্মন্নোয়নে সক্ষম করে তোলা হয়। উদ্দীপকের সুজনের পঠিত বিষয়টি মানবীয় সম্পর্ক উন্নয়নে বৈজ্ঞানিক পদ্ধতিভিত্তিক সেবাদানে সহায়তা করে। সুজনের পঠিত বিষয়টি হলো সমাজকর্ম। সমাজকর্ম বৈজ্ঞানিক জ্ঞান ও দক্ষতা নির্ভর একটি সক্ষমকারী পেশা। বিজ্ঞান, কলা ও পেশার সমন্বয়ে নিজস্ব সম্পদ কাজে লাগিয়ে ব্যক্তি, দল ও সমষ্টির সমস্যার সমাধান করে। ব্যক্তির অবস্থার পরিবর্তন ও পরিবেশের সাথে সামঞ্জস্য বিধান করে নিজের পায়ে দাঁড়াতে সক্ষম করে তোলে। উদ্দীপকের বর্ণনার মধ্যে সমাজকর্মের বৈজ্ঞানিক জ্ঞান ও দক্ষতা, সমন্বিত রূপ, মৌলিক পদ্ধতি এবং সক্ষমকারী পেশা এ বৈশিষ্ট্যগুলোই প্রতিফলিত হয়েছে।"
        }
      ]
    },
    {
      "number": "2",
      "uddipok": "যুদ্ধবিধ্বস্ত ইংল্যান্ডের আর্থ-সামাজিক অবস্থার পুনর্গঠনে সরকার মি. সুকান্তকে প্রধান করে একটি সামাজিক বিমা ও আন্তবিভাগীয় তদন্ত কমিটি গঠন করে। কমিটি দু'বছর যাবৎ বিভিন্ন স্তরের মানুষের সাক্ষাৎকার গ্রহণ ও পর্যবেক্ষণপূর্বক সুপারিশমালা প্রদানের সময় সীমাহীন অভাব, অজ্ঞানতা, স্বাস্থ্যহীনতা, মলিনতা ও কর্মবিমুখতাকে দারিদ্র্যের কারণ হিসেবে অভিহিত করে বলে, \"সামাজিক নিরাপত্তা কর্মসূচিই কেবল এরূপ পরিস্থিতি থেকে ইংল্যান্ডের মানুষকে বাঁচাতে পারে।\"",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "১৭৯৫ সালে স্পিনহ্যামল্যান্ড অ্যাক্ট প্রণীত হয়।"
        },
        {
          "label": "খ",
          "question": "",
          "explanation": "মূলত দারিদ্র্য দূরীকরণ ও ভিক্ষাবৃত্তি মোকাবিলায় চতুর্দশ শতাব্দী থেকে বিংশ শতাব্দী পর্যন্ত ইংল্যান্ড ও মার্কিন যুক্তরাষ্ট্রে সরকার কর্তৃক যে সব আইন প্রণয়ন ও বাস্তবায়ন করা হয় সেগুলোকেই দরিদ্র আইন বলা হয়। দরিদ্র আইন একটি সামগ্রিক ও সাধারণ পরিভাষা। দরিদ্র আইনের ভিত্তিভূমি হিসেবে ইংল্যান্ডকে বিবেচনা করা হয়। দরিদ্র আইনগুলোর মধ্যে ১৫৩১ সালের রাজা অষ্টম হেনরি প্রণীত দরিদ্র আইন, ১৬০১ সালের এলিজাবেথীয় দরিদ্র আইন, শ্রমিক আইন, দরিদ্র সংস্কার আইন-১৮৩৪ বিশেষভাবে উল্লেখযোগ্য।"
        },
        {
          "label": "গ",
          "question": "",
          "explanation": "উদ্দীপকের সাথে সমাজকর্ম পেশার ঐতিহাসিক প্রেক্ষাপট হিসেবে বিভারিজ রিপোর্টের সাদৃশ্য রয়েছে। আধুনিক ইংল্যান্ডের সামাজিক নিরাপত্তা ব্যবস্থা প্রবর্তনে ১৯৪২ সালের সামাজিক নিরাপত্তামূলক কর্মসূচির ভূমিকা উল্লেখযোগ্য। স্যার উইলিয়াম বিভারিজের সামাজিক নিরাপত্তা রিপোর্ট অনুযায়ী এই কর্মসূচি গৃহীত হয়। উদ্দীপকটিতেও অনুরূপ একটি রিপোর্টের বর্ণনা দেওয়া হয়েছে। উদ্দীপকে একটি দেশের আর্থ-সামাজিক সমস্যা মোকাবিলার জন্য মি. সুকান্তকে প্রধান করে একটি কমিটি গঠন করা হয়। তিনি সার্বিক দিক পর্যবেক্ষণ করে রিপোর্ট দেন। এই রিপোর্টে তিনি সমস্যার পাঁচটি কারণ চিহ্নিত করেন। বিভারিজ রিপোর্টেও একইরকম পাঁচটি প্রতিবন্ধকতার কথা উল্লেখ ছিল। বিভারিজের রিপোর্ট অনুসারে এই পঞ্চদৈত্য তৎকালীন দারিদ্র্যপীড়িত ইংল্যান্ডের সমাজজীবনকে অক্টোপাসের মতো জড়িয়ে রেখেছিল। এগুলো হলো- অভাব, রোগ, অজ্ঞতা, মলিনতা ও অলসতা। বিভারিজের মতে, এই পঞ্চদৈত্য বা পাঁচটি সমস্যাই ছিল ইংল্যান্ডের সার্বিক অগ্রগতির প্রধান অন্তরায় বা প্রতিবন্ধক। এজন্য তিনি এসব সমস্যা সমাধানে সুপারিশ প্রদান করেছিলেন। কাজেই দেখা যাচ্ছে, উদ্দীপকে আলোচিত রিপোর্টের সাথে বিভারিজ রিপোর্টের সাদৃশ্য রয়েছে।"
        },
        {
          "label": "ঘ",
          "question": "",
          "explanation": "উদ্দীপকের শেষের উক্তিটি তৎকালীন ইংল্যান্ডে বিভারিজ রিপোর্টের ভিত্তিতে গৃহীত বিভিন্ন সামাজিক নিরাপত্তামূলক কর্মসূচিকে নির্দেশ করছে। ১৯৪২ সালে ইংল্যান্ডের সামাজিক নিরাপত্তা কর্মসূচির কাঠামো স্যার উইলিয়াম বিভারিজের রিপোর্টের ওপর ভিত্তি করে প্রণয়ন করা হয়। বিভারিজ রিপোর্ট মূলত ইংল্যান্ডে আধুনিক সমাজকল্যাণমূলক আইনের ভিত্তি রচনা করে। বিভারিজ রিপোর্টের ভিত্তিতে ১৯৪২ সালে ইংল্যান্ডের সামাজিক নিরাপত্তায় সামাজিক বিমা, পারিবারিক ভাতা, শ্রমিক ক্ষতিপূরণ বা শিল্প দুর্ঘটনা বিমা, সরকারি সাহায্য, জাতীয় স্বাস্থ্যসেবা কর্মসূচি প্রভৃতি প্রণয়ন করা হয়। এসব কর্মসূচির আওতায় স্বাস্থ্য, বার্ধক্য ও পঙ্গু বিমা, শিশু জন্ম-মৃত্যুর জন্য বিশেষ ভাতা, পরিবারে দুইয়ের অধিক ১৮ বছরের কমবয়সী সন্তানের জন্য ভাতা, শিল্প দুর্ঘটনায় আক্রান্তদের ক্ষতিপূরণ, দরিদ্রদের আর্থিক সহায়তার পাশাপাশি কাজের ব্যবস্থা এবং চিকিৎসা সেবা প্রদান করা হয়। ইংল্যান্ডে সামাজিক নিরাপত্তা কর্মসূচি প্রণয়নের ফলে সমাজের দুঃস্থ, অসহায় ও দরিদ্ররা সরকারিভাবে আর্থিক সাহায্য পেতে থাকে। অনেকের কাজের ব্যবস্থা হওয়ায় পরিবারে সচ্ছলতা ফিরে আসে। সরকারিভাবে চিকিৎসার ব্যবস্থা করায় জনগণের চিকিৎসার চাহিদাও পূরণ হয়। এভাবে বিভারিজ রিপোর্টের ভিত্তিতে প্রণীত কর্মসূচিগুলো জনগণের কল্যাণ সাধনে ব্যাপক ভূমিকা রাখে। এর ফলে ইংল্যান্ড কল্যাণ রাষ্ট্রের মর্যাদা লাভ করে। উদ্দীপকে 'ক' দেশ দ্বারা ইংল্যান্ডকে বোঝানো হয়েছে। ইংল্যান্ডে ১৯৪২ সালে বিভারিজ রিপোর্টের আলোকে বিভিন্ন সামাজিক নিরাপত্তামূলক কর্মসূচি গ্রহণ করা হয়। আলোচনার পরিশেষে বলা যায়, ইংল্যান্ডের কল্যাণ রাষ্ট্রের মর্যাদা অর্জনে বিভারিজ রিপোর্ট ভিত্তি হিসেবে কাজ করেছে। তাই এর অবদান অনস্বীকার্য।"
        }
      ]
    },
    {
      "number": "3",
      "uddipok": "শিশু সাধন ও মিলি এতিম দুই ভাই-বোন সদরঘাটের লঞ্চ টার্মিনালে ভিক্ষাবৃত্তিতে নিয়োজিত। ছক্কুর মিয়া ও হবু মিয়াও তাদের সাথে ভিক্ষা করে। ছক্কুর মিয়া সম্পূর্ণ পঙ্গু ব্যক্তি কিন্তু হবু মিয়া অলস প্রকৃতির ভবঘুরে যুবক। এরকম অসংখ্য মানুষ বাস, রেল, লঞ্চ স্টেশন ও মন্দির, মসজিদ ও গির্জার ফটকে ঘুরে ঘুরে ভিক্ষাবৃত্তিতে নিয়োজিত হচ্ছে। এদের কল্যাণে এখনো ১৬০১ সালের রাণি এলিজাবেথীয় দরিদ্র আইন প্রয়োগযোগ্য।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "যুক্তরাষ্ট্রের ৭টি পেশাগত সংগঠনের সমন্বয়ে NASW গঠিত হয়।"
        },
        {
          "label": "খ",
          "question": "",
          "explanation": "শিল্পবিপ্লবকালীন সময়ে শ্রমিকদের নিম্নতম মজুরির সাথে পরিপূরক হিসেবে যে অতিরিক্ত সাহায্য প্রদানের ব্যবস্থা গৃহীত হয় তাই আংশিক সাহায্য। শিল্পবিপ্লবকালে ইংল্যান্ডে নতুন নতুন শিল্পকারখানা, শহরের উদ্ভব সামগ্রিক জীবন ব্যবস্থা, ফরাসী বিপ্লবের প্রত্যক্ষ প্রভাব ও যুদ্ধের ফলে আর্থসামাজিক অবস্থায় বিপর্যয় সৃষ্টি হয়। এ বিপর্যয় কাটানোর জন্য শ্রমিকদেরকে মজুরি বৃদ্ধির পরিবর্তে জীবনযাত্রার ব্যয় পূরণের ব্যবস্থা গ্রহণ করা হয়। এজন্য শ্রমিকদের নিম্নতম মজুরির সাথে পরিপূরক হিসেবে অতিরিক্ত সাহায্য প্রদান করা হতো। আর এটিই আংশিক সাহায্য বা Partial Relief নামে পরিচিত। আংশিক সাহায্য ১৭৯৫ সালের স্পিনহ্যামল্যান্ড আইন দ্বারা অনুমোদিত ছিল। রুটির স্থানীয় দামের ভিত্তিতে সাহায্যের পরিমাণ নির্ধারণ করা হয়।"
        },
        {
          "label": "গ",
          "question": "",
          "explanation": "উদ্দীপকে উল্লিখিত ব্যক্তিদের জন্য ১৬০১ সালের দরিদ্র আইন অনুযায়ী বিভিন্ন শ্রেণিতে ভাগ করে নানা পদক্ষেপ গ্রহণ করা যায়। ১৬০১ সালের দরিদ্র আইন ছিল দরিদ্রদের কল্যাণে গৃহীত একটি যুগান্তকারী পদক্ষেপ। এ আইনে দরিদ্র ও ভবঘুরেদের তিনটি শ্রেণিতে বিভক্ত করা হয়। সবল ও কর্মক্ষম ভিক্ষুকদের সক্ষম দরিদ্র বলা হতো। অপরদিকে সাধারণত কাজ করতে অক্ষম, দুর্বল, বৃদ্ধ, অসুস্থ, অন্ধ, বিকলাঙ্গ এবং ছোট শিশুসহ বিধবা মা'দের অক্ষম দরিদ্র শ্রেণির অন্তর্ভুক্ত করা হতো এবং এতিম, পরিত্যক্ত ও অক্ষম পিতামাতার সন্তানদের নির্ভরশীল বালক-বালিকা হিসেবে গণ্য করা হতো। উদ্দীপকের শিশু সাধন ও মিলি এতিম। তারা সদর ঘাটের লঞ্চ টার্মিনালে ভিক্ষা করে। ১৬০১ সালের দরিদ্র আইন অনুযায়ী এরা নির্ভরশীল শিশু। এদেরকে কোনো নাগরিকের কাছে বিনা খরচে দত্তক অথবা কম খরচে লালন-পালনের জন্য দেওয়া যায়। আবার ছক্কু মিয়া সম্পূর্ণ পঙ্গু। সেও ভিক্ষা করে। আইন অনুযায়ী ছক্কু মিয়া অক্ষম দরিদ্রের অন্তর্ভুক্ত। ছক্কু মিয়াকে দরিদ্রাগারে রেখে সক্ষমতা অনুযায়ী তার কাজের ব্যবস্থা করা যায়। কারো কাছে আশ্রয়ের ব্যবস্থা করে সেখানে কম খরচে ভরণ-পোষণের ব্যবস্থার মাধ্যমেও সাহায্য করা যায়। অন্যদিকে, ভিক্ষুক হবু মিয়া অলস প্রকৃতির ভবঘুরে যুবক। সে সক্ষম দরিদ্রের অন্তর্ভুক্ত। তাকে সংশোধনাগারে রেখে কাজ করতে বাধ্য করা যেতে পারে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত ভিক্ষুকদের কল্যাণে এখনো ১৬০১ সালের রানি এলিজাবেথীয় দরিদ্র আইন প্রয়োগযোগ্য। দারিদ্র্যপীড়িত ইংল্যান্ডে সরকার দরিদ্র সমস্যা সমাধানে ১৬০১ সালে দরিদ্র আইন প্রণয়ন করে যাকে এলিজাবেথীয় দরিদ্র আইন বলা হয়। এ আইনে দরিদ্রদের সেবাদানের সুবিধার্থে সক্ষম, অক্ষম ও নির্ভরশীল শিশু এ তিনটি শ্রেণিতে ভাগ করা হয়। এ আইন অনুযায়ী উদ্দীপকের শিশু সাধন ও মিলি নির্ভরশীল শিশু। ছক্কু মিয়া অক্ষম দরিদ্র এবং হবু মিয়া সক্ষম দরিদ্রের অন্তর্ভুক্ত। তাই এদের কল্যাণে এখনো ১৬০১ সালের দরিদ্র আইন প্রয়োগযোগ্য। ১৬০১ সালের দরিদ্র আইন দরিদ্র সমস্যা সমাধানে গুরুত্বপূর্ণ ভূমিকা রাখে। এ আইনটি তৎকালীন ইংল্যান্ডের দরিদ্র জনগণের তাৎক্ষণিক অর্থনৈতিক ও বাসস্থানজনিত সমস্যা সমাধানে কার্যকর পদক্ষেপ গ্রহণ করেছিল। এ আইনের অধীনে সরকারের প্রত্যক্ষ তত্ত্বাবধানে দরিদ্রদের সাহায্য ও পুনর্বাসনে বিভিন্ন কর্মসূচি পরিচালিত হয়। স্থানীয় পর্যায়ে অসহায় ও ভবঘুরে ব্যক্তিদের সাহায্যদানে সরকারিভাবে দায়িত্ব গ্রহণ করা হয়, যাতে স্থানীয় লোকেরাও দরিদ্রদের সেবায় এগিয়ে আসতে পারে। ত্রাণ সহায়তা, পুনর্বাসনমূলক ব্যবস্থা এবং দরিদ্র কর আরোপের মাধ্যমে এ আইনে দরিদ্রদের উন্নত জীবনযাপনের ব্যবস্থা করা হয়। বিশেষ করে বেকার, শিশু ও অক্ষম দরিদ্রদের জীবিকা অর্জনের ব্যবস্থা করা হয়। অন্যদিকে এ আইনে দরিদ্রদের সাহায্য ও পুনর্বাসন প্রক্রিয়া একটি সুষ্ঠু ব্যবস্থাপনার ফসল হিসেবে বিবেচিত হয়। এভাবে ১৬০১ সালের দরিদ্র আইন দরিদ্রদের সার্বিক কল্যাণে ভূমিকা রাখে। উপরের আলোচনা থেকে বলা যায়, উদ্দীপকে উল্লিখিত বিভিন্ন শ্রেণির দরিদ্র ও ভিক্ষুকদের ক্ষেত্রে ১৬০১ সালের দরিদ্র আইন প্রয়োগের মাধ্যমে তাদের কল্যাণ সাধন করা সম্ভব।"
        }
      ]
    },
    {
      "number": "4",
      "uddipok": "অধ্যাপক দীপক ক্লাসে ছাত্রদের বলেন, কোনো বিষয়কে পেশা হতে হলে বিশেষ জ্ঞানভাণ্ডার, পেশাগত দায়িত্বশীলতা, পেশাগত সংগঠন যেমন থাকতে হয় তেমনি নিয়মতান্ত্রিকভাবে পারিশ্রমিক প্রদান ও সামাজিক স্বীকৃতিরও প্রয়োজন রয়েছে। কিন্তু বৃত্তির জন্য এসব কোনোকিছুর অপরিহার্যতা নেই।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "বৃত্তির ইংরেজি প্রতিশব্দ হলো Occupation।"
        },
        {
          "label": "খ",
          "question": "",
          "explanation": "সাধারণত পেশা বলতে জীবিকা নির্বাহের জন্য নির্দিষ্ট বৈশিষ্ট্য, দক্ষতা, নৈপুণ্য, তত্ত্বনির্ভর সুশৃঙ্খল জ্ঞান, মূল্যবোধ ও নৈতিকতা এবং ব্যবহারিক জ্ঞানভিত্তিক অর্থনৈতিক কর্মকাণ্ডকে বোঝায়। মানবজ্ঞানের কোনো একটি নির্দিষ্ট শাখায় উচ্চমানের তাত্ত্বিক ও ব্যবহারিক জ্ঞানার্জন করে, সে জ্ঞানকে অর্থনৈতিক উদ্দেশ্যে অর্থাৎ জীবনধারণের উপায় হিসেবে বাস্তব ক্ষেত্রে প্রয়োগ করাকে এক কথায় পেশা বলা হয়। যেমন- ডাক্তারি, ওকালতি, শিক্ষকতা ইত্যাদি।"
        },
        {
          "label": "গ",
          "question": "",
          "explanation": "উদ্দীপকে পেশার যেসব মানদণ্ডের উল্লেখ রয়েছে সেগুলো হলো বিশেষ জ্ঞান ও যোগ্যতা, পেশাগত দায়িত্ব, পেশাগত সংগঠন, উপার্জনশীলতা এবং সামাজিক স্বীকৃতি। যেকোনো কাজ বা বৃত্তিকে পেশার মর্যাদায় উন্নীত হতে হলে কতগুলো শর্ত পূরণ করতে হয়। এসব শর্তই হলো পেশার বৈশিষ্ট্য। প্রত্যেক পেশার কতগুলো স্বীয় বৈশিষ্ট্য রয়েছে। এগুলোর সমষ্টিকে পেশার মানদণ্ড বলা হয়। উদ্দীপকে অধ্যাপক দীপক ক্লাসে ছাত্রদের বলেন, কোনো বিষয়কে পেশা হতে হলে বিশেষ জ্ঞানভাণ্ডার, পেশাগত দায়িত্বশীলতা, পেশাগত সংগঠন যেমন থাকতে হয় তেমনি নিয়মতান্ত্রিকভাবে পারিশ্রমিক প্রদান ও সামাজিক স্বীকৃতিও প্রয়োজন রয়েছে। তার এ বক্তব্যে পেশার কয়েকটি মানদণ্ড যেমন বিশেষ জ্ঞান ও যোগ্যতা, পেশাগত দায়িত্ব, পেশাগত সংগঠন, উপার্জনশীলতা ও সামাজিক স্বীকৃতি প্রভৃতি ফুটে উঠেছে। যেকোনো পেশাদার ব্যক্তিকে স্বীয় পেশা সম্পর্কে পর্যাপ্ত সুস্পষ্ট ও সুসংবাদ জ্ঞান থাকা আবশ্যক। এ জ্ঞান শিক্ষা ও প্রশিক্ষণের মাধ্যমে অর্জন করতে হয়। পেশাগত দায়িত্ব পেশার অন্যতম বৈশিষ্ট্য। পেশাদার ব্যক্তির নির্দিষ্ট দায়িত্ব রয়েছে। তার কাজ হচ্ছে অর্জিত জ্ঞান ও দক্ষতাকে মানবকল্যাণে প্রয়োগ করা। আবার পেশার সার্বিক মানোন্নয়ন ও স্বার্থ সংরক্ষণের জন্য পেশাগত সংগঠন থাকার জরুরি। পেশার অন্যতম বৈশিষ্ট্য হচ্ছে উপার্জনশীলতা। পেশায় নিয়োজিত ব্যক্তি আয়ের উৎস হিসেবে তার পেশাগত জ্ঞান ও দক্ষতাকে ব্যবহার করে থাকে। তাছাড়া সামাজিক স্বীকৃতিও পেশার অন্যতম মানদণ্ড। কোনো পেশাকে পেশার মর্যাদা পেতে হলে তাকে অবশ্যই সমাজ বা রাষ্ট্র কর্তৃক স্বীকৃত হতে হবে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত পেশা ও বৃত্তির মধ্যে ব্যাপক বৈসাদৃশ্য বিদ্যমান। অনেকেই পেশা ও বৃত্তিকে প্রায় একই অর্থে ব্যবহার করে থাকেন। কিন্তু বর্তমানে এগুলোকে একই রকম মনে করা হয় না। বৃত্তি মূলত জীবন ধারণের জন্য পরিচালিত যেকোনো অর্থনৈতিক কর্মকাণ্ডকে বোঝায়। পক্ষান্তরে পেশার মূল দিক হচ্ছে বুদ্ধিবৃত্তিক প্রশিক্ষণের মাধ্যমে যোগ্যতা অর্জন। উদ্দীপকে অধ্যাপক দীপক ক্লাসে পেশার কতগুলো মানদণ্ডের তথা উল্লেখ করেন। তিনি বলেন বৃত্তির জন্য এসব মানদণ্ডের অপরিহার্যতা নেই। মূলত প্রতিটি পেশারই কতগুলো বৈশিষ্ট্য থাকে যা পেশাকে বৃত্তি থেকে আলাদা করে। যেমন মানবজ্ঞানের কোনো একটি নির্দিষ্ট শাখায় তাত্ত্বিক ও ব্যবহারিক জ্ঞান অর্জন করে সে জ্ঞানকে অর্থনৈতিক উদ্দেশ্যে বা জীবনধারনের উপায় হিসেবে বাস্তবক্ষেত্রে প্রয়োগ করাকে পেশা বলে। যেমন- চিকিৎসা, শিক্ষকতা ইত্যাদি। অন্যদিকে জীবনধারণের জন্য পরিচালিত যেকোনো অর্থনৈতিক কর্মকাণ্ডকে বৃত্তি বলে। যেমন- দিন- মজুরি, রিকসা চালানো ইত্যাদি। পেশার ক্ষেত্রে সুসংগঠিত ও প্রাতিষ্ঠানিক জ্ঞানের প্রয়োজন রয়েছে। বৃত্তির জন্য কোনো বিশেষ জ্ঞানার্জনের আবশ্যকতা নেই। প্রতিটি পেশারই স্বতন্ত্র কিছু মূল্যবোধ ও নৈতিক মানদন্ড থাকে যা পেশাদার কর্মীদের আচার-আচরণ, কার্যাবলি নিয়ন্ত্রণ' করে। বৃত্তির ক্ষেত্রে তেমন কোনো মূল্যবোধ ও নৈতিক মানদণ্ডের প্রয়োজন হয় না। পেশার সামগ্রিক উন্নয়ন ও কর্মীদের স্বার্থ সংরক্ষণের জন্য প্রত্যেকটি পেশাতেই পেশাগত প্রতিষ্ঠান লক্ষ করা যায়। বৃত্তির জন্য পেশাগত প্রতিষ্ঠানের সেরকম প্রয়োজনীয়তা নেই। পেশার ক্ষেত্রে পেশাজীবীর সুনির্দিষ্ট দায়িত্ব ও কর্তব্য রয়েছে। বৃত্তির ক্ষেত্রে যেমন সুনির্দিষ্ট দায়-দায়িত্ব থাকে না। প্রতিটি পেশা কতগুলো নীতিমালা ও মূল্যবোধ দ্বারা পরিচালিত হয়। বৃত্তির ক্ষেত্রে কোন সুনির্দিষ্ট নীতিমালা নেই। পেশার ক্ষেত্রে জবাবদিহিতা আবশ্যক হলেও বৃত্তির ক্ষেত্রে জবাবদিহিতা অনুপস্থিত। এছাড়া পেশার জনসেবা ও সমাজের স্বীকৃতির প্রয়োজন। পক্ষান্তরে বৃত্তির জন্য সামাজিক স্বীকৃতি আবশ্যক নয়। উপরের আলোচনা থেকে বলা যায়, পেশা ও বৃত্তি একইরকম মনে হলেও এদের মধ্যে বহুবিধ পার্থক্য পরিলক্ষিত হয়।"
        }
      ]
    },
    {
      "number": "5",
      "uddipok": "মি. শেখর একজন পেশাদার সমাজকর্মী। তিনি 'নবজীবন' নামক মাদকাসক্ত নিরাময় ও পুনর্বাসন কেন্দ্রে কর্মরত। প্রতিটি সাহায্যপ্রার্থী রোগীকে তিনি প্রাপ্য সম্মান ও মর্যাদা প্রদানসহ আন্তরিকতার সাথে গ্রহণ করেন এবং সমস্যা সমাধানের স্বার্থে পর্যাপ্ত স্বাধীনতা প্রদান করেন। সাহায্যার্থীদের সিদ্ধান্ত গ্রহণের ক্ষেত্রে তিনি কোনোরূপ হস্তক্ষেপ করেন না। এমন সুন্দর আচরণের জন্য রোগীদের সাথে তার খুব সহজেই সুসম্পর্ক গড়ে ওঠে ও সমস্যা সমাধান ব্যবস্থাও সহজ হয়।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "আর টি শেফার বলেন, ভালো বা মন্দ, কাঙ্ক্ষিত বা অনাকাঙ্ক্ষিত এবং ঠিক বা বেঠিক সম্পর্কে সমাজে বিদ্যমান ধারণার নামই মূল্যবোধ।"
        },
        {
          "label": "খ",
          "question": "",
          "explanation": "বিচার নিরপেক্ষ দৃষ্টিভঙ্গি হলো সমস্যার জন্য সাহায্যার্থীকে দোষারোপ না করা। বিচার নিরপেক্ষ দৃষ্টিভঙ্গি ব্যক্তি সমাজকর্মের গুরুত্বপূর্ণ একটি নীতি। সমাজকর্মীর পেশাগত দায়িত্ব হলো সেবাপ্রার্থীর সমস্যা ও উপলব্ধি মূল্যায়ন করা, সেবাগ্রহীতার উপর দোষগুণ বিচার করে সেবাগ্রহীতার উপর দোষ চাপানো সমাজকর্মীর পেশাগত দায়িত্ব নয়।"
        },
        {
          "label": "গ",
          "question": "",
          "explanation": "উদ্দীপকে উল্লিখিত মূল্যবোধগুলো হলো ব্যক্তির মূল্য ও মর্যাদার স্বীকৃতি এবং ব্যক্তি স্বাধীনতা। পেশার একটি অপরিহার্য বৈশিষ্ট্য হলো পেশাগত মূল্যবোধ। প্রতিটি পেশার অনুশীলনেই মূল্যবোধগুলো অনুসৃত হয়ে থাকে। একটি সাহায্যকারী পেশা হিসেবে সমাজকর্মের কতিপয় মূল্যবোধ রয়েছে। উদ্দীপকের মি. শেখর একজন পেশাদার সমাজকর্মী। তিনি প্রতিটি সাহায্যপ্রার্থী রোগীকে প্রাপ্য সম্মান ও মর্যাদা প্রদানসহ আন্তরিকতার সাথে গ্রহণ করেন এবং সমস্যা সমাধানের স্বার্থে পর্যাপ্ত স্বাধীনতা প্রদান করেন। সাহায্যার্থীর সিদ্ধান্ত গ্রহণের ক্ষেত্রে তিনি কোনোরূপ হস্তক্ষেপ করেন না। তার এ ধরনের আচরণের মাধ্যমে সমাজকর্মের অন্যতম মূল্যবোধ ব্যক্তির মূল্য ও মর্যাদার স্বীকৃতি এবং ব্যক্তি স্বাধীনতা ফুটে উঠেছে। প্রতিটি মানুষের সামাজিক মূল্য ও মর্যাদাবোধ একটি গুরুত্বপূর্ণ বিষয়। সমাজের বসবাসরত প্রতিটি ব্যক্তি বিশেষ মর্যাদার অধিকারী। ব্যক্তির মূল্য ও মর্যাদা স্বীকৃতির মাধ্যমে সমাজকর্ম প্রতিটি মানুষকে তার যথাযথ মূল্যায়ন করে থাকে। এ মূল্যবোধের আলোকে সমাজকর্ম সমস্যাগ্রস্ত সাহায্যার্থীকে তার স্বীয় মর্যাদা ও পৃথক সত্তার স্বীকৃতিদানের মাধ্যমে আন্তরিকতার সাথে গ্রহণ করে থাকে। এতে সমস্যাগ্রস্ত ব্যক্তির মধ্যে আত্মবিশ্বাস জন্ম নেয় এবং সে সমস্যা সমাধান প্রক্রিয়ায় সক্রিয়ভাবে অংশগ্রহণ করে। আবার ব্যক্তি স্বাধীনতা সমাজকর্মের অন্যতম মূল্যবোধ। ব্যক্তি স্বাধীনতা বলতে নিজের ইচ্ছামতো কাজ করা দায়িত্ব ও ভূমিকা পালন করা এবং সিদ্ধান্ত গ্রহণের ক্ষমতাকে বোঝায়। সমাজকর্মের সমস্যা সমাধান প্রক্রিয়ার প্রতিটি পর্যায়ে সাহায্যার্থীর ব্যক্তিস্বাধীনতার প্রতি গুরুত্ব দেওয়া হয়। সমাজকর্ম ব্যক্তির স্বাধীনতার হস্তক্ষেপে বিশ্বাসী নয়। ব্যক্তি স্বাধীনতা ছাড়া মানুষের সুপ্ত প্রতিভার বিকাশ ও স্বাবলম্বিতা অর্জনে মানুষকে সক্ষম করে তোলা সম্ভব নয়। এজন্য সমাজকর্ম ব্যক্তিস্বাধীনতাকে গুরুত্ব দেয়।"
        },
        {
          "label": "ঘ",
          "question": "",
          "explanation": "সাহায্যার্থীর সমস্যা সমাধানে উল্লিখিত মূল্যবোধগুলো ছাড়াও আরো বেশকিছু মূল্যবোধ ধারণ করতে হবে। সমাজকর্ম একটি সাহায্যকারী পেশা। সমস্যাগ্রস্ত ব্যক্তি, দল ও সমিষ্টর সমস্যা সমাধান ও উন্নয়ন সহায়তা করাই এর প্রধান কাজ। আর সমাজকর্ম পেশার অনুশীলনে কিছু স্বতন্ত্র মূল্যবোধ অনুসরণ করা হয়। উদ্দীপকে মি. শেখর সাহায্যার্থীর সমস্যা সমাধানের ক্ষেত্রে সমাজকর্মের অন্যতম দুটি মূল্যবোধ ব্যক্তির মূল্য ও মর্যাদার স্বীকৃতি এবং ব্যক্তি স্বাধীনতা। এগুলো ছাড়াও সমাজকর্মের আরো কিছু মূল্যবোধ রয়েছে যেগুলো সঠিকভাবে অনুসরণ করলে সমস্যা সমাধান প্রক্রিয়া ফলপ্রসূ হয়। আত্মনিয়ন্ত্রণ মূল্যবোধটি ব্যক্তিকে তার সমস্যা সমাধান ও সিদ্ধান্ত গ্রহণে আত্মনির্ভরশীল করে। এর ফলে সে প্রয়োজনীয় ক্ষেত্রে নিজের সমস্যাগুলো নিজেই সমাধান করতে পারে। সবার জন্য সমান সুযোগ অর্থাৎ জাতি-ধর্ম- বর্ণ নির্বিশেষে সব শ্রেণির মানুষকে সাহায্য গ্রহণের সমান সুযোগ প্রদান করা। তাছাড়া সাহায্যর্থীকে স্বনির্ভর করে তোলার মানসিকতা নিয়ে সমাজকর্মী সাহায্য করবেন। ব্যক্তির অন্তর্নিহিত সম্ভাবনাকে কাজে লাগিয়ে তাকে আত্মনির্ভরশীল করে গড়ে তোলাই হবে সমাজকর্মীর প্রধান কাজ। সমাজকর্মের অন্য একটি মূল্যবোধ হচ্ছে সম্পদের সদ্ব্যবহার করা, অর্থাৎ সাহায্যার্থীর বাহ্যিক ও অন্তর্নিহিত সম্পদের সর্বোচ্চ ব্যবহারের মাধ্যমে সমস্যা সমাধানে প্রচেষ্টা চালাতে হবে। পারস্পরিক দায়িত্ববোধ সমাজের উদ্দেশ্য অর্জনকে সফল করে তোলে। পারস্পরিক শ্রদ্ধাবোধ ও সহনশীলতা সমাজকর্মের অপর একটি মূল্যবোধ। এটি না থাকলে সামাজিক বন্ধন শিথিল হয়ে পড়ে। সর্বোপরি একজন সমাজকর্মী তার জ্ঞানের সর্বোচ্চ ব্যবহারের মাধ্যমে সাহায্যার্থীকে সেবা প্রদান করবেন এবং তিনি সমাজের প্রতি সামগ্রিক দৃষ্টিভঙ্গি পোষণ করবেন। পরিশেষে বলা যায়, সমাজকর্ম পেশার মর্যাদা লাভের ক্ষেত্রে সমাজকর্ম পেশার সকল মূল্যবোধের প্রয়োজন রয়েছে।"
        }
      ]
    },
    {
      "number": "6",
      "uddipok": "মি. সাখাওয়াৎ আলী একটি আন্তর্জাতিক সংস্থায় কর্মকর্তা হিসেবে দীর্ঘদিন কর্মরত ছিলেন। এসময় তিনি প্রচুর সম্পদ গড়ে তোলেন। তাঁর একমাত্র ছেলে আমেরিকার একটি স্বনামধন্য বিশ্ববিদ্যালয়ে শিক্ষক হিসেবে দায়িত্ব পালন করছেন। তিনি তাঁর বাবাকে এদেশে আর ফিরবেন না বলে জানিয়েছেন। এ কারণে সাখাওয়াৎ আলী তাঁর প্রচুর বিত্ত-বৈভব ধর্মীয় বিধান মোতাবেক জনকল্যাণ ও ধর্মীয় উদ্দেশ্যে চিরতরে উৎসর্গ করে যাওয়ার জন্য সিদ্ধান্ত নিয়েছেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "বায়ত শব্দের অর্থ ঘর।"
        },
        {
          "label": "খ",
          "question": "",
          "explanation": "সদকায়ে জারিয়া হলো এমন দান যে দানের সওয়াব ঐ ব্যক্তির মৃত্যুর পরও অব্যাহত থাকে। সদকা শব্দের অর্থ দান করা। আর জারিয়া শব্দের অর্থ প্রবহমান, সদাস্থাায়ী। সদকায়ে জারিয়া হলো এমন দান যার কার্যকারিতা কখনো শেষ হবে না। এ ধরনের দানকারী ব্যক্তি মৃত্যুর পর কবরে থাকা অবস্থায়ও ঐ দানের সওয়াব পেতে থাকবেন।"
        },
        {
          "label": "গ",
          "question": "",
          "explanation": "সাখাওয়াত আলীর কাজটি সনাতন সমাজকল্যাণ প্রতিষ্ঠান ওয়াকফকে নির্দেশ করছে। আরবি শব্দ ওয়াক্‌ফ-এর বাংলা অর্থ আটক। আটক বলতে সম্পত্তির মালিকানাকে আটক করা এবং সেই আটককৃত সম্পত্তি দরিদ্রদের দান করা বা কোনো উদ্দেশ্যে উৎসর্গ করাকে বোঝানো হয়েছে। ওয়াক্ফ্ফ ইসলাম ধর্মে প্রচলিত জনহিতকর কাজে সম্পত্তি দানের একটি স্থায়ী ব্যবস্থা। ব্যবহারিক দৃষ্টিকোণ থেকে ওয়াক্‌ফকে তিন ভাগে ভাগ করা যায়। যথা- ওয়াকফ-ই-খায়রি, ওয়াক্‌ফ-ই-আহলি ও ওয়াকফ-ই-লিল্লাহ। যখন কোনো মুসলমান তার সম্পত্তি বা সম্পত্তির আয় জনহিতকর কাজে দান করেন, তখন তাকে ওয়াক্ত-ই-খায়রি বলা হয়। নিজ বংশধর বা আত্মীয়-স্বজনদের কল্যাণে দান করলে তখন তাকে ওয়াক্‌ফ-ই-আহলি এবং ধর্মীয় কাজে স্থায়ীভাবে দান করলে ওয়াক্‌ফ-ই-লিল্লাহ বলে। উদ্দীপকের রাইসুল ইসলামের কর্মকাণ্ডে উক্ত বিষয়গুলোই দেখা যায়। উদ্দীপকের সাখাওয়াত আলী তার প্রচুর বিত্ত বৈভব ধর্মীয় বিধান মোতাবেক জনকল্যাণ ও ধর্মীয় উদ্দেশ্যেও চিরতরে উৎসর্গ করার সিদ্ধান্ত নিয়েছেন। আর এভাবে ধর্মীয় ও জনহিতকর কাজে স্বত্ব ত্যাগ করে স্থায়ীভাবে দান করাই হলো ওয়াকফ। তাই বলা যায়, সাখাওয়াত আলীর কর্মকাণ্ড ওয়াকফকে নির্দেশ করে।"
        },
        {
          "label": "ঘ",
          "question": "",
          "explanation": "মি. সাখাওয়াত আলীর কাজ অর্থাৎ ওয়াকফ এর গুরুত্ব অনস্বীকার্য। ওয়াকফের মাধ্যমে দানকৃত সম্পত্তি সমাজের বিভিন্ন শ্রেণির মানুষ ও সামাজিক প্রতিষ্ঠানের উন্নয়নের মাধ্যমে আর্থ-সামাজিক উন্নয়নে ভূমিকা রাখছে। সমাজকল্যাণ ও সমাজসেবায় ওয়াক্তের গুরুত্ব অপরিসীম। ওয়াক্ফ্ফ মানবকল্যাণের লক্ষ্যে বৈষয়িক সহায়তা ও দানকে প্রাতিষ্ঠানিক ভিত্তি দেয়। অর্থাৎ ওয়াকফকৃত সম্পত্তি থেকে প্রাপ্ত আয় প্রাতিষ্ঠানিক নিয়ম-শৃঙ্খলা মাফিক সমাজ ও মানুষের কল্যাণে ব্যয় হয় এর ফলে সমাজের আর্থ- সামাজিক উন্নয়ন সাধিত হয়। উদ্দীপকে মি. সাখাওয়াত আলীর ওয়াক্‌ফ্কৃত সম্পত্তির আয় দ্বারা দুঃস্থ, এতিম ও অসহায়দের ভরণ-পোষণ, স্বাস্থ্য, চিকিৎসাসহ আরও অনেক উন্নয়নমূলক কার্যক্রম পরিচালিত হচ্ছে। এর ফলে সার্বিক আর্থ-সামাজিক উন্নয়ন অবশ্যই প্রভাবিত হবে। প্রকৃতপক্ষে বিভিন্ন সামাজিক ও শিক্ষা প্রতিষ্ঠান, যেমন- দাতব্য চিকিৎসালয়, এতিমখানা, স্কুল-কলেজ, রাস্তাঘাট, পুল নির্মাণ প্রভৃতি স্থাপনে ওয়াক্‌ফের ভূমিকা অনবদ্য। ওয়াকফকৃত সম্পদ প্রাতিষ্ঠানিকভাবে ব্যবহারের মাধ্যমে অনেকের কর্মসংস্থানের সৃষ্টি হয়। তাছাড়া অসহায় ও দরিদ্রদের দান- খয়রাত করার মাধ্যমে তাদের অর্থনৈতিক নিরাপত্তা প্রদানেও ওয়াক্‌ফের গুরুত্ব অনস্বীকার্য। এর ফলে সমাজের দুঃস্থ ও অসহায় জনগোষ্ঠীর কল্যাণ সাধিত হয়। আর এভাবেই সমাজের সামগ্রিক আর্থ-সামাজিক অবস্থারও ইতিবাচক পরিবর্তন সংঘটিত হয়। পরিশেষে বলা যায়, জনকল্যাণের নানা পথ উন্মোচনের মাধ্যমেই ওয়াক্‌ফ সমাজের আর্থ-সামাজিক উন্নয়নকে ত্বরান্বিত করে।"
        }
      ]
    },
    {
      "number": "7",
      "uddipok": "বাংলাদেশ প্রাকৃতিক দুর্যোগপ্রবণ দেশ। প্রতিবছর বন্যা, খরা, নদীভাঙন, জলোচ্ছ্বাসের কারণে হাজার হাজার মানুষ অনাহারে ও অর্ধাহারে মৃত্যুবরণ করে। এ অবস্থা মোকাবিলার জন্য সরকার প্রতিটি এলাকায় সামাজিক সম্পদ গড়ে তোলার প্রতি গুরুত্বারূপ করে। যাতে স্থানীয়ভাবে সম্পদ আহরণ, বিতরণ, ঋণ প্রদান ইত্যাদি কর্মসূচির মাধ্যমে দুর্যোগ মোকাবিলার যথাযথ ব্যবস্থা গ্রহণ করা যায়।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "সমাজবিজ্ঞানী Bottomore সামাজিক নিয়ন্ত্রণকে দুই শ্রেণিতে বিভক্ত করেন।"
        },
        {
          "label": "খ",
          "question": "",
          "explanation": "সাধারণত সমাজের অসুবিধাগ্রস্ত, দুস্থ, অসহায় শ্রেণির কল্যাণে গৃহীত যাবতীয় কার্যাবলিকেই সমাজসেবা বলা হয়। সমাজকর্মের সাথে সংশ্লিষ্ট প্রত্যয়গুলোর মধ্যে সমাজসেবা অন্যতম। আধুনিক ধারণা মতে, সমাজসেবা হলো মানব সম্পদ উন্নয়ন ও সংরক্ষণে নিয়োজিত সংগঠিত কার্যক্রমের সমষ্টি।"
        },
        {
          "label": "গ",
          "question": "",
          "explanation": "উদ্দীপকে বর্ণিত কাজটিকে সনাতন সমাজকল্যাণ প্রতিষ্ঠান ধর্মগোলার সাথে তুলনা করা যায়। ধর্মগোলা এমন একটি কল্যাণমূলক প্রচেষ্টা যা ব্রিটিশ শাসিত ভারতীয় উপমহাদেশে গঠিত হয়। এই প্রতিষ্ঠানটি গঠনের লক্ষ্য ছিল প্রাকৃতিক বিপর্যয় ও দুর্ভিক্ষজনিত পরিস্থিতিতে খাদ্যাভাব মোকাবিলা করা। উদ্দীপকেও এ প্রতিষ্ঠানকেই তুলে ধরা হয়েছে। উদ্দীপকে বাংলাদেশের দক্ষিণ অঞ্চলে বন্যা, খরা-জলোচ্ছ্বাসের কারণে হাজার হাজার মানুষ দুর্ভিক্ষ ও মহামারীতে আক্রান্ত হয়ে মৃত্যুবরণ করে। এসব কারণে মৃত্যু রোধের জন্য সরকার প্রতিটি ইউনিয়নে সামাজিক সম্পদ গড়ে তোলার গুরুত্বারোপ করে। উদ্দীপকের এই সামাজিক সম্পদ গড়ে তোলার বিষয়টি ধর্মগোলার সাথে সাদৃশ্যপূর্ণ। ধর্মগোলা মূলত খাদ্যশস্য সংরক্ষণ পদ্ধতি। ফসল কাটার মৌসুমে কৃষকদের নিকট থেকে খাদ্যশস্য সংগ্রহ করে ধর্মগোলায় সংরক্ষণ করে রাখা হতো। দুর্ভিক্ষের সময় তা বিনা সুদে কৃষকদের মাঝে বিতরণ করা হতো। তাই বলা যায়, উদ্দীপকে বর্ণিত কাজটিকে ধর্মগোলার সঙ্গে তুলনা করা যায়।"
        },
        {
          "label": "ঘ",
          "question": "",
          "explanation": "উদ্দীপক দ্বারা নির্দেশিত ধর্মগোলা কর্মসূচিটি খাদ্য সংকটের কারণে সৃষ্ট মারাত্মক বিপর্যয় প্রতিরোধসহ বিভিন্ন ক্ষেত্রে গুরুত্বপূর্ণ অবদান রাখতো। ধর্মগোলা ছিলো একটি খাদ্যশস্য সংরক্ষণ পদ্ধতি। ফসল কাটার মৌসুমে কৃষকদের কাছ থেকে খাদ্যশস্য সংগ্রহ করে ধর্মগোলায় জমা রাখা হতো এবং অভাব বা দুর্ভিক্ষের সময় বিনা সুদে তা বিতরণের ব্যবস্থা করা হতো। কৃষককে এই শর্তে ঋণ দেওয়া হতো যে, পরবর্তী মৌসুমে ফসল উঠলে তা পরিশোধ করতে হবে। দুর্ভিক্ষ ও প্রাকৃতিক বিপর্যয়ের অসহায় ও দরিদ্র কৃষক জনগোষ্ঠীকে অনাহারে মৃত্যু থেকে রক্ষা করাই ছিল ধর্মগোলার লক্ষ্য। অবিভক্ত ভারতে বিভিন্ন প্রাকৃতিক ও মানবসৃষ্ট দুর্যোগের ফলে সৃষ্ট দুরবস্থা থেকে সাধারণ মানুষকে রক্ষার ব্যবস্থা হিসেবে এটি উল্লেখযোগ্য ভূমিকা পালন করে।' দুর্ভিক্ষজনিত পরিস্থিতি মোকাবিলা করতে প্রতিটি গ্রামে ফসলের মৌসুমে বিভিন্ন খাদ্যশস্য ধর্মগোলায় জমা রাখা হতো। দুর্যোগ, দুর্ভিক্ষ বা অভাব মেটানোর জন্য এ ধরনের পদ্ধতি সমষ্টি উন্নয়নের 'স্থানীয় ভিত্তিতে স্থানীয় সমস্যার সমাধান'- নীতির সাথে সামঞ্জস্যপূর্ণ। ধর্মগোলা একটি প্রতিরোধমূলক কার্যক্রম হিসেবেও বিশেষ তাৎপর্যপূর্ণ। দুর্ভিক্ষ ছাড়াও বিভিন্ন প্রাকৃতিক দুর্যোগ যেমন- ঘূর্ণিঝড়, জলোচ্ছ্বাস, খরা, ফসলহানি প্রভৃতি ক্ষেত্রে দরিদ্র- কৃষক ও সাধারণ মানুষ যেন খাদ্যাভাবে না পড়ে সেদিকে লক্ষ রেখে একটি প্রতিরোধমূলক ব্যবস্থা হিসেবে ধর্মগোলা গঠন করা হয়। এর মাধ্যমে সমাজ ও সমাজের মানুষের প্রতি অবস্থাপন্ন মানুষের দায়িত্ব ও কর্তব্যবোধ জাগ্রত হয়। পাশাপাশি মানুষের মধ্যে অভাব ও দুর্ভিক্ষ মোকাবিলার আগাম সচেতনতা সৃষ্টি হয়, যা তাদেরকে বিপর্যয়মূলক পরিস্থিতি মোকাবিলায় প্রস্তুত করে। উদ্দীপকের বর্ণিত এলাকায় দুর্ভিক্ষ ও মহামারী প্রতিরোধে সামাজিক সম্পদ তথা ধর্মগোলা গুরুত্বপূর্ণ ভূমিকা রাখতে পারবে। এই এলাকার মানুষ সংকটকালীন সময়ে ধর্মগোলা থেকে সাহায্য নিতে পারবে।"
        }
      ]
    },
    {
      "number": "8",
      "uddipok": "মিসেস সাবিহা ১৮৮০ সালে একটি সম্ভ্রান্ত পরিবারে জন্মগ্রহণ করেন। তিনি ছিলেন শিক্ষানুরাগী, প্রতিবাদী ও সমাজ সংস্কারক। প্রতিকূল পারিবারিক ও সামাজিক পরিবেশে জন্মগ্রহণ করেও তিনি নিজের চেষ্টায় আধুনিক শিক্ষায় শিক্ষিত হয়ে ওঠেন এবং শিক্ষা বিস্তার, নারী জাগরণ, নারীদের অধিকার আদায়ে অসামান্য অবদান রেখে চিরস্মরণীয় ব্যক্তিত্বে পরিণত হোন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "ঈশ্বরচন্দ্র বিদ্যাসাগরের জন্ম ১৮২০ খ্রিষ্টাব্দের ২৬ সেপ্টেম্বর।"
        },
        {
          "label": "খ",
          "question": "",
          "explanation": "সামাজিক পরিবর্তন হলো সমাজকাঠামো, সংস্কৃতি, আচরণবিধি, সামাজিক প্রতিষ্ঠান ও মূল্যবোধের রূপান্তরে গৃহীত এক বিকল্প কলা-কৌশল। পরিবর্তন বলতে মূলত একটি অবস্থা থেকে আরেকটি অবস্থায় উপনীত হওয়াকে বোঝায়। সে অর্থে সামাজিক পরিবর্তন হলো সমাজের একটি অবস্থা থেকে অন্য অবস্থায় রূপান্তর। সমাজের এ রূপান্তর কখনো ইতিবাচক কখনো নেতিবাচক ধারায় এবং কখনো ধীরগতিতে আবার কখনো দ্রুত গতিতে হয়ে থাকে। সামাজিক পরিবর্তন বলতে সামাজিক ব্যবস্থায় স্থায়ী ও অপরিহার্য অংশের পরিবর্তনকে বোঝায়। আবার, সমাজ কাঠামোর বা বিভিন্ন সামাজিক প্রতিষ্ঠানের পরিবর্তনও সামাজিক পরিবর্তন হিসেবে বিবেচিত হয়।"
        },
        {
          "label": "গ",
          "question": "",
          "explanation": "মিসেস সাবিহাকে ইতিহাসের মহীয়সী নারী বেগম রোকেয়ার সাথে তুলনা করা যায়। বিংশ শতাব্দীতে অবিভক্ত বাংলার নারী জাগরণের অগ্রদূত হিসেবে বেগম রোকেয়ার নাম ইতিহাসের পাতায় স্বর্ণাক্ষরে লেখা রয়েছে। বেগম রোকেয়া ১৮৮০ সালে রংপুর জেলার পায়রাবন্দ গ্রামে এক জমিদার পরিবারে জন্মগ্রহণ করেন। তৎকালীন মুসলিম সমাজে কঠোর পর্দা প্রথার প্রচলন ছিল। পরিবারে ছেলেদের শিক্ষার ব্যবস্থা থাকলেও মেয়েদের শিক্ষার পথ ছিল রুদ্ধ। এরকম প্রতিকূল পরিবেশে নিজের প্রচেষ্টায় ও ভাইয়ের সহযোগিতায় তিনি বাংলা ও ইংরেজিতে শিক্ষা লাভ করেন। তিনি আজীবন নারী শিক্ষা, লিঙ্গের সমতায়ন ও অন্যান্য বিষয়াবলিতে নারী সমাজের উন্নয়ন ও কল্যাণে কাজ করে গেছেন। বিশেষ করে মুসলিম নারী সমাজের স্বাধীনতা, শিক্ষা ও অধিকার অর্জনের আন্দোলনে তিনি ছিলেন পথিকৃৎ। উদ্দীপকে বলা হয়েছে, মিসেস সাবিহা ১৮৮০ সালে একটি সম্ভ্রান্ত পরিবারে জন্মগ্রহণ করেন। তিনি ছিলেন শিক্ষানুরাগী প্রতিবাদী ও সমাজ সংস্কারক। প্রতিকূল পারিবারিক ও সামাজিক পরিবেশে জন্মগ্রহণ করেও তিনি নিজের চেষ্টায় আধুনিক শিক্ষায় শিক্ষিত হয়ে ওঠেন এবং শিক্ষা বিস্তার, নারী জাগরণ ও নারীদের অধিকার আদায়ে অসামান্য অবদান রাখেন। উদ্দীপকের মিসেস সাবিহার সাথে ওপরে বর্ণিত মহীয়সী নারী বেগম রোকেয়া মিল পাওয়া যায়। তাই মিসেস সাবিহাকে বেগম রোকেয়ার সাথে তুলনা করা যায়।"
        },
        {
          "label": "ঘ",
          "question": "",
          "explanation": "নারী শিক্ষা প্রসার ও অগ্রযাত্রায় বেগম রোকেয়ার অবদান চিরস্মরণীয়। বেগম রোকেয়া ছিলেন বাঙালি মুসলিম সমাজে নারীমুক্তি আন্দোলনের অগ্রদূত। মুসলিম নারীদেরকে শিক্ষাসহ বিভিন্ন অধিকার সম্পর্কে সচেতন করে তোলার জন্য তিনি আজীবন কাজ করেন। রোকেয়ার সাহিত্যকর্ম ও লেখনি ছিল নারী মুক্তি আন্দোলনের অন্যতম হাতিয়ার। তিনি বিশ্বাস করতেন যে, মুসলমানদের সেকেলে ও গোঁড়া দৃষ্টিভঙ্গির পরিবর্তন না করলে সমাজে নারীদের অধিকার ও মর্যাদা প্রতিষ্ঠিত করা সম্ভব নয়। মুসলিম নারীদের মধ্যে নেতৃত্বের গুণাবলির বিকাশ এবং সামাজিক ও রাজনৈতিক সচেতনতা সৃষ্টির লক্ষ্যে তিনি ১৯১৬ সালে 'আঞ্জুমানে খাওয়াতিনে ইসলাম' বা 'মুসলিম মহিলা সমিতি' নামে একটি সংগঠন গড়ে তোলেন। এ সংগঠনের মাধ্যমে তিনি দরিদ্র বালিকাদের শিক্ষার সুযোগ দান, কুটির শিল্পসহ বিভিন্নভাবে দুস্থ, বিধবা ও আশ্রয়হীন মহিলাদের কর্মসংস্থানের সৃষ্টি, অবিবাহিত মেয়েদের বিয়ের ব্যবস্থাসহ বিভিন্ন কর্মসূচি পরিচালনা করতেন। পরিশেষে বলা যায়, আজকের বাংলাদেশের নারী মুক্তির যে জয়গান চারদিকে প্রতিধ্বনিত হয় তার গোড়াপত্তন করেছেন বেগম রোকেয়া। তিনি একদিকে যেমন ছিলেন নারী শিক্ষাসহ সমাজ সংস্কারের অগ্রদূত, তেমনি ছিলেন নিষ্ঠাবান সাহিত্যসেবী। তারই প্রত্যক্ষ অবদানে নারীরা আজ পুরুষের পাশাপাশি সমাজে তাদের অবস্থান দৃঢ় করে তাৎপর্যপূর্ণ ভূমিকা পালন করে যাচ্ছে।"
        }
      ]
    },
    {
      "number": "9",
      "uddipok": "পোশাক শ্রমিক সাবিনার বিয়ের মাত্র ছয় মাসের মধ্যে স্বামীর সাথে বিচ্ছেদ হয়। ভালোবেসে বিয়ে করেছিল বলে সে প্রচণ্ড মানসিক কষ্ট পায় এবং এক সহকর্মীর প্ররোচনায় কষ্ট লাঘবের জন্য মাদক নিতে নিতে এক সময় আসক্ত হয়ে পড়ে। এরপর পরিবার, বন্ধু-বান্ধব, সহকর্মীগণ তাকে এড়িয়ে চলতে শুরু করলে সে একাকী হয়ে পড়ে। মাদকমুক্ত জীবনের জন্য চেষ্টা করেও ব্যর্থ হয়ে সাহায্যের জন্য 'বারাকা' সংস্থায় কর্মরত সমাজকর্মীর শরণাপন্ন হয়। সমাজকর্মী তাকে বিশেষ প্রক্রিয়া অনুসরণ করে সমস্যা সমাধানে সহায়তা করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "Social Diagnosis গ্রন্থটি রচনা করেন ম্যারি রিচমন্ড।"
        },
        {
          "label": "খ",
          "question": "",
          "explanation": "সমাজকর্ম পদ্ধতি (Social Work Method) বলতে সমাজকর্মের জ্ঞান ও দক্ষতা বাস্তবক্ষেত্রে অনুশীলনের বাহনকে বোঝায়। সমাজকর্ম একটি বৈজ্ঞানিক পদ্ধতিনির্ভর সাহায্যকারী পেশা (Helping Profession)। পেশাদার সমাজকর্মে যেসব প্রক্রিয়ার মাধ্যমে সমাজকর্মের বৈজ্ঞানিক জ্ঞান, দক্ষতা ও নীতিমালা সমাজের ব্যক্তি, দল ও সমষ্টির সমস্যা সমাধানে প্রয়োগ করা হয়, সেসব সুশৃঙ্খল কর্মপ্রক্রিয়ার সমষ্টিই হলো, সমাজকর্ম পদ্ধতি।"
        },
        {
          "label": "গ",
          "question": "",
          "explanation": "উদ্দীপকের সাবিনার মাদক মুক্তির জন্য সমাজকর্মের মৌলিক পদ্ধতি ব্যক্তি সমাজকর্ম প্রয়োগযোগ্য। ব্যক্তি সমাজকর্ম হলো সমাজকর্মের একটি মৌলিক পদ্ধতি। এর মাধ্যমে সমস্যাগ্রস্ত ব্যক্তির সুপ্ত ক্ষমতা বা প্রতিভার বিকাশ সাধনে প্রচেষ্টা চালানো হয়। মূলত এ পদ্ধতির লক্ষ্য নিজস্ব সম্পদের ভিত্তিতে ব্যক্তিকে এমনভাবে স্বাবলম্বী করে তোলা যাতে সে নিজেই নিজের সমস্যা মোকাবিলা করে সুষ্ঠু সামাজিক ভূমিকা পালনে সক্ষম হয়ে ওঠে। এটি সমাজকর্মের এমন একটি পদ্ধতি যা কোনো ব্যক্তির সামাজিক ভূমিকা পালন ক্ষমতার উন্নয়ন, পুনরুদ্ধার বা সংরক্ষণের জন্য ব্যক্তিজীবনের মনস্তাত্ত্বিক দিকে হস্তক্ষেপ করে। উদ্দীপকে দেখা যায় পোশাক শ্রমিক সাবিনার বিয়ের মাত্র ছয় মাসের মধ্যে বিচ্ছেদ হয়। মানসিক কষ্ট লাঘবের জন্য সে এক সময় মাদকাসক্ত হয়ে পড়ে। এরপর পরিবার, বন্ধুবান্ধব ও সহকর্মীগণ তাকে এড়িয়ে চলতে শুরু করলে সে একাকী হয়ে পড়ে। মাদকমুক্ত জীবনের চেষ্টা করেও ব্যর্থ হয়ে সে সাহায্যের জন্য 'বারাকা' সংস্থায় কর্মরত সমাজকর্মীর শরণাপন্ন হয়। উদ্দীপকের সাবিনার সমস্যাটি মূলত ব্যক্তিগত। আর এ ধরনের ব্যক্তিগত সমস্যা সমাধানে ব্যক্তি সমাজকর্ম পদ্ধতিই প্রয়োগযোগ্য।"
        },
        {
          "label": "ঘ",
          "question": "",
          "explanation": "উদ্দীপকে ব্যক্তি সমাজকর্ম পদ্ধতির সকল উপাদানের প্রতিফলন ঘটেছে- মন্তব্যটি যথার্থ। সমাজকর্মের একটি মৌলিক পদ্ধতি হিসেবে ব্যক্তি সমাজকর্ম কিছু সুনির্দিষ্ট উপাদানের সমন্বয়ে গঠিত। ব্যক্তি সমাজকর্মের ৫টি উপাদান রয়েছে। যথা- ১. ব্যক্তি, ২. সমস্যা, ৩. স্থান বা প্রতিষ্ঠান, ৪. পেশাদার প্রতিনিধি ও ৫. প্রক্রিয়া। উদ্দীপকেও সকল উপাদানের উপস্থিতি রয়েছে। ব্যক্তি সমাজকর্মের সবচেয়ে গুরুত্বপূর্ণ উপাদান হলো ব্যক্তি যাকে ব্যক্তি সমাজকর্মের মূল কেন্দ্রবিন্দু বলা হয়। উদ্দীপকে মাদকাসক্ত রফিক হলো ব্যক্তি যে সমস্যাগ্রস্ত এবং নিজ ক্ষমতায় সমস্যা সমাধানে অক্ষম। আর মাদকাসক্তি হলো সমস্যা যা ব্যক্তি সমাজকর্মের দ্বিতীয় উপাদান হিসেবে 'বিবেচিত। 'নবদিগন্ত মাদকাসক্ত পুনর্বাসন কেন্দ্র' হলো প্রতিষ্ঠান। যার মাধ্যমে ব্যক্তি সমাজকর্ম পদ্ধতির আওতায় সাহায্যার্থীর সমস্যা সমাধানে সহায়তা করে। আকবর সাহেব হলেন পেশাদার প্রতিনিধি। পেশাদার প্রতিনিধি সমাজকর্মের জ্ঞান, অভিজ্ঞতা ও দক্ষতা কাজে লাগিয়ে সমস্যার সমাধান করেন। ব্যক্তি সমাজকর্মের সমস্যা সমাধানের সবচেয়ে গুরুত্বপূর্ণ উপাদান হলো প্রক্রিয়া। কারণ প্রক্রিয়ার মাধ্যমেই সমস্যাগ্রস্ত ব্যক্তির সমস্যার সমাধান দেওয়া হয়। আলোচনা শেষে বলা যায়, উদ্দীপকে ব্যক্তি সমাজকর্ম পদ্ধতির সকল উপাদানের প্রতিফলন ঘটেছে।"
        }
      ]
    },
    {
      "number": "10",
      "uddipok": "প্রত্যাশা একটি মানবিক সংস্থা। এ সংস্থা দারিদ্র্য বিমোচনে ক্ষুদ্র ঋণ প্রকল্প পরিচালনা করে। ক্ষুদ্র ঋণ প্রকল্প পরিচালনার জন্য প্রথমত, পরিকল্পিত দল গঠন করতে হয়। প্রতিটি দলে বিশ থেকে পঁচিশ জন সদস্য থাকে। দল পরিচালনার জন্য একজন অভিজ্ঞ সমাজকর্মীর প্রয়োজন হয় যিনি প্রতিটি দলকে আলাদা আলাদা করে গড়ে তোলেন এবং পারস্পরিক মিথস্ক্রিয়ার সুযোগ করে দেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "এইচ এইচ পার্লম্যান এর সংজ্ঞায় ব্যক্তি সমাজকর্মের পাঁচটি উপাদানের ইঙ্গিত মেলে।"
        },
        {
          "label": "খ",
          "question": "",
          "explanation": "সমাধান প্রক্রিয়া বলতে সাধারণত সমস্যাগ্রস্ত ব্যক্তি বা সাহায্যকারীর সমস্যা সমাধানের লক্ষ্যে গৃহীত ধারাবাহিক ও বিজ্ঞানসম্মত কর্মপ্রণালীকে বোঝায়। যখন কোনো সমস্যাগ্রস্ত ব্যক্তি বা সাহায্যপ্রার্থী সমস্যা সমাধানের জন্য কোনো সংস্থা বা সমাজকর্মীর শরণাপন্ন হয় তখন থেকেই সমাধান প্রক্রিয়া শুরু হয়ে যায়। এ প্রক্রিয়ায় কতগুলো স্তর বা ধাপ অনুসরণ করা হয়। এ স্তর বা ধাপগুলো হলো: অনুধ্যান, সমস্যা নির্ণয়, সমাধান, মূল্যায়ন এবং অনুসরণ।"
        },
        {
          "label": "গ",
          "question": "",
          "explanation": "উদ্দীপকে দল সমাজকর্মের পরিকল্পিত দল গঠন এবং পরিচালিত দলীয় আন্তঃক্রিয়া এ দুটি নীতিমালার প্রতিফলন ঘটেছে। যেসকল নীতিমালা অনুসরণ করে সুশৃঙ্খল, সুপরিকল্পিত ও সুনিয়িন্ত্রিতভাবে দল সমাজকর্ম পদ্ধতি পরিচালনা করা হয় সেগুলোকে দল সমাজকর্মের নীতিমালা বলা হয়। দল সমাজকর্মের বেশকিছু সুনির্দিষ্ট নীতিমালা রয়েছে। সেগুলোর মধ্যে অন্যতম হলো পরিকল্পিত দল গঠনের নীতি। এ নীতি অনুযায়ী দল সমাজকর্মী তার অভিজ্ঞতা কাজে লাগিয়ে প্রতিষ্ঠানের নীতি অনুসারে পরিকল্পিত দল গঠন করে থাকেন। আবার পরিচালিত দলীয় আন্তঃক্রিয়া দল সমাজকর্মের অন্যতম নীতি। এ নীতি অনুযায়ী দল সমাজকর্মী দলীয় সদস্যদের পারস্পরিক ক্রিয়া প্রতিক্রিয়ার গতি ও প্রকৃতি নিয়ন্ত্রণ করেন। উদ্দীপকে দেখা যায় মানবিক সংস্থা প্রত্যাশা দারিদ্র্য বিমোচনে ক্ষুদ্র ঋণ প্রকল্প পরিচালনা করে। ঋণ প্রকল্প পরিচালনার জন্য প্রথমে বিশ থেকে পঁচিশ জন করে সদস্য নিয়ে দল গঠন করা হয়। সমাজকর্মী প্রতিটি দলকে আলাদাভাবে গড়ে তোলেন এবং পারস্পরিক মিথস্ক্রিয়ার সুযোগ দেন। উদ্দীপকের সংস্থার পরিকল্পিত দল গঠন এবং দলগুলোর মধ্যে মিথস্ক্রিয়ার সুযোগ সৃষ্টির বিষয়টি দল সমাজকর্মের পরিকল্পিত দল গঠনের নীতি এবং পরিচালিত দলীয় আন্তঃক্রিয়া নীতিকে প্রতিফলিত করেছে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত নীতিমালা ছাড়াও দল সমাজকর্মের আরো নীতিমালা রয়েছে। দল সমাজকর্মের কতিপয় সুনির্দিষ্ট নীতিমালা রয়েছে যেগুলো অনুসরণের মাধ্যমে সুশৃঙ্খল, সুপরিকল্পিত ও সুনিয়ন্ত্রিতভাবে দল সমাজকর্ম পদ্ধতি পরিচালনা করা হয়। দল সমাজকর্মের সার্বিক লক্ষ্য ও উদ্দেশ্য অর্জনের- জন্য এসব নীতিমালার প্রয়োগ অপরিহার্য। উদ্দীপকে প্রত্যাশা নামক সংস্থাটি ক্ষুদ্র ঋণ প্রকল্প পরিচালনার জন্য বিশ থেকে পঁচিশ জন সদস্য নিয়ে দল গঠন করে। পরবর্তীকালে সমাজকর্মী দলগুলোর মধ্যে মিথস্ক্রিয়ার সুযোগ করে দেন। উদ্দীপকের এ ঘটনায় দল সমাজকর্মের পরিকল্পিত দল গঠনের নীতি ও পরিচালিত দলীয় আন্তঃক্রিয়া নীতি ফুটে উঠেছে। তবে এ দুটি নীতি ছাড়াও দল সমাজকর্মের আরো কিছু নীতি আছে। যেমন নির্দিষ্ট উদ্দেশ্যের নীতি। এ নীতি অনুযায়ী দলকে সক্রিয় ও কার্যকর রাখার জন্য সুনির্দিষ্ট লক্ষ্য ও উদ্দেশ্য নির্ধারণ করতে হয়। আবার কর্মী-দলের মধ্যে উদ্দেশ্যপূর্ণ সম্পর্কের নীতি অনুসরণের মাধ্যমে সমাজকর্মী ও দলের মধ্যে সুসম্পর্ক গড়ে তোলা হয়। যেকোনো দলের প্রতিটি সদস্য ভিন্ন ভিন্ন প্রকৃতি ও বৈশিষ্ট্যের অধিকারী। তাদের সামর্থ্য, চাহিদা, দক্ষতা, দৃষ্টিভঙ্গি আলাদা। এজন্য দল সমাজকর্মে স্বতন্ত্রীকরণ নীতি মেনে চলা জরুরি। পাশাপাশি দলকে স্বয়ংসম্পূর্ণ ও স্বাবলম্বী করার জন্য দলের আত্ম নিয়ন্ত্রণ অধিকার নীতি অনুসরণ করা অপরিহার্য। পরিবর্তিত পরিস্থিতিতে যাতে দলের গৃহীত কর্মসূচি বাতিল না হয় সেজন্য দল সমাজকর্মে প্রগতিশীল কর্মসূচি গ্রহণ নীতির প্রতি গুরুত্ব দেওয়া হয়। এগুলোর পাশাপাশি দল সমাজকর্মে নমনীয় কর্মকাঠামোর নীতি, সম্পদের সদ্ব্যবহার নীতি, মূল্যায়ন নীতি প্রভৃতি অনুসরণ করাও অপরিহার্য। উপরের আলোচনা থেকে বলা যায়, উদ্দীপকের নির্দেশিত নীতিগুলো ছাড়াও দল সমাজ কর্মে আরো কিছু নীতি প্রয়োগ করা হয়ে থাকে।"
        }
      ]
    },
    {
      "number": "11",
      "uddipok": "বিশিষ্ট ব্যবসায়ী জনাব সালাম তাঁর নিজ এলাকা তারাবোতে সমস্যাগ্রস্তদের সেবাদানের জন্য একটি মানবিক সংস্থা গড়ে তোলেন। উক্ত সংস্থার লক্ষ্য-উদ্দেশ্য অনুযায়ী নীতিমালা প্রণয়ন, পরিকল্পনা ও কর্মসূচি গ্রহণ ও বাস্তবায়নে বিভিন্ন স্তরে প্রয়োজনীয় দক্ষ কর্মী নিয়োজিত করে তাদের স্বল্পমেয়াদি প্রশিক্ষণেরও ব্যবস্থা করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "সমষ্টি সংগঠনের ইংরেজি প্রতিশব্দ হলো Community Organization."
        },
        {
          "label": "খ",
          "question": "",
          "explanation": "সমষ্টি উন্নয়ন বলতে সমষ্টির সামাজিক ও অর্থনৈতিক উন্নতির জন্য স্থানীয় জনগণ ও সরকারের যৌথ প্রচেষ্টাকে বোঝায়। সাধারণভাবে সমষ্টি উন্নয়ন হলো একটি সমষ্টিকে বেছে নেওয়া এবং সেই সমষ্টির আর্থ-সামাজিক ব্যবস্থার উন্নয়ন সাধন করা। অন্যভাবে বলা যায়, স্বল্পোন্নত বা অনুন্নত দেশের জনসাধারণের সামাজিক ও অর্থনৈতিক উন্নয়নের জন্য সম্মিলিত প্রচেষ্টাই হলো সমষ্টি উন্নয়ন। সমাজকর্মের এই পদ্ধতিটি সমষ্টির উন্নয়নে অত্যন্ত কার্যকর ভূমিকা রাখে।"
        },
        {
          "label": "গ",
          "question": "",
          "explanation": "উদ্দীপকটি সমাজকর্মের অন্যতম সহায়ক পদ্ধতি সমাজকর্ম প্রশাসনকে ইঙ্গিত করে। সাধারণত সমাজকর্ম প্রশাসন বলতে সমাজসেবা প্রদানকারী কার্যক্রমের সাথে জড়িত প্রতিষ্ঠানের প্রশাসনকে বোঝায়। সমাজকর্ম প্রশাসন সমাজকর্মের পেশাগত জ্ঞান, দর্শন, নীতি, ও কৌশলের আলোকে গড়ে ওঠে। এটি প্রত্যক্ষভাবে সমাজকল্যাণমূলক কাজের সাথে জড়িত। সমাজকর্ম প্রশাসনে সমাজকর্মীরা প্রতিষ্ঠানের আওতায় থেকে পেশাগত নীতিমালার আলোকে সমস্যাগ্রস্ত ব্যক্তি, দল ও সমষ্টির সমস্যা সমাধানে সেবামূলক কার্যক্রম পরিচালনা করে। এ নিরিখে সমাজকর্ম প্রশাসন কতগুলো উপাদানের সমন্বয়ে গড়ে ওঠে। যেমন, কর্মসূচি, প্রণয়ন, কর্মচারী নিয়োগ ও প্রশিক্ষণ দান, সাংগঠনিক কাঠামো, জনসংযোগ পদ্ধতি ও প্রক্রিয়া, ভৌত কাঠামো, অর্থায়ন ও বাজেট, গবেষণা ও মূল্যায়ন প্রভৃতি। উদ্দীপকে দেখা যায়, জনাব সালাম তার এলাকায় সমস্যাগ্রস্তদের সেবা প্রদানের জন্য একটি মানবিক সংস্থা গড়ে তোলেন। উক্ত সংস্থার লক্ষ্য ও উদ্দেশ্য অনুযায়ী নীতিমালা, পরিকল্পনা ও কর্মসূচি প্রণয়ন ও বাস্তবায়নে প্রয়োজনীয় দক্ষ কর্মী নিয়োগ করেন ও তাদের স্বল্পমেয়াদি প্রশিক্ষণের ব্যবস্থা করেন। উদ্দীপকের এ বিষয়টি ওপরে বর্ণিত সমাজকর্মের সহায়ক পদ্ধতি সমাজকর্ম প্রশাসনের সাথে সম্পূর্ণ সাদৃশ্যপূর্ণ।"
        },
        {
          "label": "ঘ",
          "question": "",
          "explanation": "সমাজকর্মের লক্ষ্য ও উদ্দেশ্য বাস্তবায়নে উদ্দীপকে, নির্দেশিত সমাজকর্ম প্রশাসনের গুরুত্ব অপরিসীম। সামাজিক নীতিকে সমাজসেবায় রূপান্তরের মূল বাহন হচ্ছে সমাজকর্ম প্রশাসন। সামাজিক নীতি বাস্তবায়নের মাধ্যমে তার যথার্থতা ও কার্যকারিতা মূল্যায়নের ক্ষেত্রে সমাজকল্যাণ প্রশাসনের গুরুত্ব অপরিসীম। সমাজকর্ম প্রশাসন সুচিন্তিত উপায়ে প্রতিষ্ঠানের সার্বিক কর্মপরিকল্পনা প্রণয়ন, কর্মচারীদের নির্দেশনা দান এবং প্রতিষ্ঠানের বিভিন্ন উপাদানের মধ্যে সমন্বয় সাধন করে। এতে প্রতিষ্ঠানের কার্যকারিতা বৃদ্ধি পায়। পরিবর্তনশীল আর্থ-সামাজিক অবস্থার সঙ্গে সামঞ্জস্য রেখে গতিশীল ও বহুমুখী কর্মসূচি গ্রহণ এবং সুষ্ঠুভাবে পরিচালনা করার ক্ষেত্রে সমাজকর্ম প্রশাসন কার্যকর ভূমিকা পালন করে। সমাজকর্ম প্রশাসন সীমিত সম্পদের বিকল্প ব্যবহারের সর্বোত্তম উপায় নির্ধারণ করার মাধ্যমে প্রতিষ্ঠানের কর্মপরিকল্পনা গ্রহণ করে। ফলে সম্পদের সর্বোত্তম ব্যবহার নিশ্চিত হয়। সমাজকর্ম প্রশাসন যৌথ এবং সমবেত কার্যক্রম গ্রহণের সুযোগ সৃষ্টির অন্যতম মাধ্যম। কারণ সমাজকল্যাণ প্রশাসনের সিদ্ধান্ত গ্রহণ, পরিকল্পনা প্রণয়ন, নীতি নির্ধারণ, কর্মসূচি প্রণয়ন ও বাস্তবায়ন প্রতিটি পদক্ষেপ সংশ্লিষ্ট সকলের অংশগ্রহণের মাধ্যমে গৃহীত হয়। পরিশেষে বলা যায়, সমাজসেবায় নিয়োজিত সকল প্রতিষ্ঠানে সমাজকর্ম প্রশাসনের ভূমিকা অপরিসীম। সমাজকর্ম প্রশাসন সুচিন্তিত উপায়ে যাবতীয় কর্মসূচির পরিকল্পনা প্রণয়ন এবং বাস্তবায়নের জন্য প্রয়োজনীয় সাংগঠনিক কাঠামো তৈরি করে। সমাজকর্ম প্রশাসন পরিকল্পনা মোতাবেক প্রতিষ্ঠানের যাবতীয় কার্যের সুষ্ঠু সম্পাদন নিশ্চিত করে।"
        }
      ]
    }
  ]
}