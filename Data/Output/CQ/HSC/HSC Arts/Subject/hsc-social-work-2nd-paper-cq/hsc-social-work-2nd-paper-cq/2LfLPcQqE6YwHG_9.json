{
  "title": "নটর ডেম কলেজ, ঢাকা ২০২৩",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "অমিত চৌধুরির পরিবার ঢাকার স্থায়ী বাসিন্দা। তাদের আত্মীয়স্বজন গ্রামে বসবাস করা সত্ত্বেও বহুদিন গ্রামে যাওয়া যায়নি। বিশেষ করে তার দুই ছেলে-মেয়ে কোনোদিন গ্রামে যায়নি। এ বছর ছেলে-মেয়ের বায়নার কারণে অমিত চৌধুরী গ্রামে আসেন। গ্রামে এসে অমিতের সন্তানেরা দেখতে পায়- অনেকেই গায়ে শতছিন্ন জামা-কাপড় পরে খাদ্য চাহিদা পূরণে সড়ক মেরামতের কাজ করছে। এমনকি ছেলেমেয়েরাও বিদ্যালয়ে না গিয়ে নগ্ন অথবা অর্ধনগ্ন অবস্থায় কেউ ক্ষেত-খামারে কাজ করছে কেউবা আবার দিব্যি ঘুরে বেড়াচ্ছে। এর কারণ অমিতের কাছে জানতে চাইলে তিনি বলেন, এ গ্রামের মানুষ এতো গরিব যে, তাদের প্রতিদিনের, খাবার ও জামা- কাপড়ের সংস্থানই তারা করতে পারে না, বিদ্যালয়ে যাওয়া তো অনেক দূর।",
      "tag": "NDCD 23",
      "sub_questions": [
        {
          "label": "ক",
          "question": "Charlotte Towle তার কোন গ্রন্থে ৬টি মৌল-মানবিক চাহিদার কথা উল্লেখ করেছেন?",
          "explanation": "Charlotte Towle তার 'Common Human Needs' গ্রন্থে ৬টি মৌল-মানবিক চাহিদার কথা উল্লেখ করেছেন।"
        },
        {
          "label": "খ",
          "question": "মৌল-মানবিক চাহিদার ধারণা দাও।",
          "explanation": "একজন মানুষের শারীরিক, মানসিক ও সামাজিক বিকাশ এবং সভ্য সমাজে বসবাসের জন্য যেসব চাহিদা পূরণ করতে হয় সেগুলোকেই মৌল মানবিক চাহিদা বলা হয়। মৌল মানবিক চাহিদার মধ্যে রয়েছে খাদ্য, বস্ত্র, বাসস্থান, শিক্ষা, চিকিৎসা ইত্যাদি। প্রতিটি মানুষের জন্যই এ চাহিদাগুলো পূরণ করা প্রয়োজন। এসব চাহিদার বেশিরভাগ পূরণ করা না গেলে নানা ধরনের। সমস্যা দেখা দেয়। প্রকৃতপক্ষে মানবিক চাহিদাগুলো পূরণ না হলে সমাজে মানুষ মর্যাদার সাথে বসবাস করতে পারে না।"
        },
        {
          "label": "গ",
          "question": "উদ্দীপকে কোন কোন চাহিদার প্রতি ইঙ্গিত করা হয়েছে? ব্যাখ্যা করো।",
          "explanation": "উদ্দীপকে খাদ্য, বস্ত্র ও শিক্ষা- এই তিনটি মৌলিক মানবিক চাহিদার প্রতি ইঙ্গিত করা হয়েছে। দৈনন্দিন বেঁচে থাকা ও সুনাগরিক হওয়ার জন্য খাদ্য, বস্ত্র ও শিক্ষা, এই তিনটি মৌলিক মানবিক চাহিদা পূরণ হওয়া অতীব প্রয়োজন। মূলত মানুষের শারীরিক, মানসিক ও সামাজিক বিকাশের জন্য এ সকল চাহিদা পূরণ করতে হয়, তন্মধ্যে, খাদ্য সবচেয়ে প্রয়োজনীয় চাহিদা। কেননা, মানুষের অস্তিত্ব রক্ষা, বৃদ্ধি, বিকাশ, কর্মশক্তি সকল কিছুর জন্যই খাদ্য অপরিহার্য। অপরদিকে, বস্ত্রহীন মানুষ স্বাভাবিক জীবনযাপন করতে পারে না। কারণ লজ্জা নিবারণের পাশাপাশি নানা রোগ থেকেও বস্ত্র মানুষকে রক্ষা করে। সর্বোপরি, শিক্ষা একজন মানুষের ব্যক্তিত্ব গঠন, মানবিক মূল্যবোধ, সামাজিক দায়িত্ব এবং দক্ষতা অর্জনের মাধ্যমে সক্ষম করে গড়ে তোলে। শিক্ষাহীন জীবন অজ্ঞতা, বেকারত্ব, দারিদ্র্য ও পুষ্টিহীনতায় নিমজ্জিত করে। উদ্দীপকে বলা হয়েছে, অমিত চৌধুরী গ্রামে গেলে শতচ্ছিন্ন জামা-কাপড়ে কর্মরত দেখেন, এই ছেলে-মেয়েরা দরিদ্রতার কারণে বিদ্যালয়ে যেতে পারে না, বরং খাদ্য ও বস্ত্রের যোগান দিতে হিমশিম খেতে হচ্ছে। অতএব, এখানে খাদ্য, বস্ত্র ও শিক্ষা এই তিনটি মৌলিক মানবিক চাহিদার কথা বলা হয়েছে।"
        },
        {
          "label": "ঘ",
          "question": "উদ্দীপকে উল্লেখিত চাহিদাসমূহের অপূরণজনিত প্রভাব বিশ্লেষণ করো।",
          "explanation": "উদ্দীপকে উল্লিখিত মৌল মানবিক চাহিদা খাদ্য, বস্ত্র ও শিক্ষা পূরণ না হলে নানা সমস্যা সৃষ্টি হতে পারে। সমাজে মানুষের স্বাভাবিকভাবে ও মর্যাদার সাথে বেঁচে থাকার জন্য তার মৌল মানবিক চাহিদা পূরণ করা অপরিহার্য। কিন্তু দারিদ্র্য, জনসংখ্যাধিক্য, রাজনৈতিক অস্থিতিশীলতা, বেকারত্ব, প্রাকৃতিক দুর্যোগ প্রভৃতি কারণে অনেক সময় বাংলাদেশের জনগণ মৌল মানবিক চাহিদা পূরণ করতে পারে না। ফলে পুষ্টিহীনতা, স্বাস্থ্যহীনতা, অপরাধ প্রবণতা, বস্তি সমস্যা, নিরক্ষরতার মতো বিভিন্ন সমস্যার সৃষ্টি হয়। উদ্দীপকে মৌল মানবিক চাহিদা খাদ্য, বস্ত্র ও শিক্ষার অপূরণ লক্ষ করা যায়। একজন মানুষের সুস্থ ও স্বাভাবিক বিকাশের জন্য পরিমিত খাদ্য গ্রহণ অপরিহার্য। এর অভাবে মানুষ স্বাস্থ্যহীনতায় ভোগে। বাংলাদেশের অধিকাংশ জনগণ প্রয়োজনীয় পুষ্টিকর খাদ্য গ্রহণ করতে পারছে না বলেই তারা আজ পুষ্টিহীনতার শিকার। এছাড়া দেশের বেশির ভাগ লোক নিরক্ষর। নিরক্ষরতার কারণে তাদের পুষ্টিজ্ঞান সম্পর্কে কোনো ধারণা নেই। সেই সাথে বাসস্থান সংকটের কারণে অস্বাস্থ্যকর গৃহ ও বস্তিতে বসবাসের ফলে পুষ্টিহীনতা দেখা দেয়। দারিদ্র্যের কারণে রোগ-ব্যাধি হলে উপযুক্ত চিকিৎসা সম্ভব হয় না। ফলে স্বাস্থ্যহীনতা ও অপুষ্টির সৃষ্টি হয়। বর্তমানে বাংলাদেশে শতকরা ৫০ জন শিশু পুষ্টিহীন এবং এ কারণে ২ লাখ শিশু মারা. যায়। এছাড়া শতকরা ১৫ জন শিশু ভিটামিন-এ এর অভাবে রাতকানা রোগে আক্রান্ত। পুষ্টিহীনতার জন্য ৬০ ভাগ মহিলা রক্তস্বল্পতায় ভোগে। বর্তমানে বাংলাদেশে পুষ্টিহীনতার পরিস্থিতি ভয়াবহ রূপ ধারণ করেছে। আর এ সকল সমস্যার মূলে রয়েছে অপূরিত মৌল মানবিক চাহিদা খাদ্য। সুতরাং বলা যায়, খাদ্য, বস্ত্র ও শিক্ষা মৌল মানবিক চাহিদা পূরণ না হলে উপরোল্লিখিত সমস্যা হতে পারে।"
        }
      ]
    },
    {
      "number": "2",
      "uddipok": "মামুন ও স্বপ্না দু'জনই গার্মেন্টস শ্রমিক। তারা সাভার ইপিজেড এলাকায় বাস করে। তারা যে বেতন পায় তা দিয়ে বাড়ি ভাড়া ও ভরণ-পোষণের সম্পূর্ণ খরচ মেটানো যায় না। তাই তাদের অতিরিক্ত সময় কাজ করতে হয়। তাতেও অনেক সময় অসুখ-বিসুখ হলে চিকিৎসা করানোর মতো পর্যাপ্ত অর্থ হাতে থাকে না। তাছাড়া গ্রামে অসহায় মা-বাবাকে টাকা পাঠানোর মতো ক্ষমতা হয় না। মালিককে বেতন বৃদ্ধির অনুরোধ করেও কোনো লাভ হচ্ছে না। এজন্য সর্বদা চিন্তিত মনে থাকে বলে কাজেও তারা সম্পূর্ণরূপে মনোনিবেশ করতে পারে না।",
      "tag": "NDCD 23",
      "sub_questions": [
        {
          "label": "ক",
          "question": "বাংলাদেশে কোন হাসপাতালে সর্বপ্রথম চিকিৎসা সমাজকর্ম চালু হয়।",
          "explanation": "বাংলাদেশে সর্বপ্রথম ঢাকা মেডিকেল কলেজ হাসপাতালে চিকিৎসা সমাজকর্ম চালু হয়।"
        },
        {
          "label": "খ",
          "question": "বিশেষায়িত শাখা বলতে কী বোঝায়?",
          "explanation": "বিশেষায়িত শাখা বলতে যেসব শাখায় সমাজকর্মের উপর সাধারণ জ্ঞানার্জনের পাশাপাশি বিশেষায়িত জ্ঞান ও দক্ষতার প্রয়োজনীয়তাকে বোঝায়। যেমন- চিকিৎসা সমাজকর্ম, ক্লিনিক্যাল সমাজকর্ম ইত্যাদি। সমাজকর্মের কার্যক্রম পর্যালোচনা করলে দেখা যাবে, এটি মানবকল্যাণ, চিকিৎসা, পরামর্শ, সংশোধন, কর্ম-পরিকল্পনা, সংগঠন ইত্যাদি উপায়ে সাহায্যার্থীর সমস্যা সমাধান করে থাকে।"
        },
        {
          "label": "গ",
          "question": "উদ্দীপকে উল্লিখিত দম্পতিকে সহায়তার জন্য সমাজকর্মের কোনো শাখার জ্ঞান প্রয়োজন? ব্যাখ্যা করো।",
          "explanation": "উদ্দীপকে উল্লিখিত দম্পত্তিকে সহায়তার জন্য সমাজকর্মের শিল্প সমাজকর্ম শাখার জ্ঞান প্রয়োজন। শিল্প সমাজকর্ম শিল্প প্রতিষ্ঠানের সাথে সংশ্লিষ্ট নানা সমস্যা নিয়ে কাজ করে। বিশেষ করে শিল্প প্রতিষ্ঠানের মালিক ও শ্রমিকদের সম্পর্কের উন্নয়ন, শিল্প-কারখানার উৎপাদন বৃদ্ধি, শ্রমিকদের অধিকার ও সুযোগ- সুবিধা নিশ্চিতকরণে শিল্প সমাজকর্ম কাজ করে। মূলত সমাজকর্মের এ শাখা উভয়পক্ষের মাঝে সেতুবন্ধন সৃষ্টিতে কাজ করে; যার মাধ্যমে মালিক-শ্রমিক স্বার্থ রক্ষা ছাড়াও প্রতিষ্ঠানের অধিক মুনাফা অর্জনের সম্ভাবনা তৈরি হয়। উদ্দীপকে বলা হয়েছে, মামুন ও স্বপ্না তাদের বেতন দিয়ে বাড়ি ভাড়া ও ভরণ-পোষণের সকল খরচ মেটাতে পারছে না। অপরদিকে মালিককে বেতন বৃদ্ধির কথা বললেও লাভ হচ্ছে না, ফলে তারা কাজে সম্পূর্ণরূপে মনোনিবেশ করতে পারছে না। উদ্দীপকের এসব তথ্য সমাজকর্মের বিশেষায়িত শাখা শিল্প সমাজকর্মকে নির্দেশ করে। তাই উদ্দীপকে উল্লিখিত দম্পতিকে সহায়তার জন্য শিল্প সমাজকর্ম শাখার জ্ঞান প্রয়োজন।"
        },
        {
          "label": "ঘ",
          "question": "উক্ত শাখায় সমাজকর্মীর ভূমিকা আলোচনা করো।",
          "explanation": "উক্ত শাখা অর্থাৎ শিল্প সমাজকর্মে সমাজকর্মীর নানাবিধ ভূমিকা রয়েছে। শিল্প সমাজকর্মী একজন পরিবর্তন প্রতিনিধি। শিল্পক্ষেত্রে তিনি একজন পরামর্শক, উপদেষ্টা, মধ্যস্থতাকারী, যোগাযাগকর্মী। তিনি কখনো তথ্য সরবরাহকারী এবং শিক্ষা দানকারী হিসেবেও ভূমিকা পালন করেন। মূলত প্রাপ্ত তথ্যের বিশ্লেষণের পর সমস্যা সমাধানে শিল্প সমাজকর্মীকে সরাসরি হস্তক্ষেপ করতে হয়। এ ধরনের গুরুত্বপূর্ণ ভূমিকায় শিল্প সমাজকর্মীকে সমাজকর্মের পদ্ধতি ও কৌশলগুলো ফলপ্রসূ করতে হয়। অপরদিকে, শ্রমিকদের জীবনযাত্রার মানোউন্নয়নে শিল্প সমাজকর্মী সদা তৎপর থাকেন। যেমন- শ্রমিকদের ন্যায্য মজুরি, দ্রব্যমূল্য ও অন্যান্য অবস্থার সাথে সামঞ্জস্য রেখে বিভিন্ন সুবিধা প্রদানের লক্ষ্যে শিল্প সমাজকর্মী কাজ করে থাকেন। ফলে শ্রমিকরা মৌলিক মানবিক চাহিদা পূরণ ও ন্যূনতম জীবনমান বজায় রাখতে সক্ষম হন। উদ্দীপকে মামুন ও স্বপ্না তাদের বেতন দিয়ে মৌলিক মানবিক চাহিদা পূরণে হিমশিম খাচ্ছে এবং মানবেতর জীবনযাপন করছে। তাদের বেতন যথাযথ না হওয়ায় তারা গ্রামে মা-বাবাকে টাকা পাঠাতে পারছে না এবং সর্বদা চিন্তিত মনে থাকতে হচ্ছে, এতে কাজের উপর বিরূপ প্রভাব পড়ছে। উপরের আলোচনা থেকে বোঝা যায়, শ্রমিকদের উন্নয়ন ও নানাবিধ প্রয়োজনে শিল্প সমাজকর্মীর ভূমিকা খুবই তাৎপর্যপূর্ণ।"
        }
      ]
    },
    {
      "number": "3",
      "uddipok": "মিসেস সুলতানা একজন সমাজকর্মী। তিনি যেসব সাহায্যার্থীদের সাথে কাজ করেন তাদের প্রায় সবার আচরণই অস্বাভাবিক। কখনো তারা উচ্চস্বরে গান গায়, কখনো দেয় রাজনৈতিক ভাষণ, আর কেউবা ভয়ঙ্কররূপে ছোটাছুটি করে এবং কাছে পেলে কামড়াতে চায়। কেউ প্রচণ্ড অবসাদগ্রস্ত এবং কেউ কেউ আবার অত্যন্ত হিংস্র প্রকৃতির। মিসেস সুলতানা তাদেরকে সমাজকর্মের একটি বিশেষ শাখার জ্ঞান প্রয়োগ করে সমস্যা সমাধানে সহায়তা করে থাকেন।",
      "tag": "NDCD 23",
      "sub_questions": [
        {
          "label": "ক",
          "question": "বাংলাদেশে সর্বপ্রথম কত সালে স্কুল সমাজকর্ম চালু করা হয়?",
          "explanation": "বাংলাদেশে ১৯৬৯ সালে সর্বপ্রথম স্কুল সমাজকর্ম চালু করা হয়।"
        },
        {
          "label": "খ",
          "question": "প্রবীণকল্যাণের ধারণা দাও।",
          "explanation": "প্রবীণকল্যাণ বলতে সমাজকর্ম অনুশীলনের বিশেষায়িত শাখা, যেখানে প্রবীন জনগোষ্ঠীর কল্যাণে সমাজকর্মের জ্ঞান, নীতি, দক্ষতা ও কৌশল প্রয়োগ করাকে বুঝায়। সারা বিশ্বেই প্রবীনরা ঝুঁকিপূর্ণ জনগোষ্ঠী হিসেবে বিবেচিত, কেননা শিল্পায়ন ও নগরায়নের ফলে প্রবীনরা সমাজে অর্থনৈতিক, সামাজিক এবং মানসিকভাবে অবহেলিত সম্প্রদায় হয়ে জীবনযাপন করছে। তাই তাদের অবস্থার উন্নয়ন ঘটাতে হলে প্রবীন কল্যাণমূলক কর্মসূচির কোন বিকল্প নেই।"
        },
        {
          "label": "গ",
          "question": "উদ্দীপকে মিসেস সুলতানা সমাজকর্মের কোন শাখায় কাজ করছেন? ব্যাখ্যা করো।",
          "explanation": "উদ্দীপকের মিসেস সুলতানা সমাজকর্মের ক্লিনিক্যাল সমাজকর্ম শাখায় কাজ করেছেন। ক্লিনিক্যাল সমাজকর্ম হলো সমাজকর্মের একটি অনুশীলনধর্মী প্রায়োগিক শাখা। যে সমস্ত জটিলতার কারণে মানুষের মনো-সামাজিক দায়িত্ব পালন বাধাগ্রস্ত হয় তা দূর করতে এ শাখা সহায়তা করে। এটি শারীরিক ও মানসিক স্বাস্থ্যসহ বিভিন্ন সমস্যা, যেমন- প্রিয়জনের মৃত্যু, পারিবারিক দ্বন্দ্ব, চাকরি হারানো ইত্যাদি কারণে ব্যক্তির জীবনযাত্রায় যে পরিবর্তনের সৃষ্টি হয় তার সাথে সামঞ্জস্য বিধানে সমস্যাগ্রস্ত ব্যক্তিকে সাহায্য করে। এর সাথে আবেগীয় ও মানসিক সামঞ্জস্যহীনতার প্রতিকার ও প্রতিরোধ করা হয়। উদ্দীপকের সমাজকর্মী মিসেস সুলতানা যেসব সাহায্যার্থীদের সাথে কাজ করেন তাদের প্রায় সবার আচরণই অস্বাভাবিক। কখনো তারা উচ্চস্বরে গান গায়, কখনো রাজনৈতিক ভাষণ দেয়, ভয়ঙ্কররূপে ছোটাছোটি করে এবং কাউকে কাছে পেলে কামড়ে দেয়। এ রকম সমস্যায় আক্রান্ত ব্যক্তিদের নিয়ে ক্লিনিক্যাল সমাজকর্ম শাখা কাজ করে থাকে। সমাজকর্মের এ শাখা ব্যক্তি, দল ও সমষ্টির যেকোনো মানবীয় কষ্ট ও ভোগান্তি লাঘবে কাজ করে। একই সাথে শারীরিক ও মানসিক স্বাস্থ্যের উন্নয়নে ভূমিকা রাখে। অতএব বলা যায়, উদ্দীপকের মিসেস সুলতানা সমাজকর্মের ক্লিনিক্যাল সমাজকর্ম শাখায় কাজ করেন।"
        },
        {
          "label": "ঘ",
          "question": "উক্ত শাখার গুরুত্ব বর্ণনা করো।",
          "explanation": "ক্লিনিক্যাল সমাজকর্ম শাখার গুরুত্ব অপরিসীম। ক্লিনিক্যাল সমাজকর্ম হচ্ছে সমাজকর্মের প্রত্যক্ষ অনুশীলনের একটি বিশেষায়িত রূপ, যার মাধ্যমে ব্যক্তি, দল ও সমষ্টির সাথে কাজ করা হয়। ক্লিনিক্যাল সমাজকর্মে একজন সমাজকর্মী ব্যক্তির মানবীয় কষ্ট ও ভোগান্তি লাঘবে কাজ করে। শারীরিক ও মানসিক স্বাস্থ্যের উন্নয়নে সমস্যাগ্রস্থ ব্যক্তিকে সাহায্য প্রদান করে। ক্লিনিক্যাল সমাজকর্মে একজন সমাজকর্মী ব্যক্তি ও পরিবারের পারস্পরিক প্রভাব এবং মিথস্ক্রিয়ার ওপর গুরুত্ব দিয়ে থাকেন। প্রাকৃতিক এবং সামাজিক পরিবেশের সঙ্গে ব্যক্তির আদান- প্রদানকে জোরালো করেন। পরিবর্তিত পরিবেশের সাথে ব্যক্তির সামাজিক ভূমিকা পালনের ক্ষেত্রে ক্লিনিক্যাল সমাজকর্মীরা ব্যক্তি ও পরিবেশ ব্যবস্থা কৌশল ব্যবহার করেন। সমস্যা সমাধানের ক্ষেত্রে সম্পৃক্তকরণ, সমস্যা নির্ণয়, মূল্যায়ন, হস্তক্ষেপ, প্রতিরোধ প্রভৃতি প্রক্রিয়া অবলম্বন করেন। অটিস্টিক শিশুদের পারস্পরিক মিথস্ক্রিয়া, জীবনমুখী আত্মব্যবস্থাপনা, সামাজিক যোগাযোগ বৃদ্ধির ক্ষেত্রে ক্লিনিক্যাল সমাজকর্মী সাহায্যকারীর ভূমিকা পালন করেন। সার্বিকভাবে একজন ক্লিনিক্যাল সমাজকর্মী ব্যক্তির আর্থ-সামাজিক ও মানসিক অবস্থা পর্যালোচনার মাধ্যমে ব্যবস্থা গ্রহণ করেন। এছাড়াও ব্যক্তির প্রয়োজনীয় চাহিদা পূরণের মাধ্যমে তার পুনর্বাসন নিশ্চিতের চেষ্টা করেন। সামগ্রিক আলোচনা থেকে বলা যায়, ক্লিনিক্যাল সমাজকর্ম শাখায় একজন সমাজকর্মী বহুমুখী ভূমিকা পালন করেন।"
        }
      ]
    },
    {
      "number": "4",
      "uddipok": "অধ্যাপক মিজানুর তার ক্লাসে শিক্ষার্থীদের বলেন, আমাদের দেশের সার্বিক অবস্থা খুবই নাজুক। দ্রব্যমূল্যের ঊর্ধ্বগতি, জনসংখ্যাস্ফীতি, সন্ত্রাস-চাঁদাবাজি, নারী নির্যাতন, অপহরণ, মুক্তিপণ আদায়, মাদকাসক্তি, বাল্য ও বহুবিবাহ, দুর্নীতি, শোষণ-বঞ্চনা, অশিক্ষা, দারিদ্র্য, কুসংস্কার ও ধর্মীয় গোঁড়ামি ইত্যাদি আমাদের সামগ্রিক উন্নয়নে প্রতিবন্ধকতা সৃষ্টি করছে। এগুলো নিরসনের একমাত্র পথ হলো জনগণকে সচেতন ও সংগঠিত করে সামাজিক আন্দোলন পরিচালনা করা।",
      "tag": "NDCD 23",
      "sub_questions": [
        {
          "label": "ক",
          "question": "’CFC'র পূর্ণরূপ লেখো।",
          "explanation": "CFC এর পূর্ণরূপ হলো Chlorofluorocarbon"
        },
        {
          "label": "খ",
          "question": "জলবায়ু পরিবর্তন বলতে কী বোঝায়?",
          "explanation": "সাধারণত জলবায়ু পরিবর্তন বলতে পৃথিবীর আবহাওয়ার স্তরগত পরিবর্তনকে বোঝায়। জলবায়ু পরিবর্তন একটি দীর্ঘকালীন পরিবর্তন যা সমুদ্রের উচ্চচাপের কারণে হয়ে থাকে। সমুদ্র ছাড়া মনুষ্যসৃষ্ট অন্যান্য কারণেও জলবায়ুর পরিবর্তন সাধিত হয়ে থাকে। পরিবেশ দূষণ বিভিন্নভাবে ওজোন স্তরকে প্রভাবিত করে যা জলবায়ুর বিরূপ অবস্থার সৃষ্টি করে।"
        },
        {
          "label": "গ",
          "question": "অধ্যাপক মিজানুরের বক্তব্যে সমাজের কোন জিনিসটি ফুটে উঠেছে? ব্যাখ্যা করো।",
          "explanation": "অধ্যাপক মিজানুরের বক্তব্যে সামাজিক সমস্যার বিষয়টি ফুটে উঠেছে। সামাজিক সমস্যা বলতে সমাজ জীবনের অস্বাভাবিক অবস্থাকে বোঝায় যা আমাদের স্বাভাবিক জীবনযাত্রাকে ব্যাহত করে। সামাজিক সমস্যা সমাজ থেকে উদ্ভূত। এটি সমাজে একটি অস্বাভাবিক ও অনভিপ্রেত অবস্থা সৃষ্টি করে। সামাজিক সমস্যাগুলো পরস্পর সম্পর্কযুক্ত এবং সর্বজনীন। এগুলো সমাধানযোগ্য, উন্নয়নের পথে বাধা সৃষ্টিকারী এবং সম্মিলিতভাবে মোকাবিলা করতে হয়। উদ্দীপকে সামাজিক সমস্যার কিছু উদাহরণের মাধ্যমে বলা হয়েছে এগুলো আমাদের সামগ্রিক উন্নয়নে বাধা সৃষ্টি করছে এবং বৃহৎ অংশের জন্য ক্ষতিকর। একই সাথে আদর্শ ও মূল্যবোধ পরিপন্থি। তাই বলা যায়, অধ্যাপক মিজানুরের বক্তব্যে সামাজিক সমস্যাই ফুটে উঠেছে।"
        },
        {
          "label": "ঘ",
          "question": "\"এগুলো নিরসনের একমাত্র পথ হলো জনগণকে সচেতন সংগঠিত করে সামাজিক আন্দোলন পরিচালনা করা।\"- উক্তিটির যথার্থতা বিশ্লেষণ করো।",
          "explanation": "\"এগুলো নিরসনের একমাত্র পথ হলো জনগণকে সচেতন ও সংগঠিত করে সামাজিক আন্দোলন পরিচালনা করা\"-বলতে সম্মিলিত প্রয়াসের কথা বোঝানো হয়েছে যা যথার্থ। সামাজিক সমস্যা সমাজে বিদ্যমান সমস্যাকে নির্দেশ করে যা অধিকাংশ মানুষের উপর নেতিবাচক প্রভাব ফেলে। তবে এগুলো সমাধানযোগ্য, জনগণকে সামাজিক সমস্যা সম্পর্কে সচেতন করা, প্রচারণা চালানো এবং সংঘবদ্ধ চেষ্টার প্রয়োজন। সেই সাথে স্থানীয় প্রশাসন, গ্রামের গণ্যমান্য ও ক্ষমতাবান ব্যক্তি এবং সর্বোপরি যুবসমাজকে সামাজিক সমস্যা নিরসনে একত্রিত হতে হবে, প্রয়োজনে গণ আন্দোলনও কার্যকরী ভূমিকা রাখতে পারে। উদ্দীপকে দেখা যায়, দেশের নানাবিধ সামাজিক সমস্যার উল্লেখ রয়েছে। সামাজিক সমস্যা সমাজের অধিকাংশ মানুষের উপর নেতিবাচক ভূমিকা রাখে। এসব নিরসনে সম্মিলিত ও সংগঠিত চেষ্টার কথা বলা হয়েছে, যা কার্যকরি ভূমিকা পালন করতে পারে। তাই, উদ্দীপকের উল্লেখিত বক্তব্যটি যথার্থ।"
        }
      ]
    },
    {
      "number": "5",
      "uddipok": "মি. সামাদ প্রত্যন্ত অঞ্চলের একটি স্কুলে শিক্ষকতা করেন। তার একমাত্র মেয়ে এবার এমবিবিএস ডিগ্রিতে ভর্তির সুযোগ পেয়েছে। মেয়েটি যখন এইচএসসি পর্যায়ে তখন থেকেই মেয়ের বিয়ের জন্য ভালো ভালো পাত্র পক্ষ এসেছে। কিন্তু মি. সামাদ একজন সচেতন মানুষ হিসেবে সেগুলো পাত্তা দেননি। এদিকে তার স্ত্রী মেয়ের বিয়ে নিয়ে উদ্বিগ্ন, কারণ তার সমবয়সী প্রায় সব মেয়েরই এসএসসি পাসের পূর্বে বিয়ে হয়েছে। তাছাড়া মেয়েকে বিয়ে না দেওয়ার কারণে তাদের অনেক কথা শুনতে হয়। তাই, মি. সামাদ এ বিষয়ে কাজ করার সিদ্ধান্ত গ্রহণ করেন।",
      "tag": "NDCD 23",
      "sub_questions": [
        {
          "label": "ক",
          "question": "'Problema' শব্দের অর্থ কী?",
          "explanation": "'Problema' শব্দের অর্থ সমস্যা বা অবাঞ্ছিত পরিস্থিতি।"
        },
        {
          "label": "খ",
          "question": "মাদকাসক্তির ধারণা দাও।",
          "explanation": "মাদকাসক্তি বলতে মাদকের প্রতি প্রবল আকর্ষণকে বোঝায়; যা ব্যক্তিকে শারীরিক ও মানসিকভাবে বিপর্যস্ত করে তোলে। মাদকাসক্তি একটি মনো-স্নায়বিক ও দৈহিক সমস্যা। এ ক্ষেত্রে কোনো ব্যক্তি বারবার মাদকদ্রব্য গ্রহণ করতে পারেন। মূলত এ জাতীয় দ্রব্যের ওপর অতিরিক্ত নির্ভরশীলতার কারণে সে মাদক গ্রহণ থেকে বিরত থাকতে পারে না।"
        },
        {
          "label": "গ",
          "question": "মি. সামাদের এলাকায় কোন ধরনের সামাজিক সমস্যা বিরাজমান? আলোচনা করো।",
          "explanation": "মি. সামাদের এলাকায় যে সামাজিক সমস্যার ইঙ্গিত রয়েছে তা হলো বাল্যবিবাহ। বাল্যবিবাহ একটি সামাজিক কু-প্রথা। বাংলাদেশে প্রচলিত আইন অনুযায়ী বিয়ের ক্ষেত্রে ছেলের বয়স কমপক্ষে ২১ বছর এবং মেয়ের বয়স কমপক্ষে ১৮ বছর হতে হবে। ছেলে ও মেয়ের বয়স যথাক্রমে ২১ ও ১৮ হওয়ার আগে যদি বিয়ে সম্পন্ন হয় তাহলে তা বাল্যবিবাহ হিসেবে গণ্য হবে। উদ্দীপকে মি. সামাদের এলাকায় দেখা যায়, এসএসসি পাশের পূর্বেই অধিকাংশের বিয়ে হয়ে যায়। যা বাল্যবিবাহ, বাল্যবিবাহ সম্পন্ন না হলে উল্টো অভিভাবককে কথা শুনতে হয়। এভাবে বাল্যবিবাহ পুরো এলাকায় ব্যাধির মতো ছড়িয়ে পড়েছে। তাই উদ্দীপকের আলোচনায় বলা যায়, মি. সামাদের এলাকায় বাল্যবিবাহ নামক সামাজিক সমস্যাটি বিরাজমান।"
        },
        {
          "label": "ঘ",
          "question": "এরূপ সমস্যা সমাধানে তিনি কী ভূমিকা পালন করতে পারেন? বিশ্লেষণ করো।",
          "explanation": "এরূপ সমস্যা তথা বাল্যবিবাহ সমাধানে মি. সামাদ গুরুত্বপূর্ণ ভূমিকা। পালন করতে পারে। বাল্যবিবাহ কোনো সমাজেই কাম্য নয়। কোনো সমাজেই এটি ইতিবাচক প্রভাব ফেলে না। এটি এমন একটি সামাজিক সমস্যা, যা আরও নানামুখী সমস্যার জন্ম দেয়। এরূপ সমস্যা নিরসনে সচেতন নাগরিক কার্যকরি ভূমিকা পালন করতে পারে। বাল্যবিবাহ প্রতিরোধে তিনি বাল্যবিবাহের কুফল সম্পর্কে জনগণকে বিভিন্ন প্রচারণার মাধ্যমে সচেতন করে তুলতে পারেন। এছাড়া বাল্যবিবাহ প্রদানকারী অভিভাবকদের বিরুদ্ধে প্রয়োজনীয় পদক্ষেপ গ্রহণ করতে পারেন। সেই সাথে স্থানীয় প্রশাসন, গ্রামের গণ্যমান্য ও ক্ষমতাবান ব্যক্তি ও যুবসমাজকে বাল্যবিবাহ প্রতিরোধ ও সমস্যার তীব্রতা হ্রাসে সচেতন ও শিক্ষিত নাগরিকরা গুরুত্বপূর্ণ ভূমিকা পালন করেন। এক্ষেত্রে তিনি মৌলিক ও সহায়ক পদ্ধতি ব্যবহারের মাধ্যমে বহুমুখী পদক্ষেপ গ্রহণের মাধ্যমে সমস্যা থেকে উত্তরণে কার্যকর ভূমিকা রাখতে পারেন। কেননা, তিনি সমস্যার মোকাবিলায় একজন সমাজকর্মী উন্নয়নকর্মী ও পরিবর্তন প্রতিনিধি হিসেবে কাজ করেন। উপরের আলোচনায় বলা যায়, মি. সামাদ বাল্যবিবাহ প্রতিরোধ অগ্রণী ভূমিকা রাখতে পারেন।"
        }
      ]
    },
    {
      "number": "6",
      "uddipok": "যুবক-যুবতীদের মধ্যে সচেতনতা বৃদ্ধির লক্ষ্যে আয়োজিত এক সেমিনারে একজন বক্তা বলেন, আজ আমি তোমাদের জন্য মানব সমাজের এমন এক আদিম ও অকৃত্রিম প্রতিষ্ঠানের কথা বলবো যা ছাড়া নারী ও পুরুষ একত্রে বসবাস করতে পারে না। বিষয়টিকে সামাজিক রীতি-নীতির আওতায়, সন্তান গ্রহণ ও প্রতিপালনের একটি চুক্তি বলেও অভিহিত করা হয়।",
      "tag": "NDCD 23",
      "sub_questions": [
        {
          "label": "ক",
          "question": "রোমান Famulus শব্দের অর্থ কী?",
          "explanation": "রোমান Famulus শব্দের অর্থ হলো পরিবার।"
        },
        {
          "label": "খ",
          "question": "সংস্থার ধারণা দাও।",
          "explanation": "যে সকল সমাজসেবা প্রদানকারী সংগঠন পরিচালনা বোর্ডের পৃষ্ঠপোষকতায় বিভিন্ন ধরনের সমাজসেবা প্রদানের সুযোগ সৃষ্টি করে তাদেরকে সামাজিক সংস্থা বলে। সামাজিক সংস্থা সরকারি-বেসরকারি উভয় ধরনের হতে পারে। সরকারি সামাজিক সংস্থার উদাহরণ হলো আইন প্রয়োগকারী সংস্থা, মানবাধিকার বাস্তবায়ন সংস্থা, হাসপাতাল ইত্যাদি। অপরদিকে বেসরকারি সামাজিক সংস্থার উদাহরণ হলো বাংলাদেশ' পরিবার পরিকল্পনা সমিতি বাংলাদেশ রেডক্রিসেন্ট সোসাইটি, ডায়াবেটিক সমিতি ইত্যাদি।"
        },
        {
          "label": "গ",
          "question": "উদ্দীপকে কোন প্রতিষ্ঠানের ইঙ্গিত দেওয়া হয়েছে? ব্যাখ্যা করো।",
          "explanation": "উদ্দীপকে বর্ণিত বিষয়টি অন্যতম সামাজিক প্রতিষ্ঠান বিবাহকে নির্দেশ করে। সামাজিক প্রতিষ্ঠানগুলোর মধ্যে বিবাহ অন্যতম। বিবাহ হলো প্রাপ্তবয়স্ক একজন নারী ও পুরুষের একত্রে বসবাস করার সামাজিক স্বীকৃতি; যা সংশ্লিষ্ট সমাজ, সম্প্রদায় বা দেশের প্রচলিত রীতি-নীতি ও আইন দ্বারা স্বীকৃত। এর মাধ্যমে তারা একসাথে বসবাস ও পরিবার গঠন করার অধিকার পায়। মূলত পরিবার গঠনের একমাত্র বৈধ উপায় হলো বিবাহ। আর এর মাধ্যমে নারী-পুরুষের মধ্যে একটি স্থায়ী সম্পর্ক গড়ে ওঠে। বিবাহ মানব সমাজের একটি সর্বজনীন রীতি হিসেবে পরিচিত। এর মাধ্যমে একজন নারী-পুরুষের মধ্যে বৈধ যৌন সম্পর্ক প্রতিষ্ঠিত হয়। উদ্দীপকে বলা হয়েছে, যুবক-যুবতীদের মধ্যে সচেতনতা বৃদ্ধির লক্ষ্যে আয়োজিত সেমিনারে একজন বস্তু বলেন, আজ আমি তোমাদের জন্য মানব সমাজের এমন এক আদিম ও অকৃত্রিম প্রতিষ্ঠানের কথা বলবো যা ছাড়া নারী ও পুরুষ একত্রে বসবাস করতে পারে না। বিষয়টিকে সামাজিক রীতি-নীতির আওয়তায়, সন্তান গ্রহণ ও প্রতিপালনের একটি চুক্তি বলেও অভিহিত করা হয়। এখানে সামাজিক প্রতিষ্ঠান বিবাহের প্রতি ইঙ্গিত করা হয়েছে। কারণ বিবাহের মাধ্যমেই একজন নারী ও পুরুষ একত্রে বসবাসের বৈধতা লাভ করে।"
        },
        {
          "label": "ঘ",
          "question": "উক্ত প্রতিষ্ঠানের ভূমিকা তোমার পাঠ্যপুস্তকের আলোকে বিশ্লেষণ করো।",
          "explanation": "সামাজিক প্রতিষ্ঠান হিসেবে উদ্দীপকে উল্লিখিত বিষয় অর্থাৎ বিবাহ গুরুত্বপূর্ণ ভূমিকা পালন করে। মানব সভ্যতার ইতিহাস থেকে দেখা যায়, যখন মানুষ গোষ্ঠীবদ্ধভাবে বসবাস শুরু করে তখন থেকেই বিবাহ ব্যবস্থার প্রচলন হয়। মূলত প্রয়োজনের তাগিদেই মানুষ এ ব্যবস্থাটির উদ্ভব ঘটায়। তাই সামাজিক প্রতিষ্ঠান হিসেবে বিবাহের গুরুত্ব সহজেই অনুমান করা যায়। সমাজব্যবস্থায় একে অন্যের সাথে যে সুসম্পর্ক, তার পিছনে বিবাহ গুরুত্বপূর্ণ ভূমিকা পালন করে। বৈবাহিক সম্পর্কের মাধ্যমেই নর-নারীর সামাজিক সম্পর্ক স্থির হয় এবং প্রজনন ধারা বজায় থাকে। নবজাতকের লালন-পালন ও সামাজিকীকরণের দায়িত্ব পিতা-মাতার ওপরই ন্যস্ত হয়। ফলে সন্তানের লালন-পালনে সমস্যা হয় না এবং সে সামাজিক স্বীকৃতি পায়। কিন্তু অবৈধ যৌন সম্পর্কের ফলে যে সন্তানের জন্ম হয়, তার লালন-পালন ও সামাজিকীকরণে নানা সমস্যা দেখা দেয়। কারণ বিবাহ হলো পবিত্র বন্ধন, আর এর মাধ্যমেই পরিবার গঠিত হয়। এ ব্যবস্থাই পরিবারের ভিত্তি। আর পরিবার ব্যবস্থার মাধ্যমেই শিশুরা যোগ্য মানুষ হিসেবে গড়ে ওঠে। এ থেকে বোঝা যায়, বিবাহ সামাজিক প্রতিষ্ঠান হিসেবে অত্যন্ত তাৎপর্যপূর্ণ। পরিশেষে বলা যায়, সভ্য সমাজে শান্তিপূর্ণভাবে বসবাসের জন্য বিবাহের কোনো বিকল্প নেই।"
        }
      ]
    },
    {
      "number": "7",
      "uddipok": "",
      "tag": "NDCD 23",
      "sub_questions": [
        {
          "label": "ক",
          "question": "ধর্ম কী?",
          "explanation": "ধর্ম হলো অতিপ্রাকৃত মহাশক্তিতে বিশ্বাস ও আচার আচরণের সমষ্টি।"
        },
        {
          "label": "খ",
          "question": "আইন প্রয়োগকারী সংস্থার ধারণা দাও।",
          "explanation": "আইন প্রয়োগকারী সংস্থা বলতে ঐ সকল সংস্থাকে বোঝায়, যারা দেশের নাগরিকদের কল্যাণে প্রচলিত আইনের প্রয়োগ করে। যেসব সংস্থার মাধ্যমে আইন বিভাগ কর্তৃক প্রণীত আইন সামাজিক ও রাষ্ট্রীয় শৃঙ্খলা বিধানে প্রয়োগ করা হয়, তাদেরকেই আইন প্রয়োগকারী সংস্থা বলা হয়। এক্ষেত্রে যারা প্রাতিষ্ঠানিকভাবে আইনের প্রতি অনুগত থেকে সমাজের নিয়ম ও আদর্শ ভঙ্গকারীদের খুঁজে বের করে এবং শাস্তি প্রদান করে তাদেরকে আইন প্রয়োগকারী সংস্থার অন্তর্ভুক্ত করা হয়।"
        },
        {
          "label": "গ",
          "question": "উদ্দীপকটি কোন সামাজিক প্রতিষ্ঠানের নির্দেশক? ব্যাখ্যা করো।",
          "explanation": "নিম্নের অনুরুপ: ছকে প্রশ্নবোধক (?) চিহ্ন দ্বারা গণমাধ্যমকে ইঙ্গিত করা হয়েছে। সমাজবিজ্ঞানের অন্যতম একটি প্রত্যয় হলো গণমাধ্যম। সামাজিক প্রতিষ্ঠানগুলোর মধ্যে গণমাধ্যম অন্যতম। সাধারণ অর্থে গণমাধ্যম বলতে জনগণের সাথে যোগাযোগের মাধ্যমকে বোঝায়। অন্যভাবে বলা যায়, কোনো ব্যক্তি বিশেষ বা প্রতিষ্ঠান যখন কোনো তথ্য, সংবাদ, চিত্র ইত্যাদি সর্বসাধারণের অবগতির জন্য বৃহৎ আকারে প্রচার করে তখন তাকে গণমাধ্যম বলা হয়। সংবাদপত্র, রেডিও, টেলিভিশন, ইন্টারনেট, ফেসবুক, টুইটার ইত্যাদি গণমাধ্যমের উদাহরণ। উদ্দীপকের ছকে সংবাদপত্র, টেলিভিশন, রেডিও, ইন্টারনেট প্রভৃতি উল্লেখ করা হয়েছে। আর এ মাধ্যমগুলো গণমাধ্যমের অন্তর্ভুক্ত। তাই বলা যায়, উদ্দীপকের ছকে গণমাধ্যমকেই নির্দেশ করা হয়েছে।"
        },
        {
          "label": "ঘ",
          "question": "সামাজিক সমস্যা নিরসনে উক্ত প্রতিষ্ঠানের ভূমিকা বিশ্লেষণ করো।",
          "explanation": "নিম্নের অনুরুপ: সামাজিক সমস্যা প্রতিরোধে উদ্দীপকে নির্দেশিত গণমাধ্যমের ভূমিকা অপরিসীম। গণমাধ্যম বলতে এমন এক উপায়কে বোঝায় যার মাধ্যমে বৃহৎ সংখ্যক জনগোষ্ঠীর সাথে যোগাযোগ বা তাদের কাছে তথ্যাদি পৌছানো যায়। যেমন- সংবাদপত্র, রেডিও, টেলিভিশন, চলচ্চিত্র, ইন্টারনেট, ফেসবুক, টুইটার ইত্যাদি। উদ্দীপকের ছকে রেডিও, টেলিভিশন, ইন্টারনেট, সংবাদপত্র প্রভৃতি উল্লেখ করার মাধ্যমে গণমাধ্যমকে ইঙ্গিত করা হয়েছে। সামাজিক সমস্যা প্রতিরোধে গণমাধ্যমের ভূমিকা সর্বজনস্বীকৃত ও অনস্বীকার্য। বিভিন্ন সামাজিক সমস্যা, যেমন- যৌতুক প্রথা, মাদকাসক্তি, বাল্যবিবাহ, অপুষ্টি, স্বাস্থ্যহীনতা, এইডস, দুর্নীতি, নারীর প্রতি সহিংসতা প্রভৃতি সামাজিক সমস্যার, কারণ, প্রভাব, সমাধানের উপায় ইত্যাদি বিষয়ে তথ্যাদি প্রচারের ফলে মানুষ এসব সমস্যা সম্পর্কে সচেতন হয়। যার ফলে এসব সমস্যার বিরুদ্ধে জনমত সৃষ্টি করা সহজ হয়। মূলত সামাজিক সমস্যার প্রতি মানুষের চিন্তা, আবেগ, অনুভূতির উদ্রেক এবং আচার-আচরণকে প্রভাবিত করার শক্তিশালী বাহন হলো গণমাধ্যম। গণমাধ্যমের প্রচারব্যবস্থা বিজ্ঞানসম্মত উপায়ে সামাজিক সমস্যা প্রতিরোধে গণমানুষের মতামত ও দৃষ্টিভঙ্গি নিয়ন্ত্রণ করে। তাছাড়া গণমাধ্যম নির্দিষ্ট সমস্যা মোকাবিলায় সামাজিক নীতি ও আইনের প্রয়োজনীয়তা সম্পর্কে তথ্যাদি প্রচারের মাধ্যমে জনমত গঠন করে। জনমতের চাপে সংশ্লিষ্ট কর্তৃপক্ষ এর প্রয়োজনীয় নীতি ও আইন প্রণয়ন বা সংশোধনের মাধ্যমে সামাজিক সমস্যা প্রতিরোধে সচেষ্ট হন। কাজেই সামগ্রিক আলোচনার ভিত্তিতে বলা যায়, সামাজিক সমস্যা প্রতিরোধে উদ্দীপকে নির্দেশিত গণমাধ্যম অত্যন্ত শক্তিশালী হাতিয়ার হিসেবে কাজ করে।"
        }
      ]
    },
    {
      "number": "8",
      "uddipok": "প্রথম স্ত্রী জীবিত থাকা সত্ত্বেও মোহন মিয়া আরেকটি অসহায় নাবালিকা মেয়েকে বিয়ে করলে সে তার স্ত্রীর ওপর প্রচন্ড রেগে গিয়ে মৌখিক তালাক দিয়ে স্ত্রীকে বাড়ি থেকে তাড়িয়ে দেয়। এমন পরিস্থিতিতে স্ত্রীর পক্ষের লোকজন এলাকার চেয়ারম্যানের হস্তক্ষেপ কামনা করে।",
      "tag": "NDCD 23",
      "sub_questions": [
        {
          "label": "ক",
          "question": "১৯৬১ সালের মুসলিম পারিবারিক আইনটি কত সালে পাস হয়?",
          "explanation": "১৯৬১ সালের মুসলিম পারিবারিক আইনটি ১৯৬১ সালের ১৫ জুলাই থেকে বাংলাদেশের সকল মুসলিম নাগরিকের জন্য পাস হয় এবং কার্যকর করা হয়।"
        },
        {
          "label": "খ",
          "question": "মুসলিম পারিবারিক আইনে উত্তরাধিকার ধারাটির বিবরণ দাও।",
          "explanation": "মুসলিম পারিবারিক আইন-১৯৬১ এ উত্তরাধিকার সংক্রান্ত ধারায় বলা হয়েছে, কোনো পরিবারে দাদা জীবিত থাকা অবস্থায় বাবা মারা গেলে দাদার সম্পত্তি থেকে নাতি-নাতনিদের বঞ্চিত করা যাবে না। তারা দাদার সম্পত্তির ন্যায্য অংশ পাওয়ার অধিকারী। এ আইন অনুযায়ী কোনো ব্যক্তি যদি ১ জন জীবিত সন্তান ও মৃত পুত্রের ৩ সন্তান রেখে যায় তাহলে জীবিত সন্তান পাবে সমস্ত সম্পদের অর্ধেক অংশ আর মৃত পুত্রের সন্তানেরা পাবে বাকি অর্ধেক, অর্থাৎ এক্ষেত্রে প্রতিজন যদিপুত্রসন্তান হয় তাহলে পাবে ১ ৬ \\frac{১}{৬} ৬ ১ ​ + ১ ৬ \\frac{১}{৬} ৬ ১ ​ + ১ ৬ \\frac{১}{৬} ৬ ১ ​ = ১ ২ \\frac{১}{২} ২ ১ ​ অংশ। অংশ। এভাবে কোনো মৃত ব্যক্তি যদি কন্যাও রেখে যায় তাহলে তারাও আনুপাতিক হারে সম্পত্তি পাবে।"
        },
        {
          "label": "গ",
          "question": "উদ্দীপকে মোহন মিয়ার ১৯৬১ সালের মুসলিম পারিবারিক আইনের যেসব ধারা লঙ্ঘন করেছে সেগুলো চিহ্নিত করে ব্যাখ্যা করো।",
          "explanation": "উদ্দীপকে মোহন মিয়া ১৯৬১ সালের মুসলিম পারিবারিক আইনের দ্বিতীয় বিবাহ ও তালাক সংক্রান্ত ধারার লঙ্ঘন করেছে। মুসলিম সমাজে নারীদের সম্মান ও মর্যাদা দেওয়া হলেও সামাজিক কু-প্রথা এবং নেতিবাচক দৃষ্টিভঙ্গির কারণে বিভিন্ন ক্ষেত্রে তারা নির্যাতনের শিকার হতে থাকেন, তাই নারীদের মর্যাদা রক্ষা, অধিকার আদায়ের লক্ষ্যে ১৯৬১ সালের ১৫ জুলাই থেকে মুসলিম পারিবারিক আইন কার্যকর হয়। এই আইনের অন্তর্ভুক্ত বিষয়গুলো হলো- বিবাহ রেজিস্ট্রি করা, দ্বিতীয় বিয়েতে বাধা-নিষেধ, তালাকের নিয়ম ইত্যাদি। উদ্দীপকে বলা হয়েছে, মোহন মিয়া বিবাহিত হওয়া সত্ত্বেও আরেকটি বিবাহ করেছে। এখানে মুসলিম পারিবারিক আইনের দ্বিতীয় বিবাহ সংক্রান্ত ধারা লঙ্ঘিত হয়েছে। এ আইন অনুসারে, প্রথম স্ত্রী বেঁচে থাকলে স্বামী দ্বিতীয় বিবাহ করতে পারবে না। তবে প্রথম স্ত্রীর বন্ধ্যাত্ব, স্থায়ী অসুস্থতা ইত্যাদি কারণে ইউনিয়ন পরিষদ/পৌরসভা চেয়ারম্যানের নেতৃত্বে স্বামী ও স্ত্রী মনোনীত প্রতিনিধিদের সমন্বয়ে গঠিত সালিশি পরিষদের অনুমতিক্রমে দ্বিতীয় বিবাহ করা যাবে। অপরদিকে, তালাক দিতে হলে তালাক ঘোষণার পর স্বামীকে সালিশি পরিষদের চেয়ারম্যানকে লিখিতভাবে তালাকের নোটিশ দিতে হবে এবং স্ত্রীকেও এক কপি দিতে হবে। কিন্তু মোহন মিয়া এসব কিছুই মানে নি। তাই বলা যায় যে, মোহন মিয়া ১৯৬১ সালের মুসলিম পারিবারিক আইনের তালাক ও দ্বিতীয় বিরাহের ধারা সুস্পষ্টভাবে লঙ্ঘন করেছে।"
        },
        {
          "label": "ঘ",
          "question": "তোমার পাঠ্যপুস্তকের আলোকে উক্ত আইনের গুরুত্ব বিশ্লেষণ করো।",
          "explanation": "উক্ত আইনটি হলো ১৯৬১ সালের মুসলিম পারিবারিক আইন যা নারীর অধিকার ও নিরাপত্তা রক্ষায় অতীব গুরুত্বপূর্ণ। সামাজিক কু-প্রথা ও নেতিবাচক দৃষ্টিভঙ্গির কারণে এদেশে বহুবিবাহ, তালাক প্রভৃতি বিষয়ে বেশ অসামঞ্জস্যপূর্ণ অবস্থা বিরাজমান ছিল। এ অবস্থা মোকাবিলায় তৎকালীন পাকিস্তান সরকার ১৯৫৮ সালের ৭ অক্টোবর একটি অধ্যাদেশ জারি করেন। যা পরবর্তীতে ১৯৬১ সালের মুসলিম পারিবারিক আইন নামে পরিচিতি পায়। ১৯৬১ সালের মুসলিম পারিবারিক আইনের মাধ্যমেই নারীরা তাদের অধিকার ফিরে পায়। কেননা এই আইনের আগে কোনো স্বামী মুখে তালাক উচ্চারণ করলেই তালাক হয়ে যেত। তালাকপ্রাপ্ত স্ত্রী লিখিত প্রমাণ উপস্থাপনে ব্যর্থ হলে দেনমোহর ও ভরণপোষণের খরচ থেকে বঞ্চিত হতো। কিন্তু এ আইনের কারণে নারীর আর্থিক ও সামাজিক নিরাপত্তা লাভের সুযোগ এসেছে। এমনকি স্বামীর দ্বিতীয় বিয়ে করা এবং স্ত্রীকে তালাক দেওয়ার উপর নিয়ন্ত্রণ আরোপ করা হয়েছে। এটি নারীদের স্বার্থরক্ষার ক্ষেত্রে একটি বলিষ্ঠ পদক্ষেপ। উল্লেখিত আলোচনার পরিপ্রেক্ষিতে বলা যায়, বাংলাদেশের সমাজব্যবস্থায় নারীদের কল্যাণে ১৯৬১ সালের মুসলিম পারিবারিক আইনের গুরুত্ব অপরিসীম।"
        }
      ]
    },
    {
      "number": "9",
      "uddipok": "জনাব এ এম মোজাম্মেল হোসেনের উদ্যোগে ১৯৭৪ সালে গ্রামের জনগণের জন্য একটি সরকারি কর্মসূচি চালু হয়। গ্রামের ভূমিহীন ও বিত্তহীন কৃষকদের প্রশিক্ষণ, ঋণদান, কর্মসংস্থান, কুটিরশিল্প ও দারিদ্র্য বিমোচনের লক্ষ্যে পরীক্ষামূলকভাবে প্রাথমিক পর্যায়ে ১৯ জেলার ১৯টি থানায় কর্মসূচিটির সূচনা হয়।",
      "tag": "NDCD 23",
      "sub_questions": [
        {
          "label": "ক",
          "question": "\"ঢাকা প্রকল্প\" কবে চালু হয়?",
          "explanation": "১৯৫৪ সালে 'ঢাকা প্রকল্প' চালু হয়।"
        },
        {
          "label": "খ",
          "question": "শহর সমষ্টি উন্নয়ন বলতে কী বোঝায়?",
          "explanation": "শহর সমাজসেবা কার্যক্রম হলো সমষ্টিকেন্দ্রিক সমাজকর্ম কার্যক্রম। শহরসমষ্টি উন্নয়ন মূলক শহরবাসী এবং সরকারের আর্থিক ও কারিগরি সহায়তায় পরিচালিত একটি কার্যক্রম। যার মাধ্যমে শহরবাসীর আর্থ- সামাজিক উন্নয়ন, পারস্পরিক সৌহার্দ্য ও সহযোগিতার সম্পর্ক স্থাপনকে বোঝায়। শহরে সমষ্টির ভাগ্য উন্নয়নে গৃহীত সমাজসেবা কার্যক্রমে সমষ্টি সংগঠন পদ্ধতি অবলম্বন করে বিভিন্ন পদক্ষেপ ও কর্মসূচি গ্রহণ করা হয়। এর মাধ্যমে শহরজীবনকে সুন্দর করে গড়ে তোলার প্রচেষ্টা চালানো হয়।"
        },
        {
          "label": "গ",
          "question": "জনাব এ এম মোজাম্মেলের উদ্যোগে কোন সরকারি কর্মসূচি- চালু হয়? ব্যাখ্যা করো।",
          "explanation": "জনাব এ এম মোজাম্মেলের উদ্যোগে গ্রামীণ সমাজসেবা কর্মসূচি চালু হয়। গ্রামীণ সমাজসেবা হলো সমষ্টি উন্নয়ন কেন্দ্রিক একটি বহুমুখী সমন্বিত গ্রাম উন্নয়ন প্রক্রিয়া। সুবিধাবঞ্চিত গ্রামীণ জনগোষ্ঠীর সার্বিক উন্নয়নের লক্ষ্যে ১৯৭৪ সালে সরকার এ কর্মসূচি গ্রহণ করে। সামগ্রিক উন্নয়ন কার্যক্রমে গ্রামীণ ক্ষুদ্র, প্রান্তিক ও অন্যান্য কৃষক এবং দরিদ্র পেশাজীবী শ্রেণিকে সংগঠিত করা গ্রামীণ সমাজসেবার প্রধান লক্ষ্য। গ্রামীণ জনগণের নিজস্ব সম্পদ ও সামর্থ্যের সর্বোত্তম ব্যবহারের মাধ্যমে গ্রাম পর্যায়ে বিভিন্ন সমস্যা সমাধানের উদ্দেশ্যে এ কর্মসূচি পরিচালিত হয়। এ লক্ষ্যে ভূমিহীন কৃষক, পশ্চাৎপদ নারীসমাজ ও বেকার যুবকদের বিভিন্ন ধরনের বৃত্তিমূলক প্রশিক্ষণ, সুদমুক্ত ঋণ প্রদান, সাক্ষরতা দান ও পুনর্বাসনমূলক কার্যক্রম পরিচালনার মাধ্যমে উন্নয়নের প্রচেষ্টা চালানো হয়। উদ্দীপকে বলা হয়েছে, জনাব এএম মোজাম্মেল হোসেনের উদ্যোগে গ্রামীণ হতদরিদ্র ও সুবিধাবঞ্চিত জনগোষ্ঠীর উন্নয়নের লক্ষ্যে সরকার ১৯৭৪ সালে একটি কর্মসূচি গ্রহণ করে। এর আওতায় বৃত্তিমূলক প্রশিক্ষণ, সুদমুক্ত ঋণ, সামাজিক শিক্ষা ইত্যাদি কার্যক্রম বাস্তবায়িত হচ্ছে। যার সাথে বাংলাদেশ সরকারের সরকারি গ্রামীণ সমাজসেবা কার্যক্রমের মিল আছে। সুতরাং বলা যায়, উদ্দীপকে বাংলাদেশের গ্রামীণ সমাজসেবা উন্নয়ন কার্যক্রম উল্লেখ করা হয়েছে।"
        },
        {
          "label": "ঘ",
          "question": "উদ্দীপকে উল্লিখিত কর্মসূচিসমূহে সমাজকর্ম পদ্ধতির প্রয়োগ দেখাও।",
          "explanation": "উদ্দীপকে উল্লিখিত কর্মসূচি হলো গ্রামীণ সমাজসেবা। গ্রামীণ সমাজসেবা কার্যক্রমে গ্রামীণ জনগোষ্ঠীর বিভিন্ন সমস্যার সমাধান এবং সার্বিক কল্যাণের লক্ষ্যে সমাজকর্মের মৌলিক পদ্ধতি সমষ্টি উন্নয়ন পদ্ধতি অবলম্বন করে বিভিন্ন পদক্ষেপ ও কর্মসূচি গ্রহণ করা হয়। গ্রামীণ সমাজসেবা কার্যক্রম বাস্তবায়নে প্রকল্পভুক্ত গ্রামে দল ও কর্মী দল গঠন করা হয়। এখানে কর্মী দল গঠনে ১৫-২০ জন সদস্য থাকে, যাতে মহিলারা প্রাধান্য পায়। অপরদিকে, বিভিন্ন ধরনের সংগঠন যেমন- মাদারস ক্লাব, শিশুকল্যাণ কেন্দ্র, ভূমিহীন সমিতি প্রভৃতি সাংগঠনিক কাঠামো সৃষ্টির মাধ্যমে অসংগঠিত ও বিচ্ছিন্ন গ্রামীণ জনগণকে সমষ্টি উন্নয়নকর্মী সংগঠিত করেন। কেননা, সংগঠিত জনশক্তিই সমষ্টি উন্নয়নের পূর্বশর্ত। আবার, গ্রামীণ সমাজসেবা কার্যক্রমকে গতিশীল করতে গ্রামীণ সমাজে কর্মরত বিভিন্ন শক্তি কাঠামো, প্রচারমাধ্যম, বিভিন্ন সংগঠন, বুদ্ধিজীবী, শিক্ষকদের সম্পৃক্ত করতে সামাজিক কার্যক্রম ও সামাজিক প্রশাসনকে সমষ্টি উন্নয়নকর্মী ব্যবহার করে থাকেন। উদ্দীপকে জনাব মোজাম্মেলের উদ্যোগে গ্রামের জনগণের জন্য সরকারি কর্মসূচি চালু করা হয়। এতে গ্রামীণ জনগোষ্ঠীকে প্রশিক্ষণ, ঋণদানের মাধ্যমে সাবলম্বী করে তোলার - কথা বলা হয়েছে যা গ্রামীণ সমাজসেবার অন্তর্ভুক্ত। এখানে সমাজকর্মের সমষ্টি উন্নয়ন পদ্ধতি প্রয়োগ করা হয়। উপরের আলোচনা থেকে বোঝা যায়, উদ্দীপকে গ্রামীণ সমাজসেবায় সমষ্টি উন্নয়ন পদ্ধতির প্রয়োগ করা হয়েছে।"
        }
      ]
    },
    {
      "number": "10",
      "uddipok": "চ্যার্টার্ড এ্যাকাউন্ট্যান্ট জনাব শাহেদ ১৯৭০ সালে প্রলয়ঙ্করী ঘূর্ণিঝড়ে ক্ষতিগ্রস্ত জনগণের সাহায্যে আত্মনিয়োগ করেন। এরপর ১৯৭১ সালে স্বাধীনতা যুদ্ধের সময় শরণার্থীদের সহায়তার জন্যও তিনি তহবিল গঠন করেন। স্থায়ীভাবে এরূপ সাহায্য কার্যক্রম পরিচালনার জন্য তিনি ১৯৭৬ সালে \"নবতারা\" নামের একটি বেসরকারি সংস্থা গড়ে তোলেন যা বর্তমানে আন্তর্জাতিক অঙ্গনেও সমাদৃত।",
      "tag": "NDCD 23",
      "sub_questions": [
        {
          "label": "ক",
          "question": "ড. মুহাম্মদ ইউনুস কত সালে নোবেল পুরস্কার লাভ করেন?",
          "explanation": "ড. মুহাম্মদ ইউনূস ২০০৬ সালে নোবেল পুরস্কার লাভ করেন।"
        },
        {
          "label": "খ",
          "question": "স্বেচ্ছাসেবী সংস্থা বলতে কী বোঝায়?",
          "explanation": "যেসব সংস্থা দেশের উন্নয়নে সরকারি সংস্থার পাশাপাশি অনেক ক্ষেত্রে সরকারের সহযোগী প্রতিষ্ঠান হিসেবে কাজ করে তাদেরকে স্বেচ্ছাসেবী সংস্থা বলা হয়। স্বেচ্ছাসেবী সংস্থা ব্যক্তি মালিকানায় পরিচালিত হয়ে থাকে। ১৯৬১ সালের স্বেচ্ছাসেবী সংস্থা নিবন্ধীকরণ ও নিয়ন্ত্রণ আইনে আছে, কোনো কল্যাণমূলক কাজ করার লক্ষ্যে ব্যক্তি বা ব্যক্তিসমূহের স্বাধীন ও স্বেচ্ছাপ্রণোদিত ইচ্ছায় গঠিত সংগঠন, সমিতি বা কর্মকাণ্ডকে স্বেচ্ছামূলক সমাজকল্যাণ সংস্থা বলা হয়।"
        },
        {
          "label": "গ",
          "question": "উদ্দীপকের সংস্থাটি তোমার পাঠ্যপুস্তকের কোন সংস্থাটিকে নির্দেশ করছে? ব্যাখ্যা করো।",
          "explanation": "উদ্দীপকের সংস্থাটির সাথ বাংলাদেশের বেসরকারি সাহায্য সংস্থা ব্র্যাকের মিল রয়েছে। বর্তমানে বাংলাদেশের সবচেয়ে বড় বেসরকারি সংস্থা হচ্ছে ব্র্যাক, প্রতিষ্ঠাতা ফজলে হাসান আবেদ স্বাধীনতার পর ১৯৭২ সালে সিলেট জেলার 'শাল্লা' গ্রামে 'বাংলাদেশ পুনর্বাসন সহায়তা কমিটি' নামে একটি সংস্থা গড়ে তোলেন। এই কর্মসূচির মাধ্যমে সাহায্য গ্রহীতাদের মাঝে আত্মনির্ভরশীলতা গড়ে তোলার প্রয়াস করা হয়। এর মাধ্যমে দীর্ঘমেয়াদি ও টেকসই ব্যবস্থা গ্রহণ করা হয়। এরই পরিপ্রেক্ষিতে ১৯৭৬ সালে কমিটির নামকরণ করা হয় (BRAC) ব্র্যাক। উদ্দীপকে জনাব শাহেদ ঘূর্ণিঝড়ে ক্ষতিগ্রস্ত জনগণকে সহায়তা করেন এবং পরবর্তীতে তহবিল গঠন করেন। পরবর্তীতে স্থায়ীভাবে সহায়তার জন্য 'নবতারা' সংগঠনটি গড়ে তোলেন যা ব্র্যাকের সাথে সম্পূর্ণরূপে সাদৃশ্যপূর্ণ। তাই বলা যায়, উদ্দীপকের সংস্থাটি ব্র্যাককে নির্দেশ করছে।"
        },
        {
          "label": "ঘ",
          "question": "সুবিধাবঞ্চিত শ্রেণির আর্থ-সামাজিক উন্নয়নে উক্ত সংস্থার কার্যক্রম বিশ্লেষণ করো।",
          "explanation": "দরিদ্র জনগোষ্ঠীর আর্থ-সামাজিক উন্নয়নে উক্ত সংস্থা অর্থাৎ ব্র্যাকের ভূমিকা অত্যন্ত প্রশংসনীয়। বাংলাদেশের দরিদ্র জনগোষ্ঠী বিশেষ করে গ্রামীণ ভূমিহীন ও অনগ্রসরদেরকে স্বাবলম্বী করতে এবং তাদের জীবনমানের উন্নয়নে ব্র্যাক নানা ধরনের কার্যক্রম পরিচালনা করে। এ সকল কার্যক্রমের মধ্যে পল্লি উন্নয়ন কর্মসূচি, ক্ষুদ্র ঋণদান কর্মসূচি, শিক্ষা ও স্বাস্থ্য কার্যক্রম প্রভৃতি এদেশের দরিদ্র জনগোষ্ঠীর ভাগ্যোন্নয়নে ভূমিকা রাখছে। উদ্দীপকের শাহেদ যে সংস্থা গঠন করেন তা মূলত ব্র্যাককেই নির্দেশ করেছে। ব্র্যাকের চারটি সমন্বিত পল্লি উন্নয়ন কর্মসূচি রয়েছে। ভূমিহীন মহিলা এবং পুরুষদের সংগঠিত করে সমন্বয়ের মাধ্যমে তাদের সার্বিক উন্নয়নের প্রচেষ্টা চালানোই এ কর্মসূচির মূল লক্ষ্য। ব্র্যাকের ক্ষুদ্র ঋণদান কর্মসূচিও দারিদ্র্য বিমোচনে কার্যকর ভূমিকা রাখছে। ব্র্যাক পরিচালিত কর্মসূচির মধ্যে ক্ষুদ্র ঋণদান কর্মসূচিটিই সর্ববৃহৎ। এই কর্মসূচির মাধ্যমে দেশের গ্রামীণ দরিদ্র জনগোষ্ঠীর একটি বড় অংশ নিজেদেরকে স্বাবলম্বী করে তুলতে পেরেছে। তাছাড়া যারা অর্থনৈতিক পিরামিডের ভিত্তিপ্রস্তরে বাস করে, তাদের জীবনমান উন্নয়নে ব্র্যাক অতিদরিদ্র কর্মসূচির মাধ্যমে কাজ করছে। তাদেরকে শিক্ষিত করে তুলতে এবং তাদের সুস্বাস্থ্য নিশ্চিতকরণেও ব্র্যাক বহুমুখী কার্যক্রম পরিচালনা করছে, যা অত্যন্ত ফলপ্রসূ হয়েছে। এভাবে ব্র্যাক দরিদ্র জনগোষ্ঠীর উন্নয়নে সফলতার সাথে ভূমিকা রাখছে। পরিশেষে বলা যায়, দরিদ্র জনগণের ভাগ্যোন্নয়নে ব্র্যাক অগ্রণী ভূমিকা পালন করছে।"
        }
      ]
    },
    {
      "number": "11",
      "uddipok": "দ্বিতীয় বিশ্বযুদ্ধের কারণে 'ক' ও 'খ' দেশে ভয়াবহ অর্থনৈতিক সংকট সৃষ্টি হয় এবং খাদ্যাভাব দেখা দেয়। এতে এ দু'দেশের শিশুরা চরম পুষ্টিহীনতার শিকার হয়। এসব শিশুদের জরুরি খাদ্য, বস্ত্র ও ঔষধ সরবরাহের উদ্দেশ্যে ১৯৫৬ সালের ১১ ডিসেম্বর 'সাবাস' নামের একটি সংস্থা গড়ে তোলা হয়। সংস্থাটি বর্তমানে সকল অনুন্নত ও উন্নয়নশীল দেশে স্বাস্থ্য ও পুষ্টি কার্যক্রম, শিক্ষা ও প্রশিক্ষণ, নারীর ক্ষমতায়ন ইত্যাদি কর্মসূচি বাস্তবায়ন করছে।",
      "tag": "NDCD 23",
      "sub_questions": [
        {
          "label": "ক",
          "question": "ইউএনডিপি কত সালে প্রতিষ্ঠিত হয়?",
          "explanation": "১৯৬৫ সালে ইউএনডিপি প্রতিষ্ঠিত হয়।"
        },
        {
          "label": "খ",
          "question": "আন্তর্জাতিক সংগঠনের ধারণা দাও।",
          "explanation": "আন্তর্জাতিক সংস্থা বলতে একাধিক জাতির সমন্বয়ে গঠিত সংগঠনকে বোঝায় যা একাধিক দেশে তার কার্যক্রমের বিস্তৃতি ঘটিয়েছে। বিশ্বের বিভিন্ন দেশ বা জাতির সমন্বয়ে গঠিত যেসব সংস্থা আন্তর্জাতিক পর্যায়ে পারস্পরিক সমঝোতা ও সহযোগিতার ভিত্তিতে সমাজকল্যাণ কার্যক্রম প্রণয়ন, উন্নয়ন ও প্রসারে নিয়োজিত থাকে সেসব সংস্থাকেই আন্তর্জাতিক সংস্থা বলা হয়। যেমন- জাতিসংঘ, ইউনিসেফ, রেডক্রিসেন্ট সোসাইটি ইত্যাদি। এসব সংস্থা নিজস্ব নীতিমালা অনুযায়ী সুনির্দিষ্ট লক্ষ্য অর্জনে বিভিন্ন ধরনের কার্যক্রম পরিচালনা করে।"
        },
        {
          "label": "গ",
          "question": "উদ্দীপকে বর্ণিত সংস্থাটির সাথে তোমার পাঠ্যপুস্তকের কোন সংস্থার মিল রয়েছে? ব্যাখ্যা করো।",
          "explanation": "উদ্দীপকে বর্ণিত সংস্থাটির সাথে ইউনিসেফের মিল রয়েছে। ইউনিসেফ হলো জাতিসংঘ কর্তৃক পরিচালিত একটি আন্তর্জাতিক সংস্থা যা সারাবিশ্বের শিশুদের কল্যাণে কাজ করে থাকে। দ্বিতীয় বিশ্বযুদ্ধের প্রেক্ষাপটে শিশুদের কল্যাণের উদ্দেশ্যে ১৯৪৬ সালের ১১ ডিসেম্বর সংস্থাটি প্রতিষ্ঠিত হয়। বিশ্বব্যাপী নারী ও শিশু কল্যাণে এ সংস্থাটির অবদান সর্বজনস্বীকৃত। সারা বিশ্বের শিশুদের অধিকার সংরক্ষণ ও উন্নয়নে সংস্থাটি শিক্ষা, স্বাস্থ্য, পুষ্টি, নারীর ক্ষমতায়ন, জরুরি ত্রাণ কার্যক্রমসহ বিভিন্ন কর্মসূচি বাস্তবায়ন করছে। উদ্দীপকে দেখা যায়, শিশুদের জরুরি খাদ্য, বস্ত্র ও ঔষধ সরবরাহের উদ্দেশ্যে ১৯৫৬ সালের ১১ ডিসেম্বর 'সাবাস' নামের একটি সংস্থা গড়ে তোলা হয়। আবার, সংস্থাটি স্বাস্থ্য ও পুষ্টি কার্যক্রম, শিক্ষা ও প্রশিক্ষণ ইত্যাদি কর্মসূচি বাস্তবায়ন করছে যা ইউনিসেফের সাথে সাদৃশ্যপূর্ণ। তাই বলা যায়, উদ্দীপকে বর্ণিত সংস্থাটির সাথে ইউনিসেফের মিল রয়েছে।"
        },
        {
          "label": "ঘ",
          "question": "উদ্দীপকে উল্লিখিত যেকোনো দুটি কর্মসূচিতে সমাজকর্ম পদ্ধতির প্রয়োগ দেখাও।",
          "explanation": "উদ্দীপকে উল্লিখিত কর্মসূচির মধ্যে স্বাস্থ্য ও পুষ্টি কার্যক্রম ও নারীর ক্ষমতায়নে সমাজকর্ম পদ্ধতির প্রয়োগ অধিক গুরুত্বপূর্ণ। জাতিসংঘের একটি বিশেষায়িত সংস্থা ইউনিসেফ, বিশ্বব্যাপী শিশুদের সুরক্ষা ও সার্বিক কল্যাণ সাধনের লক্ষ্যে ইউনিসেফ কাজ করে। ইউনিসেফের মূল উদ্দেশ্য শিশু স্বাস্থ্যের উন্নয়ন, পুষ্টিকর খাবার সরবরাহ, লিঙ্গ বৈষম্য রোধ প্রকল্প প্রভৃতি কার্যক্রম পরিচালনা করে। ইউনিসেফের কার্যক্রমে সমাজকর্মের ব্যক্তি, দল ও সমষ্টি পদ্ধতির প্রয়োগ লক্ষ্য করা যায়, বিশেষ করে সমষ্টি উন্নয়ন ও সমষ্টি সংগঠন পদ্ধতির অধিক প্রয়োগ দেখা যায়। উদ্দীপকে নানাবিধ কাজের মধ্যে স্বাস্থ্য ও পুষ্টি কার্যক্রমে সমাজকর্মীরা মূলত পুষ্টিকর খাদ্য সংরক্ষণ ও সরবরাহে তৎপর থাকেন। এছাড়াও স্বাস্থ্যকর্মী প্রশিক্ষণ, জনগণের মধ্যে স্বাস্থ্য সচেতনতা প্রভৃতি কাজ-করে থাকে। অপরদিকে নারীর ক্ষমতায়ন ও দক্ষতা বৃদ্ধির জন্য বৃত্তিমূলক ও কারিগরি প্রশিক্ষণ প্রদান, দীর্ঘমেয়াদি প্রশিক্ষণ প্রভৃতি কার্যক্রমে সমাজকর্মীরা ভূমিকা রাখে। উপরে আলোচিত কর্মসূচির মধ্যে নারী ক্ষমতায়ন এবং স্বাস্থ্য পুষ্টি কার্যক্রমে সমাজকর্ম পদ্ধতি অত্যন্ত কার্যকর ও টেকসই প্রয়োগ বলে স্পষ্ট ধারণা পাওয়া যায়।"
        }
      ]
    }
  ]
}