{
  "title": "সম্মিলিত বোর্ড ২০১৬",
  "subtitle": "সমাজকর্ম (9)",
  "questions": [
    {
      "number": "1",
      "uddipok": "মাহি নবম শ্রেণির ছাত্রী। অষ্টম শ্রেণির ফাইনাল পরীক্ষায় সে কৃতিত্বের সাথে উত্তীর্ণ হয়েছিল। কিন্তু নবম শ্রেণিতে তার পরীক্ষার ফলাফলে বিপর্যয় ঘটেছে। শিক্ষক বিষয়টি অনুধাবন করে মাহির বাবাকে বললে তিনি একটি সমাজসেবা এজেন্সির কর্মকর্তার শরণাপন্ন হন। কর্মকর্তা সমস্যাটি চিহ্নিত করে যথাযথ ব্যবস্থা গ্রহণে উদ্যোগী হন।",
      "tag": "All.B 16",
      "sub_questions": [
        {
          "label": "ক",
          "question": "চিকিৎসা সমাজকর্ম কী?",
          "explanation": "স্বাস্থ্য ও চিকিৎসা ক্ষেত্রে সমাজকর্মের পদ্ধতি ও দর্শনের যে বাস্তব প্রয়োগ করা হয় তাই চিকিৎসা সমাজকর্ম।"
        },
        {
          "label": "খ",
          "question": "প্রবীণকল্যাণ সমাজকর্ম বলতে কী বোঝায়?",
          "explanation": "প্রবীণকল্যাণ সমাজকর্ম হলো এমন একটি বিশেষায়িত শাখা যেটি প্রবীণ জনগোষ্ঠীর কল্যাণে সমাজকর্মের জ্ঞান, দক্ষতা ও কৌশল প্রয়োগ করে। বার্ধক্যে মানুষ নানা ধরনের সমস্যায় ভোগে। এ সময় দারিদ্র্য, অনাহার, অবহেলা, মানসিক নির্যাতন, প্রতারণা আর শারীরিক নানা বাধা-বিপত্তি তাদেরকে বিপর্যস্ত করে। এসব সমস্যা থেকে উত্তরণের জন্যই প্রবীণকল্যাণ সমাজকর্ম কাজ করে। এক্ষেত্রে সমাজকর্মীরা বয়স্কদের কল্যাণে সমাজকর্মের জ্ঞান ও দক্ষতাকে কাজে লাগিয়ে সেবা প্রদান করে।"
        },
        {
          "label": "গ",
          "question": "উদ্দীপকে সমাজকর্মের কোন শাখার মাধ্যমে মাহির সমস্যার সমাধান করা হয়েছে? নিরূপণ করো।",
          "explanation": "উদ্দীপকে বিদ্যালয় সমাজকর্মের মাধ্যমে মাহির সমস্যার সমাধান করা হয়েছে। বিদ্যালয়ে শিশুদের আনুষ্ঠানিক শিক্ষার যাত্রা শুরু হয়। কিন্তু বিদ্যালয়ের নতুন পরিবেশে অনেক শিশু খাপ খাইয়ে নিতে পারে না। আবার একজন শিক্ষার্থী সেখানে নানা ধরনের সমস্যার সম্মুখীন হতে পারে। যার প্রভাবে তার জীবনে বিভিন্ন রকম নেতিবাচক পরিণতির উদ্ভব হয়। মূলত এরকম অনাকাঙ্ক্ষিত পরিণতি এড়াতেই বিদ্যালয় সমাজকর্ম কাজ করে। উদ্দীপকের মাহি অষ্টম শ্রেণিতে কৃতিত্বের সাথে উত্তীর্ণ হলেও নবম শ্রেণিতে তার পরীক্ষার ফলাফল আশানুরূপ ছিল না। পারিবারিক অথবা ব্যক্তিগত কোনো সমস্যার কারণে সে পড়াশোনায় মনোযোগ ধরে রাখতে ব্যর্থ হচ্ছিল। এরকম পরিস্থিতিতে একজন শিক্ষার্থীকে অনুপ্রেরণা দিতে বিদ্যালয় সমাজকর্মের প্রয়োগ অত্যন্ত কার্যকর ভূমিকা রাখে। এক্ষেত্রে বিদ্যালয় সমাজকর্মের দায়িত্ব হলো মূল সমস্যা নির্ণয় করে তার আশু সমাধান করা। উদ্দীপকের মাহির ক্ষেত্রেও সমাজসেবা এজেন্সির কর্মকর্তা সমস্যা চিহ্নিত করেছেন এবং তা সমাধানে উদ্যোগী হয়েছেন। এক্ষেত্রে তিনি একজন বিদ্যালয় সমাজকর্মীর ভূমিকাই পালন করেছেন। সুতরাং বলা যায়, মাহির সমস্যা সমাধানের প্রক্রিয়াটি বিদ্যালয় সমাজকর্মের অন্তর্ভুক্ত।"
        },
        {
          "label": "ঘ",
          "question": "উদ্দীপকে অনুশীলনকৃত সমাজকর্মের শাখাটির কার্যকারিতা বাংলাদেশের প্রেক্ষিতে মূল্যায়ন করো।",
          "explanation": "বাংলাদেশের প্রেক্ষিতে উদ্দীপকে অনুশীলনকৃত বিদ্যালয় সমাজকর্মের কার্যকারিতা আগে ফলপ্রসূ হয়নি। তবে বর্তমান সময়ে এটি শিক্ষার্থীদের জন্য ইতিবাচক ভূমিকা রাখতে পারে। শিক্ষার সুযোগ-সুবিধা থেকে বঞ্চিত ও নানা সমস্যায় আক্রান্ত শিক্ষার্থীদের কল্যাণের জন্যই বিদ্যালয় সমাজকর্মের উদ্ভব ঘটে। বাংলাদেশেও এ উদ্দেশ্যে ১৯৬৯ সালে ঢাকা ও চট্টগ্রামের দুটি বিদ্যালয়ে এ শাখা চালু করা হয়। কিন্তু আশানুরূপ ফল না পাওয়ায় ১৯৮৪ সালে তা বন্ধ হয়ে যায়। অর্থাৎ বাংলাদেশের প্রেক্ষিতে এ পদ্ধতিটি তখনকার সময়ে কার্যকর ভূমিকা রাখতে পারেনি। উদ্দীপকে বিদ্যালয় সমাজকর্মের একটি সফলতার চিত্র অঙ্কিত হয়েছে। যদিও অতীতে বাংলাদেশে এ শাখার প্রয়োগ ব্যর্থতায় পর্যবসিত হয়েছে। তবে বর্তমান সময়ের প্রেক্ষিতে এটি উদ্দীপকে উল্লেখিত বিভিন্ন ধরনের সমস্যা মোকাবিলায় কার্যকর ভূমিকা রাখতে পারে। বর্তমানে বাংলাদেশে শিক্ষার্থীর সংখ্যা অনেক বেশি। অথচ সে অনুপাতে বিদ্যালয় ও শিক্ষক- শিক্ষিকার সংখ্যা পর্যাপ্ত নয়। ফলে সঠিক সমন্বয়ের অভাবে শিক্ষার্থীরা বিদ্যালয়ে নানা ধরনের মনো-সামাজিক সমস্যার (যেমন- পরীক্ষায় খারাপ ফলাফলজনিত হতাশা, সহপাঠীদের সাথে তাল মিলিয়ে চলতে না পারা, আত্মবিশ্বাসের অভাব) সম্মুখীন হয়। এ ধরনের সমস্যা থেকে শিক্ষার্থীদের বের করে আনতে বিদ্যালয় সমাজকর্ম সহায়ক ভূমিকা রাখতে পারে। এ অবস্থায় সঠিক পদ্ধতি প্রয়োগ ও পর্যবেক্ষণের আওতায় বিদ্যালয় সমাজকর্ম বাংলাদেশে আবার চালু করা যেতে পারে। পরিশেষে বলা যায়, বাংলাদেশের প্রেক্ষিতে বিদ্যালয় সমাজকর্মের প্রয়োগ প্রশ্নসাপেক্ষ হলেও বর্তমান সময়ের প্রেক্ষাপটে তা ফলপ্রসূ হতে পারে।"
        }
      ]
    },
    {
      "number": "2",
      "uddipok": "কালাম কৃষিকাজ করে। সে আঠারো বছর বয়সে চৌদ্দ বছরের সেলিনাকে বিয়ে করে। বিয়ের দুই বছরের মধ্যে তাদের একটি কন্যা সন্তান হয়। এরপরও তারা একটি পুত্র সন্তানের প্রত্যাশায় পরপর পাঁচটি কন্যা সন্তান জন্ম দেন।",
      "tag": "All.B 16",
      "sub_questions": [
        {
          "label": "ক",
          "question": "অপুষ্টি কী?",
          "explanation": "দেহের প্রয়োজনের তুলনায় খাদ্যে পুষ্টি উপাদানের অভাব হলে বা আধিক্য ঘটলে শরীরের যে অস্বাভাবিক লক্ষণ প্রকাশ পায় তাকে অপুষ্টি বলা হয়।"
        },
        {
          "label": "খ",
          "question": "বাল্যবিবাহ বলতে কী বোঝায়?",
          "explanation": "বাল্যবিবাহ বলতে অপ্রাপ্তবয়স্ক ছেলে ও মেয়ের বিবাহকে বোঝায়। সাধারণত বয়সকে বিয়ের মাপকাঠি ধরে বাল্যবিবাহ ধারণাটিকে ব্যাখ্যা করা হয়। জাতিসংঘ সর্বজনীন শিশু অধিকার সনদ এবং বাংলাদেশের জাতীয় শিশু নীতিতে ১৮ বছরের কম বয়সী সবাইকে শিশু হিসেবে ধরা হয়। সে দৃষ্টিকোণ থেকে ১৮ বছরের নিচের কোনো ছেলে বা মেয়ের বিয়ে বাল্যবিবাহ হিসেবে গণ্য হবে। বর্তমানে বাংলাদেশে বিয়ের বয়স ছেলেদের ক্ষেত্রে ২১ এবং মেয়েদের জন্য ১৮ বছর নির্ধারণ করা হয়েছে।"
        },
        {
          "label": "গ",
          "question": "উদ্দীপকে বাংলাদেশের প্রধান কোন সামাজিক সমস্যার কথা বলা হয়েছে? ব্যাখ্যা করো।",
          "explanation": "উদ্দীপকে বাংলাদেশের প্রধান সামাজিক সমস্যা জনসংখ্যা বৃদ্ধির কথা বলা হয়েছে। বাংলাদেশে বিদ্যমান সামাজিক সমস্যাসমূহের মধ্যে অধিক জনসংখ্যাই প্রধান। এদেশের আয়তনের তুলনায় জনসংখ্যা অনেক বেশি। এর ফলে দেশের আর্থ-সামাজিক ক্ষেত্রে নেতিবাচক প্রভাব পড়ছে এবং উন্নয়ন বাধাগ্রস্ত হচ্ছে। উদ্দীপকে এ সমস্যাটিরই দুটি কারণ পরিলক্ষিত হয়। বাল্যবিবাহ জনসংখ্যা বৃদ্ধির একটি অন্যতম কারণ। উদ্দীপকের কালাম চৌদ্দ বছরের সেলিনাকে বিয়ে করে। অল্পবয়সে বিয়ে করার ফলে তারা দীর্ঘদিন যাবৎ সন্তান নেওয়ার সুযোগ পেয়েছে, যা জনসংখ্যা বৃদ্ধির একটি কারণ। আবার পুত্রসন্তান লাভের আকাঙ্ক্ষাও বাংলাদেশের প্রেক্ষিতে জনসংখ্যা বৃদ্ধির জন্য দায়ী। কেননা আমাদের দেশের বেশির ভাগ মানুষের সাধারণ ধারণা মেয়েরা বিয়ের পর স্বামীর সংসারে চলে যায়। তাই তারা কোনো কাজে আসে না। এছাড়া ছেলে সন্তানই কেবল উপার্জন করতে পারে। এ কারণে অনেকে ছেলেসন্তানের আশায় একাধিক সন্তান গ্রহণ করে। উদ্দীপকের কালামও তেমনই একজন। সে একটি পুত্রসন্তানের প্রত্যাশায় পরপর পাঁচটি মেয়ে সন্তানের বাবা হয়। এভাবে তার পরিবারের সদস্য সংখ্যা বৃদ্ধি পেয়েছে। সুতরাং দেখা যাচ্ছে, উদ্দীপকটি বাংলাদেশের প্রধান সামাজিক সমস্যা জনসংখ্যা বৃদ্ধিকেই নির্দেশ করছে।"
        },
        {
          "label": "ঘ",
          "question": "উদ্দীপকে বর্ণিত সামাজিক সমস্যা দুটির পারস্পরিক সম্পর্ক বিশ্লেষণ করো ।",
          "explanation": "উদ্দীপকে বর্ণিত সামাজিক সমস্যা দুটি হলো বাল্যবিবাহ ও জনসংখ্যা সমস্যা, যা পরস্পর আন্তঃসম্পর্কযুক্ত। সমাজ হলো সামাজিক সম্পর্কের একটি জটিল জাল। সমাজের প্রত্যেকটি উপাদান যেমন একে অন্যের সাথে জড়িয়ে আছে, তেমনি সমাজের প্রত্যেকটি সমস্যাও প্রত্যক্ষ বা পরোক্ষভাবে একে অন্যের সাথে সম্পর্কিত। বাল্যবিবাহ ও জনসংখ্যা সমস্যার ক্ষেত্রেও একই কথা প্রযোজ্য। জনসংখ্যা সমস্যার সাথে বাল্যবিবাহের প্রত্যক্ষ সম্পর্ক বিদ্যমান। বাল্যবিবাহের ফলে একটি পরিবার অনেক দিন ধরে সন্তান উৎপাদন করে, ফলে জনসংখ্যা বৃদ্ধি পায়। আবার বাল্যবিবাহের কারণে শিশু মৃত্যুহার বৃদ্ধি পায়। ফলে পিতামাতা অধিক সন্তান গ্রহণ করে, যা জনসংখ্যা বৃদ্ধিকে ত্বরান্বিত করে। আবার জনসংখ্যা বৃদ্ধির সাথে বাল্যবিবাহকে পরোক্ষভাবেও সম্পর্কিত করা যায়। যেমন-জনসংখ্যা বৃদ্ধির ফলে সমাজে নিরক্ষরতা বৃদ্ধি পায়। আর নিরক্ষরতা অনেক সামাজিক সমস্যার জন্য ক্রিয়াশীল ভূমিকা পালন করে। নিরক্ষরতার কারণে মানুষ বাল্যবিবাহের কুফল সম্পর্কে অজ্ঞ থাকে। আমাদের গ্রামাঞ্চলে এ অজ্ঞতার কারণেই বাল্যবিবাহ সংঘটিত হয়। সুতরাং দেখা যাচ্ছে, জনসংখ্যা সমস্যা ও বাল্যবিবাহ পরস্পর সম্পর্কিত। পরিশেষে বলা যায়, উদ্দীপকটি বাল্যবিবাহ ও জনসংখ্যা সমস্যার আন্তঃসম্পর্কের একটি খণ্ডচিত্র উপস্থাপন করে।"
        }
      ]
    },
    {
      "number": "3",
      "uddipok": "ইউসুফ ও উমা ভালো বন্ধু। পারিবারিক ও সামাজিক স্বীকৃতির মাধ্যমে উভয়ের মধ্যে সামাজিক বন্ধন স্থাপিত হয়। তাদের মধ্যকার এ সামাজিক বন্ধনই সাধারণত স্থায়ীভাবে সম্পর্ক প্রতিষ্ঠায় অগ্রণী ভূমিকা পালন করে।",
      "tag": "All.B 16",
      "sub_questions": [
        {
          "label": "ক",
          "question": "ধর্ম কী ?",
          "explanation": "ধর্ম (Religion) হচ্ছে স্রষ্টার প্রতি বিশ্বাস এবং কিছু বিধিবিধান যা মানুষের আচার-আচরণ নিয়ন্ত্রণ ও পরিচালনা করে।"
        },
        {
          "label": "খ",
          "question": "গণমাধ্যম বলতে কী বোঝায়?",
          "explanation": "গণমাধ্যম বলতে যোগাযোগের উপায় বা মাধ্যমকে বোঝায়, যা দিয়ে। সর্বস্তরের জনগণের কাছে প্রয়োজনীয় তথ্য পৌছানো সম্ভব হয়। গণমাধ্যম হলো একটি একমুখী যোগাযোগ প্রক্রিয়া। সাধারণত, মানুষের কর্মকাণ্ড, চিন্তা-চেতনা ও ঘটে যাওয়া বিভিন্ন ঘটনার তথ্য বেশি মানুষের কাছে পৌছানোর প্রক্রিয়াকেই গণমাধ্যম বলে। গণমাধ্যমের উদাহরণ হলো- বইপত্র, সংবাদপত্র, রেডিও, টেলিভিশন, চলচ্চিত্র ইত্যাদি।"
        },
        {
          "label": "গ",
          "question": "উদ্দীপকে বর্ণিত বিষয়টি কোন সামাজিক প্রতিষ্ঠানকে ইঙ্গিত করে? ব্যাখ্যা করো।",
          "explanation": "উদ্দীপকে বর্ণিত বিষয়টি অন্যতম সামাজিক প্রতিষ্ঠান বিবাহকে নির্দেশ করে। বিবাহ হলো প্রাপ্তবয়স্ক নারী ও পুরুষের একসাথে বসবাস করার সামাজিক স্বীকৃতি; যা সংশ্লিষ্ট সমাজ, সম্প্রদায় বা দেশের প্রচলিত রীতিনীতি ও আইন দ্বারা অনুমোদিত হ্যা। এর মাধ্যমে পরিবার গঠিত হয় এবং নারী-পুরুষের মধ্যে স্থায়ী ও বৈধ সম্পর্ক গড়ে ওঠে। উদ্দীপকে ইউসুফ ও উমার মধ্যে একটি স্থায়ী সম্পর্ক প্রতিষ্ঠিত হয়েছে। তাদের মধ্যকার এই সম্পর্ক পরিবার ও সমাজের স্বীকৃতির মাধ্যমেই গড়ে উঠেছে। আগে তারা দুজন খুব ভালো বন্ধু ছিল। তাদের এই বন্ধুত্বের সম্পর্কই বিবাহের মাধ্যমে আনুষ্ঠানিকভাবে স্থায়ীরূপ লাভ করেছে। ফলে তারা এখন স্বামী-স্ত্রী হিসেবে বৈধ সম্পর্কের ভিভিতে স্থায়ীভাবে একত্রে বসবাস করতে পারবে। এক্ষেত্রে তাদের বিবাহ পরিবার ও সমাজ কর্তৃক স্বীকৃত হয়েছে। কারণ বিবাহের প্রথম শর্তই হলো ছেলে-মেয়েকে প্রাপ্তবয়স্ক হতে হবে। মূলত বিবাহের মাধ্যমেই একজন নারী ও পুরুষের মধ্যে বৈধ সম্পর্ক স্থাপিত হয় এবং এর ফলে নতুন পরিবার গড়ে ওঠে।"
        },
        {
          "label": "ঘ",
          "question": "সামাজিক প্রতিষ্ঠান হিসেবে উদ্দীপকে উল্লিখিত বিষয়টির ভূমিকা বিশ্লেষণ করো ।",
          "explanation": "সামাজিক প্রতিষ্ঠান হিসেবে উদ্দীপকে উল্লিখিত বিষয় অর্থাৎ বিবাহ গুরুত্বপূর্ণ ভূমিকা পালন করে। মানব সভ্যতার ইতিহাস থেকে দেখা যায়, যখন মানুষ গোষ্ঠীবদ্ধভাবে বসবাস শুরু করে তখন থেকেই বিবাহ ব্যবস্থার প্রচলন হয়। মূলত প্রয়োজনের তাগিদেই মানুষ এ ব্যবস্থাটির উদ্ভব ঘটায়। তাই সামাজিক প্রতিষ্ঠান হিসেবে বিবাহের গুরুত্ব সহজেই অনুমান করা যায়।সমাজব্যবস্থায় একে অন্যের সাথে যে সুসম্পর্ক, তার পিছনে বিবাহ গুরুত্বপূর্ণ ভূমিকা পালন করে। বৈবাহিক সম্পর্কের মাধ্যমেই নর-নারীর সামাজিক সম্পর্ক স্থির হয় এবং প্রজনন ধারা বজায় থাকে। নবজাতকের লালন-পালন ও সামাজিকীকরণের দায়িত্ব পিতা-মাতার ওপরই ন্যস্ত হয়। ফলে সন্তানের লালন-পালনে সমস্যা হয় না এবং সে সামাজিক স্বীকৃতি পায়। কিন্তু অবৈধ যৌন সম্পর্কের ফলে যে সন্তানের জন্ম হয়, তার লালন- পালন ও সামাজিকীকরণে নানা সমস্যা দেখা দেয়। কারণ বিবাহ হলো পবিত্র বন্ধন, আর এর মাধ্যমেই পরিবার গঠিত হয়। এ ব্যবস্থাই পরিবারের ভিভি। আর পরিবার ব্যবস্থার মাধ্যমেই শিশুরা যোগ্য মানুষ হিসেবে গড়ে ওঠে। এ থেকে বোঝা যায়, বিবাহ সামাজিক প্রতিষ্ঠান হিসেবে অত্যন্ত তাৎপর্যপূর্ণ। পরিশেষে বলা যায়, সভ্য সমাজে শান্তিপূর্ণভাবে বসবাসের জন্য বিবাহের কোনো বিকল্প নেই"
        }
      ]
    },
    {
      "number": "4",
      "uddipok": "শিশুদের অধিকার রক্ষায় বাংলাদেশ সরকার সচেষ্ট। এ উদ্দেশ্যে বাংলাদেশ সরকার ১৯৭৪ সালে একটি আইন প্রণয়ন করে যা শিশুদের লালন-পালন, রক্ষণাবেক্ষণ ও তাদের সাথে ব্যবহার এবং শিশু অপরাধীদের বিচার ও শান্তি সম্পর্কিত বিষয়ের সাথে জড়িত।",
      "tag": "All.B 16",
      "sub_questions": [
        {
          "label": "ক",
          "question": "হিন্দু বিবাহ নিবন্ধন আইন করা হয় কত সালে?",
          "explanation": "হিন্দু বিবাহ নিবন্ধন আইন করা হয় ২০১২ সালে।"
        },
        {
          "label": "খ",
          "question": "সামাজিক আইনের একটি উদ্দেশ্য বর্ণনা করো।",
          "explanation": "সামাজিক আইনের একটি অন্যতম উদ্দেশ্য হলো সমাজের সকল প্রকার কু প্রথা দূর করা। আমাদের সমাজে এখনো অনেক কু-প্রথা ও কুসংস্কার প্রচলিত রয়েছে। এগুলো সমাজের স্বাভাবিক উন্নয়নের পথে বাধা সৃষ্টি করে। যেমন বিধবা বিবাহ ও সতীদাহ প্রথা সম্পর্কিত কুসংস্কার নারীদের জন্য অমানবিক ছিল। এরূপ সমস্যা দূর করার জন্যই বিভিন্ন সামাজিক আইন প্রণয়ন করা হয়। এর ফলে সমাজ থেকে এ সকল কুপ্রথা দূর হয়।"
        },
        {
          "label": "গ",
          "question": "উদ্দীপকে কোন আইন সম্পর্কে আলোকপাত করা হয়েছে? এর স্বরূপ ব্যাখ্যা করো",
          "explanation": "উদ্দীপকে ১৯৭৪ সালের শিশু আইন সম্পর্কে আলোকপাত করা হয়েছে। আজকের শিশুরাই আগামী দিনের ভবিষ্যৎ। এ কারণে শিশুদের সার্বিক কল্যাণ ও সুরক্ষা নিশ্চিত করা অত্যন্ত প্রয়োজনীয় একটি বিষয়। আর এ জন্যই শিশু আইন প্রণয়ন করা দরকার। বাংলাদেশ সরকার বিষয়টির গুরুত্ব অনুধাবন করেই ১৯৭৪ সালে শিশু আইন প্রণয়ন করে। ১৯৭৪ সালের শিশু আইনের মাধ্যমে একটি শিশুর লালন-পালন, রক্ষণাবেক্ষণ ও তাদের সাথে ব্যবহার এবং শিশু অপরাধীদের বিচার ও শান্তি সম্পর্কিত আইন নির্ধারণ করা হয়েছে। ১৯৭৬ সালের ১১ সেপ্টেম্বর ঢাকায় এবং ১৯৮০ সালের ১ জুন বাংলাদেশে আইনটি বলবৎ করা হয়। এ আইনের মাধ্যমে শিশুদের সুরক্ষার বিষয়টি নিশ্চিত হয়েছে। এর পাশাপাশি শিশু অধিকারও রক্ষিত হচ্ছে। আমাদের দেশে একটি শিশুর সার্বিক কল্যাণ নিশ্চিতকরণে এ আইনটির বিকল্প নেই। উদ্দীপকে উল্লেখিত আইনটি বাংলাদেশ সরকার ১৯৭৪ সালে প্রণয়ন করে। আইনটি শিশুদের লালন- পালন, রক্ষণাবেক্ষণ ও তাদের সাথে ব্যবহার এবং শিশু অপরাধীদের বিচার ও শান্তি সম্পর্কিত বিষয়ের সাথে জড়িত। এ সকল বৈশিষ্ট্য শিশু আইন- ১৯৭৪ এর সাথে সুদৃশ্যপূর্ণ। তাই বলা যায়, উদ্দীপকে শিশু আইন-১৯৭৪ সম্পর্কে আলোচনা করা হয়েছে"
        },
        {
          "label": "ঘ",
          "question": "'এ আইন শিশুদের কল্যাণে গুরুত্বপূর্ণ দলিল'- উক্তিটির যথার্থতা মূল্যায়ন করো।",
          "explanation": "আমাদের দেশে শিশু আইন-১৯৭৪ শিশুদের কল্যাণে একটি গুরুত্বপূর্ণ দলিল হিসেবে বিবেচিত হয়। শিশুদের সার্বিক কল্যাণ নিশ্চিত করা প্রতিটি রাষ্ট্রেরই গুরুত্বপূর্ণ দায়িত্ব। শিশুরা যেন যোগ্য মানুষ ও সুনাগরিক হিসেবে গড়ে উঠতে পারে সেজন্য রাষ্ট্রকেই সচেষ্ট থাকতে হয়। আর এ জন্য শিশুদের সুরক্ষার জন্য নিদিষ্ট আইন অত্যন্ত কার্যকর। বাংলাদেশের শিশু আইন-১৯৭৪ শিশুদের সার্বিক কল্যাণে গুরুত্বপূর্ণ ভূমিকা রাখছে। আমাদের দেশের শিশুরা যেন সকল সমস্যা থেকে মুক্ত থাকে সে উদ্দেশ্যেই শিশু আইন প্রণয়ন করা হয়েছে। এই আইনে কোনো শিশুকে বিভিন্ন কৌশল প্রয়োগ করে ভিক্ষাবৃত্তিতে নিয়োগ করাকে শাস্তিযোগ্য অপরাধ হিসেবে চিহ্নিত করা হয়েছে। আবার কিশোর অপরাধীদের জন্য কিশোর আদালত ও হাজত স্থাপনের বিধান রাখা হয়েছে। যা মূলত কিশোর অপরাধীদের সংশোধনের উদ্দেশ্যেই কাজ করে। এ আইনে শিশু শ্রমকে নিষিদ্ধ করা হয়েছে। শিশু শ্রমের জন্য শাস্তির বিধান রাখা হয়েছে। এছাড়া শিশু আইনে শিশুর রোগ নিরাময়, শান্তিদান, জামিন প্রদান, সংশোধন ব্যবস্থা, মুক্তি প্রদানসহ বিভিন্ন বিষয়ে বিস্তারিত আলোচনা করা হয়েছে। ফলে শিশুরা বৈষম্য থেকে বাঁচতে পারছে। তাদের রক্ষণাবেক্ষণ সুনিশ্চিত হচ্ছে। আর এভাবেই শিশু আইন শিশুদের কল্যাণে গুরুত্বপূর্ণ দলিল হিসেবে কার্যকর ভূমিকা রাখছে। তবে আইনের যথাযথ বাস্তবায়নে সরকারকে আরও উদ্যোগী হতে হবে। পরিশেষে বলা যায়, শিশু আইনের কার্যকারিতা সম্পর্কে প্রশ্নোক্ত উদ্ভিটি যথার্থ।"
        }
      ]
    },
    {
      "number": "5",
      "uddipok": "তলিয়া ভার বাবা-মায়ের সাথে শহরে বস্তি এলাকায় বসবাস করে। সেখানে পরিবেশ অত্যন্ত নোংরা। বিশুদ্ধ পানীয় জলের অভাব, অস্বাস্থ্যকর পরিবেশে নানারকম রোগবালাই লেগেই থাকে। বস্তির অধিকাংশ দম্পতিরই অনেক সন্তান।",
      "tag": "All.B 16",
      "sub_questions": [
        {
          "label": "ক",
          "question": "বাংলাদেশে কবে জাতীয় মানবাধিকার কমিশনের কার্যক্রম শুরু হয়?",
          "explanation": "বাংলাদেশে ২০০৮ সালের ১ ডিসেম্বর জাতীয় মানবাধিকার কমিশনের কার্যক্রম শুরু হয়।"
        },
        {
          "label": "খ",
          "question": "দুর্যোগ ব্যবস্থাপনা বলতে কী বোঝায়?",
          "explanation": "দুর্যোগ ব্যবস্থাপনা বলতে দুর্যোগপূর্ব ঝুঁকি হ্রাস এবং দুর্যোগপরবর্তী জরুরি সাড়া প্রদানের পদ্ধতিগত কার্যক্রম গ্রহণ করাকে বোঝায়। দুর্যোগ ব্যবস্থাপনা একটি চলমান প্রক্রিয়া। এর মাধ্যমে ধারাবাহিক পর্যবেক্ষণ ও বিশ্লেষণ করে দুর্যোগ প্রতিরোধ, ঝুঁকি প্রশমন, পূর্ব প্রস্তুতি গ্রহণ, ত্রাণ ও পুনর্বাসন প্রক্রিয়া সুষ্ঠুভাবে সম্পাদন করা যায়। দুর্যোগপূর্ব, দুর্যোগকালীন ও দুর্যোগপরবর্তী যাবতীয় কার্যক্রম সুষ্ঠুভাবে সম্পন্ন করাই দুর্যোগ ব্যবস্থাপনার মূল লক্ষ্য।"
        },
        {
          "label": "গ",
          "question": "উদ্দীপকের তানিয়ার এলাকার উন্নয়নের জন্য সরকারের শহর সমাজসেবা কার্যক্রমের কোন কর্মসূচিটি প্রযোজ্য? নির্ণয় করো।",
          "explanation": "উদ্দীপকের তানিয়ার এলাকার উন্নয়নের জন্য সরকারের শহর সমাজসেবা কার্যক্রমের পরিবেশ উন্নয়নমূলক ও জনসংখ্যা বিষয়ক কার্যক্রম প্রযোজ্য। সুস্থ জীবনের জন্য স্বাস্থ্যকর পরিবেশ অপরিহার্য। বসবাসের পরিবেশ নোংরা ও অস্বাস্থ্যকর হলে স্বাভাবিকভাবেই নানা রকম রোগের প্রাদুর্ভাব ঘটে। তাই পরিবেশকে সব সময় পরিষ্কার-পরিচ্ছন্ন রাখতে হয়। মানসম্মত জীবনযাত্রার জন্য সবাইকে জনসংখ্যা সমস্যার প্রতিও দৃষ্টি দিতে হবে। এ দুটি বিষয় উদ্দীপকের ক্ষেত্রেও একইভাবে প্রয়োগযোগ্য। উদ্দীপকে শহরের একটি বস্তি এলাকার অস্বাস্থ্যকর পরিবেশ ও জনসংখ্যা সমস্যার চিত্র তুলে ধরা হয়েছে। নোংরা পরিবেশে বসবাস করার কারণে এবং সুপেয় পানির অভাবে বস্তিবাসী নানা রোগে আক্রান্ত হয়। এমতাবস্থায় শহর সমাজসেবা কর্মসূচির আওতায় বস্তিবাসীদেরকে পরিবেশ পরিষ্কার- পরিচ্ছন্ন রাখতে উদ্বুদ্ধ করতে হবে। সুপেয় পানির প্রয়োজনীয়তা সম্পর্কে তাদের মধ্যে ব্যাপক সচেতনতা সৃষ্টি করতে হবে। তাহলে বস্তির পরিবেশগত সমস্যার সমাধান করা সম্ভব হবে। আবার এখানে বসবাসরত পরিবারগুলোর সদস্যসংখ্যাও বেশি। ফলে তাদের জীবনযাত্রার মান ব্যাহত হচ্ছে। এ জন্য শহর সমাজসেবা কার্যক্রমের মাধ্যমে তাদেরকে অধিক জনসংখ্যার কুফল সম্পর্কে বোঝাতে হবে। প্রয়োজন হলে তাদের জন্য প্রশিক্ষণের ব্যবস্থা করতে হবে। মূলত এ সমস্ত কর্মসূচির মাধ্যমে তাদের সমস্যার সমাধান সম্ভব হবে।"
        },
        {
          "label": "ঘ",
          "question": "উদ্দীপকের কর্মসূচি ছাড়াও শহর সমাজসেবার আরও কার্যক্রম রয়েছে- কথাটি বিশ্লেষণ করো।",
          "explanation": "উদ্দীপকের সমস্যা সমাধানে শহর সমাজসেবা কার্যক্রমের পরিবেশ উন্নয়নমূলক ও জনসংখ্যা বিষয়ক কার্যক্রম কার্যকর হতে পারে। এ কার্যক্রমটি ছাড়াও নানা সমস্যার সমাধানে শহর সমাজসেবার আরও কার্যক্রম রয়েছে। শহর এলাকায় বসবাসরত নিম্ন আয়ভুক্ত জনগণের আর্থ-সামাজিক উন্নয়নে শহর সমাজসেবা নানা ধরনের কার্যক্রম গ্রহণ করে থাকে। শহরাঞ্চলের দরিদ্র ও দুস্থ জনগোষ্ঠীর সমস্যার শেষ নেই। যেমন- অস্বাস্থ্যকর পরিবেশ, বেকারত্ব, পুষ্টিহীনতা, নিরক্ষরতা ইত্যাদি। এ সকল সমস্যার সমাধানে শহর সমাজসেবা প্রচেষ্টা চালিয়ে থাকে। শহর এলাকায় সমাজসেবা কার্যক্রমের আওতায় দুস্থ ও দরিদ্র লোকদের অর্থনৈতিকভাবে স্বাবলম্বী করতে নানা ধরনের প্রশিক্ষণ (যেমন- বাঁশ ও বেতের কাজ, কার্পেট তৈরি, ইলেকট্রিক ও ওয়েন্ডিং, ড্রাইভিং, সাইকেল ও রিকশা মেরামত প্রভৃতি) দেওয়া হয়। পাশাপাশি তাদের মধ্যে শিক্ষার প্রসারে বিভিন্ন কর্মসূচি (যেমন; বয়স্ক শিক্ষা, ধর্মীয় ও সামাজিক শিক্ষা, নৈশ বিদ্যালয় স্থাপন, স্বাস্থ্য ও পুষ্টি শিক্ষা প্রভৃতি) গ্রহণ করা হয়। ফলে তারা সচেতন হয়ে ওঠে। আবার দারিদ্রদ্র্য বিমোচনের জন্য শহর সমাজসেবা কর্মসূচির মাধ্যমে ঋণ প্রদান করার ফলে তাদের আয়ের পথও সৃষ্টি হয়। তাছাড়া দুস্থ ও দরিদ্রদের স্বাস্থ্য সমস্যার সমাধানে নানা ধরনের কার্যক্রম রয়েছে। শুধু তাই নয়, তাদের জন্য বিনোদনমূলক কার্যক্রম পরিচালনা করাও শহর সমাজসেবা কর্মসূচির আওতাভুক্ত। সুতরাং দেখা যাচ্ছে, শহর সমাজসেবা কার্যক্রমের পরিধি বেশ বিস্তৃত। উদ্দীপকের কার্যক্রম এক্ষেত্রে শহর সমাজসেবা কার্যক্রমেরই একটি অংশমাত্র। পরিশেযে বলা যায়, শহরের দুস্থ ও অসহয় জনগোষ্ঠীর সার্বিক কল্যাণ নিশ্চিত করতেই শহর সমাজসেবার আওতায় উল্পিখিত কার্যক্রমগুলো পরিচালিত হয়।"
        }
      ]
    },
    {
      "number": "6",
      "uddipok": "বাংলাদেশের দক্ষিণাঞ্চলে ঘূর্ণিঝড় 'আইলার' খবর শুনে ঢাকা থেকে গ্রামে গিয়ে সুমন দেখল একটি বেসরকারি সমাজসেবা প্রতিষ্ঠান দুর্গত লোকদের উদ্ধার করে চিকিৎসার ব্যবস্থা করছে, প্রয়োজনে রক্ত সরবরাহ করছে এবং জরুরি ভিত্তিতে অন্ন, বস্ত্র দিয়ে সাহায্য করছে। আশ্রয়হীনদের জন্য অস্থায়ী ও স্থায়ী গৃহ নির্মাণের ব্যবস্থা করছে।",
      "tag": "All.B 16",
      "sub_questions": [
        {
          "label": "ক",
          "question": "বাংলাদেশে ওয়ার্ল্ড ভিশন কার্যক্রম শুরু করে কখন ?",
          "explanation": "ওয়ার্ল্ড ভিশন বাংলাদেশে কার্যক্রম শুরু করে ১৯৭২ সালে।"
        },
        {
          "label": "খ",
          "question": "UNDP কেন গঠন করা হয়?",
          "explanation": "বিশ্বের বিভিন্ন স্বল্পোন্নত রাষ্ট্রের আর্থ-সামাজিক উন্নয়নের লক্ষ্যে কাজ করার জন্য জাতিসংঘের অঙ্গসংগঠন হিসেবে জাতিসংঘ উন্নয়ন কর্মসূচি (UNDP) গঠন করা হয়। UNDP অংশীদারিত্বের ভিত্তিতে টেকসই জাতি গঠনের লক্ষ্য নিয়ে কাজ করে। দরিদ্র ও উন্নয়নশীল দেশসমূহের দারিদ্র্য হ্রাস, গণতন্ত্র প্রতিষ্ঠা, বিভিন্ন সংকট প্রতিরোধে সহায়তা করা এ সংগঠনটির উদ্দেশ্য। এ জন্য UNDP আর্থ-সামাজিক উন্নয়নের লক্ষ্যে বিভিন্ন দেশে আর্থিক ও কারিগরি সহায়তা দিয়ে থাকে।"
        },
        {
          "label": "গ",
          "question": "উদ্দীপকে আইলাবিধ্বস্ত এলাকার মানুষের জন্য কোন বেসরকারি সমাজসেবা প্রতিষ্ঠান কাজ করছে? ব্যাখ্যা করো।",
          "explanation": "উদ্দীপকে ঘূর্ণিঝড় আইলায় বিধ্বস্ত এলাকার মানুষের জন্য রেডক্রিসেন্ট সোসাইটি কাজ করছে। বাংলাদেশে বিভিন্ন সময় প্রাকৃতিক দুর্যোগ ঘটে থাকে। দুর্যোগ কবলিত জনগোষ্ঠীর জন্য পর্যাপ্ত সাহায্য-সহযোগিতার প্রয়োজন হয়। এক্ষেত্রে যে সকল প্রতিষ্ঠান সহায়তার হাত বাড়িয়ে দেয় তার মধ্যে রেডক্রিসেন্ট সোসাইটি অন্যতম। উদ্দীপকে ঘূর্ণিঝড় আইলা পরবর্তী সময়ে একটি প্রতিষ্ঠানের সমাজসেবা কার্যক্রমের চিত্র তুলে ধরা হয়েছে। প্রতিষ্ঠানটি দুর্গত লোকদের উদ্ধার ও চিকিৎসার ব্যবস্থা করেছে, প্রয়োজনে রক্ত সরবরাহ করেছে। এছাড়া দুস্থদের জরুরি ভিত্তিতে অন্ন, বস্ত্র দিয়েও সাহায্য করেছে। শুধু তাই নয়, প্রতিষ্ঠানটি আশ্রয়হীনদের জন্য অস্থায়ী ও স্থায়ী গৃহ নির্মাণেরও ব্যবস্থা করছে। বন্যা, খরা, ঘূর্ণিঝড় প্রভৃতি প্রাকৃতিক দুর্যোগের সময় রেডক্রিসেন্ট সোসাইটি বাংলাদেশে সহযোগিতার হাত বাড়িয়ে দিয়েছে। আইলা কবলিত এলাকাতেও রেডক্রিসেন্ট সোসাইটি বিশুদ্ধ পানি, ত্রাণসহ নানা ধরনের কর্মসূচি পরিচালনা করেছে। তাই বলা যায় উদ্দীপকে নির্দেশিত প্রতিষ্ঠানটি হলো রেডক্রিসেন্ট সোসাইটি।"
        },
        {
          "label": "ঘ",
          "question": "দুর্যোগ আক্রান্ত মানুষের কল্যাণে উক্ত সংস্থার ভূমিকা মূল্যায়ন করো।",
          "explanation": "দুর্যোগ আক্রান্ত মানুষের কল্যাণে উক্ত সংস্থা তথা রেডক্রিসেন্ট সোসাইটির ভূমিকা অত্যন্ত প্রশংসনীয়। বাংলাদেশের দক্ষিণ অঞ্চলের উপকূলীয় এলাকার জনগোষ্ঠীর জন্য সবচেয়ে বড় সমস্যা হলো ঘূর্ণিঝড় ও জলোচ্ছ্বাস। এ জাতীয় দুর্যোগে তাদের পর্যাপ্ত সহযোগিতা প্রয়োজন। এক্ষেত্রে বাংলাদেশ রেডক্রিসেন্ট সোসাইটি দুর্যোগ মোকাবিলায় অত্যন্ত কার্যকর ভূমিকা পালন করে। উদ্দীপকে রেডক্রিসেন্ট সোসাইটি ঘূর্ণিঝড় আইলা কবলিত জনগোষ্ঠীর পাশে গিয়ে দাঁড়িয়েছে। এভাবে দুর্যোগ মোকাবিলায় সংস্থাটি সদা তৎপর। এরই প্রমাণ বহন করে রেডক্রিসেন্ট সোসাইটি কর্তৃক গৃহীত ১৯৬৬ সালের 'প্রাক দুর্যোগ পাইলট' প্রকল্প। সংস্থাটি দুর্যোগ সংকেত লাভের জন্য ১৯৭৯ সালে কক্সবাজারে একটি রাডার স্থাপন করে। দুর্যোগ আক্রান্ত মানুষের কল্যাণে সংস্থাটি নানামুখী কার্যক্রম পরিচালনা করে। এর মধ্যে রয়েছে ঘূর্ণিঝড়ের পূর্বাভাস প্রচার করা, ঝড় আঘাত হানার আগেই জনগণকে নিরাপদ স্থানে সরিয়ে নেওয়া, ঘূর্ণিঝড়ে ক্ষতিগ্রস্তদের উদ্ধার করা এবং ক্ষতিগ্রস্তদের মাঝে নানা রকম ত্রাণ সহায়তা প্রদান করা। এছাড়াও রেডক্রিসেন্ট সোসাইটি দুর্যোগ আক্রান্ত জনগোষ্ঠীর জন্য নানা ধরনের প্রশিক্ষণ, পুনর্বাসন কার্যক্রম, জরুরি চিকিৎসা ইত্যাদির ব্যবস্থা করে। উপর্যুক্ত আলোচনা থেকে এ বিষয়টি সুস্পষ্ট যে, রেডক্রিসেন্ট সোসাইটির কার্যক্রম দুর্যোগ আক্রান্ত জনগোষ্ঠীর জন্য আশীর্বাদস্বরূপ।"
        }
      ]
    },
    {
      "number": "7",
      "uddipok": "সামিন হাসান সমাজকর্মের সম্মান শ্রেণির ছাত্র। তাত্ত্বিক কোর্স শেষে সে ব্যবহারিক প্রশিক্ষণে অংশগ্রহণ করে। সমাজকর্মের অনুশীলনের জন্য তাকে পাঠানো হয় মাদকাসক্তি নিরাময় কেন্দ্রে। সেখানে সে তার অধীন মাদকাসক্ত রোগীদের যথাযথ মূল্য ও মর্যাদা দেয়। ফলে রোগীরা তার সেবার প্রতি বেশি আস্থাশীল হয়ে ওঠে। সে তার প্রতিষ্ঠানের সম্পদের সর্বোত্তম ব্যবহার নিশ্চিত করে",
      "tag": "All.B 16",
      "sub_questions": [
        {
          "label": "ক",
          "question": "বাংলাদেশে সমাজকর্ম শিক্ষা কত সালে যাত্রা শুরু করে?",
          "explanation": "বাংলাদেশে সমাজকর্ম শিক্ষা ১৯৫৩ সালে শুরু হয়।"
        },
        {
          "label": "খ",
          "question": "মাঠকর্ম (Field work) বলতে কী বোঝায়?",
          "explanation": "মাঠকর্ম বলতে সমাজকর্মের বাস্তব জ্ঞান, নীতি ও দক্ষতা অর্জনে নীতির ব্যবহারিক প্রশিক্ষণ কৌশলকে বোঝায়। সমাজকর্ম একটি ব্যবহারিক সামাজিক বিজ্ঞান এবং এর ধারণাকে বাস্তবে ফুটিয়ে তোলার জন্যই মূলত মাঠকর্ম পরিচালনা করা হয়ে থাকে। এটি সমাজকর্মের এমন একটি দিক যেখানে একজন সমাজকর্মী তার তাত্ত্বিক জ্ঞানকে সফলভাবে প্রয়োগে সমর্থ হয়"
        },
        {
          "label": "গ",
          "question": "সামিন হাসানের কার্যক্রমে মাঠকর্মের কোন নীতিমালার প্রতিফলন দেখা যায়? নিরূপণ করো",
          "explanation": "সামিন হাসানের কার্যক্রমে মাঠকর্মের অন্যতম দুটি প্রধান নীতি সাহায্যার্থীর মূল্য ও মর্যাদা এবং সম্পদের সদ্ব্যবহারের নীতির প্রতিফলন দেখা যায়। মাঠকর্ম অনুশীলনের ক্ষেত্রে কর্মীকে কিছু নিয়ম-নীতি মেনে চলতে হয়, যার মাধ্যমে তিনি কার্যক্রম সম্পাদন করে থাকেন। মূলত সুনির্ধারিত নীতি মেনে চললেই তিনি সফলতা পেতে পারেন। উদ্দীপকের সামিন হাসানের কার্যক্রম এক্ষেত্রে অনুকরণীয় দৃষ্টান্ত হতে পারে। উদ্দীপকের সামিন হাসান একটি মাদকাসক্তি নিরাময় কেন্দ্রে মাঠকর্ম অনুশীলনের জন্য যায়। সেখানে গিয়ে সে প্রথমেই যে নীতিটির ওপর গুরুত্বারোপ করে তা হলো সাহায্যার্থীকে মূল্য ও মর্যাদা প্রদানের নীতি। এ নীতির আওতায় সাহায্যার্থীকে তার প্রাপ্য সম্মান দিতে হয়; না হলে সে শিক্ষানবিশ সমাজকর্মীর কাছ থেকে কোনো সাহায্য নিতে চাইবে না। এ জন্য সামিন হাসান মাদকাসন্ত রোগীদের যথাযথ মূল্য ও মর্যাদা দেয়। ফলে রোগীরা তার প্রতি আস্থাশীল হয়ে ওঠে। আবার সামিন হাসান সম্পদের সদ্ব্যবহারের নীতিটিও অনুসরণ করেছে। এক্ষেত্রে সমাজকর্মীকে প্রতিষ্ঠানের সম্পদের সীমাবদ্ধতার বিষয়টিও বিবেচনায় নিতে হয়। সম্পদ যা আছে তার যেন সঠিক ব্যবহার হয় বা যার প্রয়োজন সে যেন পায় এ ব্যাপারে শিক্ষানবিশ সমাজকর্মীকে সতর্ক থাকতে হয়। সামিন হাসান এ বিষয়টিও সফলতার সাথে প্রয়োগ করেছে।"
        },
        {
          "label": "ঘ",
          "question": "সঠিকভাবে মাঠকর্ম সম্পাদনের জন্য সামিন হাসানকে আরও কিছু নীতি অনুসরণ করতে হবে- উক্তিটি বিশ্লেষণ করো",
          "explanation": "সঠিকভাবে মাঠকর্ম অনুশীলনের জন্য সামিন হাসানকে মাঠকর্মের সকল নীতি অনুসরণেই যত্নবান হতে হবে। একজন শিক্ষানবিশ সমাজকর্মী সমাজকর্ম বিষয়ে পড়াশোনার মাধ্যমে কেবল তাত্ত্বিক জ্ঞান লাভ করে। এই জ্ঞানের প্রায়োগিক দক্ষতা অর্জনের জন্য তাকে মাঠকর্ম অনুশীলন করতে হয়। আর মাঠকর্ম অনুশীলনের ক্ষেত্রে সবচেয়ে গুরুত্বপূর্ণ বিষয় হলো মাঠকর্ম সংশ্লিষ্ট নীতিমালা সঠিকভাবে অনুসরণ করা। সামিন হাসান শিক্ষানবিশ সমাজকর্মী হিসেবে একটি মাদকাসক্তি নিরাময় কেন্দ্রে কাজ করছে। এক্ষেত্রে সে যদি তার তাত্ত্বিক জ্ঞানের পরিপূর্ণ প্রয়োগ ঘটাতে চায় তাহলে তাকে মাঠকর্মের সকল নীতি অনুসরণের চেস্টা করতে হবে। ইতোমধ্যেই সে সাহায্যার্থীর মূল্য ও মর্যাদা প্রদান এবং সম্পদের সদ্ব্যবহারের নীতির প্রতিফলন ঘটিয়েছে। এছাড়াও তাকে অংশগ্রহণ ও যোগাযোগের নীতি মেনে চলতে হবে। এক্ষেত্রে অংশগ্রহণ ও যোগাযোগের মাধ্যমে তাকে সাহায্যার্থীর সাথে ভালো সম্পর্ক গড়ে তুলতে হবে। পাশাপাশি তাকে লক্ষ্য নির্ধারণের মাধ্যমে কাজ করতে হবে। সাহায্যার্থীর বিশ্বাসযোগ্যতা অর্জনের জন্য তাকে গোপনীয়তা অনুসরণ করতে হবে। আবার প্রতিষ্ঠানের লক্ষ্য ও উদ্দেশ্যের প্রতিও সামিন হাসানকে খেয়াল রাখতে হবে। দুজন তত্ত্বাবধায়কের নির্দেশনা অনুযায়ী তাকে কাজ করতে হবে এবং সবসময় ভালো কাজের মূল্যায়ন করতে হবে। মূলত এ নীতিগুলো অনুসরণ করলেই সে সাহায্যার্থীর সমস্যা সমাধানে সফল হতে পারবে। পরিশেষে বলা যায়, সামিন হাসানের সঠিকভাবে মাঠকর্ম সম্পাদনের জন্য আর কিছু নীতি অনুসরণ করতে হবে মন্তব্যটি যথার্থ ও যৌক্তিক।"
        }
      ]
    },
    {
      "number": "8",
      "uddipok": "সুমন আট সন্তানের জনক। পরিবারের সবাইকে নিয়ে একটি ছোট ঘরে বাস করে। অর্থাভাবে সে তার সন্তানদের স্কুলে পাঠাতে পারছে না। সেই সাথে পরিবারের কোনো সদস্য অসুস্থ হলে তাকে ডাক্তার দেখানো সম্ভব হয় না। এমনকি তার পরিবারে আনন্দ-উৎসব করার মতো কোনো ব্যবস্থাও নেই।",
      "tag": "All.B 16",
      "sub_questions": [
        {
          "label": "ক",
          "question": "বাংলাদেশের মৌল মানবিক চাহিদাগুলোর নাম লেখো।",
          "explanation": "বাংলাদেশের সমাজে মৌল মানবিক চাহিদাগুলো হলো- খাদ্য, বস্ত্র, বাসস্থান, শিক্ষা, চিকিৎসা ও চিত্তবিনোদন।"
        },
        {
          "label": "খ",
          "question": "মৌল মানবিক চাহিদার একটি তাৎপর্য ব্যাখ্যা করো।",
          "explanation": "মৌল মানবিক চাহিদার একটি তাৎপর্য হলো এগুলে এগুলো পূরণের মাধ্যমে মানুষ শারীরিক, মানসিক ও সামাজিকভাবে বিকশিত হতে পারে। সমাজে মানুষের সুষ্ঠুভাবে বেঁচে থাকার জন্য মৌল মানবিক চাহিদা পূরণের বিকল্প নেই। এ চাহিদাগুলো পূরণের মাধ্যমেই কেবল মানুষ পরিপূর্ণভাবে বিকশিত হয়। মানুষের বেঁচে থাকা ও জীবনমানের উন্নয়নে খাদ্য, বস্ত্র, বাসস্থান ও চিকিৎসা ভূমিকা রাখে। এছাড়া শিক্ষা ও চিত্তবিনোদন তার মানসিক ও সামাজিক বিকাশ সম্পন্ন করে।"
        },
        {
          "label": "গ",
          "question": "সুমনের পরিবারের অবস্থা মৌল মানবিক চাহিদা পূরণের কোন অবস্থাকে নির্দেশ করে? নিরূপণ করো।",
          "explanation": "উদ্দীপকের সুমনের পরিবারের অবস্থা বাংলাদেশে মৌল মানবিক চাহিদা পূরণের প্রতিবন্ধকতাকে নির্দেশ করে। বাংলাদেশে মৌল মানবিক চাহিদা পূরণের ক্ষেত্রে নানা ধরনের সমস্যা রয়েছে। অধিক জনসংখ্যা ও দারিদ্রদ্র্য এগুলোর মধ্যে অন্যতম। কোনো রাষ্ট্রের আয়তন ও সম্পদের তুলনায় জনসংখ্যার আধিক্য মৌল মানবিক চাহিদা পূরণে অন্তরায় হিসেবে কাজ করে। আবার দারিদ্র্যও এ ক্ষেত্রে কুপ্রভাব ফেলে। উদ্দীপকের সুমনের পরিবারের মৌল মানবিক চাহিদা পূরণের ক্ষেত্রে অধিক জনসংখ্যা ও দারিদ্র্য প্রতিবন্ধকতা সৃষ্টি করেছে। সুমন আট সন্তানের জনক অর্থাৎ তার পরিবার অনেক বড়। পরিবারের সদস্য সংখ্যা বেশি হওয়ার কারণে সুমন সবার জন্য বাসস্থান, শিক্ষা, চিকিৎসা, চিত্তবিনোদন প্রভৃতি মৌল মানবিক চাহিদা নিশ্চিত করতে পারছে না। এক্ষেত্রে দারিদ্র্যও অন্যতম অন্তরায়। কারণ সুমনের আর্থিক অবস্থা যদি ভালো হতো তাহলে হয়তো আট সন্তান সত্ত্বেও পরিবারের মৌল মানবিক চাহিদা পূরণ করতে পারত। কিন্তু আর্থিক সামর্থ্য না থাকা এবং পরিবার বেশি বড় হওয়া এ দুই সমস্যার কারণে সুমন তার পরিবারের জীবনমানের উন্নয়ন ঘটাতে ব্যর্থ হচ্ছে। সুতরাং বলা যায়, উদ্দীপকে বাংলাদেশের মৌল মানবিক চাহিদা পূরণে অন্তরায়গুলোর একটি বাস্তব চিত্র উপস্থাপিত হয়েছে।"
        },
        {
          "label": "ঘ",
          "question": "সুমনের মতো পরিবারগুলো মৌল মানবিক চাহিদা পূরণ করতে না পেরে কী ধরনের সমস্যার সৃষ্টি করে? বিশ্লেষণ করো।",
          "explanation": "সুমনের মতো পরিবারগুলো মৌল মানবিক চাহিদা পূরণ করতে না পেরে আর্থ-সামাজিক ক্ষেত্রে নানা জটিলতার সৃষ্টি করে। সমাজে মানুষের স্বাভাবিকভাবে ও মর্যাদার সঙ্গে বেঁচে থাকার জন্য তার মৌল মানবিক চাহিদাগুলো পূরণ করা অপরিহার্য। কিন্তু দারিদ্র্য, জনসংখ্যাধিক্য, রাজনৈতিক অস্থিতিশীলতা প্রভৃতি কারণে অনেকেই মৌল মানবিক চাহিদাগুলো পূরণ করতে পারে না। ফলে পুষ্টিহীনতা, স্বাস্থ্যহীনতা, অপরাধপ্রবণতা, নিরক্ষরতার মতো বিভিন্ন সমস্যার সৃষ্টি হয়। উদ্দীপকের সুমনের দশ সদস্যের বিশাল পরিবারে মৌল মানবিক চাহিদা পূরণ হচ্ছে না। এ অবস্থায় তার পরিবারে পুষ্টিহীনতা ও স্বাস্থ্যহীনতার মতো সমস্যা সৃষ্টি হবে। শিক্ষার চাহিদা পূরণ না হওয়ায় তার সন্তানেরা নিরক্ষর বা অজ্ঞ থেকে যাবে। তাছাড়া অভাবের জেরে তার পরিবারের সদস্যরা অপরাধের দিকে ঝুঁকে পড়তে পারে। প্রকৃতপক্ষে মৌল মানবিক চাহিদা পূরণ না হলে যেকোনো পরিবারেই উল্লেখিত সমস্যাগুলো সৃষ্টি হতে পারে। কেননা, খাদ্যের চাহিদা পূরণ না হলে পরিবারগুলোতে মারাত্মক পুষ্টিহীনতা দেখা দেয়। পাশাপাশি শিক্ষার সুযোগের অভাবে নিরক্ষরতা দেখা দেয় যা আবার পরবর্তী সময়ে জনসংখ্যাধিক্য, দারিদ্র্য, বেকারত্নসহ নানামুখী সংকট তৈরি' করে। এ ধরনের পরিবারের সদস্যরা মৌল মানবিক চাহিদা পূরণের জন্য অনেক সময় অবৈধ পথ বেছে নেয়। ফলে সমাজে নৈরাজ্য ও বিশৃঙ্খলা দেখা দেয়। সামগ্রিক আলোচনা থেকে বলা যায়, মৌল মানবিক চাহিদা পূরণ না হলে। সুমনের মতো পরিবার নানামুখী সমস্যা সৃষ্টির মাধ্যমে সমাজকে বিশৃঙ্খল ও অস্থিতিশীল করে তোলে।"
        }
      ]
    },
    {
      "number": "9",
      "uddipok": "পিয়ালের বয়স দশ বছর। সে কারও সঙ্গে কথা বলে না। তার সাথে কেউ কথা বললে সে 'শুধু মাথা নাড়ায়। তার বাবা-মা তাকে স্কুলে পাঠায় না। কারণ সে অযথা সবার গায়ে থুথু ছিটায়। তবে সে অনেক সুন্দর ছবি আঁকতে পারে।",
      "tag": "BAFSC 24,All.B 16",
      "sub_questions": [
        {
          "label": "ক",
          "question": "গ্রিনহাউস ইফেক্ট কী?",
          "explanation": "মানুষের নেতিবাচক কর্মকাণ্ডের কারণে বায়ুমণ্ডলে বিশেষভাবে নির্দিষ্ট গ্রিনহাউস গ্যাসমূহের উত্তরোত্তর বৃদ্ধির ফলে তাপমাত্রা বাড়ার প্রক্রিয়াই হলো গ্রিনহাউস প্রতিক্রিয়া।"
        },
        {
          "label": "খ",
          "question": "জলবায়ু পরিবর্তনের দুটি কারণ ব্যাখ্যা করো।",
          "explanation": "জলবায়ু পরিবর্তনের দুটি কারণ হলো পৃথিবীর গড় তাপমাত্রা বৃদ্ধি এবং বনাঞ্চল ধ্বংস করা। পৃথিবীর গড় তাপমাত্রা বৃদ্ধি জলবায়ু পরিবর্তনের মূল কারণ। তাপমাত্রা বৃদ্ধির ফলে হিমবাহ গলে যাওয়া, সমুদ্রপৃষ্ঠের উচ্চতা বৃদ্ধি, অতিবৃষ্টি, ঘূর্ণিঝড় ইত্যাদি প্রাকৃতিক দুর্যোগ সংঘটিত হচ্ছে। অন্যদিকে নির্বিচারে বনাঞ্চল ধ্বংসের ফলে কার্বন-ডাই-অক্সাইডের পরিমাণ বৃদ্ধি পাচ্ছে যা গ্রিনহাউস ইফেক্টের জন্য দায়ী। ফলে প্রতিনিয়ত জলবায়ুর পরিবর্তন হচ্ছে।"
        },
        {
          "label": "গ",
          "question": "উদ্দীপকে পিয়ালের সমস্যাটি কী? ব্যাখ্যা করো।",
          "explanation": "উদ্দীপকে পিয়ালের সমস্যাটি হলো অটিজম। অটিজম হচ্ছে শিশুর বিকাশজনিত স্নায়বিক সমস্যা। চিকিৎসা বিজ্ঞানের পরিভাষায় একে অটিজম স্পেকট্রাম ডিজঅর্ডার বলে। শিশুর জন্মের ৩ বছরের মধ্যে এ রোগ দেখা যায়। এ রোগে আক্রান্ত হলে শিশুরা আত্মকেন্দ্রিক হয় এবং তাদের আচরণগত অস্বাভাবিকতা পরিলক্ষিত হয়। উদ্দীপকের পিয়ালের ক্ষেত্রেও অনুরূপ অস্বাভাবিকতা লক্ষ করা যায়। উদ্দীপকের পিয়াল নিজে যেমন কারও সাথে কথা বলে না, তেমনি কেউ তার সাথে কথা বললে সে উত্তর দেয় না। এ থেকে বোঝা যায়, সে আত্মকেন্দ্রিক। অটিজম আক্রান্ত শিশুরা পিয়ালের মতোই নিজেদেরকে গুটিয়ে নেয়। যার জন্য তারা সমাজে অন্যদের সাথে স্বাভাবিক আচরণ বা ক্রিয়া-প্রতিক্রিয়া করতে অক্ষম। যেমন- পিয়াল স্কুলে গিয়ে কারও সাথে মিশতে পারে না; বরং সবার গায়ে থুথু ছিটায়। তবে পিয়াল সুন্দর ছবি আঁকতে পারে। এটি অটিজম আক্রান্ত শিশুদের একটি বৈশিষ্ট্য। তাদের অনেকের ক্ষেত্রেই বিশেষ কোনো বিষয়ে দক্ষতা দেখা যায়। যেমন- কেউ পিয়ালের মতো ছবি আঁকতে পারে, কেউ সুন্দর গানের সুর অনুকরণ করতে পারে, কেউ বা মুখে মুখে বড় বড় যোগ-বিয়োগ করতে পারে প্রভৃতি। প্রকৃতপক্ষে প্রতিটি অটিস্টিক শিশুর মধ্যেই এরূপ উদ্ভাবনী ক্ষমতা ও দক্ষতা থাকে। সুতরাং পিয়ালের সমস্যাটির ধরন বিবেচনা করে তাকে একজন অটিস্টিক শিশু বলা যায়।"
        },
        {
          "label": "ঘ",
          "question": "তুমি কি মনে কর, পিয়ালের বাবা-মা তাকে স্কুলে না পাঠিয়ে সঠিক সিন্ধান্ত নিয়েছেন? যুক্তি দাও।",
          "explanation": "আমি মনে করি পিয়ালের বাবা-মা তাকে স্কুলে না পাঠিয়ে সঠিক সিন্ধান্ত নিয়েছেন। অটিজম আক্রান্ত শিশুরা ব্যক্তিগত ও সামাজিক জীবনে নানা ধরনের প্রতিবন্ধকতার সম্মুখীন হয়। এ কারণে বিদ্যালয়ে তারা স্বাভাবিক শিশুদের মতো পড়াশোনা করতে পারে না। প্রকৃতপক্ষে এ জন্য অটিস্টিক শিশুদের বিশেষ যত্নের প্রয়োজন হয়। সেই সাথে পড়াশোনার স্বার্থে তাদের জন্য বিশেষ সুবিধা সম্বলিত বিদ্যালয় বা প্রতিষ্ঠান গড়ে তোলা জরুরি। উদ্দীপকের পিয়ালের আচরণে অস্বাভাবিকতা দেখা যায়। তাই বিদ্যালয়ে গিয়ে সে অন্যদের সাথে খাপ খাইয়ে নিতে পারে না। মূলত অটিজম রোগে আক্রান্ত হওয়ার কারণেই এমনটি ঘটেছে। এ রকম পরিস্থিতিতে পিয়ালের বাবা-মা তাকে স্কুলে না পাঠানোর সিদ্ধান্ত নেন। তাদের সিদ্ধান্ত এ কারণেই যথার্থ যে, অটিস্টিক শিশুদের জন্য সাধারণ বিদ্যালয় অনুকূল নয়। কেননা, স্বাভাবিক শিশুদের মতো অটিস্টিক শিশুদের শারীরিক বা মানসিক বিকাশ ঘটে না। ফলে তারা বিদ্যালয়ের পরিবেশে আরও অসহায় বোধ করে। অবশ্য অটিজমের তীব্রতা কম হলে অনেক শিশু স্বাভাবিক লেখাপড়া করতে পারে। তবে পিয়ালের মতো শিশুদের জন্য বিশেষ সুযোগ-সুবিধা প্রয়োজন। অটিস্টিক শিশুদের সঠিক পরিচর্যার জন্য বর্তমানে স্বল্প পরিসরে হলেও কিছু প্রতিষ্ঠান গড়ে উঠছে। পরিশেষে বলা যায়, অটিজম আক্রান্ত শিশুদের যত্নে বিশেষ ব্যবস্থার কোনো বিকল্প নেই। এ জন্য তাদের উপযোগী প্রতিষ্ঠানের সংখ্যা বাড়ানো উচিত।"
        }
      ]
    }
  ]
}