{
  "title": "আইডিয়াল স্কুল অ্যান্ড কলেজ, মতিঝিল, ঢাকা ২০২৩",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "দবির উদ্দিন স্ত্রী সন্তানদের নিয়ে গ্রামে বাস করতেন। কিন্তু গ্রামে আয়ের ভালো ব্যবস্থা না থাকায় কাজের সন্ধানে তিনি শহরে আসেন এবং রিকশা চালিয়ে সংসার চালান। তিনি যা আয় করেন তা দিয়ে সংসারের সবার খাবারের ব্যবস্থা করতে পারেন। বাসার পাশেই সরকারি প্রাইমারি স্কুল থাকায় ছেলে-মেয়েদের লেখাপড়াও করান। কিন্তু স্বল্প আয়ের কারণে স্ত্রী- সন্তানদের প্রয়োজনমত কাপড়-চোপড় কিনে দিতে পারেন না, অসুখ হলে চিকিৎসা করাতে পারেন না এবং অবসর সময় কাটানোর জন্য একটি টিভিও কিনে নিতে পারেন না। এমনকি সে পরিবার নিয়ে যে বস্তিতে বাস করে তার পরিবেশও আলো-বাতাসহীন স্যাঁতসেঁতে। একজন সমাজবিজ্ঞানী মানুষের অতিগুরুত্বপূর্ণ কয়েকটি Basic Need বা মৌল মানবিক চাহিদার কথা উল্লেখ করেছেন যেগুলো একেবারেই না হলে নয়।",
      "tag": "ISCM 23",
      "sub_questions": [
        {
          "label": "ক",
          "question": "\"Common Human Needs\" গ্রন্থটি কে রচনা করেন?",
          "explanation": "\"Common Human Needs\" গ্রন্থের লেখক শার্লট টোলে।"
        },
        {
          "label": "খ",
          "question": "\"বস্ত্র সভ্যতার বাহক\"- ব্যাখ্যা করো।",
          "explanation": "বস্ত্র ছাড়া মানুষের পক্ষে সভ্য সমাজে বসবাস করা সম্ভব নয় তাই বস্ত্রকে সভ্যতার বাহক বলা হয়। সুস্থ ও স্বাভাবিক জীবনযাপনের জন্য প্রয়োজনীয় চাহিদাগুলোই মানবিক চাহিদা। সামাজিক পরিচিতি ও মর্যাদা রক্ষার জন্য মানবিক বা সামাজিক চাহিদার গুরুত্ব অপরিসীম। বস্ত্র এ ধরনেরই একটি চাহিদা। বস্ত্র ছাড়া মানুষের পক্ষে সভ্য সমাজে থাকা সম্ভব নয়। পোশাক একদিকে লজ্জা নিবারণ করে মানুষকে সমাজে মর্যাদার সঙ্গে বাস করতে সাহায্য করে। অন্যদিকে প্রাকৃতিক দুর্যোগ এবং নানা ধরনের রোগজীবাণু থেকে রক্ষা করে। এসব কারণে বস্ত্রকে সভ্যতার বাহক বলা হয়।"
        },
        {
          "label": "গ",
          "question": "উদ্দীপকে কোন কোন মৌল মানবিক চাহিদার অনুপস্থিতি লক্ষণীয়? ব্যাখ্যা করো।",
          "explanation": "উদ্দীপকে দবির উদ্দিনের পরিবার বস্ত্র, চিকিৎসা বিনোদন এই তিনটি মৌল মানবিক চাহিদা পূরণ করতে পারছে না। একজন মানুষের ভালোভাবে বেঁচে থাকা এবং সভ্য সমাজে বসবাস করার জন্য প্রয়োজনীয় চাহিদাগুলোই মৌল মানবিক চাহিদা। এসব চাহিদার সবগুলো পূরণ না হলে মানুষের পক্ষে সমাজে সুষ্ঠুভাবে জীবনযাপন করা কষ্টকর হয়ে পড়ে। বস্ত্র, চিকিৎসা ও বিনোদন এ তিনটি চাহিদা, যা থেকে দবির উদ্দিনের পরিবার বঞ্চিত হচ্ছে। উদ্দীপকের দবির উদ্দিন দারিদ্র্যের কারণে স্ত্রী-সন্তানদের প্রয়োজনমত কাপড়-চোপড় কিনে দিতে পারেন না। অথচ বস্ত্র মানবজীবনের দ্বিতীয় গুরুত্বপূর্ণ চাহিদা। এটি একদিকে, মানুষের মৌলিক চাহিদা অনদিকে মানবিক চাহিদা পূরণ করে। এ চাহিদা ঠিকমতো পূরণ না হলে সমাজে সম্মানের সাথে বসবাস করা যায় না। বস্ত্রের পাশাপাশি জাহিদ হাসানের পরিবার চিকিৎসা ও বিনোদনের চাহিদাও পূরণ করতে পারছে না। অথচ অসুস্থতা থেকে মুক্তির জন্য চিকিৎসার কোনো বিকল্প নেই। শারীরিক ও মানসিক সুস্থতা ছাড়া বেঁচে থাকা অর্থহীন। সুস্থ জীবনের জন্য বিনোদনও অতি প্রয়োজনীয়। কারণ চিত্তবিনোদন হলো মনের খোরাক। এটি মানুষকে মানসিক শক্তি ও প্রেরণা জোগায়। আবার জাহিদ হাসান যেখানে বসবাস করছেন সেখানকার পরিবেশও অতটা ভালো না। কারণ সেখানে আলোবাতাসহীন স্যাঁতসেঁতে অবস্থা বিরাজ করছে। জাহিদ হাসানের পরিবার ওপরে উল্লেখ করা তিনটি মৌল মানবিক চাহিদাসহ ভালো পরিবেশের বাসস্থানের অভাব পূরণ করতে পারছে না। এ কারণে তারা সমাজে ভালোভাবে জীবন-যাপনে ব্যর্থ হচ্ছে।"
        },
        {
          "label": "ঘ",
          "question": "সমাজবিজ্ঞানী কর্তৃক নির্ধারিত মৌল চাহিদাগুলোর তাৎপর্য মানবজীবনে অপরিসীম- বিশ্লেষণ করো।",
          "explanation": "মানুষের শারীরিক, মানসিক ও সামাজিক বিকাশের জন্য মৌল মানবিক চাহিদার গুরুত্ব অপরিসীম। সুস্থ ও স্বাভাবিক মানুষ হিসেবে সমাজে বাস করার জন্য মৌল মানবিক চাহিদা পূরণ করা অপরিহার্য। এজন্য সমাজবিজ্ঞানীরা ছয়টি মৌল মানবিক চাহিদার কথা বলেছেন। এগুলো হলো- খাদ্য, বস্ত্র, বাসস্থান, শিক্ষা, চিকিৎসা ও চিত্তবিনোদন ইত্যাদি। প্রত্যেক মানুষের জন্য এ চাহিদাগুলো পূরণ করা আবশ্যক। সমাজজীবনে সুন্দর ও সুশৃঙ্খলভাবে বেঁচে থাকার জন্য এর গুরুত্ব অনেক। আর মৌল মানবিক চাহিদা পূরণের ব্যর্থতা থেকেই নিরক্ষরতা, পুষ্টিহীনতা, অপরাধ প্রবণতা, দারিদ্র্য, জনসংখ্যা সমস্যা ও রাজনৈতিক অস্থিতিশীলতাসহ বিভিন্ন সামাজিক সমস্যার সূত্রপাত হয়। যা যেকোনো দেশের স্বাভাবিক উন্নয়নে প্রতিবন্ধকতা সৃষ্টি করে। মানুষের বেঁচে থাকার জন্য যেহেতু মৌল মানবিক চাহিদা পূরণ অপরিহার্য সেহেতু সে তার এ চাহিদাগুলো পূরণের জন্য সর্বাত্মক চেষ্টা চালায়। যখনই ব্যর্থ হয় তখন সমাজে নানা ধরনের বিশৃঙ্খলা দেখা দেয়। যা কোনো দেশের জন্য মঙ্গলজনক হয় না। এভাবে মৌল মানবিক চাহিদা সমাজে শান্তি ও স্থিতিশীলতার পূর্বশর্ত হিসেবে কাজ করে। এ চাহিদা চিরন্তন ও সর্বজনীন। প্রত্যেকে তার অস্তিত্ব, মর্যাদা, দৈহিক বিকাশ ও সামাজিকতা রক্ষার জন্য যেকোনো উপায়ে তা পূরণের চেষ্টা করে। সর্বোপরি সমাজের শান্তি ও স্থিতিশীলতা বজায় রাখার জন্য মানবজীবনে মৌল মানবিক চাহিদা গুরুত্বপূর্ণ ভূমিকা পালন করে। সুতরাং বলা যায়, সমাজবিজ্ঞানী কর্তৃক নির্ধারিত মৌল মানবিক চাহিদাগুলো পরস্পর নির্ভরশীল। তাই মানবজীবনে এর গুরুত্ব অনস্বীকার্য।"
        }
      ]
    },
    {
      "number": "2",
      "uddipok": "দিনাজপুরের শ্যামনগর গ্রামের সাজ্জাদের নাম গ্রামবাসীর মুখে মুখে। কারণ সে এবার ভর্তি পরীক্ষায় মেধা তালিকায় স্থান করে ঢাকা মেডিকেল কলেজে ভর্তি হওয়ার সুযোগ পেয়েছে। অথচ কখনো দু'বেলা দুমুঠো পেটভরে খাবার পায়নি সে। এক কাপড়ে কেটেছে, অসুস্থ মায়ের চিকিৎসা করাতে পারেনি। পরিবারের ছয় সদস্য নিয়ে গাদাগাদি করে জরাজীর্ণ ঘরে রাত কাটতো সাজ্জাদের। আর এর মধ্যেই সাজ্জাদ স্বপ্ন দেখতো সে ডাক্তার হবে, অসুস্থ মাকে সুস্থ করে তুলবে, সাথে সাথে গ্রামবাসীর সেবা করবে। এদিকে শ্যামনগর গ্রামটিকে আদর্শ গ্রামে পরিণত করতে সথানীয় প্রশাসন গ্রামে বেশকিছু স্কুল কলেজ ও মাদ্রাসা স্থাপন করে। এগুলোর প্রভাবে গ্রামবাসী নিজেদের ব্যক্তিত্বের গঠন, মূল্যবোধ অর্জন এবং সামাজিক দায়িত্ব কর্তব্য সম্পর্কে সচেতন হয়।",
      "tag": "ISCM 23",
      "sub_questions": [
        {
          "label": "ক",
          "question": "মৌল মানবিক চাহিদা কয়টি?",
          "explanation": "মৌলিক মানবিক চাহিদা ছয়টি। যথা- খাদ্য, বস্ত্র, বাসস্থান, শিক্ষা, চিকিৎসা, চিত্তবিনোদন।"
        },
        {
          "label": "খ",
          "question": "মৌল মানবিক চাহিদা হিসেবে চিত্তবিনোদন কেন প্রয়োজন?",
          "explanation": "মৌলিক মানবিক চাহিদা হিসেবে চিত্তবিনোদনের গুরুত্ব অপরিসীম। চিত্তবিনোদন হলো মানুষের মনের খোরাক। চিত্তবিনোদনের ফলে মানুষের মনে আসে আনন্দ, কাজে পায় শক্তি ও প্রেরণা, দূর হয় একঘেয়েমি। মানুষ বাস্তব জীবনে এত বেশি ব্যস্ত থাকে যে, মাঝে মধ্যে কাজে একঘেয়েমি চলে আসে, কাজে মন বসে না। তখনই দরকার নির্মল চিত্তবিনোদনের, যা ক্লান্তি দূর করে নতুন কাজ করার শক্তি জোগায়।"
        },
        {
          "label": "গ",
          "question": "উদ্দীপকে সাজ্জাদ কোন চাহিদা পূরণের স্বপ্ন দেখছে? ব্যাখ্যা করো।",
          "explanation": "উদ্দীপকের সাজ্জাদ মৌলিক মানবিক চাহিদা পূরণের স্বপ্ন দেখেছে। একজন মানুষের শারীরিক, মানসিক ও সামাজিক বিকাশ এবং সভ্য সমাজে বেঁচে থাকার জন্য প্রয়োজনীয় চাহিদাই হলো মৌলিক মানবিক চাহিদা। এ চাহিদাগুলো পূরণ না হলে সভ্য সমাজে ভালোভাবে টিকে থাকা যায় না। প্রখ্যাত মার্কিন সমাজবিজ্ঞানী শার্লট টোলে তাঁর 'Common Human Needs' গ্রন্থে ছয়টি মৌলিক মানবিক চাহিদার উল্লেখ করেছেন। সেগুলো হলো- খাদ্য, বস্ত্র, বাসস্থান, শিক্ষা, স্বাস্থ্য ও চিত্তবিনোদন। সমাজে সুন্দরভাবে বেঁচে থাকার জন্য এই ছয়টি চাহিদা পূরণ হওয়া অত্যাবশ্যক। উদ্দীপকের সাজ্জাদ কিছুদিন আগেও এই মৌলিক মানবিক চাহিদাগুলো থেকে বঞ্চিত ছিল। পর্যাপ্ত খাবার না পাওয়া, মায়ের চিকিৎসা করায় ব্যর্থতা, জরাজীর্ণ ঘরে গাদাগাদি করে বাস করা-এসব থেকে সাজ্জাদের আগের অবস্থা অনুমান করা যায়। কিন্তু বর্তমানে সে মেধাতালিকায় স্থান করে ঢাকা মেডিকেল কলেজে ভর্তির সুযোগ পেয়েছে। এর ফলে তার সামনে নতুন সম্ভাবনার দ্বার উন্মোচিত হয়েছে। সাজ্জাদ এখন ডাক্তার হয়ে সংসারের দারিদ্র্য দূর করতে পারবে। মা ও গ্রামবাসীর চিকিৎসা করতে পারবে। সে পরিবারের সবার জন্য উপযুক্ত বাসস্থান, ভালো পোশাক এবং চিত্তবিনোদনের ব্যবস্থাও করতে পারবে। অর্থাৎ সাজ্জাদ মৌলিক মানবিক চাহিদাগুলো পূরণের মাধ্যমে সমাজে সম্মানের সাথে বসবাস করতে পারবে।"
        },
        {
          "label": "ঘ",
          "question": "শ্যামনগর গ্রামে স্থানীয় প্রশাসন কর্তৃক গৃহীত ব্যবস্থায় মৌল মানবিক চাহিদা পূরণের পূর্ণ প্রতিফলন ঘটেনি কেন? বিশ্লেষণ করো।",
          "explanation": "উদ্দীপকে শ্যামনগর গ্রামে স্থানীয় প্রশাসন কর্তৃক গৃহীত ব্যবস্থা মৌল মানবিক চাহিদা পূরণের পূর্ণ প্রতিফলন ঘটেনি, কথাটি যথার্থ। বাংলাদেশের সংবিধান অনুসারে দেশের মানুষের মৌলিক মানবিক চাহিদা পূরণ করা রাষ্ট্রের দায়িত্ব। আর এই দায়িত্ব পালনে সরকারকে নানামুখী পদক্ষেপ গ্রহণ করতে হয়। এক্ষেত্রে মৌলিক মানবিক চাহিদা পূরণে খাদ্য, বস্ত্র, বাসস্থান, শিক্ষা, চিকিৎসা ও চিত্তবিনোদন প্রতিটি খাতেই সরকারকে গুরুত্ব দিতে হবে। উদ্দীপকে আমরা দেখতে পাই, সাজ্জাদ দরিদ্র পরিবারের ছেলে তার পরিবারে খাদ্য, বস্ত্র এমনকি চিকিৎসার অভাবও লক্ষ্য করা যায়। কিন্তু স্থানীয় প্রশাসন সাজ্জাদের গ্রামে যে ধরনের পদক্ষেপ নেয় তা শুধু মানুষের মৌল চাহিদা শিক্ষাকে প্রভাবিত করে। যার জন্য অন্যান্য মৌল চাহিদা পূরণের পূর্ণ প্রতিফলন ঘটেনি। মানুষের স্বাভাবিকভাবে বেঁচে থাকার জন্য মৌল চাহিদা পূরণ করা অপরিহার্য। অন্যান্য মৌল চাহিদা পূরণের জন্যও আরও কর্মসূচি প্রয়োজন। বিশেষ করে খাদ্য, বস্ত্র, চিকিৎসা খাতে প্রয়োজনীয় ব্যয়ে সেবা নিশ্চিত করা প্রয়োজন। সাধারণ মানুষের খাদ্য ও বস্ত্রের চাহিদা পূরণে উৎপাদন বৃদ্ধি, চিকিৎসা সেবা ও বাসস্থান সমস্যার সমাধানে প্রকল্প গ্রহণ ইত্যাদি ব্যবস্থাও করা প্রয়োজন। সুতরাং বলা যায়, উদ্দীপকে উল্লেখিত কর্মসূচির পাশাপাশি ওপরের আলোচিত খাতগুলোতেও বিভিন্ন পদক্ষেপ নিতে হবে। যা মৌলিক চাহিদা পূরণে কার্যকর ভূমিকা রাখবে।"
        }
      ]
    },
    {
      "number": "3",
      "uddipok": "৯ বছরের রুম্মান ৩য় শ্রেণিতে পড়ে। সে তার এক সহপাঠীকে সহ্য করতে পারে না। এতে তার ক্লাসেও মন বসে না। সর্বদা অন্যমনস্ক থাকে। এটি তার শিক্ষক বুঝতে পারে না। কিন্তু বিদ্যালয়ের এক বিশেষ কর্মকর্তা এ সমস্যা অনুধাবন করে সহপাঠীর সাথে তার বন্ধুত্বের সম্পর্ক করে দেন। ফলে রুম্মান স্বাভাবিকভাবে পড়াশোনায় ফিরে আসতে সক্ষম হয়।",
      "tag": "ISCM 23",
      "sub_questions": [
        {
          "label": "ক",
          "question": "বাংলাদেশে সর্বপ্রথম কত সালে চিকিৎসা সমাজকর্ম চালু হয়?",
          "explanation": "বাংলাদেশে ১৯৫৮ সালে চিকিৎসা সমাজকর্ম চালু হয়।"
        },
        {
          "label": "খ",
          "question": "আমাদের দেশে শিল্প সমাজকর্ম কেন প্রয়োজন?",
          "explanation": "বাংলাদেশের মতো উন্নয়নশীল দেশে শিল্প কারখানায় মালিক-শ্রমিক সম্পর্ক রক্ষা করে কারখানার পরিবেশকে কর্মোপযোগী রাখতে শিল্প সমাজকর্মের প্রয়োজন রয়েছে। আমাদের দেশের শিল্প-কারখানাগুলোতে শ্রমিক ও মালিকের মধ্যে বিরোধপূর্ণ সম্পর্ক লক্ষ করা যায়। এছাড়া কারখানার কর্মীদের কর্মদক্ষতারও অভাব রয়েছে। কাজের পরিবেশও তেমন উন্নত নয়। ফলে গুণগত ও পরিমাণগত উৎপাদনের মাত্রা কম। অনেকক্ষেত্রেই কর্মীরা তাদের ন্যায্য অধিকার থেকে বঞ্চিত হয়। তাই কর্মীদের মনোভাব জানা, তাদের কর্মদক্ষতা বৃদ্ধি, কাজের প্রতি আগ্রহ বৃদ্ধি, কাজের পরিবেশ উন্নয়ন, গুণগত ও পরিমাণগত উৎপাদন বৃদ্ধি, শ্রমিক-মালিক সম্পর্ক উন্নয়ন এবং কর্মীদের অধিকার আদায়ের বিষয়গুলোতে কাজ করার জন্য আমাদের দেশে শিল্প সমাজকর্মের প্রয়োজন আছে।"
        },
        {
          "label": "গ",
          "question": "উদ্দীপকে সমাজকর্মের কোন শাখার পরিচয় পাওয়া যায়? ব্যাখ্যা করো।",
          "explanation": "উদ্দীপকে রুম্মানের সমস্যা বিদ্যালয়- সমাজকর্মের সাথে সম্পর্কিত। সমাজকর্মের একটি প্রায়োগিক শাখা হলো বিদ্যালয় সমাজকর্ম। ছাত্র- ছাত্রীদের শিক্ষা গ্রহণের সাথে সম্পর্কিত সমস্যাবলিকে কেন্দ্র করে বিদ্যালয় সমাজকর্ম পরিচালিত হয়। বিদ্যালয় সমাজকর্ম হলো সমাজকর্মের এমন একটি কার্যক্রম যার মাধ্যমে বিদ্যালয়ে আগত অমনোযোগী শিক্ষার্থীদের ঝরে পড়া, বিদ্যালয়ের পরিবেশের সাথে খাপ খাওয়াতে অক্ষম ইত্যাদি সমস্যাগ্রস্ত ছাত্র-ছাত্রীদের সমস্যা সমাধান করে শিক্ষার প্রতি আগ্রহী করে তোলা হয়। উদ্দীপকে দেখা যায়, রুম্মান ৩য় শ্রেণিতে পড়াশোনা করে। কিন্তু সে তার এক সহপাঠীকে সহ্য করতে পারে না। তার ক্লাসেও মন বসে না। সর্বদা অন্য মনস্ক থাকে। পরবর্তীতে বিদ্যালয়ের এক বিশেষ কর্মকর্তার তত্ত্বাবধানে যে পুনরায় স্বাভাবিক অবস্থায় ফিরে আসে। রুম্মানের এই সমস্যার সমাধানে মূলত বিদ্যালয় সমাজকর্মীরাই সহায়তা করে থাকে। বিদ্যালয়ের সেই বিশেষ কর্মকর্তা সমাজকর্মীর ভূমিকা পালন করেন। তাই বলা যায়, রুম্মানের সমস্যাটি সমাধানে বিদ্যালয় সমাজকর্মের পরিচয় পাওয়া যায়।"
        },
        {
          "label": "ঘ",
          "question": "উদ্দীপকে প্রতিফলিত সমাজকর্মের শাখাটি কীভাবে গুরুত্বপূর্ণ পাঠ্যবইয়ের আলোকে বর্ণনা করো।",
          "explanation": "উদ্দীপকে প্রতিফলিত সমাজকর্মের শাখা অর্থাৎ বিদ্যালয় সমাজকর্ম শিক্ষক-শিক্ষার্থীর সমস্যা সমাধানে, বিদ্যালয় পরিবেশে শিক্ষার্থীকে সামঞ্জস্য বিধান ও মনোযোগ সৃষ্টিতে প্রয়োজনীয় পরামর্শ দিয়ে গুরুত্বপূর্ণ ভূমিকা রাখে। বিদ্যালয় সমাজকর্ম হলো শিক্ষার্থীকেন্দ্রিক এক ধরনের সাহায্য ব্যবস্থা। বিদ্যালয়ের পরিবেশের সাথে শিক্ষার্থীদের সামঞ্জস্য বিধানে সহায়তা করা এর মূল লক্ষ্য। বিভিন্ন কারণে স্কুল, শিক্ষক, ছাত্র বা সমষ্টির ব্যবস্থাপনার মধ্যে সমন্বয়ের অভাব দেখা দেয়। ফলে শিক্ষার্থীরা ক্ষতিগ্রস্ত হয়। এক্ষেত্রে মূল সমস্যা খুঁজে বের করে কার্যকর ব্যবস্থা গ্রহণ করতে বিদ্যালয় সমাজকর্মের গুরুত্ব অপরিসীম। একজন বিদ্যালয় সমাজকর্মী বিদ্যালয়ে অনিয়মিত এবং অমনোযোগী শিক্ষার্থীর সমস্যা প্রাথমিকভাবে অভিভাবক, সহপাঠী ও শিক্ষকদের কাছ থেকে তথ্য সংগ্রহ করে সমস্যার কার্যকর সমাধান করতে সহায়তা করে। আবার যারা বিদ্যালয়ের পরিবেশের সাথে খাপ খাওয়াতে পারে না বিদ্যালয় সমাজকর্ম তাদেরকে বিদ্যালয়ের পরিবেশের সাথে খাপ খাইয়ে নিতে সহায়তা করে। উদ্দীপকের রুম্মান ৩য় শ্রেণিতে পড়ে কিন্তু সে তার সহপাঠীদের সহ্য করতে পারে না। যার ফলে সে বিদ্যালয়ে সর্বদা অন্যমনস্ক থাকে। তার এসব সমস্যা সমাধানে বিদ্যালয়ের এক বিশেষ কর্মকর্তা কাজ করেন।"
        }
      ]
    },
    {
      "number": "4",
      "uddipok": "রহমত আলীর তিন মেয়ে। বড় মেয়েটিকে ১৫ বছর বয়সে বেকার লিটনের কাছে বিয়ে দেন। বিয়ের সময় বরকে একটি মোটরসাইকেল ও এক লক্ষ টাকা দেওয়ার চুক্তি হয়। ধার করে এক লক্ষ টাকা পরিশোধ করলেও মোটরসাইকেল দিতে পারেননি। তাই তার স্বামী বিভিন্ন সময় মেয়েটির উপর নির্যাতন চালায়। স্বামীর নির্যাতন সইতে না পেরে এক সময় মেয়েটি জীবন দিল।",
      "tag": "ISCM 23",
      "sub_questions": [
        {
          "label": "ক",
          "question": "সামাজিক সমস্যা কী?",
          "explanation": "সামাজিক সমস্যা বলতে এমন অবস্থাকে বোঝায় যা সমাজের অধিকাংশ মানুষের ওপর ক্ষতিকর প্রভাব ফেলে এবং তাদের স্বাভাবিক জীবনযাত্রাকে ব্যাহত করে।"
        },
        {
          "label": "খ",
          "question": "মাদকাসক্তি বলতে কী বোঝ?",
          "explanation": "মাদকাসক্তি বলতে মাদকের প্রতি প্রবল আকর্ষণকে বোঝায়; যা ব্যক্তিকে শারীরিক ও মানসিকভাবে বিপর্যস্ত করে তোলে। মাদকাসক্তি একটি মনো-স্নায়বিক ও দৈহিক সমস্যা। এ ক্ষেত্রে কোনো ব্যক্তি বারবার মাদকদ্রব্য গ্রহণ করে। মূলত এ জাতীয় দ্রব্যের ওপর অতিরিক্ত নির্ভরশীলতার কারণে সে মাদক গ্রহণ থেকে বিরত থাকতে পারে না।"
        },
        {
          "label": "গ",
          "question": "উদ্দীপকে রহমত আলীর মেয়েটি মূলত কোন সমস্যায় আক্রান্ত হয়ে জীবন দিল?",
          "explanation": "উদ্দীপকে রহমত আলীর মেয়ে যৌতুকের কারণে আত্মহত্যা করেছে। যৌতুক আদান-প্রদান একটি সামাজিক কু-প্রথা। বিয়ের আগে পাত্রপক্ষ থেকে, অনেকটা জোর করে পাত্রীপক্ষের কাছে যৌতুক দাবি করা হয়। একে অনেকটা হাট-বাজারে কোনো জিনিস কেনা-বেচার সাথে তুলনা করা যায়। যৌতুকের প্রধান শিকার আমাদের দেশের নারীরা। উদ্দীপকের মেয়েটিকেও যৌতুক প্রথার বলি হতে হয়েছে। রহমত আলী তার বড় মেয়েকে বেকার যুবক লিটনের সাথে বিয়ে দেন। বরপক্ষের দাবি অনুযায়ী তিনি বিয়েতে বরকে একটি মোটরসাইকেল ও এক লক্ষ টাকা দিতে রাজি হন। একে যৌতুক বলা যায়। ১৯৮০ সালের যৌতুক নিরোধ আইন অনুসারে, 'যৌতুক বলতে বিবাহের কোনো এক পক্ষ কর্তৃক অপর পক্ষকে বা অপর কোনো ব্যক্তিকে বিয়ের সময়, পূর্বে বা পরে উক্ত পক্ষগণের মধ্যে বিবাহের পণ্য হিসেবে প্রত্যক্ষ বা পরোক্ষভাবে প্রদত্ত বা প্রদান করতে সম্মত জামানতকে বোঝায়।' এ থেকে বোঝা যায়, রহমত আলী যৌতুক দিতে রাজি হয়েছিলেন। যদিও পরে চাহিদানুযায়ী যৌতুক দিতে না পারায় তার মেয়েকে শ্বশুরবাড়িতে নির্যাতিত হতে হয়। অতীষ্ঠ হয়ে একপর্যায়ে সে আত্মহত্যা করে। তাই বলা যায়, যৌতুকের মতো সামাজিক কু-প্রথা রহমত আলীর মেয়েকে আত্মহত্যার ঠেলে দিয়েছে।"
        },
        {
          "label": "ঘ",
          "question": "বাংলাদেশে উক্ত সমস্যার প্রভাব আলোচনা করো।",
          "explanation": "উদ্দীপকে উল্লিখিত সমস্যা অর্থাৎ যৌতুক প্রথার প্রভাব বাংলাদেশে অত্যন্ত ভয়াবহ। প্রতিদিন সংবাদপত্র খুললেই কমবেশি নারী নির্যাতনের খবর চোখে পড়ে। আর এ সব নির্যাতনের অধিকাংশই যৌতুকের কারণে সংঘটিত হয়। এর পাশাপাশি যৌতুকের কারণে সমাজে বিভিন্ন নেতিবাচক পরিস্থিতিরও সৃষ্টি হয়। যৌতুকের প্রভাবে সবচেয়ে বেশি ক্ষতিগ্রস্ত হয় নারী ও তার পরিবার। যৌতুকের দাবি মেটাতে গিয়ে কন্যাদায়গ্রস্ত পিতাকে তার সর্বস্ব হারাতে হয়। ফলে পরিবারে আর্থিক সংকট দেখা দেয়, দারিদ্র্যের হার বাড়ে। যৌতুক আদান-প্রদানকে কেন্দ্র করে পরিবারে নানা ধরনের অশান্তি শুরু হয়। বেশিরভাগ ক্ষেত্রে মেয়েরা এ কারণে শ্বশুরবাড়ির লোকজনদের অমানুষিক নির্যাতনের শিকার হয়। অনেকক্ষেত্রে স্বামী-স্ত্রীর বিচ্ছেদও ঘটে। অনেক নারীই অত্যাচার-নির্যাতন সহ্য না করতে পেরে ছেলে-মেয়ে রেখে আত্মহত্যার পথ বেছে নেয়। এতে তার ছেলেমেয়েরাও পরবর্তীতে নানা ধরনের নির্যাতনের শিকার হয়। উদ্দীপকের রহমত আলীর ক্ষেত্রেও এমনটি ঘটতে দেখা যায়। ওপরের আলোচনা থেকে তাই বলা যায়, আমাদের দেশে যৌতুক প্রথার ভয়াবহ প্রভাব সমাজের সব ক্ষেত্রেই দেখা যায়।"
        }
      ]
    },
    {
      "number": "5",
      "uddipok": "সরকারি কর্মকর্তা বাবা-মায়ের একমাত্র সন্তান টুসি। কিন্তু সন্তানকে পর্যাপ্ত সময় দেওয়া দু'জনের পক্ষেই সম্ভব হয় না। এ নিয়ে টুসির অনেক অভিযোগ, কিন্তু মা-বাবা তা খুব একটা আমলে নেন না। স্কুলে যাওয়ার এ সময় বা স্কুল থেকে ফেরার পথে অন্য শিশুদের সাথে তাদের বাবা-মাকে দেখলে টুসির অনেক কষ্ট হয়। মানসিক অতৃপ্তি নিয়ে বড় হতে থাকে টুসি। একসময় চরম হতাশা তাকে গ্রাস করে। আর এ থেকে মুক্তির জন্য সে নেশার পথ বেছে নেয়।",
      "tag": "ISCM 23",
      "sub_questions": [
        {
          "label": "ক",
          "question": "কত সালে অটিজম সমস্যার বিস্তারিত বর্ণনা পাওয়া যায়?",
          "explanation": "১৯৪৪ সালে অটিজম সমস্যার বিস্তারিত বর্ণনা পাওয়া যায়।"
        },
        {
          "label": "খ",
          "question": "অটিজমের লক্ষণগুলো কীভাবে বোঝা যায়?",
          "explanation": "অটিজম হলো শারীরিক বিকাশে অপূর্ণতার একটি ধরন। বিভিন্ন কারণে শিশুরা অটিজমের শিকার হয়ে থাকে। অটিজমের লক্ষণ ধীরে ধীরে একটি শিশুর শরীরে প্রকাশ পেতে শুরু করে। এ রোগের ক্ষেত্রে প্রতিবন্ধী শিশুর স্বাভাবিকভাবে দৈহিক বৃদ্ধি সাধিত হলেও স্বাভাবিক মানসিক বিকাশ হঠাৎ করেই বন্ধ হয়ে যায়। সন্তানের মধ্যে অটিজমের লক্ষণ থাকলে পিতা-মাতা প্রথম দুই বছরের মধ্যেই তা দেখতে পান। তাই বলা যায়, অটিজম এক ধরনের শারীরিক ও মানসিক প্রতিবন্ধকতা।"
        },
        {
          "label": "গ",
          "question": "উদ্দীপকে টুসি যে পথ বেছে নিয়েছে তার পেছনে বিদ্যমান কারণগুলো ব্যাখ্যা করো।",
          "explanation": "উদ্দীপকের টুসি মা-বাবার স্নেহের অভাবে মাদকাসক্ত হয়ে পড়েছে। মাদকাসক্তির এরকম বহুবিধ কারণ রয়েছে। বর্তমান বিশ্বের সামাজিক সমস্যাগুলোর মধ্যে মাদকাসক্তি অন্যতম। মাদকাসক্তির বিভিন্ন কারণের মধ্যে রয়েছে সঙ্গদোষ ও মাদকের প্রতি কৌতূহল, মাদকদ্রব্যের সহজলভ্যতা, সামাজিক ও রাজনৈতিক অস্থিতিশীলতা, আকাশ সংস্কৃতির প্রভাব, বেকারত্ব, ধর্মীয় ও সামাজিক মূল্যবোধের অবক্ষয় প্রভৃতি। আবার অনেক ছেলে-মেয়ে ছোটবেলা থেকেই মা-বাবার আদর-স্নেহ থেকে বঞ্চিত হয়ে নেশা করতে শুরু করে এবং একসময় মাদকাসক্ত হয়ে পড়ে। উদ্দীপকের টুসির ক্ষেত্রে এই বিষয়টি দৃশ্যমান। উদ্দীপকে দেখা যায়, মা- বাবার একমাত্র সন্তান টুসি বাবা-মা দুজনেই চাকরিজীবী হওয়ায় টুসিকে সময় দেওয়ার সুযোগ পায় না। সে তার বাবা-মাকে অনুভব করে। কিন্তু না পেয়ে হতাশা ও একাকিত্বের কারণে মাদকাসক্ত হয়ে পড়ে। সন্তান স্বভাবতই পিতা-মাতার আদর-স্নেহ, সঙ্গ, ভালোবাসা চায়। পিতা-মাতা দুজনই কর্মস্থলে ব্যস্ত থাকলে সন্তান একাকিত্ব অনুভব করে। ফলে সন্তানেরা পিতা-মাতার সাহচর্য ও আদর-স্নেহের অভাবে হতাশা ও নিরাপত্তাহীনতায় ভোগে। অনেকেই অসৎ সঙ্গে পড়ে ভয়াবহ মাদকের প্রতি আসক্ত হয়ে পড়ে। এ কারণেই উদ্দীপকের টুসি মাদকাসক্ত হয়ে পড়ে।"
        },
        {
          "label": "ঘ",
          "question": "উক্ত সমস্যা দূরীকরণে সমাজকর্মীর ভূমিকা কেমন হতে পারে? তোমার পাঠ্যপুস্তকের আলোকে বিশ্লেষণ করো।",
          "explanation": "উদ্দীপকে উল্লিখিত সমস্যা অর্থাৎ মাদকাসক্তি দূরীকরণে পেশাদার সমাজকর্মীগণ গুরুত্বপূর্ণ ভূমিকা পালন করতে পারে। মাদকের ভয়াবহ ছোবলে আমাদের সম্ভাবনাময় যুব সমাজ ধ্বংসপ্রায়। সমাজ থেকে মাদকাসক্তি দূরীকরণের জন্য প্রয়োজন মাদক-সংক্রান্ত যথার্থ তথ্যাবলি। সমাজকর্মীগণ সমাজকর্ম গবেষণার মাধ্যমে তথ্যাবলি সংগ্রহ করে কার্যকর ভূমিকা রাখতে পারেন। মাদকাসক্তির ভয়াবহতা ও কুফল সম্পর্কে জনগণকে সচেতন করে তুলতে পারেন। মাদকাসক্ত সন্তানের অভিভাবকদের তাদের সন্তানের প্রতি দায়িত্বশীল ও সচেতন করতে সমাজকর্মী কাজ করতে পারেন। সমাজকর্মী ব্যক্তি সমাজকর্ম এবং দল সমাজকর্মের পদ্ধতি প্রয়োগ করে মাদকাসক্ত ব্যক্তিদের সমস্যা সমাধানে বিশেষ ভূমিকা পালন করতে পারে। উদ্দীপকের টুসি কর্মব্যস্ত পিতা-মাতার সঙ্গের অভাবে হতাশা ও বিষণ্ণতায় মাদকাসক্ত হয়ে পড়ে। পিতামাতাকে কাছে না পাওয়ার কথা টুসি প্রকাশ করলেও তারা আমলে নেননি। এক্ষেত্রে সমাজকর্মীগণ টুসির পিতা-মাতাকে সন্তানের অভাব-অভিযোগ এবং তার প্রভাব সম্পর্কে সচেতন করে তুলতে পারেন। মাদকাসক্তি দূরীকরণে একজন সমাজকর্মী গবেষক, প্রশাসক এবং সামাজিক চিকিৎসক হিসেবে দায়িত্ব পালন করতে পারেন। মাদকাসক্ত ব্যক্তিকে সংশোধনের জন্য হাসপাতাল বা সংশোধনাগারে সমাজকর্মী সমাজকর্মের বিভিন্ন পদ্ধতি ও কৌশল প্রয়োগ করে সমস্যাগ্রস্ত ব্যক্তির সমস্যা সমাধানে কাজ করতে পারেন। উপরের আলোচনা থেকে বলা যায়, মাদকাসক্তি দূরীকরণে সমাজকর্মী প্রয়োজনীয় পদক্ষেপ গ্রহণ করে কার্যকর ভূমিকা পালন করতে পারেন।"
        }
      ]
    },
    {
      "number": "6",
      "uddipok": "আবির ও লিমা, ভালো বন্ধু। পারিবারিক ও সামাজিক স্বীকৃতির মাধ্যমে উভয়ের মধ্যে সামাজিক বন্ধন স্থাপিত হয়। তাদের মধ্যকার এ সামাজিক বন্ধনই সাধারণত স্থায়ীভাবে সম্পর্ক প্রতিষ্ঠায় অগ্রণী ভূমিকা পালন করে। আর তাদের এই সম্পর্কের উপর ভিত্তি করেই তারা অন্য একটি গুরুত্বপূর্ণ সামাজিক প্রতিষ্ঠানে প্রবেশ করে।",
      "tag": "ISCM 23",
      "sub_questions": [
        {
          "label": "ক",
          "question": "পরিবার কী?",
          "explanation": "পরিবার হলো স্বামী-স্ত্রী এবং সন্তানদের সমন্বয়ে গঠিত একটি সামাজিক প্রতিষ্ঠান।"
        },
        {
          "label": "খ",
          "question": "গণমাধ্যম বলতে কী বোঝায়?",
          "explanation": "গণমাধ্যম বলতে যোগাযোগের উপায় বা মাধ্যমকে বোঝায়, যা দিয়ে সর্বস্তরের জনগণের কাছে প্রয়োজনীয় তথ্য পৌছানো সম্ভব হয়। গণমাধ্যম হলো একটি একমুখী যোগাযোগ প্রক্রিয়া। সাধারণত, মানুষের কর্মকাণ্ড, চিন্তা-চেতনা ও ঘটে যাওয়া বিভিন্ন ঘটনার তথ্য বেশি মানুষের কাছে পৌছানোর প্রক্রিয়াকেই গণমাধ্যম বলে। গণমাধ্যমের উদাহরণ হলো- বইপত্র, সংবাদপত্র, রেডিও, টেলিভিশন, চলচ্চিত্র ইত্যাদি।"
        },
        {
          "label": "গ",
          "question": "উদ্দীপকে বর্ণিত বিষয়টি কোন সামাজিক প্রতিষ্ঠানকে ইঙ্গিত করে? ব্যাখ্যা করো।",
          "explanation": "উদ্দীপকের বিষয়টি সামাজিক প্রতিষ্ঠান পরিবারকে বোঝানো হয়েছে। পরিবার হলো সবচেয়ে প্রাচীন সামাজিক প্রতিষ্ঠান। পরিবার নামক প্রতিষ্ঠান থেকেই মানবজাতির বিকাশ লাভ হয়েছে। সামাজিক জীবনকে সুন্দর ও সুষ্ঠুভাবে পরিচালনার তাগিদে পরিবার গড়ে উঠেছে। বিবাহের মাধ্যমে পরিবার গঠিত হয়। পরিবার বহুমুখী কার্যাবলি সম্পাদন করে থাকে। যেমন- সন্তান প্রজনন, সন্তান প্রতিপালন, কর্মপ্রযুক্তির ব্যবস্থা, সামাজিকীকরণ, স্নেহ সম্পর্কিত কাজ, অর্থনৈতিক কাজ, বিনোদনমূলক কাজ, নিরাপত্তামূলক কাজ, ধর্মীয় কাজ, শিক্ষাবিষয়ক কাজ ইত্যাদি। উদ্দীপকে বলা হয়েছে, আবির ও লিমার মধ্যে স্থাপিত সামাজিক বন্ধনই সাধারণত স্থায়ীভাবে সম্পর্ক প্রতিষ্ঠায় অগ্রণী ভূমিকা পালন করে। আর তাদের এই সম্পর্কের উপর ভিত্তি করেই তারা অন্য একটি গুরুত্বপূর্ণ সামাজিক প্রতিষ্ঠানে প্রবেশ করে। এখানে পরিবারের প্রতি ইঙ্গিত করা হয়েছে। কারণ একজন নারী ও পুরুষের বিবাহ বন্ধনের মাধ্যমেই একটি পরিবারে সূত্রপাত ঘটে। পরিবারকে কেন্দ্র করে মানুষের সামাজিক জীবন গড়ে ওঠে। যতদিন মানুষ সমাজবদ্ধ জীবনযাপন করবে ততদিন পরিবার টিকে থাকবে।"
        },
        {
          "label": "ঘ",
          "question": "উদ্দীপকে যে সামাজিক প্রতিষ্ঠানের ধারণা পাওয়া যায়, সেটির কার্যাবলি তোমার পাঠ্যপুস্তকের আলোকে বিশ্লেষণ করো।",
          "explanation": "উদ্দীপকে ধারণা পাওয়া সামাজিক প্রতিষ্ঠানটি অর্থাৎ পরিবার অনেক গুরুত্বপূর্ণ কার্যাবলি সম্পাদন করে থাকে। পরিবারের মাধ্যমে সম্পাদিত কার্যাবলিকে বিভিন্নভাবে বিভক্ত করেছেন। এগুলো হলো- স্নেহ সম্পর্কিত, অর্থনৈতিক, চিত্তবিনোদনমূলক, নিরাপত্তামূলক, ধর্মীয় ও শিক্ষাবিষয়ক। জৈবিক চাহিদা মানুষের জন্য একটি সহজাত প্রবৃত্তি। বিবাহের মাধ্যমে সামাজিক অনুমোদন ও স্বীকৃতি পেয়ে পরিবারেই মানুষ এ চাহিদা পূরণ করে থাকে। সুতরাং মানুষের সহজাত জৈবিক প্রবৃত্তি চরিতার্থ করার ক্ষেত্রে পরিবারের ভূমিকা অনস্বীকার্য। মানবসমাজে সন্তান প্রজননের একমাত্র স্বীকৃত সংস্থা হলো পরিবার। পরিবার নিরবচ্ছিন্নভাবে সন্তানের অস্তিত্ব রক্ষায় সজাগ থাকে এবং বংশের ধারা অব্যাহত রাখে। সন্তান যতদিন না স্বাবলম্বী হয় ততদিন পরিবার তার দায়িত্ব নেয় এবং তাকে সমাজ উপযোগী করে গড়ে তোলায় ভূমিকা পালন করে। পরিবারের মাধ্যমেই সদস্যদের বসবাসের আশ্রয়স্থল নির্ধারিত হয়। এখানে সদস্যদের মানসিক পরিতৃপ্তি সাধিত হয়। পরিবারই একমাত্র প্রতিষ্ঠান যেখানে মানুষ স্নেহ-ভালোবাসার চাহিদা মেটানোর উপযুক্ত পরিবেশ পায়। মানুষ যখন কর্মক্ষেত্র থেকে পরিশ্রান্ত হয়ে বাড়ি ফেরে তখন সে পরিবারের সদস্যদের স্নেহ ভালোবাসায় পরিতৃপ্তি লাভ করে। এর ফলে তার ক্লান্তি দূর হয় এবং নতুন উদ্যোমে সে কর্মশক্তি ফিরে পায়।মানব শিশুর সামাজিকীকরণে পরিবার অত্যন্ত গুরুত্বপূর্ণ ভূমিকা পালন করে। কেননা, পারিবারিক পরিবেশেই শিশু নিজেকে বৃহত্তর সমাজের উপযোগী করে গড়ে তোলে। এখান থেকেই শিশু সমাজের প্রচলিত নিয়ম, বিধি-ব্যবস্থা, নৈতিক আদর্শ, আচার-আচরণ প্রভৃতির শিক্ষা লাভ করে।শিক্ষাবিষয়ক কার্যাবলি সম্পাদনেও পরিবারের ভূমিকা অনস্বীকার্য। পরিবারই প্রাথমিক শিক্ষার ব্যবস্থা করে। প্রকৃতপক্ষে পিতা-মাতার পরিপূর্ণ তত্ত্বাবধানেই শিশু শিক্ষার জগতে প্রবেশ করে। উপরের আলোচনা থেকে বোঝা যায়, একজন মানুষের জীবনের যতগুলো চাহিদা রয়েছে সবগুলো পূরণ করতে পরিবার অনেক কার্যাবলি সম্পন্ন করে থাকে।"
        }
      ]
    },
    {
      "number": "7",
      "uddipok": "তাজরিন বেগম তার দুই সন্তানকে ফিরে পেতে আদালতের শরণাপন্ন হন। তার সন্তানেরা তার বাবার কাছে থাকে। দাম্পত্য কলহ ও পারিবারিক অশান্তির কারণে তারা উভয়েই একবছর যাবৎ আলাদা বসবাস করেন। তার স্বামী তার ভরণপোষণ দেন না। বিয়ের দেনমোহরও দেননি। এমনকি বাচ্চাদের সাথে দেখাও করতে দেন না।",
      "tag": "ISCM 23",
      "sub_questions": [
        {
          "label": "ক",
          "question": "হিন্দু বিবাহ রেজিস্ট্রেশন আইন কত সালে প্রণীত হয়?",
          "explanation": "২০১২ সালে হিন্দু বিবাহ রেজিস্ট্রেশন আইন প্রণীত হয়।"
        },
        {
          "label": "খ",
          "question": "আমল অযোগ্য অপরাধ বলতে কী বোঝায়?",
          "explanation": "যে সকল অপরাধের ক্ষেত্রে কোনো পুলিশ কর্মকর্তা গ্রেফতারি পরোয়ানা ছাড়া আসামিকে গ্রেফতার করতে পারে না সেগুলোকে আমল- অযোগ্য অপরাধ বলা হয়। আমল অযোগ্য অপরাধের ক্ষেত্রে আইন অনুযায়ী কোনো প্রথম শ্রেণির ম্যাজিস্ট্রেট কোনো অপরাধীর বিরুদ্ধে গ্রেফতারি পরোয়ানা জারি করলেই কেবল কোনো পুলিশ কর্মকর্তা তাকে গ্রেফতার করতে পারবেন।"
        },
        {
          "label": "গ",
          "question": "উদ্দীপকে তাজরিন বেগম কোন আইনে মামলা করতে পারবেন? আইনটির স্বরূপ ব্যাখ্যা করো।",
          "explanation": "উদ্দীপকের তাজরিন বেগম ১৯৬১ সালের মুসলিম পারিবারিক আইনে মামলা করতে পারবেন। মুসলিম সমাজে নারীদের সম্মান ও মর্যাদা দেওয়া হলেও সামাজিক কু-প্রথা এবং নেতিবাচক দৃষ্টিভঙ্গির কারণে বিভিন্ন ক্ষেত্রে তারা নির্যাতনের শিকার হয়ে থাকেন। তাই নারীদের মর্যাদা রক্ষা, অধিকার আদায় ও শিশুদের উত্তরাধিকার প্রদানের লক্ষ্যে ১৯৬১ সালে ১৫ জুলাই থেকে মুসলিম পারিবারিক আইন কার্যকর হয়। এই আইনের অন্তর্ভুক্ত বিষয়গুলো হলো- বিবাহ রেজিস্ট্রি করা, দ্বিতীয় বিয়েতে বাধা-নিষেধ, দেনমোহর পরিশোধ, তালাকের নিয়ম, বিবাহের বয়স, ভরণপোষণ, বিবাহ ব্যতীত অন্য কোনোভাবে বিবাহবিচ্ছেদ, সন্তানদের উত্তরাধিকার ইত্যাদি। এর মধ্যে উল্লেখযোগ্য দ্বিতীয় বিয়ের ক্ষেত্রে প্রথম স্ত্রীর নিকট অনুমতি নিতে হবে, তা না হলে স্ত্রী এ আইনে মামলা করতে পারবেন। এছাড়া সন্তানদের উত্তরাধিকার প্রদানের ক্ষেত্রে এ আইনের গুরুত্ব অনেক। এ আইন প্রণয়নের আগে মৃত ছেলের সন্তানরা বাবার সম্পত্তি থেকে বঞ্চিত হতো এবং সন্তানদের সঠিক পরিমাণ সম্পত্তি দেওয়া হতো না। এ আইন প্রণয়নের ফলে ছেলে-মেয়ে উভয়ের সম্পত্তির অংশ পাচ্ছে। এভাবে মুসলিম পারিবারিক আইন-১৯৬১ মুসলিম শিশু ও নারীর কল্যাণে ইতিবাচক ভূমিকা পালন করছে। উদ্দীপকে দেখা যাচ্ছে, তাজরিন বেগম ও তার স্বামীর দাম্পত্য কলহ ও পারিবারিক অশান্তির কারণে তারা আলাদা থাকে। সেই সাথে তার স্বামী তাকে ভরণপোষণও দেয় না। তাজরিন বেগম এসব অধিকার ফিরে পেতে ১৯৬১ সালের মুসলিম পারিবারিক আইনে মামলা করতে পারবেন। এ আইনের মাধ্যমে উপরোল্লিখিত সামাজিক সমস্যা দূর করতে এবং তার ন্যায্য অধিকার আদায় করতে পারবেন। সুতরাং বলা যায়, তাজরিন বেগম ১৯৬১ সালের মুসলিম পারিবারিক আইনে মামলা করতে পারেন।"
        },
        {
          "label": "ঘ",
          "question": "\"বাংলাদেশে মুসলিম নারীদের অধিকার প্রতিষ্ঠা ও নিরাপত্তা প্রদানে উক্ত আইনটি সফল ভূমিকা পালন করছে\"- মন্তব্যটির যথার্থতা বিশ্লেষণ করো।",
          "explanation": "বাংলাদেশে মুসলিম নারীদের অধিকার প্রতিষ্ঠা ও নিরাপত্তা প্রদানে উদ্দীপকে উল্লিখিত ১৯৬১ সালের মুসলিম পারিবারিক আইনের গুরুত্ব অপরিসীম। সামাজিক কু-প্রথা ও নেতিবাচক দৃষ্টিভঙ্গির কারণে এদেশে বহুবিবাহ, তালাক, ভরণপোষণ, উত্তরাধিকার প্রভৃতি বিষয় বেশ অসামঞ্জস্যপূর্ণ অবস্থা বিরাজমান ছিল। এ অবস্থা মোকাবিলায় তৎকালীন পাকিস্তান সরকার নারীর মর্যাদা রক্ষা, অধিকার আদায় এবং পরিবারের সুখ-শান্তি ও শিশুদের উত্তরাধিকার প্রদানের লক্ষ্যে ১৯৫৮ সালের ৭ আগস্ট একটি অধ্যাদেশ জারি করেন। যা পরবর্তীতে ১৯৬১ সালের মুসলিম পারিবারিক আইন নামে পরিচিতি পায়। উদ্দীপকের তাজরিন বেগম ১৯৬১ সালের মুসলিম পারিবারিক আইনের মাধ্যমেই তার অধিকার ফিরে পেতে পারে। বাংলাদেশে তার মতো মুসলিম নারীদের স্বার্থ রক্ষায় এ আইন নিরাপত্তাকবচ হিসেবে কাজ করে। কেননা এই আইন নারী ও শিশুদের সামাজিক নিরাপত্তার ক্ষেত্রে বিভিন্ন সুযোগ এনে দিয়েছে। এই আইন প্রণয়নের আগে কোনো স্বামী মুখে তালাক উচ্চারণ করলেই তালাক হয়ে যেত। তালাকপ্রাপ্ত স্ত্রী লিখিত প্রমাণ উপস্থাপনে ব্যর্থ হলে দেনমোহর ও ভরণপোষণের খরচ থেকে বঞ্চিত হতো। কিন্তু এ আইনে বিবাহ রেজিস্ট্রির বিধান রাখার ফলে নারীর আর্থিক ও সামাজিক নিরাপত্তা লাভের সুযোগ এসেছে। এমনকি স্বামীর দ্বিতীয় বিয়ে করা এবং স্ত্রীকে তালাক দেওয়ার ওপর নিয়ন্ত্রণ আরোপ করা হয়েছে। এটি নারীদের স্বার্থরক্ষার ক্ষেত্রে একটি বলিষ্ঠ পদক্ষেপ। তাছাড়া ছেলেমেয়েদের বিয়ের বয়স নির্ধারণসহ পিতৃহীন এতিম ছেলেমেয়ের স্বার্থরক্ষার জন্যও এই আইন কার্যকর ভূমিকা পালন করে আসছে। উপরের আলোচনার পরিপ্রেক্ষিতে বলা যায়, বাংলাদেশের সমাজব্যবস্থায় নারীদের কল্যাণে ১৯৬১ সালের মুসলিম পারিবারিক আইন এক সেফগার্ড হিসেবে পরিচিত।"
        }
      ]
    },
    {
      "number": "8",
      "uddipok": "গ্রামীণ হতদরিদ্র, সুবিধাবঞ্চিত ও অসুবিধাগ্রস্ত জনগোষ্ঠীর সার্বিক উন্নয়নের লক্ষ্যে ১৯৭৪ সালে একটি সরকারি কর্মসূচি গ্রহণ করা হয়। উক্ত কর্মসূচির আওতায় বৃত্তিমূলক প্রশিক্ষণ, সুদমুক্ত ঋণ, সামাজিক শিক্ষা ইত্যাদি কার্যক্রম বাস্তবায়িত হচ্ছে।",
      "tag": "ISCM 23",
      "sub_questions": [
        {
          "label": "ক",
          "question": "USS এর পূর্ণরূপ কী?",
          "explanation": "USS এর পূর্ণরূপ হলো- Urban Social Service |"
        },
        {
          "label": "খ",
          "question": "শহর সমাজসেবার একটি কর্মসূচি বর্ণনা করো।",
          "explanation": "শহর সমাজসেবার একটি গুরুত্বপূর্ণ কর্মসূচি হলো শিক্ষা বিষয়ক কার্যক্রম। শহরাঞ্চলে নিরক্ষরতা দূরীকরণ এবং সামাজিক সচেতনতা সৃষ্টির লক্ষ্যে শহর সমাজসেবা কর্মসূচির আওতায় প্রাথমিক ও নৈশ বিদ্যালয় স্থাপন, ধর্মীয় ও সামাজিক শিক্ষা কেন্দ্র, স্বাস্থ্য ও পুষ্টি বিষয়ক শিক্ষাদান ইত্যাদি কর্মসূচি চালু আছে। এছাড়া শহরবাসীদের মধ্যে নিজেদের সমস্যা, সম্পদ, নেতৃত্বের বিকাশ ইত্যাদি সম্পর্কে সচেতন করে তোলার লক্ষ্যে প্রশিক্ষণ দানের ব্যবস্থা করাও শিক্ষা কার্যক্রমের অন্তর্ভুক্ত।"
        },
        {
          "label": "গ",
          "question": "উদ্দীপকে বাংলাদেশের কোন সরকারি সমাজ উন্নয়ন কার্যক্রমকে নির্দেশ করা হয়েছে? ব্যাখ্যা করো।",
          "explanation": "উদ্দীপকে বাংলাদেশ সরকারের গ্রামীণ সমাজসেবা কার্যক্রম নির্দেশ, করা হয়েছে। গ্রামীণ সমাজসেবা হলো সমষ্টি উন্নয়ন কেন্দ্রিক একটি বহুমুখী সমন্বিত গ্রাম উন্নয়ন প্রক্রিয়া। সুবিধাবঞ্চিত গ্রামীণ জনগোষ্ঠীর সার্বিক উন্নয়নের লক্ষ্যে - ১৯৭৪ সালে সরকার এ কর্মসূচি গ্রহণ করে। সামগ্রিক উন্নয়ন কার্যক্রমে - গ্রামীণ ক্ষুদ্র, প্রান্তিক ও অন্যান্য কৃষক এবং দরিদ্র পেশাজীবী শ্রেণিকে সংগঠিত করা গ্রামীণ সমাজসেবার প্রধান লক্ষ্য। গ্রামীণ জনগণের নিজস্ব সম্পদ ও সামর্থ্যের সর্বোত্তম ব্যবহারের মাধ্যমে গ্রাম পর্যায়ে বিভিন্ন সমস্যা সমাধানের উদ্দেশ্যে' এ কর্মসূচি পরিচালিত হয়। এ লক্ষ্যে ভূমিহীন কৃষক, পশ্চাৎপদ নারীসমাজ ও বেকার যুবকদের বিভিন্ন ধরনের বৃত্তিমূলক প্রশিক্ষণ, সুদমুক্ত ঋণ প্রদান, সাক্ষরতা দান ও পুনর্বাসনমূলক কার্যক্রম। পরিচালনার মাধ্যমে উন্নয়নের প্রচেষ্টা চালানো হয়। উদ্দীপকে বলা হয়েছে, গ্রামীণ হতদরিদ্র ও সুবিধাবঞ্চিত জনগোষ্ঠীর উন্নয়নের লক্ষ্যে সরকার ১৯৭৪ সালে একটি কর্মসূচি গ্রহণ করে। এর আওতায় বৃত্তিমূলক প্রশিক্ষণ, সুদমুক্ত ঋণ, সামাজিক শিক্ষা ইত্যাদি কার্যক্রম বাস্তবায়িত হচ্ছে। যার সাথে বাংলাদেশ সরকারের সরকারি গ্রামীণ সমাজসেবা কার্যক্রমের মিল আছে। সুতরাং বলা যায়, উদ্দীপকে বাংলাদেশের গ্রামীণ সমাজসেবা উন্নয়ন কার্যক্রম উল্লেখ করা হয়েছে।"
        },
        {
          "label": "ঘ",
          "question": "গ্রামীণ দরিদ্র জনগোষ্ঠীর ভাগ্যোন্নয়নে উক্ত কর্মসূচি মূল্যায়ন করো।",
          "explanation": "গ্রামীণ দরিদ্র জনগোষ্ঠীর ভাগ্যোন্নয়নে উক্ত কর্মসূচি অর্থাৎ গ্রামীণ সমাজসেবা কর্মসূচির ভূমিকা অপরিসীম। নিজস্ব সম্পদ এবং সরকারের সহায়তার মাধ্যমে গ্রামের মানুষের জীবনযাত্রার মান উন্নয়নের উদ্দেশ্যে ১৯৭৪ সাল থেকে গ্রামীণ সমাজসেবা। অধিদপ্তর বিভিন্ন কার্যক্রম পরিচালনা করছে। যার কার্যকারিতা ধীরে ধীরে বিস্তৃত হচ্ছে। উদ্দীপকে ১৯৭৪ সালে সরকারের গৃহীত কর্মসূচি মূলত গ্রামীণ সমাজসেবা কর্মসূচি। মূলত এ কর্মসূচির মাধ্যমে গ্রামের নিম্ন আয়ভুক্ত দরিদ্র যুবক-যুবতী বিশেষ করে নারীদের বিভিন্ন ক্ষেত্রে কারিগরি প্রশিক্ষণ দেওয়া হয়। এ পর্যন্ত ক্ষুদ্রব্যবসা, সেলাই, ব্লক-বাটিক, সামাজিক বনায়ন ইত্যাদিতে ১৭,৭১,৯৩৪ জন মহিলাকে প্রশিক্ষণ দেওয়া হয়েছে। প্রশিক্ষিত এ মহিলারা আত্মকর্মসংস্থানের পাশাপাশি অনেক বেকার মহিলাদের কাজের ব্যবস্থাও করছেন; যার ফলে একদিকে নারীর ক্ষমতায়ন নিশ্চিত হচ্ছে, অন্যদিকে কমছে দারিদ্র্যের হার। আবার গ্রামের দরিদ্র, ভূমিহীন, বেকার ও দুস্থ মহিলাদের পুঁজি সমস্যা সমাধানে সহায়তা করার লক্ষ্যে পল্লি এলাকায় সুদমুক্ত ঋণদান কার্যক্রম চালু করা হয়েছে। এসব ঋণ গ্রহীতাদের ৩ হাজার থেকে সর্বোচ্চ ৫ হাজার টাকা সুদমুক্ত ঋণ প্রদান করা হয়। তবে গ্রামীণ সমাজসেবা কর্মসূচি কেবলমাত্র আত্মকর্মসংস্থান এবং খঋণ কার্যক্রম পরিচালনা করে না। পরিবারের আকার ছোট রাখতে পরিবার পরিকল্পনা গ্রহণ এবং গ্রামীণ দরিদ্র মহিলাদের আয়বৃদ্ধিমূলক কার্যক্রমের মাধ্যমে তাদের অবস্থার উন্নয়নের জন্যও এ কর্মসূচি কাজ করে। সার্বিক আলোচনা থেকে তাই বলা যায়, গ্রামে বসবাসরত জনগণের ভাগ্য উন্নয়নে গ্রামীণ সমাজসেবা কর্মসূচি পরিচালনা করা হয়। সাধারণ মানুষকে উন্নয়নের স্রোতধারায় সংযুক্ত করা এবং দারিদ্র্যের মাত্রা কমিয়ে আনতে এ কর্মসূচি কার্যকর ভূমিকা রাখতে সক্ষম হচ্ছে।"
        }
      ]
    },
    {
      "number": "9",
      "uddipok": "সরকারি উদ্যোগে ও জাতিসংঘের সহযোগিতায় প্রথমে ঢাকা শহরে কর্মসূচিটি চালু হয়। পরবর্তীতে সরকারের একটি জাতীয় কর্মসূচি হিসেবে শহরাঞ্চলের পিছিয়ে পড়া বেকার, দরিদ্র, বস্তিবাসী ও স্বল্প আয়ের মানুষদের কারিগরি প্রশিক্ষণ, সুদমুক্ত ও ক্ষুদ্রঋণের মাধ্যমে কর্মসংস্থান, আয় বৃদ্ধি তথা শিক্ষা, স্বাস্থ্য, পুষ্টি, পরিবেশ উন্নয়নমূলক কার্যক্রম পরিচালনা করছে।",
      "tag": "ISCM 23",
      "sub_questions": [
        {
          "label": "ক",
          "question": "BRAC এর পূর্ণরূপ কী?",
          "explanation": "BRAC এর পূর্ণরূপ Bangladesh, Rural Advancement Committee |"
        },
        {
          "label": "খ",
          "question": "গ্রামীণ সমাজসেবা বলতে কী বোঝায়?",
          "explanation": "গ্রামীণ সমাজসেবা হচ্ছে সমষ্টি উন্নয়ন পদ্ধতির ওপর ভিত্তিশীল একটি গ্রাম উন্নয়নমূলক কর্মসূচি। গ্রামীণ সমাজসেবা একটি বহুমুখী উন্নয়ন প্রক্রিয়া। যার মাধ্যমে গ্রামীণ জনগণের নিজস্ব সম্পদ ও সামর্থ্যের সদ্ব্যবহার করে তাদের চাহিদা পূরণ, সমস্যা সমাধান এবং সার্বিক কল্যাণ সাধনের প্রচেষ্টা চালানো হয়।"
        },
        {
          "label": "গ",
          "question": "উদ্দীপকে উল্লিখিত কর্মসূচিটির পরিচয় দাও।",
          "explanation": "উদ্দীপকে উল্লিখিত কর্মসূচিটি শহর সমাজসেবা কার্যক্রমকে নির্দেশ করছে। শহর এলাকায় বসবাসরত নিম্ন আয়ের জনগণের আর্থ-সামাজিক উন্নয়নের জন্য সরকার শহর সমাজসেবার আওতায় নানা কার্যক্রম পরিচালনা করে থাকে। জাতিসংঘের সহযোগিতায় বাংলাদেশ সরকার সর্বপ্রথম ঢাকা শহরে এ কর্মসূচি চালু করে। শহরে বসবাসরত দরিদ্র ও দুস্থ জনগোষ্ঠী বিভিন্ন সমস্যা, যেমন- অস্বাস্থ্যকর পরিবেশ, পুষ্টিহীনতা, স্বাস্থ্যহীনতা, অপরাধপ্রবণতা, মাদকাসক্তি, ভিক্ষাবৃত্তি, নিরক্ষরতা ইত্যাদি সমস্যায় ভোগে। এসব সমস্যা সমাধানে শহর সমাজসেবা বৃত্তিমূলক প্রশিক্ষণ প্রদান, শিক্ষামূলক কার্যক্রম, ঋণদান, পরিবেশ উন্নয়ন, স্বাস্থ্য ও জনসংখ্যা বিষয়ক এবং বিনোদনমূলক বিভিন্ন কর্মসূচি পরিচালনা করে থাকে। উদ্দীপকে বলা হয়েছে, সরকারি উদ্যোগে ও জাতিসংঘের সহযোগিতায় প্রথমে ঢাকা শহরে একটি কর্মসূচি চালু হয় যার আওতায় শহরাঞ্চলের পিছিয়ে পড়া বেকার, দরিদ্র বস্তিবাসী ও স্বল্প আয়ের মানুষদের কারিগরি প্রশিক্ষণ, ঋণ প্রদান ও শিক্ষা স্বাস্থ্য, পুষ্টি, পরিবেশ উন্নয়নমূলক কার্যক্রম পরিচালিত হচ্ছে। এ কর্মসূচিগুলো উপরে বর্ণিত শহর সমাজসেবা কার্যক্রমের সাথে হুবহু সাদৃশ্যপূর্ণ। তাই বলা যায়, উদ্দীপকে সরকারি সমাজ উন্নয়নের অন্তর্ভুক্ত শহর সমাজসেবা কার্যক্রমকে ইঙ্গিত করা হয়েছে।"
        },
        {
          "label": "ঘ",
          "question": "উদ্দীপকের আলোকে শহরাঞ্চলের দরিদ্র, সাধারণ ও বস্তিবাসী জনগণের জীবনমান উন্নয়নে উক্ত কর্মসূচির ভূমিকা মূল্যায়ন করো।",
          "explanation": "শহরাঞ্চলের দরিদ্র, সাধারণ ও বস্তিবাসী জনগণের জীবনমান উন্নয়নে উদ্দীপকে উল্লেখিত শহর সমাজসেবা কার্যক্রমের ভূমিকা অপরিসীম। শহর এলাকায় বসবাসরত নিম্ন আয়ের জনগণের আর্থ-সামাজিক উন্নয়নে শহর সমাজসেবা নানা ধরনের কার্যক্রম গ্রহণ করে থাকে। এ সকল কার্যক্রমের মধ্যে অর্থনৈতিক বা বৃত্তিমূলক প্রশিক্ষণ, শিক্ষামূলক কার্যক্রম, স্বাস্থ্য বিষয়ক কার্যক্রম, পরিবেশ উন্নয়নমূলক কার্যক্রম ইত্যাদি উল্লেখযোগ্য। উদ্দীপকে এ কার্যক্রমগুলোর কথা উল্লেখ করা হয়েছে। আর এগুলো বাস্তবায়নের মাধ্যমে শহরাঞ্চলের দরিদ্র ও অসহায় জনগোষ্ঠীর বিভিন্ন সমস্যা সমাধান সম্ভব হবে বলে আশা করা যায়। শহর এলাকার দরিদ্র জনগণের সকল কার্যক্রমের মধ্যে অর্থনৈতিক কার্যক্রমই মুখ্য। এ লক্ষ্যে দুস্থ ও দরিদ্রদের বিভিন্ন বিষয়, যেমন- বাঁশ ও বেতের কাজ, উল বুনন, পাটের কাজ, কার্পেট তৈরি, ইলেকট্রিক ওয়েন্ডিং, ড্রাইভিং প্রভৃতি বৃত্তিমূলক প্রশিক্ষণ দেওয়া হয়। বৃত্তিমূলক প্রশিক্ষণের মাধ্যমে শহরের দরিদ্র দুস্থ লোকদেরকে স্বাবলম্বী হওয়ার জন্য যোগ্য করে গড়ে তোলা হয়। পরবর্তীতে ঋণদান কর্মসূচির মাধ্যমে তাদেরকে পুঁজি সরবরাহ করা হয়। ফলে তারা স্বাবলম্বী হয় এবং অপরাধমূলক কর্মকাণ্ড থেকে নিজেদেরকে বিরত রাখতে পারে। পাশাপাশি শিক্ষামূলক কার্যক্রমের ফলে তারা নিরক্ষরতা থেকে মুক্ত হয় এবং আরও উন্নত জীবনযাপনে সক্ষম হয়। অন্যদিকে স্বাস্থ্য বিষয়ক কার্যক্রমের মাধ্যমে তাদেরকে স্বাস্থ্য সম্পর্কে সচেতন করে তোলা হয় এবং পুষ্টি ও পরিষ্কার-পরিচ্ছন্ন পরিবেশের গুরুত্ব শেখানো হয়। ফলে তারা সুস্থ ও স্বাস্থ্যকর জীবনযাপনের সুযোগ পায়। এভাবে' শহর সমাজসেবা তাদের জীবনে বহুমুখী উন্নয়নে ফলপ্রসূ ভূমিকা রাখে। পরিশেষে বলা যায়, শহরাঞ্চলের দরিদ্র জনগোষ্ঠীর নানা সমস্যা সমাধানে উদ্দীপকে উল্লেখিত শহর সমাজসেবা কার্যক্রমের বিকল্প নেই।"
        }
      ]
    },
    {
      "number": "10",
      "uddipok": "খোলাহাটি গ্রামের সহায়-সম্বলহীন সাজন মিয়া এক সময় তিন বেলা খেতে পারত না। তার এ অবস্থা দেখে একটি বেসরকারি সংস্থা তাকে ঋণদান করে এবং প্রশিক্ষণ প্রদান করে যাতে তার আর্থ-সামাজিক অবস্থার টেকসই উন্নয়ন ঘটে। বর্তমানে তিনি আর্থিকভাবে সচ্ছল হয়ে আরও ১০ জনকে কর্মসংস্থানের ব্যবস্থা করে দিয়েছেন। সাজন মিয়াকে ঋণ প্রদানকারী সংস্থাটির \"আড়ং” নামক একটি বিক্রয় কেন্দ্র রয়েছে। ঋণদান কার্যক্রম ছাড়াও সংস্থাটি উপ-আনুষ্ঠানিক শিক্ষা, স্যালাইন তৈরি প্রশিক্ষণ, 'নিরাপদ সড়ক কার্যক্রম পরিচালনা করছে।",
      "tag": "ISCM 23",
      "sub_questions": [
        {
          "label": "ক",
          "question": "গ্রামীণ ব্যাংকের প্রতিষ্ঠাতা কে?",
          "explanation": "গ্রামীণ ব্যাংকের প্রতিষ্ঠাতা হলেন অধ্যাপক ড. মুহাম্মদ ইউনূস।"
        },
        {
          "label": "খ",
          "question": "বেসরকারি সমাজ উন্নয়ন সংস্থার ২টি উদ্দেশ্য ব্যাখ্যা করো।",
          "explanation": "বেসরকারি সমাজ উন্নয়ন সংস্থার দুটি উদ্দেশ্য হলো- সমাজের সুবিধাবঞ্চিত পিছিয়ে পড়া জনগোষ্ঠীর সার্বিক উন্নয়ন সাধন এবং জ্ঞান ও দক্ষতাভিত্তিক প্রশিক্ষণ প্রদান। বেসরকারি সমাজ উন্নয়ন সংস্থাগুলো সমাজের অসহায় দরিদ্র, দুস্থ শ্রেণির মানুষের জীবনমান উন্নয়নের লক্ষ্যে কাজ করে। এ লক্ষ্যে সংস্থাগুলো নির্দিষ্ট ভৌগোলিক এলাকায় নির্দিষ্ট জনগোষ্ঠীকে লক্ষ্যভুক্ত করে তাদের অর্থনৈতিক ও সামাজিক উন্নয়নে কার্যক্রম পরিচালনা করে এবং জ্ঞান ও দক্ষতা ভিত্তিক প্রশিক্ষণ প্রদান করে।"
        },
        {
          "label": "গ",
          "question": "উদ্দীপকে কোনো সরকারি সংস্থার কথা বলা হয়েছে? ব্যাখ্যা করো।",
          "explanation": "সাজন মিয়া বেসরকারি সমাজ উন্নয়ন সংস্থা ব্র্যাকে কাজ করেন। বর্তমানে বাংলাদেশে যেসব বেসরকারি সমাজ উন্নয়ন সংস্থা কাজ করছে তাদের মধ্যে সর্ববৃহৎ ব্র্যাক। এই সংস্থা শুধু বাংলাদেশে নয় বরং বিশ্বের অনেক দেশেই সফলতার সাথে বিভিন্ন কার্যক্রম পরিচালনা করছে। ব্র্যাকের প্রতিষ্ঠাতা হলেন স্যার ফজলে হাসান আবেদ। দরিদ্রদের গ্রুপভিত্তিক ঋণপ্রদান, প্রাথমিক স্বাস্থ্য পরিচর্যা, শিশু ও বয়স্কদের জন্য অনানুষ্ঠানিক শিক্ষা, ব্যবহারিক শিক্ষা, দক্ষতা ও উন্নয়নভিত্তিক প্রশিক্ষণ প্রদান প্রভৃতি কার্যক্রমের মাধ্যমে ব্র্যাক দারিদ্র্য বিমোচন ও আর্থ-সামাজিক উন্নয়নে সাফল্যের স্বাক্ষর রেখে চলেছে। বর্তমানে ব্র্যাক হস্তশিল্প দ্রব্য, দুগ্ধজাত পণ্য, খাদ্যদ্রব্য, পোশাকসহ বিভিন্ন পণ্য বিক্রির জন্য 'আড়ং' নামে বিক্রয়কেন্দ্র চালু করেছে। উদ্দীপকের সাজন মিয়া যে প্রতিষ্ঠানে কাজ করেন তার প্রতিষ্ঠাতা স্যার ফজলে হাসান আবেদ। প্রতিষ্ঠানটি ক্ষুদ্র ঋণদান কার্যক্রম, উপানুষ্ঠানিক শিক্ষা, স্যালাইন তৈরি প্রশিক্ষণ, নিরাপদ সড়ক কার্যক্রম পরিচালনা করছে এবং তাদের 'আড়ং' নামে একটি বিক্রয় কেন্দ্রও রয়েছে। প্রতিষ্ঠানটি বিশ্বজুড়ে সমাদৃত। উদ্দীপকের এসব তথ্য থেকে বোঝা যায়, সাজন মিয়া ব্র্যাক নামক বেসরকারি সংস্থায় কাজ করেন।"
        },
        {
          "label": "ঘ",
          "question": "উক্ত বেসরকারি সংস্থার কার্যক্রম উদ্দীপকের আলোকে বিশ্লেষণ করো।",
          "explanation": "উদ্দীপকে উল্লেখিত বেসরকারি সংস্থাটি হলো ব্র্যাক। দরিদ্র জনগোষ্ঠীর আর্থসামাজিক উন্নয়নে ব্র্যাকের কার্যক্রম অত্যন্ত প্রশংসনীয়। বাংলাদেশের দরিদ্র জনগোষ্ঠী বিশেষ করে গ্রামীণ ভূমিহীন ও অনগ্রসরদেরকে স্বাবলম্বী করতে এবং তাদের জীবনমানের উন্নয়নে ব্র্যাক নানা ধরনের কার্যক্রম পরিচালনা করে। এ সকল কার্যক্রমের মধ্যে পল্লি উন্নয়ন কর্মসূচি, ক্ষুদ্র ঋণদান কর্মসূচি, শিক্ষা ও স্বাস্থ্য কার্যক্রম প্রভৃতি এদেশের দরিদ্র জনগোষ্ঠীর ভাগ্যোন্নয়নে ভূমিকা রাখছে। উদ্দীপকের সাজন যে সংস্থায় কাজ করেন তা মূলত ব্র্যাককেই নির্দেশ করেছে। ব্র্যাকের চারটি সমন্বিত পল্লি উন্নয়ন কর্মসূচি রয়েছে। ভূমিহীন মহিলা এবং পুরুষদের সংগঠিত করে সমন্বয়ের মাধ্যমে তাদের সার্বিক উন্নয়নের প্রচেষ্টা চালানোই এ কর্মসূচির মূল লক্ষ্য। ব্র্যাকের ক্ষুদ্র ঋণদান কর্মসূচিও দারিদ্র্য বিমোচনে কার্যকর ভূমিকা রাখছে। ব্র্যাক পরিচালিত কর্মসূচির মধ্যে ক্ষুদ্র ঋণদান কর্মসূচিটিই সর্ববৃহৎ। এই কর্মসূচির মাধ্যমে দেশের গ্রামীণ দরিদ্র জনগোষ্ঠীর একটি বড় অংশ নিজেদেরকে স্বাবলম্বী করে তুলতে পেরেছে। তাছাড়া যারা অর্থনৈতিক পিরামিডের ভিত্তিপ্রস্তরে বাস করে, তাদের জীবনমান উন্নয়নে ব্র্যাক অতিদরিদ্র কর্মসূচির মাধ্যমে কাজ করছে। তাদেরকে শিক্ষিত করে তুলতে এবং তাদের সুস্বাস্থ্য নিশ্চিতকরণেও ব্র্যাক বহুমুখী কার্যক্রম পরিচালনা করছে, যা অত্যন্ত ফলপ্রসূ হয়েছে। এভাবে ব্র্যাক দরিদ্র জনগোষ্ঠীর উন্নয়নে সফলতার সাথে ভূমিকা রাখছে। পরিশেষে বলা যায়, দরিদ্র জনগণের ভাগ্যোন্নয়নে ব্র্যাক অগ্রণী ভূমিকা পালন করছে।"
        }
      ]
    },
    {
      "number": "11",
      "uddipok": "মুসফিক সাহেব একটি আন্তর্জাতিক সংস্থায় কাজ করেন। সংস্থাটির সদর দপ্তর নিউইয়র্কে। সংস্থাটি শিশুদের নিয়ে কাজ করে। শিশুদের স্বাস্থ্য ও শিক্ষার উন্নয়নে সংস্থাটি লেখাপড়ার সরঞ্জাম সরবরাহ করে, রোগ প্রতিরোধে, টিকা প্রদান করে, মেয়েদের সচেতনতামূলক প্রশিক্ষণ দেয়। ফলে শিশুরা রোগমুক্ত হয়ে জীবনযাপন করতে সক্ষম হয়।",
      "tag": "ISCM 23",
      "sub_questions": [
        {
          "label": "ক",
          "question": "UNDP-এর পূর্ণরূপ লেখো।",
          "explanation": "UNDP-এর পূর্ণরূপ হলো- United Nations Development Programme।"
        },
        {
          "label": "খ",
          "question": "আন্তর্জাতিক সংস্থা বলতে কী বোঝায়?",
          "explanation": "আন্তর্জাতিক সংস্থা বলতে একাধিক জাতির সমন্বয়ে গঠিত সংগঠনকে বোঝায় যা একাধিক দেশে তার কার্যক্রমের বিস্তৃতি ঘটিয়েছে। বিশ্বের বিভিন্ন দেশ বা জাতির সমন্বয়ে গঠিত যেসব সংস্থা আন্তর্জাতিক পর্যায়ে পারস্পরিক সমঝোতা ও সহযোগিতার ভিত্তিতে সমাজকল্যাণ কার্যক্রম প্রণয়ন, উন্নয়ন ও প্রসারে নিয়োজিত থাকে সেসব সংস্থাকেই আন্তর্জাতিক সংস্থা বলা হয়। যেমন- জাতিসংঘ, ইউনিসেফ, রেডক্রিসেন্ট সোসাইটি ইত্যাদি। এসব সংস্থা নিজস্ব নীতিমালা অনুযায়ী সুনির্দিষ্ট লক্ষ্য অর্জনে বিভিন্ন ধরনের কার্যক্রম পরিচালনা করে।"
        },
        {
          "label": "গ",
          "question": "উদ্দীপকে কোন সংস্থার কথা বলা হয়েছে? উল্লেখিত সংস্থাটিকে বিশ্বব্যাপী শিশু কল্যাণের ভিত্তি বলা হয়- ব্যাখ্যা করো।",
          "explanation": "উদ্দীপকে উল্লিখিত সংস্থাটি অর্থাৎ ইউনিসেফ বিশ্বব্যাপী শিশুকল্যাণের ভিত্তি বলা হয়। মুসফিক সাহেবের চাকরিরত আন্তর্জাতিক সংস্থাটি জাতি, ধর্ম, বর্ণ নির্বিশেষে শিশুদের স্বার্থ সংরক্ষণে কাজ করে। এছাড়া সংস্থাটি শিশুদের পুষ্টিসাধন, স্বাস্থ্য উন্নয়ন, শিশু ও মায়েদের কল্যাণ, দুর্যোগের সময় জরুরি ত্রাণ বিতরণ, মেয়েদের সচেতনতামূলক প্রশিক্ষণ, রোগ প্রতিরোধক টিকা প্রদান প্রভৃতি কাজ করে। এ সকল কার্যক্রম ইউনিসেফের কার্যক্রমের সাথে সাদৃশ্যপূর্ণ। ইউনিসেফকে বিশ্বব্যাপী শিশু কল্যাণের স্থায়ী ভিত্তি বলা হয়। কারণ ১৯৪৬ সালের ১১ ডিসেম্বর প্রতিষ্ঠার পর থেকে ইউনিসেফ বিশ্বব্যাপী অসহায় শিশুদের স্বাস্থ্য, পুষ্টি প্রভৃতি বিষয়ে কাজ করে যাচ্ছে। বিশেষ করে শিশুদের সার্বিক কল্যাণে এ সংস্থার কার্যক্রম উল্লেখ করার মতো। যেসব লক্ষ্য নিয়ে ইউনিসেফ কাজ করে তার মধ্যে শিশু স্বাস্থ্যের উন্নতি; শিশু ও মহিলাদের জন্য হাসপাতাল ও ন ও সদন নির্মাণ; স্কুলগামী শিশুদের স্বাস্থ্য রক্ষার জন্য বিদ্যালয়ে খাদ্য প্রকল্প চালু; মা ও শিশুদের চিকিৎসার ব্যবস্থা করা; প্রাকৃতিক দুর্যোগে ক্ষতিগ্রস্ত শিশুদের পুনর্বাসনে সহায়তা করা; বৃত্তিমূলক প্রশিক্ষণ ও শিক্ষা কার্যক্রম পরিচালনা করা; ছেলে ও মেয়ে শিশুর মধ্যে বৈষম্য রোধকল্পে সহায়তা ও শিশুদের প্রাথমিক শিক্ষা নিশ্চিত করা; প্রাকৃতিক দুর্যোগ মোকাবিলায় পদক্ষেপ গ্রহণ করা; শিশুদের এইচআইভি বা এইডস-এর ভয়াবহতা থেকে রক্ষা করা ইত্যাদি উল্লেখযোগ্য। এছাড়াও ইউনিসেফ যুদ্ধাহত শিশুদের পুনর্বাসন ও কল্যাণে কাজ করে থাকে। এসব কারণেই ইউনিসেফকে বিশ্বব্যাপী শিশুকল্যাণের স্থায়ী ভিত্তি বলা হয়।"
        },
        {
          "label": "ঘ",
          "question": "বাংলাদেশে উক্ত সংস্থার কার্যক্রম আলোচনা করো।",
          "explanation": "নিম্নের অনুরুপ: বাংলাদেশে শিশুদের শিক্ষা, স্বাস্থ্য, পুষ্টিসহ বিভিন্ন ক্ষেত্রের উন্নয়নে উদ্দীপকে ইঙ্গিতকৃত প্রতিষ্ঠান ইউনিসেফের ভূমিকা অত্যন্ত তাৎপর্যপূর্ণ ইউনিসেফ হলো সারাবিশ্বের শিশুদের সার্বিক কল্যাণে নিয়োজিত একটি আন্তর্জাতিক সংস্থা। উদ্দীপকে চিত্র দ্বারা ইউনিসেফকে নির্দেশ করা হয়েছে। ১৯৭১ সালের ১৬ ডিসেম্বর বিজয় অর্জনের পরবর্তী সময় থেকে ইউনিসেফ বাংলাদেশে কাজ করে আসছে। যুদ্ধবিধ্বস্ত দেশের শিশুদের স্বাস্থ্যরক্ষা ও পুষ্টি কার্যক্রমে প্রতিষ্ঠানটির ভূমিকা উল্লেখযোগ্য। বর্তমানে প্রতিষ্ঠানটি বাংলাদেশের শিশুদের কল্যাণে খাদ্য, চিকিৎসা, স্বাস্থ্য, পুষ্টি, বিশুদ্ধ পানি, টিকা ইত্যাদি বিষয়ে কাজ করে থাকে। বাংলাদেশে মা ও শিশুর স্বাস্থ্যসেবায় ইউনিসেফের গৃহীত কর্মসূচিগুলো হচ্ছে-স্বাস্থ্যকর্মী প্রশিক্ষণ, বিশুদ্ধ পানি সরবরাহ, পয়ঃপ্রণালি ব্যবস্থা, যক্ষ্মা, ম্যালেরিয়া ইত্যাদি থেকে প্রতিকার ও প্রতিরোধ। আমাদের দেশের শিশুদের পুষ্টিহীনতা দূর করতে ইউনিসেফ পুষ্টিকর খাদ্য উৎপাদন ও সরবরাহ, পুষ্টি সংক্রান্ত জ্ঞান দান এবং WHO-এর সাথে যৌথভাবে ওষুধ সরবরাহ করে থাকে। শিক্ষাক্ষেত্রেও ইউনিসেফের অবদান অপরিসীম। বাংলাদেশ সরকারের শিক্ষা কর্মসূচির পাশাপাশি ইউনিসেফ নতুন শিক্ষা প্রতিষ্ঠান নির্মাণ, পুরাতন প্রতিষ্ঠান সংস্কার, শিক্ষা উপকরণ সরবরাহ ইত্যাদি কার্যক্রম পরিচালনা করে থাকে। তাছাড়া ইউনিসেফের অন্যান্য কর্মসূচির মধ্যে রয়েছে জরুরি ত্রাণ কার্যক্রম, এইচআইভি আক্রান্ত শিশুদের জন্য কার্যক্রম, জন্ম নিবন্ধন, নিরাপদ পানি ও পয়ঃনিষ্কাশন ব্যবস্থার উন্নয়ন প্রভৃতি। তাই বলা যায়, উল্লিখিত কার্যক্রম পরিচালনার মাধ্যমে ইউনিসেফ বাংলাদেশে শিশুদের কল্যাণে কার্যকর ও ফলপ্রসূ ভূমিকা রেখে চলেছে।"
        }
      ]
    }
  ]
}