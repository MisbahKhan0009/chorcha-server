{
  "title": "নটরডেম কলেজ, ঢাকা ২০২৪",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "অপর্ণা অত্যন্ত মেধাবী একজন শিক্ষার্থী। লেখা-পড়ায় তার অন্তহীন আগ্রহ কিন্তু খাওয়া-দাওয়ায় ততটা নয়। খাবারের প্রতি প্রচণ্ড অনীহা দেখে তার বাবা তাকে বলেন, সুষম আহার আমাদের শারীরিক বৃদ্ধি-বিকাশের জন্য যেমন প্রয়োজন তেমনি কর্মশক্তি, কর্মপ্রেরণা লাভে ও মেধার বিকাশের এর প্রয়োজনীয়তা রয়েছে। এমনকি মনস্তাত্ত্বিক ভারসাম্য বজায় রাখতেও এর গুরুত্ব অনস্বীকার্য।",
      "tag": "NDCD 24",
      "sub_questions": [
        {
          "label": "ক",
          "question": "'কাবিখা'র পূর্ণরূপ কী?",
          "explanation": "'কাবিখার' পূর্ণরূপ কাজের বিনিময়ে খাদ্য।"
        },
        {
          "label": "খ",
          "question": "মৌল মানবিক চাহিদার বর্ণনা দাও।",
          "explanation": "একজন মানুষের শারীরিক, মানসিক ও সামাজিক বিকাশ এবং সভ্য সমাজে বসবাসের জন্য যেসব চাহিদা পূরণ করতে হয় সেগুলোকেই মৌল মানবিক চাহিদা বলা হয়। মৌল মানবিক চাহিদার মধ্যে রয়েছে- খাদ্য, বস্ত্র, বাসস্থান, শিক্ষা, চিকিৎসা ইত্যাদি। প্রতিটি মানুষের জন্যই এ চাহিদাগুলো পূরণ করা প্রয়োজন। এসব চাহিদার বেশিরভাগ পূরণ করা না গেলে নানা ধরনের সমস্যা দেখা দেয়। প্রকৃতপক্ষে মানবিক চাহিদাগুলো পূরণ না হলে সমাজে মানুষ মর্যাদার সাথে বসবাস করতে পারে না।"
        },
        {
          "label": "গ",
          "question": "উদ্দীপকে কোন মৌল-মানবিক চাহিদার প্রতি গুরুত্ব দেওয়া হয়েছে? আলোচনা করো।",
          "explanation": "উদ্দীপকে মৌল মানবিক চাহিদা খাদ্যকে নির্দেশ করা হয়েছে। মৌল মানবিক চাহিদার মধ্যে প্রথম ও সর্বাপেক্ষা গুরুত্বপূর্ণ উপাদান হলো খাদ্য। যে জৈব উপাদান গ্রহণের মাধ্যমে জীবদেহের গঠন, ক্ষয়পূরণ, বৃদ্ধিসাধন, অভ্যন্তরীণ ক্রিয়াকলাপ নিয়ন্ত্রণ, তাপ ও শক্তি উৎপাদন, পেশি পরিচালনা ও রোগ-প্রতিরোধের মাধ্যমে দেহকে সুস্থ ও সবল রাখে তাকেই খাদ্য বলে। একজন মানুষের শরীরের বৃদ্ধি ও বিকাশ এবং কর্মশক্তি দানে পরিমিত ও সুষম খাদ্য গ্রহণ করা আবশ্যক। খাদ্যের উপাদান ছয়টি। যথা- শর্করা, আমিষ, স্নেহ, ভিটামিন, লবণ ও পানি। এর অভাবে মানুষ পুষ্টিহীনতায় ভোগে। তাই মানুষের শারীরিক বৃদ্ধি ও মানসিক বিকাশের জন্য খাদ্যের এ সকল উপাদান গ্রহণ করা জরুরি। উদ্দীপকে সুষম আহারের প্রয়োজনীয়তা কর্মশক্তি, কর্মপ্রেরণা লাভ, মেধার বিকাশ, মনস্তাত্ত্বিক ভারসাম্য বজায় রাখা প্রভৃতির কথা বলা হয়েছে। আহার বা খাদ্য মূলত মানুষের মৌল মানবিক চাহিদার মধ্যে প্রধান। তাই বলা যায়, উদ্দীপকে মৌল মানবিক চাহিদা খাদ্যের গুরুত্বের কথা বলা হয়েছে।"
        },
        {
          "label": "ঘ",
          "question": "উদ্দীপকের আলোকে উক্ত চাহিদার অভাবজনিত প্রতিক্রিয়াসমূহ বিশ্লেষণ করো।",
          "explanation": "উক্ত চাহিদা তথা খাদ্যের অভাবজনিত প্রতিক্রিয়া বহুমুখী। মৌল মানবিক চাহিদা খাদ্যের অভাবে সবচেয়ে উল্লেখযোগ্য সমস্যা হলো পুষ্টিহীনতা, খাবারের ছয়টি উপাদানের যেকোনো একটি খাদ্য তালিকায় পর্যাপ্ত পরিমাণে না থাকলে বা অনুপস্থিত থাকলে পুষ্টি প্রক্রিয়া ব্যাহত হয়। পুষ্টিহীনতার ফলে প্রতিবছর অনেক শিশু ও প্রাপ্ত বয়স্ক মানুষ মারা যায়। পর্যাপ্ত খাদ্য গ্রহণ না করার ফলে ভিটামিনের অভাবে অন্ধত্ব, রাতকানা ও আয়োডিনের অভাবে অনেকে গলগণ্ড রোগের শিকার হয়। এই প্রধান মৌল মানবিক চাহিদা অপূরণ থাকার কারণে বহু লোক রিকেটস, স্কার্ভি, বিকলাঙ্গতা, চর্মরোগ প্রভৃতি সমস্যায় ভোগে। যথাযথ খাবার গ্রহণের অভাবে অনেক মানুষ বিভিন্ন রোগে আক্রান্ত হয়। এছাড়া খাদ্য আমাদের দেহে শক্তি, বুদ্ধি ও মনস্তাত্ত্বিক প্রেরণা যোগায়। খাদ্যের অভাবে শারীরিক গঠন ঠিকমতো হয় না। ফলে দক্ষ মানব সম্পদ তৈরি বাধাগ্রস্ত হয়। শিশুর বুদ্ধির বিকাশ কম হয় খাদ্যের অভাবে। এতে জাতি হিসেবে বুদ্ধিবৃত্তিক কাজে আমরা পিছিয়ে থাকি। পড়াশোনায় পর্যাপ্ত মনোযোগ ধরে রাখতে পারি না। ভালো ফলাফল বাধাগ্রস্ত হয়। সর্বোপরি খাদ্যের অভাবে দেহ ও বুদ্ধিবৃত্তিক বিকাশ, রোগের প্রাদুর্ভাব, দক্ষ, জনসম্পদ তৈরি বাধাগ্রস্ত হয়ে দেশ হিসেবে আমাদের সামগ্রিক উন্নতি হুমকির মুখে পড়ে। উদ্দীপকে অপর্ণা খাওয়া দাওয়ায় অনীহা দেখায়। তার খাওয়া দাওয়ায় এ অনীহা অব্যাহত থাকলে তার দৈহিক, মানসিক, বুদ্ধিবৃত্তিক বিকাশ বাধাগ্রস্ত হবে।"
        }
      ]
    },
    {
      "number": "2",
      "uddipok": "প্রথম শ্রেণির ছাত্র রাফিদকে তার মা-বাবার কঠোর নজরদারিতে রাখেন। পড়াশোনা ছাড়া তার পাড়ার বন্ধু-বান্ধবের সাথে আড্ডা দেওয়া, খেলাধুলা, গান-বাজনা করা কোনোটিই তাদের পছন্দ নয়। বাসায় রেডিও শোনা ও টেলিভিশন দেখাও তার জন্য সম্পূর্ণ নিষিদ্ধ।",
      "tag": "NDCD 24",
      "sub_questions": [
        {
          "label": "ক",
          "question": "কোন গ্রন্থে Charlott Towle ছয়টি মৌল-মানবিক চাহিদার কথা বলেছেন?",
          "explanation": "'Common Human Needs' গ্রন্থে Charlott Towle ছয়টি মৌল- মানবিক চাহিদার কথা বলেছেন।"
        },
        {
          "label": "খ",
          "question": "মৌল-মানবিক চাহিদা হিসেবে 'বস্ত্র চাহিদা' ব্যাখ্যা করো।",
          "explanation": "দ্বিতীয় গুরুত্বপূর্ণ চাহিদা হিসেবে মানবজীবনে বস্ত্রের প্রয়োজনীয়তা অপরিসীম। বস্ত্র একদিকে মানুষের মৌলিক চাহিদা, অন্যদিকে এটি মানবিক চাহিদা পূরণ করে। এর মাধ্যমে মানুষ লজ্জা নিবারণ করে। আবার এটি নানা ধরনের প্রাকৃতিক আঘাত ও বিভিন্ন রোগ থেকেও মানুষকে রক্ষা করে। তাই মানুষের ভালোভাবে বেঁচে থাকার জন্য বস্ত্রের প্রয়োজন রয়েছে।"
        },
        {
          "label": "গ",
          "question": "রাফিদের মা-বাবা কোন চাহিদার প্রতি উদাসীনতা দেখাচ্ছেন? আলোচনা করো।",
          "explanation": "রাফিদের মা-বাবা মৌল মানবিক চাহিদা চিত্তবিনোদনের প্রতি উদাসীনতা দেখাচ্ছেন। চিত্তবিনোদন মৌলমানবিক চাহিদাগুলোর মধ্যে অন্যতম। চিত্তবিনোদন বলতে বোঝায় একঘেয়েমি রোধ, দেহ ও মনের অবসন্নতা দূর করে সজীবতা ও প্রফুল্লতা সঞ্চার করা। চিত্তবিনোদনকে দেহ ও মন উভয়ের খোরাক বলা হয়। শরীরের শক্তির জন্য যেমন খাদ্যের প্রয়োজন তেমনি মনের প্রশান্তি ও সুস্থতার জন্য বিনোদন প্রয়োজন। চিত্তবিনোদন মানুষের। কর্মস্পৃহাকে পুনরুজ্জীবিত করে। সৃজনশীল কাজ ও গঠনমূলক চিন্তার খোরাক জোগায় নির্মল আনন্দ ও চিত্তবিনোদন। নির্মল আনন্দ ও আমোদ- প্রমোদ লাভের কার্যক্রম হলো বিনোদন। উদ্দীপকে রাফিদের মা-বাবা রাফিদকে বন্ধুদের সাথে আড্ডা দেওয়া, খেলাধুলা, গান-বাজনা করা, রেডিও শোনা ও টেলিভিশন দেখতে দেয় না। উদ্দীপকের এরূপ চিত্র মৌল-মানবিক চাহিদা চিত্তবিনোদনের অভাবকে নির্দেশ করে। কেননা বন্ধুদের সাথে আড্ডা দেওয়া, খেলাধুলা, গান-বাজনা করা, রেডিও টেলিভিশন প্রভৃতি চিত্তবিনোদনের অংশ। চিত্তবিনোদন মৌল মানবিক চাহিদাগুলোর মধ্যে অন্যতম। তাই বলা যায়, উদ্দীপকে রাফিদের মা-বাবা মৌল-মানবিক চাহিদা চিত্তবিনোদনের প্রতি উদাসীনতা দেখাচ্ছেন।"
        },
        {
          "label": "ঘ",
          "question": "বাংলাদেশে উক্ত চাহিদা পূরণে সরকার গৃহীত কর্মসূচিসমূহ বিশ্লেষণ করো।",
          "explanation": "বাংলাদেশে মৌল মানবিক চাহিদা হিসেবে চিত্তবিনোদনের চাহিদা পূরণে সরকার বিভিন্ন কর্মসূচি গ্রহণ করেছে। বাংলাদেশের সাংস্কৃতিক উন্নয়ন, সংস্কার, প্রসার ও সম্প্রসারণে সংস্কৃতি বিষয়ক মন্ত্রণালয়ের অধীন ১৭টি সংস্থা বিভিন্ন কার্যক্রম পরিচালনা করে। এর মাধ্যমে সাহিত্য, সংগীত, শিল্পকলা, নাটক ও চলচ্চিত্র শিল্পের উৎকর্ষ সাধনে প্রয়োজনীয় পৃষ্ঠপোষকতা প্রদান করে। বাংলাদেশ শিল্পকলা একাডেমি ও চারুকলা, নাট্যকলা ও সংগীত ইত্যাদির মাধ্যমে চিত্তবিনোদনের ব্যবস্থা করেছে। জনগণের চিত্তবিনোদনে বাংলা একাডেমি, জাতীয় জাদুঘর, শিশুপার্ক, উদ্যান লেক, পার্ক, গার্ডেন, ইকোপার্ক ও চিড়িয়াখানা ইত্যাদি পরিচালিত হচ্ছে। দেশজ সংস্কৃতি বিকাশের লক্ষ্যে সারা দেশ থেকে লোকসংস্কৃতির তথ্য ও উপাত্ত সংগ্রহ করা হয়। বাংলাদেশ সরকার বাংলাদেশ টেলিভিশন, বাংলাদেশ বেতারের মাধ্যমে সাংস্কৃতিক বিভিন্ন অনুষ্ঠান প্রচার করে। ধর্মীয়, পেশাগত এবং রাষ্ট্রীয় কারণে এদেশে সামাজিক উৎসব বৈশাখী মেলা, নবান্ন উৎসব, বইমেলা, শহিদ দিবস, স্বাধীনতা দিবস, বিজয় দিবস, ঈদ উৎসব, বাণিজ্যিক মেলা প্রভৃতি আয়োজন করা হয়। এসকল অনুষ্ঠান পালনে সরকার স্বাধীনতা ও উৎসাহ প্রদান করে। বাংলাদেশ পর্যটন কর্পোরেশন মানুষের বিনোদনের জন্য পর্যটন শিল্পকে ব্যাপক ও আকর্ষণীয় নানাবিধ কর্মসূচি গ্রহণ করে। এছাড়াও জনগণের চিত্তবিনোদনের জন্য সরকার ক্রীড়া মন্ত্রণালয়, যুব উন্নয়ন অধিদপ্তরসহ বিভিন্ন সরকারি সংস্থা খেলাধুলা, ক্রীড়া প্রতিযোগিতা ও নানাবিধ অনুষ্ঠানের আয়োজন করে। এছাড়াও জেলা পাবলিক লাইব্রেরি একটি বিনোদন কেন্দ্র হিসেবে চালু আছে। উপরের আলোচনা শেষে বলা যায়, বাংলাদেশ সরকার মৌল মানবিক চাহিদা হিসেবে চিত্তবিনোদনের অভাব পূরণে বিভিন্ন কর্মসূচি গ্রহণ করে থাকে। সরকারের এসকল কর্মসূচি আরও বৃদ্ধি পেলে জনগণের দেহ ও মনের বিকাশ ঘটবে।"
        }
      ]
    },
    {
      "number": "3",
      "uddipok": "দুর্ঘটনায় আহত চানমিয়াকে তার আত্মীয়-স্বজন একটি সরকারি হাসপাতালে চিকিৎসার জন্য নিয়ে আসেন। হাসপাতালের সামনে এসে কোনোরকমে বহির্বিভাগের ভোগান্তি পেরিয়ে ইমার্জেন্সির বাধা টপকে ভর্তি কার্যক্রম সম্পন্ন করার পর দেখেন রোগীর জন্য কোনো বিছানা খালি নেই। বারান্দায় বেশ কয়েক দিন কাটানোর পর বিছানা-পাওয়া গেলেও অস্ত্রপ্রচারের তারিখ বার বার পিছিয়ে দেওয়ার কারণে রোগী শারীরিক ও মানসিকভাবে আরো দুর্বল হতে থাকে। এমতাবস্থায় রোগীর আত্মীয়-স্বজন একজন পেশাদার কর্মীর সাহায্যের প্রয়োজনীয়তা অনুভব করেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "Clinical শব্দটি গ্রিক শব্দ Kline থেকে এসেছে।"
        },
        {
          "label": "খ",
          "question": "",
          "explanation": "প্রবীণকল্যাণ বলতে সমাজকর্ম অনুশীলনের বিশেষায়িত শাখা, যেখানে প্রবীণ জনগোষ্ঠীর কল্যাণে সমাজকর্মের জ্ঞান, নীতি, দক্ষতা ও কৌশল প্রয়োগ করাকে বোঝায়। সারা বিশ্বেই প্রবীণরা ঝুঁকিপূর্ণ জনগোষ্ঠী হিসেবে বিবেচিত। কেননা শিল্পায়ন ও নগরায়ণের ফলে প্রবীণরা সমাজে অর্থনৈতিক, সামাজিক এবং মানসিকভাবে অবহেলিত সম্প্রদায় হয়ে জীবনযাপন করছে। তাই তাদের অবস্থার উন্নয়ন ঘটাতে হলে প্রবীণ কল্যাণমূলক কর্মসূচির কোনো বিকল্প নেই।"
        },
        {
          "label": "গ",
          "question": "",
          "explanation": "চানমিয়ার জন্য চিকিৎসা সমাজকর্মীর সহায়তা প্রয়োজন। চিকিৎসা সমাজকর্মী হলো চিকিৎসা সমাজকর্মে পারর্দশী পেশাদার ব্যক্তি। সমাজকর্মের একটি বিশেষ শাখা হলো চিকিৎসা সমাজকর্ম। এই শাখায় সামগ্রিক ভূমিকা পালন করে চিকিৎসা সমাজকর্মী। রোগীকে হাসপাতালে ভর্তির পর এর পরিবেশের সাথে খাপ খাইয়ে নিতে সাহায্য করা চিকিৎসা সমাজকর্মীর কাজ। এছাড়াও দরিদ্র ও দুস্থ রোগীদের ওষুধ ও বিভিন্ন পরীক্ষার ব্যয় বহন এবং চিকিৎসার সময় তাদের পরিবারকে আর্থিক সাহায্য প্রদানে চিকিৎসা সমাজকর্মী কাজ করে। সেইসাথে রোগ ও অসুস্থতার ধরন অনুযায়ী সংশ্লিষ্ট বিভাগ বা ডাক্তারের কাছে পাঠানোর ক্ষেত্রে চিকিৎসা সমাজকর্মী ভূমিকা রাখে। চিকিৎসা সমাজকর্মী রোগীদের খাদ্য, বস্ত্র, ওষুধ ও চিকিৎসা উপকরণ দিয়ে সাহায্য করার পাশাপাশি ভয়, উৎকণ্ঠা দূর করতে মানসিক ও আবেগীয় সমর্থন দেয়। প্রয়োজন অনুযায়ী দরিদ্র রোগীদের ক্ষুদ্রঋণ পেতে সাহায্য করাও চিকিৎসা সমাজকর্মীর কার্যক্রমভুক্ত। উদ্দীপকে দুর্ঘটনায় আহত চানমিয়া অস্ত্রোপচারের তারিখ বারবার পিছিয়ে দেওয়ার কারণে শারীরিক ও মানসিকভাবে দুর্বল হয়ে পড়েন। এমতাবস্থায় রোগীর আত্মীয়-স্বজন একজন পেশাদার কর্মীর সাহায্যের প্রয়োজনীয়তা অনুভব করেন। উদ্দীপকের চানমিয়ার বর্তমান অবস্থা একজন পেশাদার চিকিৎসা, সমাজকর্মীর প্রয়োজন। চিকিৎসা সমাজকর্মী রোগীর অবস্থাকে মূল্যায়ন করে রোগীর সার্বিক কল্যাণে ভূমিকা রাখবেন। চিকিৎসা সমাজকর্মীর কাজ হলো রোগীর সাথে হাসপাতালের বিদ্যমান সুযোগ- সুবিধার সংযোগ ঘটানো। রোগীকে মানসিকভাবে চাঙা রাখা। উদ্দীপকেও চানমিয়ার ক্ষেত্রে একজন চিকিৎসা সমাজকর্মী এরূপ ভূমিকা পালন করতে পারেন। তাই বলা যায়, চানমিয়ার জন্য চিকিৎসা সমাজকর্মীর সহায়তা প্রয়োজন।"
        },
        {
          "label": "ঘ",
          "question": "",
          "explanation": "উদ্দীপকের চান মিয়ার সমস্যা সমাধানে চিকিৎসা সমাজকর্মী গুরুত্বপূর্ণ ভূমিকা পালন করতে পারেন। চিকিৎসা সমাজকর্ম শাখার সেবা গ্রহীতারা হলেন সমস্যাগ্রস্ত ও দরিদ্র রোগী। দারিদ্র্যের কারণে তারা অনেকেই নিজেদের চিকিৎসার ব্যয়ভার বহন করতে পারে না। এক্ষেত্রে হাসপাতালের চিকিৎসা সমাজকর্ম বিভাগ রোগীকে আর্থিক সহযোগিতা করতে পারে। এ বিভাগ থেকে সাহায্যপ্রাপ্ত রোগীরা বেশিরভাগই নিরক্ষর ও কুসংস্কারাচ্ছন্ন। এজন্য তারা হাসপাতালের বিভিন্ন সুযোগ-সুবিধা সম্পর্কেও অজ্ঞ থাকেন। এক্ষেত্রে চিকিৎসা সমাজকর্মীরা রোগীদের প্রয়োজনীয় সুযোগ-সুবিধা গ্রহণে সহায়তা করেন। তাছাড়া চিকিৎসা নিতে আসা রোগীর কাছে হাসপাতালের পরিবেশ এবং নিয়ম-কানুন অপরিচিত থাকে। এক্ষেত্রে চিকিৎসা সমাজকর্মীরা রোগীদের হাসপাতালের বিভিন্ন বিষয়ের সাথে খাপ খাইয়ে নিতে সহায়তা করেন। আবার অনেক রোগী গ্রাম থেকে শহরে চিকিৎসার জন্য আসেন। এসব ক্ষেত্রে রোগীদের হাসপাতালে ভর্তি থেকে শুরু করে চিকিৎসা সংশ্লিষ্ট অন্যান্য সুবিধা গ্রহণে চিকিৎসা সমাজকর্মীরা সাহায্য করেন। এছাড়াও রোগ নির্ণয়ে প্রয়োজনীয় বিভিন্ন পরীক্ষা-নিরীক্ষা, যেমন- রক্তগ্রহণ, রক্ত পরীক্ষা, এক্স-রে, অস্ত্রোপচার, সিটি স্ক্যান ইত্যাদি করাতে অনেক রোগী ভয় পায়। এ সময় রোগীদের মানসিকভাবে প্রস্তুত করার জন্য চিকিৎসা সমাজকর্মের গুরুত্ব রয়েছে। চিকিৎসা-পরবর্তী সময়ে অনেক রোগীর পুনর্বাসনের প্রয়োজন হয়, সে ক্ষেত্রেও একজন চিকিৎসা সমাজকর্মী গুরুত্বারোপ করেন। অনেক রোগের ক্ষেত্রে রোগীকে চিকিৎসা পরবর্তী সময়েও বিশেষ নিয়ম-কানুন মেনে চলতে হয়। উদ্দীপকে চানমিয়া সময়মতো অস্ত্রোপচার করতে না পেরে মানসিকভাবে দুর্বল হয়ে পড়েছেন। এক্ষেত্রে চিকিৎসা সমাজকর্মী চানমিয়ার মানসিক অবস্থা দৃঢ় রাখতে ও চিকিৎসার সার্বিক ব্যবস্থা গ্রহণে ভূমিকা রাখতে পারেন। চিকিৎসা সমাজকর্মী চানমিয়ার আর্থ-সামাজিক অবস্থা মূল্যায়ন করে প্রয়োজনে অন্য হাসপাতালে স্থানান্তর করতে পারেন। যদি সেটি সম্ভব না হয় সেক্ষেত্রে প্রথমে চানমিয়ার মানসিক অবস্থা সুদৃঢ় করতে তাকে সাহস জোগাবেন। তার চিকিৎসার ব্যাপারে তাকে আশ্বাস দিবেন এবং হাসপাতালের উর্ধ্বতন কতৃপক্ষের সাথে কথা বলে চানমিয়ার অস্ত্রোপাচারের ব্যবস্থা করতে পারেন। উপরের আলোচনা শেষে বলা যায়, চানমিয়ার শারীরিক ও মানসিক দুর্বলতা রোধ ও সঠিক চিকিৎসা প্রাপ্তিতে চিকিৎসা সমাজকর্মী ভূমিকা রাখতে পারেন।"
        }
      ]
    },
    {
      "number": "4",
      "uddipok": "বাংলাদেশে ১৯৬৯ সালে ঢাকার আরমানিটোলা হাই স্কুল ও চট্টগ্রাম মুসলিম হাই স্কুলে সর্বপ্রথম সমাজকর্মের একটি বিশেষায়িত শাখার প্রচলন হয়। ১৯৭১ সালে ১০টি হাই স্কুল এ কর্মসূচি সম্প্রসারিত হয়। কিন্তু দুর্ভাগ্যজনক হলেও সত্য যে, উক্ত বিশেষায়িত শাখার প্রয়োজনীয়তা ও জনপ্রিয়তা থাকা সত্ত্বেও ১৯৮৪ সাল থেকে কার্যক্রম বন্ধ করে দেওয়া হয়।",
      "tag": "NDCD 24",
      "sub_questions": [
        {
          "label": "ক",
          "question": "বাংলাদেশে কত সালে পরিপূর্ণভাবে হাসপাতাল সমাজসেবা চালু হয়।",
          "explanation": "বাংলাদেশে ১৯৫৮ সালে পরিপূর্ণভাবে হাসপাতাল সমাজসেবা চালু হয়।"
        },
        {
          "label": "খ",
          "question": "সাইকিয়াট্রিক সমাজকর্মের ধারণা দাও।",
          "explanation": "মানসিকভাবে অসুস্থ ব্যক্তির সমস্যা সম্পর্কে জানা এবং সে অনুযায়ী চিকিৎসা প্রদানই হলো সাইকিয়াট্রিক বা মনোচিকিৎসা সমাজকর্ম। সাইকিয়াট্রিক সমাজকর্ম মানসিক হাসপাতাল পরিবেশে মানসিক স্বাস্থ্য সেবাদানের ক্ষেত্রে কাজ করে থাকে। মানসিক ভারসাম্যহীনতা, বিভিন্ন ধরনের মানসিক রোগের চিকিৎসায় একজন সাইকিয়াট্রিক চিকিৎসক বা মনোচিকিৎসককে প্রয়োজনীয় সহায়তাদানকারী হিসেবে মনোচিকিৎসা সমাজকর্মী কাজ করেন। মনোচিকিৎসা সমাজকর্মীকে সমাজকর্ম পেশায় জ্ঞান ও দক্ষতা অর্জনের পাশাপাশি বিশেষায়িত ক্ষেত্র হিসেবে মানসিক রোগীর স্বাস্থ্যসেবার উপর বিশেষ ডিগ্রি, কোর্স, প্রশিক্ষণ বা পিএইচডি ডিগ্রিপ্রাপ্ত হতে হয়।"
        },
        {
          "label": "গ",
          "question": "উদ্দীপকটি সমাজকর্মের কোন বিশেষায়িত শাখার প্রতি ইঙ্গিত দিচ্ছে? আলোচনা করো।",
          "explanation": "উদ্দীপকটি সমাজকর্মের বিশেষায়িত শাখা বিদ্যালয় সমাজকর্মের প্রতি ইঙ্গিত দিচ্ছে। সমাজকর্মের বিশেষায়িত শাখাগুলোর বিদ্যালয় সমাজকর্ম অন্যতম। এটি সমাজকর্মের এমন একটি প্রক্রিয়া, যার মাধ্যমে বিদ্যালয়ের শিক্ষা কার্যক্রমে প্রতিবন্ধকতা সৃষ্টিকারী বিভিন্ন উপাদান চিহ্নিত ও সমাধানের লক্ষ্যে পদক্ষেপ নেওয়া হয়। বিদ্যালয় সমাজকর্ম স্কুলগামী ছেলে-মেয়েদের শিক্ষা প্রতিষ্ঠানের পরিবেশের সাথে খাপ খাইয়ে নিতে সাহায্য করে। এক্ষেত্রে কোনো সমস্যা সৃষ্টি হলে তার সমাধানের জন্য সমাজকর্মের এ শাখা ছাত্র-শিক্ষক-অভিভাবকের সমন্বয়ে কাজ করে। শিক্ষাক্ষেত্রে বৈষম্য, শূন্যতাপূরণের জন্য ১৯৬৯ সালে ঢাকার আরমানিটোলা এবং চট্টগ্রাম মুসলিম হাইস্কুলে সর্বপ্রথম বিদ্যালয় সমাজকর্ম চালু হয়। ১৯৭০ সালের মধ্যে ১০টি বিদ্যালয়ে এ কার্যক্রমের সম্প্রসারণ ঘটে কিন্তু ১৯৮৪ সাল থেকে এ কার্যক্রম বন্ধ হয়ে যায়। উদ্দীপকেও এরূপ বর্ণনা লক্ষ করা যায়। তাই বলা যায়, উদ্দীপকটি সমাজকর্মের বিশেষায়িত শাখা বিদ্যালয় সমাজকর্মের প্রতি ইঙ্গিত দিচ্ছে।"
        },
        {
          "label": "ঘ",
          "question": "বাংলাদেশে উক্ত বিশেষায়িত শাখার প্রয়োজনীয়তা বিশ্লেষণ করো।",
          "explanation": "বাংলাদেশে সমাজকর্মের বিশেষায়িত শাখা বিদ্যালয় সমাজকর্মের প্রয়োজনীয়তা অত্যধিক। বাংলাদেশে শিক্ষার্থীর সংখ্যা অনেক বেশি, অথচ সে অনুপাতে বিদ্যালয় ও শিক্ষক-শিক্ষিকার সংখ্যা পর্যাপ্ত নয়। ফলে সঠিক সমন্বয়ের অভাবে শিক্ষার্থীরা বিদ্যালয়ে নানা ধরনের মনো-সামাজিক সমস্যার (যেমন- পরীক্ষায় খারাপ ফলাফলজনিত হতাশা, সহপাঠীদের সাথে তাল মিলিয়ে চলতে না পারা, আত্মবিশ্বাসের অভাব) সম্মুখীন হয়। এ ধরনের সমস্যা থেকে শিক্ষার্থীদের বের করে আনার জন্য বিদ্যালয় সমাজকর্ম ভূমিকা রাখতে পারে। একইভাবে বাংলাদেশে বিদ্যালয়ে অনেক শিক্ষার্থী বিদ্যালয় পলায়ন, শ্রেণিকার্যক্রমে অনুপস্থিতি ও সঙ্গদোষে ধূমপান ও মাদকাসক্তিতে জড়িয়ে পড়ে। এমনকি বর্তমান সময়ে কিশোর গ্যাংয়ের সাথে জড়িত হওয়ার খবরও পাওয়া যাচ্ছে। এসকল ক্ষেত্রে বিদ্যালয় সমাজকর্ম পেশাগত সম্পর্ক স্থাপনের মাধ্যমে সমাজকর্ম পদ্ধতি ব্যবহার করে এ ধরনের শিক্ষার্থীদের মনোজগতে পরিবর্তন এনে ভূমিকা রাখতে পারে। বাংলাদেশে শিক্ষাপ্রতিষ্ঠানে ও প্রতিষ্ঠানের বাহিরে মেয়ে শিক্ষার্থীরা প্রায়শই যৌন হয়রনি ও ইভটিজিংয়ের শিকার হয়। এক্ষেত্রে বিদ্যালয় সমাজকর্মীর মাধ্যমে মেয়ে শিক্ষার্থীরা এ ধরনের সমস্যা থেকে পরিত্রাণ পেতে পারে। সর্বোপরি বিদ্যালয় সমাজকর্ম বাংলাদেশে শিক্ষার্থীদের দৈনন্দিন নানা ধরনের আর্থ- মনো-সামাজিক সমস্যা নিরসনে ভূমিকা রাখতে পারে। উপরের আলোচনা শেষে বলা যায়, বাংলাদেশে বিদ্যালয় সমাজকর্মের প্রয়োজনীয়তা অত্যধিক।"
        }
      ]
    },
    {
      "number": "5",
      "uddipok": "শিফাতের মা-বাবা উভয়-ই কর্মজীবী। শিফাত অষ্টম শ্রেণিতে উত্তীর্ণ হওয়ার পর পরই বন্ধু-বান্ধবের প্ররোচনায় মাদকে আসক্ত হয়ে পড়ে। এরপর তার পড়াশোনায় অবনতি ঘটতে থাকলে মা-বাবার সন্দেহ হয় এবং তার মাদকাসক্তির বিষয়টি জানতে পারেন। এ নিয়ে পরিবারের মারাত্মক অশান্তির সৃষ্টি হলে ছেলেকে পরিবার থেকে তাড়িয়ে দেওয়া হয় এবং পরবর্তী সময় স্বামী-স্ত্রীর মধ্যেও বিচ্ছেদের ঘটনা ঘটে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "মনোরোগ বিশেষজ্ঞ লিও ক্যানার সর্বপ্রথম অটিজম শনাক্ত করেন।"
        },
        {
          "label": "খ",
          "question": "",
          "explanation": "বাংলাদেশে অটিজমে আক্রান্ত অনেক শিশু রয়েছে। বাংলাদেশে অটিজমে আক্রান্ত শিশুর সঠিক পরিসংখ্যান নেই। তবে আশঙ্কাজনক হারে বাড়ছে অটিজমে আক্রান্ত শিশু। বিশ্ব স্বাস্থ্য সংস্থার হিসাব আনুযায়ী বাংলাদেশে মোট প্রতিবন্ধী জনগোষ্ঠীর ১ ভাগ অটিস্টিক, সমাজসেবা অধিদপ্তরের প্রতিবন্ধী শনাক্তকরণ জরিপ ২০২০-২০২১ অনুসারে বর্তমানে বাংলাদেশে অটিজম বৈশিষ্ট্য সম্পন্ন শিশুর সংখ্যা প্রায় ৬১ হাজার। অটিজম নিয়ে বাংলাদেশে সচেতনতা অনেক কম থাকলেও সরকারি ও বেসরকারি বিভিন্ন প্রতিষ্ঠান অটিজম নিয়ে কাজ করে যাচ্ছে।"
        },
        {
          "label": "গ",
          "question": "",
          "explanation": "উদ্দীপকে সামাজিক সমস্যা মাদকাসক্তির পারিবারিক ও শিক্ষাক্ষেত্রের প্রভাব ফুটে উঠেছে। মাদকদ্রব্যের উপর নির্ভরশীলতাই মাদকাসক্তি। মাদকাসক্তি বিশ্বব্যাপী একটি মারাত্মক সামাজিক সমস্যা। এর বহুমুখী প্রভাব রয়েছে। উদ্দীপকে মাদকাসক্তির দুটি প্রভাব পারিবারিক বিশৃঙ্খলা ও শিক্ষাক্ষেত্রে প্রতিবন্ধকতার প্রভাব লক্ষ করা যায়। মাদকাসক্তির প্রভাবে পারিবারিক জীবনে চরম অশান্তি নেমে আসে। এর প্রভাবে পারিবারিক কলহ, বিবাহবিচ্ছেদ, আত্মহত্যা, পারিবারিক কলহ, বিবাহবিচ্ছেদ, আত্মহত্যা পারিবারিক ভাঙন, পলায়ন প্রভৃতি সমস্যা দেখা দেয়। যা পরিবারকে অনিশ্চয়তা ও বিশৃঙ্খলার মধ্যে নিয়ে যায়। একইভাবে মাদকাসক্তির প্রভাবে শিক্ষার পরিবেশ হুমকির সম্মুখীন হয় ও পড়াশোনা বাধাগ্রস্ত হয়। ফলে শিক্ষাজীবন ধ্বংসের মুখে পড়ে। উদ্দীপকেও সিফাতের মাদকাসক্তির প্রভাবে তার পড়াশোনার অবনতি ঘটে। পরিবারের সাথে তার বিচ্ছেদ ঘটে। একইভাবে বাবা-মায়ের মধ্যেও বিচ্ছেদ হয়। তাই বলা যায়, মাদকাসক্তি শিক্ষাক্ষেত্রে প্রতিবন্ধকতা ও পারিবারিক বিশৃঙ্খলা সৃষ্টিতে ভূমিকা রাখে।"
        },
        {
          "label": "ঘ",
          "question": "",
          "explanation": "মাদকাসক্তির প্রভাব মোকাবিলায় সমাজকর্মী মাদকাসক্তি প্রতিরোধ ও মাদকাসক্তি নিরাময়ে ভূমিকা পালন করতে পারে। মাদকের ভয়াবহ ছোবলে আমাদের সম্ভাবনাময় যুব সমাজ আজ ধ্বংসের শেষ সীমায় এসে দাঁড়িয়েছে। সমাজ থেকে মাদকাসক্তি দূরীকরণের জন্য প্রয়োজন মাদক-সংক্রান্ত যথার্থ তথ্যাবলি। সমাজকর্মীরা সমাজকর্ম গবেষণার মাধ্যমে প্রয়োজনীয় তথ্যাবলি সংগ্রহ করে কার্যকর ভূমিকা রাখতে পারেন। মাদকাসক্তির ভয়াবহতা ও কুফল সম্পর্কে জনগণকে সচেতন করে তুলতে পারেন। মাদকাসক্ত সন্তানের অভিভাবকদের তাদের সন্তানের প্রতি দায়িত্বশীল ও সচেতন করতেও একজন সমাজকর্মী কাজ করতে পারেন। এ সমস্ত ক্ষেত্রে সমাজকর্মী ব্যক্তি এবং দল সমাজকর্মের পদ্ধতি ও কৌশল প্রয়োগ করে মাদকাসক্ত ব্যক্তিদের সমস্যা সমাধানে বিশেষ ভূমিকা পালন করতে পারেন। উদ্দীপকে সিফাত মাদকাসক্ত হয়ে পড়ে। ফলে তার পড়াশোনা বাধাগ্রস্ত হয় ও তার পরিবারে ভাঙন সৃষ্টি হয়। এধরনের সমস্যার প্রভাব মোকাবিলায় সমাজকর্মী প্রথমত সমাজে যেন মাদকাসক্তির বিস্তার না ঘটে সে বিষয়ে সামাজিক সচেতনতার মাধ্যমে সামাজিক আন্দোলন গড়ে তুলতে পারেন। একইভাবে সমাজকর্মী সিফাতের মতো মাদকাসক্তিদের পুনর্বাসনে সঠিক সহযোগিতা ও কাউন্সেলিং করতে পারে। এছাড়াও পরিবারের সদস্যদের সাথে বসে ব্যক্তি ও দলীয় কাউন্সেলিংয়ের মাধ্যমে পারিবারিক বন্ধন সৃষ্টিতে ভূমিকা রাখতে পারেন। উপরের আলোচনা শেষে বলা যায়, মাদকাসক্তি সমস্যা ও এর প্রভাব রোধে সমাজকর্মীরা তাৎপর্যপূর্ণ ভূমিকা পালন করতে পারে।"
        }
      ]
    },
    {
      "number": "6",
      "uddipok": "ইদানীং পৃথিবীর প্রায় সব দেশেই গ্রীষ্মকালে তাপমাত্রা অত্যধিক বৃদ্ধিপাওয়ার দরুণ প্রচন্ড দাবানল সৃষ্টি হচ্ছে এবং হাজার হাজার হেক্টর বনভূমি পুড়ে ছারখার হচ্ছে। বিজ্ঞানীরা এ অবস্থার জন্য মানুষের দৈনন্দিন আচরণকেই দায়ী করছেন। তাদের মতে, মানুষের ক্রমবর্ধমান চাহিদা মেটাতে যে শিল্পকারখানা গড়ে তোলা হচ্ছে, সেখান থেকে নির্গত পারমাণবিক বর্জ্য, কালো ধোঁয়া ও বিষাক্ত গ্যাসের প্রভাবেই তাপমাত্রা বৃদ্ধি পাচ্ছে।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "নাশতুন শব্দের অর্থ মত্ততা।"
        },
        {
          "label": "খ",
          "question": "",
          "explanation": "বায়ুমণ্ডলে ক্ষতিকর গ্যাস বেড়ে যাওয়ার ফলে তাপমাত্রা বৃদ্ধি পাওয়াকে গ্রিন হাউজ ইফেক্ট বলে। কাঁচের তৈরি গ্রিন হাউজে তাপ প্রবেশ করতে পারে কিন্তু বের হতে পারে না। কার্বন ও নাইট্রোজেন ভিত্তিক গ্যাসও পৃথিবীর চারপাশে এ রকম অদৃশ্য আবরণ তৈরি করে। এ আবরণ ভেদ করে তাপ প্রবেশ করলেও তা বের হতে পারে না। ফলে বায়ুমণ্ডলের তাপমাত্রা বৃদ্ধি পায়। এ ঘটনা গ্রিন হাউজ ইফেক্ট নামে পরিচিত। এর ফলে সূর্যের তাপ পৃথিবীতে আসতে পারলেও পৃথিবী থেকে বের হতে বাধাপ্রাপ্ত হয়। ফলে জীব বৈচিত্র্যের পরিবর্তন ঘটে। তাপমাত্রা বেড়ে বরফ গলে সমুদ্র উচ্চতা বৃদ্ধি পায়। নিত্য-নতুন রোগের প্রাদুর্ভাব ঘটে।"
        },
        {
          "label": "গ",
          "question": "",
          "explanation": "জাউদ্দীপকটি সামাজিক সমস্যা জলবায়ু পরিবর্তনকে ইঙ্গিত দিচ্ছে। বর্তমান বিশ্বে সবচেয়ে আলোচিত সামাজিক সমস্যা হলো জলবায়ু পরিবর্তন। এটি মূলত দীর্ঘ সময়ব্যাপী আবহাওয়ার অবস্থাগত পরিবর্তন। অর্থাৎ কোনো কারণে কোনো অঞ্চলের দীর্ঘ দিনের আবহাওয়ার গতি প্রকৃতির যদি পরিবর্তন হয় তাকেই জলবায়ু পরিবর্তন বলে। পৃথিবীর গড় তাপমাত্রা বৃদ্ধি, গ্রিন হাউজ গ্যাস উদগীরণ, বন উজাড়করণ, অপরিকল্পিত শিল্পায়ন প্রভৃতি জলবায়ু পরিবর্তনের প্রধান কারণ। জলবায়ু পরিবর্তনের ফলে বিশ্বব্যাপী উষ্ণতা বৃদ্ধি পাচ্ছে। এতে বিভিন্ন দেশে ঘূর্ণিঝড়, বন্যা, অতিবৃষ্টি, অনাবৃষ্টি, খরা, জলোচ্ছ্বাস ইত্যাদি দুর্যোগ বৃদ্ধি পাচ্ছে। ফলে কৃষি উৎপাদন ব্যাহত হওয়া, নদ-নদী শুকিয়ে যাওয়াসহ বিভিন্ন সমস্যা দেখা দিচ্ছে। আবার বৈশ্বিক উষ্ণতা বৃদ্ধি পাওয়া ও পৃথিবীর মেরু অঞ্চলের বরফ গলার কারণে সমুদ্রপৃষ্ঠের উচ্চতা বৃদ্ধি পাচ্ছে। উদ্দীপকে তাপমাত্রা বৃদ্ধি, প্রচণ্ড দাবানল সৃষ্টি, শিল্পকারখানা, পারমাণবিক বর্জ্য, কালো ধোঁয়া ও বিষাক্ত গ্যাসের কথা বলা হয়েছে। উদ্দীপকের এই বিষয়গুলো জলবায়ু সমস্যাকে নির্দেশ করে। দীর্ঘ সময়ব্যাপী আবহাওযার অবস্থানগত পরিবর্তনই জলবায়ু পরিবর্তন। এটি যখন প্রাকৃতিক দুর্যোগসহ নানা ধরনের সমস্যা সৃষ্টি করে তখন সেটি জলবায়ু সমস্যা। উদ্দীপকেও শিল্পকারখানা, কালো ধোঁয়া, বিষাক্ত গ্যাস প্রভৃতির কথা বলা হয়েছে যা পৃথিবীর তাপমাত্রা বৃদ্ধিসহ আনুষঙ্গিক অনেক সমস্যার সৃষ্টি করে। আর এগুলো জলবায়ু পরিবর্তনজনিত সমস্যাকে নির্দেশ করে। তাই বলা যায়, উদ্দীপকে জলবায়ু পরিবর্তনজনিত সমস্যার প্রতি ইঙ্গিত করা হয়েছে।"
        },
        {
          "label": "ঘ",
          "question": "",
          "explanation": "জলবায়ু পরিবর্তনজনিত সমস্যার বহুবিধ কারণ রয়েছে। জলবায়ু পরিবর্তনের অন্যতম কারণ হলো বিশ্বব্যাপী তাপমাত্রা বৃদ্ধি। জলবায়ু পরিবর্তনের ফলে পৃথিবীর তাপমাত্রা বেড়ে মারাত্মক বিপর্যয়ের সৃষ্টি করে। ক্রমাগত তাপমাত্রা বৃদ্ধির ফলে বরফ গলে সমুদ্রপৃষ্ঠের উচ্চতা বেড়ে যাচ্ছে। যার ফলে উপকূলীয় এলাকা, নিচু দ্বীপ ও এলাকা ডুবে যাচ্ছে। বিশ্ব জলবায়ু পরিবর্তনের অন্যতম কারণ হলো পৃথিবীর গড় তাপমাত্রা বৃদ্ধি। আবার তাপমাত্রা বৃদ্ধির অন্যতম কারণ হলো গ্রিন হাউস ইফেক্ট। মূলত গ্রিন হাউজ ইফেক্ট জলবায়ু পরিবর্তনের অন্যতম কারণ। কার্বন ডাই অক্সাইড, মিথেন, নাইট্রাস অক্সাইড, ক্লোরোফ্লোরো কার্বন এ গ্যাসগুলো পৃথিবীর জন্য চাদরের মতো কাজ করে পৃথিবীকে উষ্ণ রাখে, কিন্তু বিশ্বব্যাপী শিল্পকারখানা বৃদ্ধির ফলে অধিক হারে খনিজ জ্বালানি পুড়ছে। ফলে বায়ুমন্ডলে গ্রিন হাউস গ্যাসের পরিমাণ বাড়ছে। এজন্য পৃথিবীর চারপাশে ক্ষতিকর গ্যাসের আবরণ প্রসারিত হচ্ছে এবং বেড়ে যাচ্ছে তাপমাত্রা। এজন্য তাপমাত্রা বৃদ্ধির অন্যতম প্রধান কারণ শিল্প কারখানার বৃদ্ধি। এছাড়াও জীবাশ্ম জ্বালানীর ব্যবহার, নগরায়ণ, বন উজাড়করণ, প্রাকৃতিক সম্পদের অপচয় প্রভৃতি কারণে জলবায়ু পরিবর্তন হচ্ছে। উদ্দীপকে শিল্পকারখানা বৃদ্ধি ও এর ফলে তাপমাত্রা বৃদ্ধি পেয়ে জলবায়ু পরিবর্তনের কথা বলা হয়েছে। উদ্দীপকে জলবায়ু পরিবর্তনের শিল্পকারখানা ও গ্রিন হাউজ গ্যাস বৃদ্ধির কারণকে নির্দেশ করা হয়েছে। উপরোক্ত আলোচনাতেও এই কারণগুলো আলোচনা করা হয়েছে।"
        }
      ]
    },
    {
      "number": "7",
      "uddipok": "সম্প্রতি বাংলাদেশের একটি জেলায় দুই প্রভাবশালী গোষ্ঠীর সমর্থকদের মধ্যে প্রচণ্ড মারামারির ঘটনা ঘটে। এতে উভয়পক্ষের বেশকিছু সমর্থক মারাত্মকভাবে আহত হয়ে হাসপাতালে চিকিৎসাধীন। এ ঘটনার জেরে উক্ত জেলায় যেকোনো সময় আবারও রক্তক্ষয়ী সংঘর্ষের আশঙ্কা করে জেলাপ্রশাসক প্রয়োজনীয় ব্যবস্থা গ্রহণ করেছেন।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "সাহায্যের প্রকৃতি ও তহবিলের উৎস অনুসারে সংস্থাকে দুইভাগে ভাগ করা যায়।"
        },
        {
          "label": "খ",
          "question": "",
          "explanation": "সামাজিক প্রতিষ্ঠান বলতে কতগুলো সুনির্দিষ্ট আচার-আচরণ এবং কার্যপ্রণালীর সমষ্টিকে বোঝায়। যেমন- বিবাহ, পরিবার, ধর্ম ইত্যাদি। সামাজিক প্রতিষ্ঠান সমাজ অনুমোদিত কর্মপদ্ধতির মাধ্যমে মানুষের বহুমুখী মানবিক প্রয়োজন পূরণ করে। এর মাধ্যমে সমাজ নির্ধারিত এবং রাষ্ট্র প্রবর্তিত কিছু নিয়ম-নীতি বা পদ্ধতি সমাজের মানুষের আচরণ নিয়ন্ত্রণ করে।"
        },
        {
          "label": "গ",
          "question": "",
          "explanation": "উদ্দীপকে উল্লিখিত ঘটনা প্রতিরোধে আইন প্রয়োগকারী সংস্থার ভূমিকা রয়েছে। আইন প্রয়োগকারী সংস্থা বলতে ঐসব সংস্থাকে বোঝায়, যারা দেশে বিদ্যমান আইনসমূহ নাগরিকদের কল্যাণে বিভিন্ন ক্ষেত্রে প্রয়োগ করে থাকে। এ সংস্থার সদস্যরা দেশের প্রচলিত আইনের প্রতিষ্ঠা এবং প্রয়োগের জন্য নিবেদিত প্রাণ। এর অন্তর্ভুক্ত হচ্ছে পুলিশের বিভিন্ন বাহিনী ও র‍্যাব। বৃহৎ অর্থে বিচার বিভাগের কাজও এর আওতাভুক্ত বলে বিবেচিত হয়। তবে সাধারণত পুলিশ বিভাগই আইন প্রয়োগের মূল সংস্থার দাবিদার। আইন প্রয়োগকারী সংস্থাকে জনগণের বন্ধু বা জনগণের সেবকও বলা হয়। জনগণ যাতে আইনের সুফল পায় এবং দেশের আইন- শৃঙ্খলা পরিস্থিতি স্বাভাবিক থাকে সে লক্ষ্যে এ সংস্থাগুলো ভূমিকা রাখে। উদ্দীপকে একটি জেলায় দুই প্রভাবশালী গোষ্ঠীর মধ্যে মারামারির ঘটনা ঘটে। এতে অনেকে আহত হয়ে হাসপাতালে চিকিৎসাধীন, এ ঘটনায় সম্ভাব্য সংঘর্ষ এড়ানোর জন্য জেলা প্রশাসক প্রয়োজনীয় ব্যবস্থা গ্রহণ করেন। উদ্দীপকের এই ঘটনা প্রতিরোধে আইন প্রয়োগকারী সংস্থা যেমন; পুলিশ, নির্বাহী ম্যাজিস্ট্রেট, ফৌজদারি আদালত প্রভৃতি ভূমিকা পালন করতে পারে। উদ্দীপকে জেলা প্রশাসক পুলিশ সুপারের মাধ্যমে পুলিশের সহযোগিতায় উক্ত এলাকায় সংঘর্ষ যেনো না হয় সে ব্যবস্থা গ্রহণ করবেন। একইভাবে মোবাইল কোর্ট পরিচালনার মাধ্যমে নির্বাহী ম্যাজিস্ট্রেট সংঘর্ষ রোধে ভূমিকা পালন করতে পারেন। আবার উক্ত ঘটনার সঠিক বিচারের মাধ্যমে আদালত ভূমিকা রাখতে পারবে। তাই বলা যায়, উদ্দীপকে উল্লিখিত ঘটনা প্রতিরোধে আইন প্রয়োগকারী সংস্থা পুলিশ, নির্বাহী ম্যাজিস্ট্রেট, আদালত প্রভৃতি সংস্থার ভূমিকা রয়েছে।"
        },
        {
          "label": "ঘ",
          "question": "",
          "explanation": "আইন প্রয়োগকারী সংস্থার মধ্যে সামাজিক দায়িত্বশীলতা আনয়নে সমাজকর্মী ভূমিকা পালন করতে পারেন। দেশের অভ্যন্তরীণ শান্তি ও শৃঙ্খলা রক্ষা, প্রচলিত আইনের প্রয়োগ এবং জনগণের জানমালের নিরাপত্তাবিধানের ব্যাপারে দায়িত্বপ্রাপ্ত সরকারি সংস্থাকে আইন প্রয়োগকারী সংস্থা বলা হয়। সমাজকর্মী হলেন পেশাদার সমাজকর্মে প্রশিক্ষণপ্রাপ্ত, দক্ষ, অভিজ্ঞতাসম্পন্ন ব্যক্তি, যিনি সেবা প্রদানকারী প্রতিষ্ঠানের প্রতিনিধি হিসেবে ব্যক্তি, দল ও সমষ্টিকে অভীষ্ট লক্ষ্য অর্জনে সহায়তা করেন। এক্ষেত্রে সমাজকর্মীর ভূমিকা হচ্ছে সক্ষমকারী, সমন্বয়কারী, সহায়তাকারী, পরিচালক প্রভৃতি। পেশাদার সমাজকর্মীগণ অন্যান্য পেশার মতো আইন প্রয়োগকারী সংস্থাকে তাদের কাজে সহায়তা করে থাকে। সমাজকর্মী আইন প্রয়োগকারী বিভিন্ন সংস্থার মাঝে সামাজিক দায়িত্বশীলতা আনয়নে ভূমিকা পালন করতে পারেন। এক্ষেত্রে সমাজকর্মী পুলিশ প্রশাসন, নির্বাহী প্রশাসন ও বিচার বিভাগের সাথে মানবাধিকার প্রতিষ্ঠা ও বিভিন্ন অপরাধ বিশেষ করে সামাজিক অপরাধ দমনে আলোচনা সভা আয়োজন করতে পারে। এর মাধ্যমে আইন প্রয়োগকারী সংস্থার মাঝে সচেতনতা বৃদ্ধি হবে। স্থানীয় পর্যায়ে পুলিশের সাথে সমন্বয় করে সামাজিক বিভিন্ন অপরাধ নিয়ে উঠান বৈঠক; মতবিনিময় সভা প্রভৃতি আয়োজন করতে পারেন। বিভিন্ন সময়ে ঘটে যাওয়া অপরাধ, অপরাধীদের পুনর্বাসন, হাজতীদের মানবাধিকার প্রতিষ্ঠাসহ বিভিন্ন বিষয়ে আইন প্রয়োগকারী সংস্থার দৃষ্টি আকর্ষণ করতে পারেন। আইন প্রয়োগকারী সংস্থার মাঝে অপরাধ দমনে সামাজিক দৃষ্টিভঙ্গির সাথে পরিচয় করিয়ে দিতে পারেন। অপরাধ দমনের ক্ষেত্রে কখনো যেনো নিরঅপরাধ ব্যক্তি যেনো হেনস্থার। শিকার না হয় সে বিষয়ে সমাজকর্মী আইন প্রয়োগকারী সংস্থার মাঝে দায়িত্বশীলতা জাগ্রত করবেন। সর্বোপরি অপরাধ প্রতিরোধ, অপরাধীর শাস্তি, নিশ্চিতকরণ, সামাজিক ন্যায়বিচার প্রতিষ্ঠা ও বিচারের সম্মুখীন হাজতীদের মানবাধিকার প্রতিষ্ঠাসহ বিভিন্ন বিষয়ে আইনপ্রয়োগকারী সংস্থার মাঝে সামাজিক দায়িত্বশীলতা আনয়নে সমাজকর্মী ভূমিকা পালন করতে পারেন। উপরের আলোচনা শেষে বলা যায়, আইন প্রয়োগকারী সংস্থার মধ্যে সামাজিক দায়িত্বশীলতা আনয়নে সমাজকর্মীর অগ্রণী ভূমিকা পালন করতে পারেন।"
        }
      ]
    },
    {
      "number": "8",
      "uddipok": "রাহেলা মাত্র পনের বছর বয়সে শাকিলের সাথে বিবাহ বন্ধনে আবদ্ধ হয়। ভালোবাসার বিয়ে, তাই কিছু আত্মীয়-স্বজনের সামনে শুধু কবুল বলে কোনো প্রকার দেনমোহর ছাড়াই তাদের বিবাহ সম্পন্ন কহয়। কিন্তু বিবাহের কিছুদিন অতিবাহিত হতে না হতেই দাম্পত্য কলহ দেখা দেয়। একদিন উভয়ের মধ্যে প্রচণ্ড বিবাদ দেখা দিলে শাকিল তাৎক্ষণিকভাবে রাহেলাকে মৌখিক তালাক দিয়ে বাড়ি থেকে তাড়িয়ে দেয়।",
      "tag": "NDCD 24",
      "sub_questions": [
        {
          "label": "ক",
          "question": "Law শব্দটি কোন শব্দ থেকে উদ্ভূত?",
          "explanation": "Law শব্দটি টিউটোনিক শব্দ Lag থেকে উদ্ভূত।"
        },
        {
          "label": "খ",
          "question": "",
          "explanation": "সমাজ থেকে অবাঞ্ছিত অবস্থা দূর করে সুন্দর, সুষ্ঠু ও উন্নত সমাজ গড়ে তোলার জন্য যে সকল আইন প্রণয়ন করা হয় সেগুলোই সামাজিক আইন। নাগরিকের কল্যাণে রাষ্ট্র কর্তৃক নানা ধরনের আইন প্রণয়ন করা হয়। এ সকল আইন নাগরিকের অধিকার, দায়িত্ব ও কর্তব্যে পরিবর্তন আনয়নে প্রয়োজনীয় পদক্ষেপ গ্রহণ করে। এ আইনগুলোর মাঝে জনকল্যাণ সম্পর্কিত আইন হচ্ছে সামাজিক আইন। মূলত সমাজের স্বাভাবিক গতিধারাকে টিকিয়ে রাখার জন্য যে আইন প্রণয়ন করা হয় তাই সামাজিক আইন।"
        },
        {
          "label": "গ",
          "question": "",
          "explanation": "রাহেলা ও শাকিল ১৯৬১ সালের মুসলিম পারিবারিক আইনের বিবাহের বয়স, বিবাহ রেজিস্ট্রেশন, দেনমোহর ও তালাকের বিধান লঙ্ঘন করেছেন। মুসলিম সমাজে একসময় বহুবিবাহ, তালাক, ভরণপোষণ, উত্তরাধিকার প্রভৃতি বিষয়ে নারীদের অধিকার প্রাপ্তির ক্ষেত্রে অসামঞ্জস্য ছিল। এজন্য তৎকালীন পাকিস্তান সরকার (বর্তমান বাংলাদেশ) নারীর মর্যাদা রক্ষা, অধিকার আদায়, পরিবারের সুখ-শান্তি এবং শিশুদের উত্তরাধিকার প্রদানের লক্ষ্যে ১৯৫৮ সালের ৭ অক্টোবর একটি অধ্যাদেশ জারি করেন। পরবর্তীতে এটি ১৯৬১ সালের মুসলিম পারিবারিক আইন অধ্যাদেশ নামে পরিচিত হয়। ১৯৬১ সালের ১৫ জুলাই থেকে এ আইন কার্যকর হয়। উদ্দীপকে রাহেলা মাত্র পনের বছর বয়সে বিবাহ বন্ধনে আবদ্ধ হয়। কোনো প্রকার রেজিস্ট্রেশন, দেনমোহর ছাড়াই বিয়ে হয় এবং নিয়মবহির্ভূতভাবে তাদের বিচ্ছেদ হয়। উদ্দীপকে রাহেলা ও শাকিলের বিয়ে ও তালাকে ১৯৬১ সালের মুসলিম পারিবারিক আইনের লঙ্ঘন ঘটেছে। কেননা ১৯৬১ সালের মুসলিম পারিবারিক আইনে মেয়েদের বিয়ের বয়স ১৮ ও ছেলেদের ২১ করা হয়েছে। একইভাবে এই আইনে প্রতিটি বিবাহ রেজিস্ট্রেশন ও দেনমোহর প্রদান বাধ্যতামূলক করা করা হয়েছে। আর তালাক প্রদানের ক্ষেত্রে তালাক ঘোষণার পর সালিশি পরিষদের চেয়ারম্যানকে লিখিতভাবে তালাকের নোটিশ প্রদান এবং এর এক কপি স্ত্রীকে প্রদান করে সালিশি পরিষদের মাধ্যমে ৯০ দিন পরে তালাক কার্যকর করার কথা বলা হয়েছে। উদ্দীপকে বিবাহের বয়স, রেজিস্ট্রেশন, দেনমোহর ও তালাকের কোনো বিধান মানা হয়নি। তাই বলা যায়, রাহেলা ও শাকিল ১৯৬১ সালের মুসলিম পারিবারিক আইনের লঙ্ঘন করেছেন।"
        },
        {
          "label": "ঘ",
          "question": "",
          "explanation": "১৯৬১ সালের মুসলিম পারিবারিক আইনের ইতিবাচক দিক অনেক বেশি। ১৯৬১ সালের মুসলিম পারিবারিক আইন নারীকল্যাণমূলক একটি সামাজিক আইন। এ আইনের মাধ্যমে নারীর স্বাধীনতা ও মর্যাদা প্রতিষ্ঠিত হয়েছে। নারী অধিকার রক্ষায় ১৯৬১ সালের মুসলিম পারিবারিক আইন অনেক বেশি ইতিবাচক। এ আইনের মাধ্যমে বিয়েতে মেয়েদের মতামত বিবেচনার সুযোগ সৃষ্টি হয়েছে। বিয়ের বয়স নির্ধারণ করে দেওয়ার ফলে একদিকে বাল্যবিবাহ, জনসংখ্যা বৃদ্ধি রোধ হয়েছে। প্রথম স্ত্রীর অনুমতি ছাড়া দ্বিতীয় স্ত্রী গ্রহণ দন্ডনীয়। ফলে এই আইনের মাধ্যমে বহুবিবাহকে নিরুৎসাহিত করা হয়েছে। সালিশি বোর্ডের মাধ্যমে ৯০ দিনের সময় নিয়ে মীমাংসা করার ব্যবস্থা থাকায় সহসা বিবাহ বিচ্ছেদ ঘটতে পারে না। ফলে পারিবারিক ভাঙন রোধে আইনটি ভূমিকা রাখে। এ আইনের মাধ্যমে নারীদের মর্যাদাবোধ প্রতিষ্ঠিত হয়েছে। বিয়েকে একটি আইনি রূপ দেওয়া হয়েছে। স্বামীর জন্য স্ত্রীর ভরণপোষণ বাধ্যতামূলক করার মাধ্যমে নারীর নিরাপত্তা নিশ্চিত হয়েছে। এ আইনের মাধ্যমে পিতৃহারা ছেলেমেয়েদের দাদার সম্পত্তির অধিকার লাভ করার সুযোগ সৃষ্টি হয়েছে। পরিশেষে বলা যায়, ১৯৬১ সালের মুসলিম পারিবারিক আইনটি নারীর সার্বিক কল্যাণে অনেক বেশি ইতিবাচক ভূমিকা রাখে।"
        }
      ]
    },
    {
      "number": "9",
      "uddipok": "'ক' উপজেলা চেয়ারম্যান গ্রাম উন্নয়ন প্রক্রিয়ার আওতায় তার এলাকার দরিদ্র জনগোষ্ঠীর মৌল মানবিক চাহিদা পূরণে ও জীবনমান উন্নয়নে বিভিন্ন কর্মসূচি হাতে নিয়েছেন। এর মধ্যে ক্ষুদ্র ও প্রান্তিক কৃষকদের প্রশিক্ষণ দান, দরিদ্র-সহায়সম্বলহীন-দিনমজুর ও বেকারদের কল্যাণে কর্মসংস্থান প্রকল্পসহ ক্ষুদ্র ঋণদান কর্মসূচি পরিচালনা করা অন্যতম। জনগণের নিজস্ব সম্পদ ও সামর্থের সর্বোত্তম ব্যবহারের মাধ্যমে জনগোষ্ঠীর সমস্যা সমাধান ও জীবনমান উন্নয়ন উক্ত কর্মসূচির মূল লক্ষ্য।",
      "tag": "NDCD 24",
      "sub_questions": [
        {
          "label": "ক",
          "question": "জাতিসংঘের সহায়তায় 'ঢাকা প্রকল্প' কত সালে গৃহীত হয়?",
          "explanation": "জাতিসংঘের সহায়তায় ঢাকা প্রকল্প, ১৯৫৪ সালে গৃহীত হয়।"
        },
        {
          "label": "খ",
          "question": "শহর সমষ্টি উন্নয়নের ধারণা দাও।",
          "explanation": "শহর সমাজসেবা কার্যক্রম হলো সমষ্টিকেন্দ্রিক সমাজকর্ম কার্যক্রম। শহরসমষ্টি উন্নয়ন মূলত শহরবাসী এবং সরকারের আর্থিক ও কারিগরি সহায়তায় পরিচালিত একটি কার্যক্রম যার মাধ্যমে শহরবাসীর আর্থ- সামাজিক উন্নয়ন, পারস্পরিক সৌহার্দ্য ও সহযোগিতার সম্পর্ক স্থাপনকে বোঝায়। শহরে সমষ্টির ভাগ্য উন্নয়নে গৃহীত সমাজসেবা কার্যক্রমে সমষ্টি সংগঠন পদ্ধতি অবলম্বন করে বিভিন্ন পদক্ষেপ ও কর্মসূচি গ্রহণ করা হয়। এর মাধ্যমে শহরজীবনকে সুন্দর করে গড়ে তোলার প্রচেষ্টা চালানো হয়।"
        },
        {
          "label": "গ",
          "question": "উপজেলা চেয়ারম্যান কোন সমাজসেবার আওতায় উদ্যোগটি গ্রহণ করেছেন? ব্যাখ্যা করো।",
          "explanation": "উপজেলা চেয়ারম্যান গ্রামীণ সমাজসেবার আওতায় উদ্যোগটি গ্রহণ করেছেন। শহরের সমাজসেবা হলো বাংলাদেশ সরকারের সমাজসেবা অধিদপ্তর কর্তৃক পরিচালিত একটি সেবামূলক কার্যক্রম। এ কার্যক্রম মূলত সমষ্টি উন্নয়ন ভিত্তিক। এর মাধ্যমে শহরের দরিদ্র ও বস্তিতে বসবাসরত জনগোষ্ঠীর জীবনযাত্রার মান তথা আর্থ-সামাজিক উন্নয়নের প্রচেষ্টা চালানো হয়। উদ্দীপকে 'ক' উপজেলা চেয়ারম্যান গ্রাম উন্নয়নে দরিদ্র জনগোষ্ঠীর মৌল মানবিক চাহিদা পূরণেও জীবনমান উন্নয়নে ক্ষুদ্র ও প্রান্তিক কৃষকদের প্রশিক্ষণ দান, দরিদ্র-সহায়সম্বলহীন-দিনমজুর ও বেকারদের কল্যাণে কর্মসংস্থান প্রকল্পসহ ক্ষুদ্রঋণ কর্মসূচি পরিচালনা করে। এক্ষেত্রে জনগণের নিজস্ব সম্পদ ও সামর্থের সর্বোত্তম ব্যবহারের মাধ্যমে জনগোষ্ঠীর সমস্যা সমাধান ও জীবনমান উক্ত কর্মসূচির মূল লক্ষ্য। উদ্দীপকের এই কর্মসূচি বাংলাদেশ সরকারের গ্রামীণ সমাজসেবা কর্মসূচিকে নির্দেশ করে। কেননা গ্রামীণ সমাজসেবা কর্মসূচি গ্রামের দরিদ্র মানুষদের মৌল মানবিক চাহিদা পূরণ ও জীবনমান উন্নয়নে জনগণের নিজস্ব সম্পদ ও সামর্থের ব্যবহারের মাধ্যমে ভূমিকা পালন করে। তাই বলা যায়, উদ্দীপকে উপজেলা চেয়ারম্যান গ্রামীণ সমাজসেবা কর্মসূচির আওতায় উদ্যোগটি গ্রহণ করেছেন।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত গ্রামীণ সমাজসেবা কর্মসূচিসমূহে সমাজকর্মের বিভিন্ন পদ্ধতি প্রয়োগ করা যায়। গ্রামীণ সমাজসেবা কার্যক্রমে গ্রামীণ জনগোষ্ঠীর বিভিন্ন সমস্যার সমাধান এরং সার্বিক কল্যাণের লক্ষ্যে সমাজকর্মের মৌলিক' পদ্ধতি সমষ্টি উন্নয়ন পদ্ধতি অবলম্বন করে বিভিন্ন পদক্ষেপ ও কর্মসূচি গ্রহণ করা হয়। গ্রামীণ সমাজসেবা কার্যক্রম বাস্তবায়নে প্রকল্পভুক্ত গ্রামে দল ও কর্মী দল গঠন করা হয়। এখানে কর্মী দল গঠনে ১৫-২০ জন সদস্য থাকে, যাতে মহিলারা প্রাধান্য পায়। অপরদিকে, বিভিন্ন ধরনের সংগঠন যেমন- মাদারস ক্লাব, শিশুকল্যাণ কেন্দ্র, ভূমিহীন সমিতি প্রভৃতি সাংগঠনিক কাঠামো সৃষ্টির মাধ্যমে অসংগঠিত ও বিচ্ছিন্ন গ্রামীণ জনগণকে সমষ্টি উন্নয়নকর্মী সংগঠিত করেন। কেননা সংগঠিত জনশক্তিই সমষ্টি উন্নয়নের পূর্বশর্ত। আবার, গ্রামীণ সমাজসেবা কার্যক্রমকে গতিশীল করতে গ্রামীণ সমাজে কর্মরত বিভিন্ন শক্তি কাঠামো, প্রচারমাধ্যম। বিভিন্ন সংগঠন, বুদ্ধিজীবী শিক্ষকদের সম্পৃক্ত করতে সামাজিক কার্যক্রম ও সামাজিক প্রশাসনকে সমষ্টি উন্নয়নকর্মী ব্যবহার করে থাকেন। উদ্দীপকের চেয়ারম্যানের গ্রামীণ সমাজসেবা কর্মসূচিসমূহে সমষ্টি উন্নয়ন পদ্ধতির মাধ্যমে দরিদ্র জনগোষ্ঠীর নিজস্ব সম্পদের সর্বোচ্চ ব্যবহারের মাধ্যমে মৌল মানবিক চাহিদা পূরণ ও জীবনমান উন্নয়ন সম্ভব। এক্ষেত্রে সমাজকর্ম প্রশাসন, সমাজকর্ম গবেষণা ও সামাজিক কার্যক্রম পদ্ধতির প্রয়োগের মাধ্যমে গ্রামের সমস্যা, সম্পদ ও হস্তক্ষেপের মাধ্যমে গ্রামীণ সমাজসেবা কার্যক্রম সফল করা সম্ভব। পরিশেষে বলা যায়, উদ্দীপকের গ্রামীণ সমাজসেবা কর্মসূচিতে সমষ্টি উন্নয়ন, সমাজকর্ম গবেষণা, সমাজকর্ম প্রশাসন ও সামাজিক কার্যক্রম পদ্ধতি প্রয়োগ করা যায়।"
        }
      ]
    },
    {
      "number": "10",
      "uddipok": "১৯৭০ সালে দেশের দক্ষিণাঞ্চলে সংঘটিত প্রলয়ংকরী ঘূর্ণিঝড়ে ক্ষতিগ্রস্তদের সহায়তার জন্য মি. আদেল তার অত্যন্ত লোভনীয় ও সম্মানজনক চাকরি থেকে ইস্তফা দিয়ে 'ক' নামক একটি সংস্থা গড়ে তোলেন। সংস্থাটি ১৯৭১ সালে মুক্তিযুদ্ধের সময় ভারতে আশ্রয় নেওয়া শরণার্থীদের সুরক্ষার দায়িত্ব গ্রহণ করে। বর্তমানে সংস্থাটি বিশ্বের অন্যতম সর্ববৃহৎ আন্তর্জাতিক স্বেচ্ছাসেবী সংস্থা হিসেবে পরিগণিত।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "'গ্রামীণ ব্যাংক' নামে একটি পরীক্ষামূলক প্রকল্প জোবরা গ্রামে চালু হয়।"
        },
        {
          "label": "খ",
          "question": "",
          "explanation": "যেসব সংস্থা দেশের উন্নয়নে সরকারি সংস্থার পাশাপাশি অনেক ক্ষেত্রে সরকারের সহযোগী প্রতিষ্ঠান হিসেবে কাজ করে তাদেরকে স্বেচ্ছাসেবী সংস্থা বলা হয়। স্বেচ্ছাসেবী সংস্থা ব্যক্তি মালিকানায় পরিচালিত হয়ে থাকে। ১৯৬১ সালের স্বেচ্ছাসেবী সংস্থা নিবন্ধীকরণ ও নিয়ন্ত্রণ আইনে আছে, কোনো কল্যাণমূলক কাজ করার লক্ষ্যে ব্যক্তি বা ব্যক্তিসমূহের স্বাধীন ও স্বেচ্ছাপ্রণোদিত ইচ্ছায় গঠিত সংগঠন, সমিতি বা কর্মকাণ্ডকে স্বেচ্ছামূলক সমাজকল্যাণ সংস্থা বলা হয়।"
        },
        {
          "label": "গ",
          "question": "",
          "explanation": "উদ্দীপকটি বেসরকারি সমাজ উন্নয়ন সংস্থা ব্র্যাকের প্রতি ইঙ্গিত দিচ্ছে। বর্তমানে বাংলাদেশে যেসব স্বেচ্ছাসেবী বা বেসরকারি সংস্থা কাজ করছে তার মধ্যে সর্ববৃহৎ হলো ব্র্যাক। ব্র্যাকের প্রতিষ্ঠাতা হলেন স্যার ফজলে হাসান আবেদ। ১৯৭১ সালে বাংলাদেশের স্বাধীনতা যুদ্ধের সময় এদেশ থেকে হাজার হাজার শরণার্থী ভারতে আশ্রয় নেয়। তাদের দুঃখ-দুর্দশা লাঘবে ত্রাণকার্য পরিচালনার উদ্দেশ্যে তিনি 'Save Bangladesh' নামে একটি সংস্থা গড়ে তোলেন। ১৯৭১ সালে পরিচালিত ত্রাণকাজের বাস্তব অভিজ্ঞতা এবং শরণার্থীদের সাহায্যের জন্য সংগৃহীত অর্থের উদ্বৃত্ত অংশের মাধ্যমে ১৯৭২ সালে তিনি সিলেটের শাল্লা গ্রামে বাংলাদেশ পুনর্বাসন কমিটি বা 'Bangladesh Rehabilitation Assistance Committee' নামে একটি সংস্থা গড়ে তোলেন, যা পরবর্তীকালে ব্র্যাক (BRAC) নামে পরিচালিত হয়। বর্তমানে বাংলাদেশে যেসব বেসরকারি সমাজ উন্নয়ন সংস্থা কাজ করছে তাদের মধ্যে সর্ববৃহৎ ব্র্যাক। এই সংস্থা শুধু বাংলাদেশে নয় বরং বিশ্বের অনেক দেশেই সফলতার সাথে বিভিন্ন কার্যক্রম পরিচালনা করছে। ব্র্যাকের প্রতিষ্ঠাতা হলেন স্যার ফজলে হাসান আবেদ। দরিদ্রদের গ্রুপভিত্তিক ঋণপ্রদান, প্রাথমিক স্বাস্থ্য পরিচর্যা, শিশু ও বয়স্কদের জন্য অনানুষ্ঠানিক শিক্ষা, ব্যবহারিক শিক্ষা, দক্ষতা ও উন্নয়নভিত্তিক প্রশিক্ষণ প্রদান প্রভৃতি কার্যক্রমের মাধ্যমে ব্র্যাক দারিদ্র্য বিমোচন ও আর্থ-সামাজিক উন্নয়নে সাফল্যের স্বাক্ষর রেখে চলেছে। বর্তমানে ব্র্যাক হস্তশিল্প দ্রব্য, দুগ্ধজাত পণ্য, খাদ্যদ্রব্য, পোশাকসহ বিভিন্ন পণ্য বিক্রির জন্য 'আড়ং' নামে বিক্রয়কেন্দ্র চালু করেছে। উদ্দীপকে উল্লিখিত সংস্থাটির সাথে উপরে বর্ণিত ব্র্যাক এর সাদৃশ্য রয়েছে। তাই বলা যায়, উদ্দীপকটি ব্র্যাকের প্রতি ইঙ্গিত করে।"
        },
        {
          "label": "ঘ",
          "question": "",
          "explanation": "বেসরকারি সমাজ উন্নয়ন সংস্থা ব্র্যাক বহুমুখী কর্মসূচি পরিচালনা করে। বাংলাদেশের শহর ও গ্রামাঞ্চলের দরিদ্র, অসহায় ও দুস্থ মানুষের আর্থ- সামাজিক চাহিদা পূরণ এবং পরিবর্তিত অবস্থার সাথে সামঞ্জস্য বিধানে সহায়তার লক্ষ্য নিয়ে ব্র্যাক কাজ করছে। প্রথমদিকে সংস্থাটির কাজ শুধু ঋণদান কর্মসূচি, পরিচালনার মধ্যে সীমাবদ্ধ থাকলেও বর্তমানে তা বিস্তৃতি পেয়েছে। এমনকি ব্র্যাক এখন সরকার ও অন্যান্য আন্তর্জাতিক সংস্থার সাথে যৌথভাবে নানা কর্মসূচি পালন করছে; যেমন- এটি বাংলাদেশ সরকার ও ইউনিসেফের সাথে সমন্বিত পুষ্টি কার্যক্রম পরিচালনা করছে। এছাড়া ব্র্যাকের কর্মসূচির মধ্যে শিক্ষা, স্বাস্থ্য, পুষ্টি, অর্থনৈতিক কর্মকাণ্ড তথা সচেতনতামূলক নানা ধরনের কার্যক্রম রয়েছে। ব্র্যাক পরিচালিত কার্যক্রমের অন্যতম হলো পল্লি উন্নয়নমূলক কর্মসূচি। এর মূল লক্ষ্য হলো গ্রামাঞ্চলের দরিদ্র মহিলা ও পুরুষদের সংগঠিত করার মাধ্যমে তাদের আর্থ-সামাজিক উন্নয়নে প্রচেষ্টা চালানো। এছাড়া ১৯৮৫ সালে মানিকগঞ্জের কয়েকটি গ্রামে পরীক্ষামূলকভাবে ২২টি স্কুল চালুর মাধ্যমে ব্র্যাকের শিক্ষা কার্যক্রম শুরু হয়। বর্তমানে দেশব্যাপী গ্রামের ভূমিহীন ও দরিদ্র শ্রেণির ছেলেমেয়েরা এ কার্যক্রমের আওতাভুক্ত। দুটি কর্মসূচির মাধ্যমে ব্র্যাক সাধারণ মানুষকে স্বাস্থ্যসেবা পৌঁছে দেওয়ার ক্ষেত্রে ভূমিকা রাখছে। একটি হলো ডায়রিয়াজনিত মৃত্যু প্রতিরোধে খাবার স্যালাইন সম্প্রসারণ কর্মসূচি, অন্যটি মা ও শিশু স্বাস্থ্য উন্নয়নমূলক কর্মসূচি। ব্র্যাক ইউনিয়ন স্বাস্থ্য ও পরিবারকল্যাণ কেন্দ্র এবং কমিউনিটি ক্লিনিক ব্যবস্থাপনার দায়িত্বও পালন করছে। তবে ব্র্যাকের সবচেয়ে বড় কর্মসূচি হলো ক্ষুদ্র ঋণদান কর্মসূচি। এর লক্ষ্য গ্রামাঞ্চলের দরিদ্র ও ভূমিহীন মানুষদের স্বাবলম্বী করা। সেইসাথে তারা বেকার যুবক ও যুব মহিলাদের জন্য কর্মসংস্থানের সুযোগও সৃষ্টি করছে। ব্র্যাকের, কর্মসূচির নতুন সংযোজন হলো মানবাধিকার ও আইন সহায়তা কর্মসূচি। এছাড়াও প্রতিষ্ঠানটি বাণিজ্যিক হস্তশিল্প বাজারজাতকরণ, হাওর উন্নয়ন প্রকল্প, পল্লি উদ্যোগ প্রকল্প, গবেষণা ও মূল্যায়ন ইত্যাদি কার্যক্রম পরিচালনা করছে। সার্বিক আলোচনা থেকে তাই বলা যায়, স্বল্প পরিসরে শুরু হলেও ব্র্যাকের কার্যক্রম বর্তমানে বিস্তৃত রূপ লাভ করেছে।"
        }
      ]
    },
    {
      "number": "11",
      "uddipok": "জাতিসংঘ শিশু তহবিল প্রতিষ্ঠিত হয় দ্বিতীয় বিশ্বযুদ্ধের কারণে ইউরোপ ও চীনের শিশুদের জরুরি ভিত্তিতে খাদ্য, বস্ত্র এবং ওষুধ-পথ্যদি সরবরাহ করার জন্য। ১৯৪৬ সালের ১১ ডিসেম্বর ইউনিসেফ আত্মপ্রকাশ করে। উক্ত পরিস্থিতি কাটিয়ে ওঠার পর ১৯৫০ সালের দিকে বিশ্বের উন্নয়নশীল দেশসমূহের শিশুদের স্বাস্থ্য, শিক্ষা, পুষ্টি ও কল্যাণের জন্য কর্মসূচি সম্প্রসারিত করে এবং জরুরি কথাটি বাদ দিয়ে জাতিসংঘ শিশু তহবিল রাখা হয়।",
      "tag": "NDCD 24",
      "sub_questions": [
        {
          "label": "ক",
          "question": "",
          "explanation": "UNDP-এর পূর্ণরূপ United Nations Development Programme."
        },
        {
          "label": "খ",
          "question": "",
          "explanation": "আন্তর্জাতিক সংস্থা বলতে একাধিক জাতির সমন্বয়ে গঠিত সংগঠনকে বোঝায় যা একাধিক দেশে তার কার্যক্রমের বিস্তৃতি ঘটিয়েছে। বিশ্বের বিভিন্ন দেশ বা জাতির সমন্বয়ে গঠিত যেসব সংস্থা আন্তর্জাতিক পর্যায়ে পারস্পরিক সমঝোতা ও সহযোগিতার ভিত্তিতে সমাজকল্যাণ কার্যক্রম প্রণয়ন, উন্নয়ন ও প্রসারে নিয়োজিত থাকে সেসব সংস্থাকেই আন্তর্জাতিক সংস্থা বলা হয়। যেমন- জাতিসংঘ, ইউনিসেফ, রেডক্রিসেন্ট সোসাইটি ইত্যাদি। এসব সংস্থা স্ব-স্ব নীতিমালা অনুযায়ী সুনির্দিষ্ট লক্ষ্য অর্জনে বিভিন্ন কার্যক্রম পরিচালনা করে থাকে।"
        },
        {
          "label": "গ",
          "question": "",
          "explanation": "ইউনিসেফের মূল লক্ষ্য হলো শিশুদের সামগ্রিক কল্যাণ নিশ্চিত করা। ইউনিসেফ সারা বিশ্বে যেসব লক্ষ্য ও উদ্দেশ্য নিয়ে কাজ করে যাচ্ছে সেগুলোর মধ্যে শিশু স্বাস্থ্যের উন্নতি, শিশু ও মহিলাদের জন্য পুষ্টিকর খাবার সরবরাহ করা এবং তাদের জন্য হাসপাতাল ও সদন নির্মাণ করা, তাদের চিকিৎসার ব্যবস্থা করা ইত্যাদি অন্যতম। সেইসাথে শিশুদের প্রাথমিক শিক্ষা নিশ্চিত করা, তাদের স্বাস্থ্যরক্ষায় বিদ্যালয়ে খাদ্য প্রকল্প চালু করা, প্রাকৃতিক দুর্যোগে ক্ষতিগ্রস্ত শিশুদের পুনর্বাসনে সহায়তা করা, এইডস এর ভয়াবহতা থেকে তাদের রক্ষা করা প্রভৃতি লক্ষ্য অর্জনে ইউনিসেফ কাজ করে যাচ্ছে। এছাড়াও লিঙ্গ বৈষম্য রোধে সহায়তা করা, বৃত্তিমূলক প্রশিক্ষণ ও শিক্ষা কার্যক্রম পরিচালনা এবং প্রাকৃতিক দুর্যোগ মোকাবিলায় পদক্ষেপ গ্রহণ করাও সংস্থাটির অন্যতম লক্ষ্য। উদ্দীপকে জাতিসংঘ শিশু তহবিল বা ইউনিসেফ প্রতিষ্ঠার কথা বলা হয়েছে যেটি দ্বিতীয় বিশ্বযুদ্ধের কারণে শিশুদের জরুরি ভিত্তিতে খাদ্য, বস্ত্র এবং ওষুধ-পথ্যাদি সরবরাহ করার জন্য গঠিত হয়। যুদ্ধ পরবর্তী সময়ে সংস্থাটি বিশ্বের উন্নয়নশীল দেশসমূহের শিশুদের স্বাস্থ্য, শিক্ষা, পুষ্টি ও কল্যাণের জন্য কর্মসূচি সম্প্রসারিত করে। ইউনিসেফের এ সকল কার্যক্রম সংস্থাটির বিশ্বব্যাপী শিশুদের সার্বিক কল্যাণ ও অধিকার লাভের উদ্দেশ্যকে নির্দেশ করে।"
        },
        {
          "label": "ঘ",
          "question": "",
          "explanation": "ইউনিসেফের উদ্দেশ্য বাস্তবায়নে সমাজকর্ম পদ্ধতি প্রয়োগ করার সুযোগ রয়েছে। ইউনিসেফ একটি আন্তর্জাতিক সমাজ উন্নয়ন সংস্থা। সংস্থাটি অসহায়। দরিদ্র ও দুর্গত শিশুদের সার্বিক কল্যাণ সাধন, নারী ক্ষমতায়ন প্রভৃতি বিষয় নিয়ে কাজ করে থাকে। ইউনিসেফ শিশুদের সুরক্ষা, তাদের স্বাস্থ্য ও পুষ্টি, শিক্ষা, ত্রাণ বিতরণ ও পুনর্বাসন, লিঙ্গ সমতা আনয়ন, এইচআইভি প্রতিরোধ, শিশু অধিকার রক্ষাসহ বিভিন্ন ক্ষেত্রে নিয়ে কাজ করে থাকে। ইউনিসেফের এসব কাজের ক্ষেত্রে সমাজকর্মের বিভিন্ন পদ্ধতি ও কৌশল প্রয়োগের সুযোগ রয়েছে। ইউনিসেফের কার্যক্রমকে সফল করতে নীতি প্রণয়ন, বাস্তবায়ন এবং জনগণকে সাথে নিয়ে কাজ করার জন্য সমাজকর্মের ব্যক্তি, দল ও সমষ্টি উন্নয়ন প্রভৃতি মৌলিক পদ্ধতি প্রয়োগ করা যায়। পাশাপাশি সমাজমকর্মের -সহায়ক পদ্ধতি প্রয়োগের মাধ্যমে Policy, Adovocay and Legal Aid ব্যবস্থা জোরদার করতে সমাজকর্ম প্রশাসন, সমাজকর্ম গবেষণা ও সামাজিক কার্যক্রম ইউনিসেফের কার্যক্রমে প্রয়োগ করা যায়। আবার, শিশুদের সমস্যা মোকাবিলায় সমাজকর্মের সমস্যা সমাধান প্রক্রিয়া যেমন- তথ্য সংগ্রহ, সমস্যা নির্ণয়, লক্ষ্য নির্ধারণ ও কর্মসূচি প্রণয়ন, বাস্তবায়ন প্রভৃতি কৌশল বা প্রক্রিয়া অবলম্বন করা যায়। ইউনিসেফ এর সমষ্টিভিত্তিক প্রাথমিক স্বাস্থ্য সেবা, পুষ্টি ও মৌলিক শিক্ষা, বিশুদ্ধ পানি, স্বাস্থ্যসম্মত পয়ঃনিষ্কাশন ও লিঙ্গ সমতা ও উন্নয়ন কর্মসূচিতে সমাজকর্মের সমষ্টি উন্নয়ন পদ্ধতি প্রয়োগ করা যায়। মহিলাদের বৃত্তিমূলক প্রশিক্ষণ কার্যক্রমে দল সমাজকর্ম পদ্ধতি প্রয়োগের সুযোগ রয়েছে। শিশু ও মহিলাদের উন্নয়নে সচেতনতা সৃষ্টির জন্য সমাজকর্মের সহায়ক পদ্ধতি সামাজিক কার্যক্রম পদ্ধতি প্রয়োগ করা যায়। উপরের আলোচনা শেষে বলা যায়, ইউনিসেফের কার্যক্রমে উপর্যুক্ত কার্যক্রমে সমাজকর্মের পদ্ধতি প্রয়োগ করার মাধ্যমে ইউনিসেফের শিশুর মৌলিক অধিকার ও সার্বিক কল্যাণের উদ্দেশ্য বাস্তবায়ন সম্ভব।"
        }
      ]
    }
  ]
}