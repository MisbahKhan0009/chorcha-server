{
  "title": "দিনাজপুর, বরিশাল, চট্টগ্রাম ২০১৭",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "জাহিদ হাসান স্ত্রী সন্তানদের নিয়ে গ্রামে বসবাস করতেন। কিন্তু গ্রামে আয়ের ভাল ব্যবস্থা না থাকায় কাজের সন্ধানে তিনি শহরে যান এবং রিকশা চালিয়ে সংসার চালান। তিনি যা আয় করেন। তা দিয়ে সংসারের সবার খাবারের ব্যবস্থা করতে পারেন। বাসার পাশেই সরকারি প্রাইমারি স্কুল থাকায় ছেলেমেয়েদের লেখাপড়াও করান। কিন্তু স্বল্প আয়ের কারণে স্ত্রী-সন্তানদের প্রয়োজনমত কাপড়- চোপড় কিনে দিতে পারেন না, অসুস্থ হলে চিকিৎসা করাতে পারেন না এবং অবসর সময় কাটানোর জন্য একটি টিভিও কিনে দিতে পারেন না। তবে বস্তি এলাকায় বাস করলেও ঘরে থাকতে তাদের খুব একটা অসুবিধা হয় না।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "মানব উন্নয়ন সূচকে বাংলাদেশের অবস্থান কততম?",
          "explanation": "মানব উন্নয়ন সূচকে বাংলাদেশের অবস্থান ১৩৯তম।"
        },
        {
          "label": "খ",
          "question": "মৌল মানবিক চাহিদা বলতে কী বোঝ?",
          "explanation": "একজন মানুষের শারীরিক, মানসিক ও সামাজিক বিকাশ এবং সভ্য সমাজে বসবাসের জন্য যে সব চাহিদা পূরণ করতে হয় সেগুলোকেই মৌল মানবিক চাহিদা বলা হয়। মৌল মানবিক চাহিদার মধ্যে রয়েছে- খাদ্য, বস্ত্র, বাসস্থান, শিক্ষা, চিকিৎসা ইত্যাদি। প্রতিটি মানুষের জন্যই এ চাহিদাগুলো পূরণ করা প্রয়োজন। এসব চাহিদার বেশিরভাগ পূরণ করা না গেলে নানা ধরনের সমস্যা দেখা দেয়। প্রকৃতপক্ষে মানবিক চাহিদাগুলো পূরণ না হলে সমাজে মানুষ মর্যাদার সাথে বসবাস করতে পারে না।"
        },
        {
          "label": "গ",
          "question": "উদ্দীপকে জাহিদ হাসানের পরিবার কী কী মৌল মানবিক চাহিদা পূরণ করতে পারছে না? ব্যাখ্যা করো।",
          "explanation": "উদ্দীপকের জাহিদ হাসানের পরিবার বস্ত্র, চিকিৎসা ও বিনোদন এই তিনটি মৌল মানবিক চাহিদা পূরণ করতে পারছে না। একজন মানুষের ভালোভাবে বেঁচে থাকা এবং সভ্য সমাজে বসবাস করার জন্য প্রয়োজনীয় চাহিদাগুলোই মৌল মানবিক চাহিদা। এসব চাহিদার সবগুলো পূরণ না হলে মানুষের পক্ষে সমাজে সুষ্ঠুভাবে জীবনযাপন করা কষ্টকর হয়ে পড়ে। বস্ত্র, চিকিৎসা ও বিনোদন এ তিনটি চাহিদা, যা থেকে জাহিদ হাসানের পরিবার বঞ্চিত হচ্ছে। উদ্দীপকের জাহিদ হাসান দারিদ্র্যের কারণে স্ত্রী-সন্তানদের প্রয়োজনমত কাপড়-চোপড় কিনে দিতে পারেন না। অথচ বস্ত্র মানবজীবনের দ্বিতীয় গুরুত্বপূর্ণ চাহিদা। এটি একদিকে মানুষের মৌলিক চাহিদা অন্যদিকে মানবিক চাহিদা পূরণ করে। এ চাহিদা ঠিকমতো পূরণ না হলে সমাজে সম্মানের সাথে বসবাস করা যায় না। বস্ত্রের পাশাপাশি জাহিদ হাসানের পরিবার চিকিৎসা ও বিনোদনের চাহিদাও পূরণ করতে পারছে না। অথচ অসুস্থতা থেকে মুক্তির জন্য চিকিৎসার কোনো বিকল্প নেই। শারীরিক ও মানসিক সুস্থতা ছাড়া বেঁচে থাকা অর্থহীন। সুস্থ জীবনের জন্য বিনোদনও অতি প্রয়োজনীয়। কারণ চিত্তবিনোদন হলো মনের খোরাক। এটি মানুষকে মানসিক শক্তি ও প্রেরণা জোগায়। জাহিদ হাসানের পরিবার উপরে উল্লেখ করা তিনটি মৌল মানবিক চাহিদা পূরণ করতে পারছে না। এ কারণে তারা সমাজে ভালোভাবে জীবন যাপনে ব্যর্থ হচ্ছে।"
        },
        {
          "label": "ঘ",
          "question": "উদ্দীপকে জাহিদ হাসান এবং তার পরিবার যে সকল চাহিদা পূরণ করতে পারছে তা যথার্থ কিনা? তোমার মতামত দাও।",
          "explanation": "উদ্দীপকের জাহিদ হাসান এবং তার পরিবার খাদ্য, বাসস্থান ও শিক্ষার চাহিদা পূরণ করতে পারছে। এই চাহিদা পূরণ যথার্থ নয় বলে মনে করি। সমাজে সম্মানজনকভাবে বেঁচে থাকার জন্য ছয়টি মৌল মানবিক চাহিদাই পূরণ হওয়া প্রয়োজন। কোনো একটি চাহিদা পূরণ না হলে জীবনযাত্রায় অসঙ্গতি দেখা যায়। ফলে সভ্য সমাজে ভালোভাবে বসবাস করা সম্ভব হয় না। জাহিদ হাসানের পরিবারে তিনটি মৌলিক চাহিদা পূরণ হলেও তা যথেষ্ট নয়। উদ্দীপকের জাহিদ হাসান তার উপার্জন দিয়ে স্ত্রী-সন্তানদের জন্য খাদ্যের ব্যবস্থা করতে পারেন। তিনি বাড়ির পাশের প্রাথমিক বিদ্যালয়ে ছেলেমেয়েদের পড়াশোনার ব্যবস্থাও করেছেন। তাছাড়া বস্তি এলাকায় থাকলেও তার বাসস্থানের চাহিদাও আপাতদৃষ্টিতে পূরণ হয়ে যাচ্ছে। তবে তিনি কার্যত অপর তিনটি চাহিদা অর্থাৎ বস্ত্র, চিকিৎসা ও বিনোদনের ব্যবস্থা করতে পারছেন না। এর প্রধান কারণ হলো দারিদ্রদ্র্য। জাহিদ হাসান পরিবারের যে তিনটি চাহিদা পূরণ করতে পারছেন সেগুলোও তেমন মানসম্পন্ন নয়। ভালো খাবার বা থাকার স্থান তাদের নেই। এমনকি ভবিষ্যতে সন্তানদের উচ্চ শিক্ষার ব্যয় তিনি কতটুকু বহন করতে পারবেন তাও প্রশ্নসাপেক্ষ। পরিশেষে বলা যায়, জাহিদ হাসানের পরিবারের জন্য ছয়টি মৌল মানবিক চাহিদাই যথার্থ উপায়ে পূরণ হওয়া প্রয়োজন।"
        }
      ]
    },
    {
      "number": "2",
      "uddipok": "দরিদ্র বাবার সন্তান শারমিনের অল্প বয়সে বিয়ে হয়। বিয়ের এক বছর পরে তার একটি প্রতিবন্ধী সন্তান হয়। শারমিনের স্বামী তার ভরণপোষণ করতে না পেরে তাকে তালাক দেয়। দরিদ্র, অসহায় ও স্বামী পরিত্যক্তা শারমিন প্রতিবন্ধী সন্তানটিকে নিয়ে খুবই কষ্টে আছে।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "চিকিৎসা সমাজকর্মের সর্বপ্রথম প্রয়োগ শুরু হয় কত সালে?",
          "explanation": "১৯০৫ সালে চিকিৎসা সমাজকর্মের সর্বপ্রথম প্রয়োগ শুরু হয়।"
        },
        {
          "label": "খ",
          "question": "শিল্প সমাজকর্ম বলতে কী বোঝ?",
          "explanation": "শিল্প সমাজকর্ম বলতে কারখানার পরিবেশে শ্রমিকদের জীবনমান উন্নয়নে সাহায্য করার লক্ষ্যে সমাজকর্মের জ্ঞান ও দক্ষতার অনুশীলনকে বোঝায়। শিল্প সমাজকর্ম পেশাদার সমাজকর্ম অনুশীলনের একটি বিশেষায়িত শাখা। এক্ষেত্রে শিল্প-কারখানায় নিয়োজিত শ্রমিকদের সামগ্রিক জীবনমান উন্নয়নের লক্ষ্যে সমাজকর্মের জ্ঞান, নীতি ও দক্ষতা প্রয়োগ করা হয়। মূলত শ্রমিক এবং তাদের পরিবারের সামাজিক ভূমিকা ও মানবিক সম্পর্ক সংশ্লিষ্ট সমস্যা মোকাবিলায় সাহায্য করাই শিল্প সমাজকর্মের লক্ষ্য।"
        },
        {
          "label": "গ",
          "question": "উদ্দীপকের শারমিন ও তার সন্তানের জন্য সমাজকর্মের কোন শাখা সাহায্য করতে পারে? বর্ণনা করো।",
          "explanation": "উদ্দীপকের শারমিন ও তার সন্তানের সমস্যা মোকাবিলায় সমাজকর্মের অন্যতম শাখা ক্লিনিক্যাল সমাজকর্ম সাহায্য করতে পারে। ক্লিনিক্যাল সমাজকর্ম হলো সমাজকর্মের সেই শাখা যেখানে সাহায্যার্থীর (Client) সমস্যা (রোগ) নির্ণয় বা পরীক্ষা-নিরীক্ষা করে সমাধানে সাহায্য করা হয়। চিকিৎসা চলাকালীন রোগীকে মানসিক স্বাস্থ্যসেবা দেওয়া সমাজকর্মের এ শাখার বৈশিষ্ট্য। বিবাহবিচ্ছেদ, অটিজম প্রভৃতির মতো সমস্যা নিয়ে এ শাখা কাজ করে। উদ্দীপকের শারমিন একজন স্বামী পরিত্যক্তা নারী। তার সন্তানটিও প্রতিবন্ধী। সে দারিদ্র্য ও নানা ধরনের প্রতিবন্ধকতার সম্মুখীন হয়ে অসহায় জীবনযাপন করছে। এ অবস্থায় ক্লিনিক্যাল সমাজকর্মীরা তাকে সুস্থ জীবনযাপনে সাহায্য করতে পারেন। ক্লিনিক্যাল সমাজকর্মীরা দৈহিক ও মানসিক অসুস্থতায় আক্রান্ত ব্যক্তি এবং অবহেলা, বঞ্চনা এবং সহিংসতার শিকার মানুষদের নিয়ে কাজ করেন। এছাড়া প্রতিবন্ধী শিশুদের পারস্পরিক মিথস্ক্রিয়া, সামাজিক বিষয়ে দক্ষতা বৃদ্ধির ক্ষেত্রেও ক্লিনিক্যাল সমাজকর্মীরা গুরুত্বপূর্ণ ভূমিকা পালন করেন। স্বামী পরিত্যক্তা শারমিনের মানসিক শক্তি ফিরিয়ে আনতে ক্লিনিক্যাল সমাজকর্মীরা সাহায্য করতে পারেন। সমাজকর্মীরা তার প্রতিবন্ধী সন্তানের জন্য প্রয়োজনীয় চিকিৎসাসেবার ব্যবস্থা করতেও কার্যকর ভূমিকা নিতে পারেন। এভাবে ক্লিনিক্যাল সমাজকর্ম শারমিন ও তার প্রতিবন্ধী সন্তানকে নতুন করে আশার আলো দেখাতে পারে।"
        },
        {
          "label": "ঘ",
          "question": "উদ্দীপকের উল্লিখিত শাখা বাংলাদেশের বহুমুখী সমস্যা সমাধানে কতটা কার্যকরী বলে তুমি মনে কর? বিশ্লেষণ করো।",
          "explanation": "উদ্দীপকের উল্লেখিত শাখা অর্থাৎ ক্লিনিক্যাল সমাজকর্ম বাংলাদেশের সমাজে বিদ্যমান বহুমুখী সমস্যা সমাধানে অত্যন্ত কার্যকর ও ফলপ্রসূ হতে পারে। বাংলাদেশের আর্থ-সামাজিক অবস্থা বিশ্লেষণ করলে বহু ধরনের সমস্যা দেখা যায়। এসব সমস্যা সৃষ্টির জন্য দায়ী মূলত দারিদ্র্য, অশিক্ষা আর নানা ধরনের সামাজিক কুপ্রথা। বাংলাদেশের বাস্তবতায় এ সব সমস্যা সমাধানে সমাজকর্ম অনুশীলনের বিকল্প নেই। বিশেষ করে ক্লিনিক্যাল সমাজকর্মের যথার্থ প্রয়োগ ঘটাতে পারলে অনেক সামাজিক সমস্যার কার্যকর সমাধান সম্ভব।ক্লিনিক্যাল সমাজকর্ম ব্যক্তিগত, পারিবারিক এবং দলীয়ভাবে সেবা দিয়ে থাকে। সমাজকর্মের এ শাখার পরিধি ব্যাপক। প্রিয়জনের মৃত্যু, ব্যক্তিগত অসামর্থ্য, ব্যর্থতা, বিবাহবিচ্ছেদ, চাকরি হারানো ইত্যাদি ঘটনায় জীবনযাত্রায় যে পরিবর্তন হয় তা অনেক সময় ব্যক্তিকে বিভিন্নমাত্রায় বিপর্যস্ত করে। এরকম পরিস্থিতির সঙ্গে মানিয়ে নিতে ক্লিনিক্যাল সমাজকর্ম কাজ করে। তাছাড়া ক্লিনিক্যাল সমাজকর্ম উদ্বাস্তু, বেকার, দুর্বল ও অসহায় প্রবীণ জনগোষ্ঠী এবং গৃহহীনদের নিয়ে কাজ করে থাকে। দাম্পত্যকলহ, পারিবারিক দ্বন্দ্ব, সামাজিক যোগাযোগহীনতা, মাদকাসক্তি, অপরাধপ্রবণতা, কিশোর অপরাধ ইত্যাদি সমস্যাও ক্লিনিক্যাল সমাজকর্মের পরিধিভুক্ত। আর বর্তমান বাংলাদেশে এসব সমস্যা ব্যাপক আকারে ছড়িয়ে পড়েছে। সমাজকর্মের কর্মপদ্ধতির আলোকে ক্লিনিক্যাল সমাজকর্ম এসব সমস্যা সমাধানে উপযুক্ত। পরিশেষে বলা যায়, ক্লিনিক্যাল সমাজকর্মের অনুশীলন বাংলাদেশে বিদ্যমান নানারকম পারিবারিক ও সামাজিক সমস্যা সমাধানে ভূমিকা রাখতে পারে।"
        }
      ]
    },
    {
      "number": "3",
      "uddipok": "ফারজানা হক পরিবারের একমাত্র সন্তান। মা-বাবা কাজের প্রয়োজনে বাইরে গেলে সে বাসায় একা থাকে। খেলার সাথি পায় না। এই একাকিত্ব তাকে অসুস্থ করে তোলে। তার মধ্যে একধরনের ভ্রান্তি বা ব্যক্তিত্বের অস্বাভাবিকতা তৈরি হয়। সে বড় হলেও সবার সাথে মিলেমিশে চলতে পারে না। তাই তার মা-বাবা তার জন্য বড়ই দুশ্চিন্তাগ্রস্ত।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "বাংলাদেশে কোন মেডিকেল কলেজে প্রথম চিকিৎসা সমাজকর্ম কার্যক্রম শুরু হয়?",
          "explanation": "বাংলাদেশে ঢাকা মেডিকেল কলেজ হাসপাতালে প্রথম চিকিৎসা সমাজকর্ম কার্যক্রম শুরু হয়।"
        },
        {
          "label": "খ",
          "question": "বিদ্যালয় সমাজকর্ম বলতে কী বোঝ?",
          "explanation": "বিদ্যালয় সমাজকর্ম বলতে সমাজকর্মের এমন শাখাকে বোঝায় যার মাধ্যমে শিশুর স্কুলে যাওয়া সংক্রান্ত এবং সেখানকার পরিবেশে সৃষ্ট সমস্যা সমাধানের লক্ষ্যে কাজ করা হয়। বিদ্যালয় সমাজকর্মীরা বিদ্যালয়ে শিক্ষার্থীর উপযোগী পরিবেশ সৃষ্টি এবং তাদের শারীরিক ও মানসিক নিরাপত্তা নিশ্চিত করতে কাজ করেন। মূলত যেসব শিক্ষার্থী স্কুলে অমনোযোগী বা স্কুল থেকে ঝরে পরে নানা ধরনের অপরাধের সাথে জড়িয়ে পড়ে তাদেরকে স্কুলের পরিবেশ ও পড়াশোনার উপযোগী করে তোলার লক্ষ্যে বিদ্যালয় সমাজকর্মীরা কাজ করেন।"
        },
        {
          "label": "গ",
          "question": "উদ্দীপকে ফারজানা হকের চিকিৎসার জন্য সমাজকর্মের কোন শাখা উপযোগী? ব্যাখ্যা করো।",
          "explanation": "উদ্দীপকে ফারজানার সমস্যা মানসিক হওয়ায় তার চিকিৎসার জন্য সাইকিয়াট্রিক সমাজকর্ম কার্যকর ভূমিকা রাখতে পারে। সাইকিয়াট্রিক সমাজকর্ম হলো সমাজকর্মের এমন একটি শাখা যার মাধ্যমে মানসিকভাবে সমস্যাগ্রস্ত মানুষের সমস্যা সমাধানে কাজ করা হয়। এ শাখার মাধ্যমে বিভিন্ন মানসিক সমস্যায় আক্রান্ত রোগীদের তত্ত্বাবধান, তাদের রোগের কারণ অনুসন্ধান, পর্যাপ্ত সেবা ও ওষুধ প্রদান, কাউন্সেলিং ইত্যাদি মানসিক সেবা প্রদান করা হয়। আর এ ধরনের সহায়তাই উদ্দীপকের ফারজানার ক্ষেত্রে প্রয়োজন। ফারজানা পরিবারের একমাত্র সন্তান। চাকরির কারণে বাবা-মা বেশিরভাগ সময় বাসায় না থাকায় এবং অন্য কোনো খেলার সাথি না থাকায় সে মানসিকভাবে অসুস্থ হয়ে পড়েছে। স্বাভাবিক আচরণ করতে পারছে না এবং সবার সাথে মিলেমিশে চলতে পারছে না। এ অবস্থায় একজন সাইকিয়াট্রিক সমাজকর্মী ফারজানাকে সুস্থ করে তুলতে সহায়তা করতে পারেন। ফারজানার জন্য কী ধরনের চিকিৎসা প্রয়োজন তা তিনি ঠিক করে দিতে পারেন। তাছাড়া ফারজানার সাথে নিয়মিত কাউন্সেলিং, তার বাবা-মাকে প্রয়োজনীয় দিক-নির্দেশনা প্রদান প্রভৃতি ক্ষেত্রেও সাইকিয়াট্রিক সমাজকর্মীরা সহায়তা করেন। সুতরাং বলা যায়, ফারজানাকে দ্রুত সুস্থ করে তুলতে তার বাবা-মায়ের একজন সাইকিয়াট্রিক সমাজকর্মীর সহায়তা নেওয়া উচিত।"
        },
        {
          "label": "ঘ",
          "question": "উক্ত শাখা সমাজকর্মের পেশাগত বিকাশে কতটা কার্যকরী বলে তুমি মনে কর।",
          "explanation": "সমাজকর্মের পেশাগত বিকাশে উক্ত শাখা অর্থাৎ সাইকিয়াট্রিক সমাজকর্ম কার্যকর ভূমিকা রাখতে পারে বলে আমি মনে করি। সমাজকর্ম একটি প্রায়োগিক জ্ঞান। কেবল তাত্ত্বিক আলোচনার মধ্যেই এটি সীমাবদ্ধ নয়। বরং বহুমুখী মনো-সামাজিক সমস্যা সমাধানে এই জ্ঞানের প্রয়োগ ঘটানো যায়। এক্ষেত্রে সমাজকর্মের ভূমিকাকে কার্যকর করতে সাইকিয়াট্রিক সমাজকর্মের মতো শতভাগ প্রায়োগিক শাখা অত্যন্ত গুরুত্বপূর্ণ। একজন মনোরোগ বিশেষজ্ঞ বিভিন্ন মানসিক সমস্যায় আক্রান্ত রোগীদের চিকিৎসার কাজ করে থাকেন। তিনি শুধু রোগী নিয়েই গবেষণা ও আলোচনা করে থাকেন। কিন্তু একজন সাইকিয়াট্রিক সমাজকর্মী সাহায্যার্থীকে চিকিৎসা দেওয়ার পাশাপাশি তার পরিবার, বাবা-মা ও ভাই- বোন, বন্ধু-বান্ধবদের নিয়ে পারিবারিক এবং দলীয় থেরাপি দিয়ে থাকেন। তিনি সাহায্যার্থীর মানসিক ও সামাজিক দিক বিবেচনা করে তার সমস্যা সমাধানে ভূমিকা রাখেন। এ ধরনের পেশাগত দিক বিবেচনায় সমাজকর্মের এ শাখার প্রয়োগযোগ্যতা অসামান্য। তাছাড়া বর্তমান সমাজব্যবস্থায় বিভিন্ন ধরনের আর্থ-মনো-সামাজিক জটিলতা বাড়তে থাকায় সাইকিয়াট্রিক সমাজকর্মের আবেদন দিন দিন বৃদ্ধি পাচ্ছে। ফলে এর পেশাগত ক্ষেত্রও প্রসারিত হচ্ছে। বর্তমানে সারাবিশ্বেই সমাজকর্মের এ শাখার প্রসার ঘটছে। ওপরের আলোচনার আলোকে বলা যায়, সাইকিয়াট্রিক সমাজকর্ম মানসিক রোগীদের চিকিৎসায় অত্যন্ত ফলপ্রসূ। আর এ কারণেই সমাজকর্মের পেশাগত বিকাশে এর ভূমিকা অত্যন্ত কার্যকর।"
        }
      ]
    },
    {
      "number": "4",
      "uddipok": "সবুর মিয়ার তিন মেয়ে। বড় মেয়েটিকে পনের বছর বয়সে বেকার রফিকের কাছে বিয়ে দেন। বিয়ের সময় বরকে একটি মোটরসাইকেল ও এক লক্ষ টাকা দেওয়ার চুক্তি হয়। ধার করে এক লক্ষ টাকা পরিশোধ করলেও মোটরসাইকেল দিতে পারেননি। তাই তার স্বামী বিভিন্ন সময় মেয়েটির উপর নির্যাতন চালায়। স্বামীর নির্যাতন সইতে না পেরে এক সময় মেয়েটি জীবন দিল।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "'HIV' কী?",
          "explanation": "'HIV' এর পূর্ণরূপ হলো Human Immunodeficiency Virus ."
        },
        {
          "label": "খ",
          "question": "মাদকাসক্তি বলতে কী বোঝ?",
          "explanation": "মাদকাসক্তি বলতে মাদকের প্রতি প্রবল আকর্ষণকে বোঝায়; যা ব্যক্তিকে শারীরিক ও মানসিকভাবে বিপর্যস্ত করে তোলে। মাদকাসক্তি একটি মনো-স্নায়বিক ও দৈহিক সমস্যা। এ ক্ষেত্রে কোনো ব্যক্তি বারবার মাদকদ্রব্য গ্রহণ করে। মূলত এ জাতীয় দ্রব্যের ওপর অতিরিক্ত নির্ভরশীলতার কারণে সে মাদক গ্রহণ থেকে বিরত থাকতে পারে না।"
        },
        {
          "label": "গ",
          "question": "উদ্দীপকে সবুর মিয়ার মেয়েটি মূলত কোন সমস্যায় আক্রান্ত হয়ে জীবন দিল?",
          "explanation": "উদ্দীপকে সবুর মিয়ার মেয়ে যৌতুকের কারণে আত্মহত্যা করেছে। যৌতুক আদান-প্রদান একটি সামাজিক কু-প্রথা। বিয়ের আগে পাত্রপক্ষ থেকে অনেকটা জোর করে পাত্রীপক্ষের কাছে যৌতুক দাবি করা হয়। একে অনেকটা হাট-বাজারে কোনো জিনিস কেনা-বেচার সাথে তুলনা করা যায়। যৌতুকের প্রধান শিকার আমাদের দেশের নারীরা। উদ্দীপকের মেয়েটিকেও যৌতুক প্রথার বলি হতে হয়েছে। সবুর মিয়া তার বড় মেয়েকে বেকার যুবক রফিকের সাথে বিয়ে দেন। বরপক্ষের দাবি অনুযায়ী তিনি বিয়েতে বরকে একটি মোটরসাইকেল ও এক লক্ষ টাকা দিতে রাজি হন। একে যৌতুক বলা যায়। ১৯৮০ সালের যৌতুক নিরোধ আইন অনুসারে, 'যৌতুক বলতে বিবাহের কোনো এক পক্ষ কর্তৃক অপর পক্ষকে বা অপর কোনো ব্যক্তিকে বিয়ের সময়, পূর্বে বা পরে উত্ত পক্ষগণের মধ্যে বিবাহের পণ্য হিসেবে প্রত্যক্ষ বা পরোক্ষভাবে প্রদত্ত বা প্রদান করতে সম্মত জামানতকে বোঝায়।' এ থেকে বোঝা যায়, সবুর মিয়া যৌতুক দিতে রাজি হয়েছিলেন। যদিও পরে চাহিদানুযায়ী যৌতুক দিতে না পারায় তার মেয়েকে শ্বশুরবাড়িতে নির্যাতিত হতে হয়। অতীষ্ট হয়ে একপর্যায়ে সে আত্মহত্যা করে। তাই বলা যায়, যৌতুকের মতো সামাজিক কু-প্রথা সবুর মিয়ার মেয়েকে আত্মহত্যার পথে ঠেলে দিয়েছে।"
        },
        {
          "label": "ঘ",
          "question": "বাংলাদেশে উক্ত সমস্যার প্রভাব বিশ্লেষণ করো।",
          "explanation": "উদ্দীপকে উল্লিখিত সমস্যা অর্থাৎ যৌতুক প্রথার প্রভাব বাংলাদেশে অত্যন্ত ভয়াবহ। প্রতিদিন সংবাদপত্র খুললেই কমবেশি নারী নির্যাতনের খবর চোখে পড়ে। আর এ সব নির্যাতনের অধিকাংশই যৌতুকের কারণে সংঘটিত হয়। এর পাশাপাশি যৌতুকের কারণে সমাজে বিভিন্ন নেতিবাচক পরিস্থিতিরও সৃষ্টি হয়। যৌতুকের প্রভাবে সবচেয়ে বেশি ক্ষতিগ্রস্ত হয় নারী ও তার পরিবার। যৌতুকের দাবি মেটাতে গিয়ে কন্যাদায়গ্রস্ত পিতাকে তার সর্বস্ব হারাতে হয়। ফলে পরিবারে আর্থিক সংকট দেখা দেয়, দারিদ্র্যের হার বাড়ে। যৌতুক আদান-প্রদানকে কেন্দ্র করে পরিবারে নানা ধরনের অশান্তি শুরু হয়। বেশিরভাগ ক্ষেত্রে মেয়েরা এ কারণে শ্বশুরবাড়ির লোকজনদের অমানুষিক নির্যাতনের শিকার হয়। অনেকক্ষেত্রে স্বামী-স্ত্রীর বিচ্ছেদও ঘটে। অনেক নারীই অত্যাচার-নির্যাতন সহ্য না করতে পেরে ছেলে- মেয়ে রেখে আত্মহত্যার পথ বেছে নেয়। এতে তার ছেলেমেয়েরাও পরবর্তী সময়ে নানা ধরনের নির্যাতনের শিকার হয়। উদ্দীপকের সবুর মিয়ার মেয়ের ক্ষেত্রেও এমনটি ঘটতে দেখা যায়। উপরের আলোচনা থেকে তাই বলা যায়, আমাদের দেশে যৌতুক প্রথার ভয়াবহ প্রভাব সমাজের সব ক্ষেত্রেই দেখা যায়।"
        }
      ]
    },
    {
      "number": "5",
      "uddipok": "",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "অধ্যাপক পিগুর মতে বেকারত্ব কী?",
          "explanation": "ব্রিটিশ অর্থনীতিবিদ অধ্যাপক এ.সি. পিগুর মতে, 'বেকারত্ব হলো সেই অবস্থা যখন কোনো কর্মক্ষম লোক যোগ্যতা অনুসারে প্রচলিত মজুরির ভিত্তিতে কাজ করতে চায় অথচ কাজ পায় না'।"
        },
        {
          "label": "খ",
          "question": "অপুষ্টির একটি কারণ ব্যাখ্যা করো।",
          "explanation": "অপুষ্টির একটি অন্যতম কারণ হলো দারিদ্র্য। প্রকৃতপক্ষে দারিদ্র্য ও অপুষ্টি একে অপরের সাথে ওতপ্রোতভাবে জড়িত। দারিদ্র্যের কারণে মানুষের জীবনযাত্রা ব্যাহত হয়। দরিদ্র জনগোষ্ঠী অনেক ক্ষেত্রেই তিনবেলা খাবারের ব্যবস্থাই করতে পারে না। ফলে তাদের জন্য পুষ্টিকর ও সুষম খাদ্য নিশ্চিত করা অসম্ভব হয়ে পড়ে। এর ফলে তারা ধীরে ধীরে অপুষ্টির শিকার হয়। এভাবে দারিদ্র্য ও অপুষ্টি পরস্পর সম্পর্কিত।"
        },
        {
          "label": "গ",
          "question": "উদ্দীপকটিতে \"?\" চিহ্নিত স্থানে কোন সামাজিক সমস্যাকে ইঙ্গিত করেছে? ব্যাখ্যা করো।",
          "explanation": "উদ্দীপকের '?' চিহ্নিত স্থান অটিজম সমস্যাকে ইঙ্গিত করছে। অটিজম হলো মস্তিষ্কের বিকাশজনিত একটি স্নায়বিক ও মানসিক সমস্যা। এ রোগের কারণে শিশুরা নিজেদেরকে চারপাশের পরিবেশ থেকে গুটিয়ে ফেলে। ফলে তাদের মধ্যে আচরণগত নানা সমস্যা দেখা দেয়, যা উদ্দীপকে উল্লিখিত হয়েছে। অটিজম আক্রান্ত শিশুরা অন্য শিশু বা ব্যক্তির সাথে মৌখিক ও অ- মৌখিক যোগাযোগের (Verbal and Non-Verbal Communication) ক্ষেত্রে প্রতিবন্ধকতার সম্মুখীন হয়। এ কথার অর্থ হলো, অটিস্টিকরা সাধারণ মানুষের মতো মৌখিক যোগাযোগে দক্ষ হয় না। অনেক ক্ষেত্রে তারা ইশারা-ইঙ্গিতে বা বিভিন্ন অঙ্গভঙ্গির মাধ্যমেও যোগাযোগ করতে পারে না। বেশিরভাগ অটিস্টিক শিশুই কথা বলার সময় কারো দিকে তাকায় না। এ শিশুদের আরেকটি লক্ষণ হলো- এরা সমবয়সী বন্ধু বা কারো সাথে সামাজিক সম্পর্ক স্থাপনে পারদর্শী নয়। সাধারণ শিশুদের মতো তারা অন্য শিশুদের সাথে মিশতে পারে না। ফলে সহজে কারো সাথে বন্ধুত্ব গড়ে ওঠে না। অটিস্টিক শিশুরা যে কোনো কাজ বারবার করতে থাকে। কেউ শরীর দোলায়, কেউ খেলনা নিয়ে একইভাবে বারবার সাজাতে থাকে। এভাবে তারা পুনরাবৃত্তিমূলক আচরণ করে। এ বিষয়গুলোই উদ্দীপকে নির্দেশিত হয়েছে।"
        },
        {
          "label": "ঘ",
          "question": "উক্ত সমস্যা থেকে মুক্তির জন্য একজন সমাজকর্মীর কী ভূমিকা থাকতে পারে বলে তুমি মনে কর।",
          "explanation": "উক্ত সমস্যা থেকে মুক্তির জন্য অটিস্টিক শিশুদের সহায়তা প্রদান এবং এ রোগ সম্পর্কে জনসচেতনতা সৃষ্টির মাধ্যমে একজন সমাজকর্মী ভূমিকা রাখতে পারেন। আমাদের সমাজে অধিকাংশ মানুষই অটিজম সম্পর্কে পর্যাপ্ত ধারণা রাখে না। এর ফলে অটিস্টিক শিশুদের সমাজে নানা ধরনের বৈষম্য ও প্রতিবন্ধকতার সম্মুখীন হতে হয়। অথচ বাড়তি যত্ন ও ভালোবাসা তাদের সমস্যা কাটিয়ে উঠতে সহায়তা করে। কিন্তু সামাজিকভাবে তারা উপেক্ষিত হয় এবং উপহাসের মুখে মানবেতর জীবনযাপন করে। তাই এ সমস্যা মোকাবিলায় একজন সমাজকর্মী জনসচেতনতা সৃষ্টিতে কাজ করতে পারেন। আবার অটিস্টিক শিশুদের সমস্যাগুলো কখনোই পুরোপুরি দূর করা সম্ভব নয়। এক্ষেত্রে নিবিড় পরিচর্যা ও যত্নের মাধ্যমে তার অক্ষমতা কমিয়ে আনা সম্ভব। এছাড়া যথাযথ সহযোগিতা ও বিশেষ শিক্ষা দিয়ে পরিণত বয়সে তাদেরকে আত্মনির্ভর করে তোলাও সম্ভব হয়। আর এক্ষেত্রে একজন সমাজকর্মী নানা পদক্ষেপ নিতে পারেন। তাছাড়া সমাজকর্মীরা অটিস্টিক শিশুদের পুনর্বাসন, তাদের পক্ষে সামাজিক আন্দোলন গড়ে তোলা এবং বিশেষ শিক্ষা প্রতিষ্ঠান নির্মাণে ভূমিকা রাখতে পারেন। পরিশেষে বলা যায়, অটিজম সমস্যার সমাধানে সমাজকর্মীদের ভূমিকা অত্যন্ত ব্যাপক।"
        }
      ]
    },
    {
      "number": "6",
      "uddipok": "জামিল একটি এনজিওতে চাকরি করেন। তার প্রতিষ্ঠানে দশ থেকে বেশি বয়সের শ্রমজীবী ছেলে-মেয়েদের শিক্ষার ব্যবস্থা করা হয়। তারপর তাদেরকে সামাজিকভাবে পুনর্বাসিত করার জন্য বিভিন্ন বিষয়ে প্রশিক্ষণ দেওয়া হয়।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "ব্র্যাকের প্রতিষ্ঠাতার নাম কী?",
          "explanation": "ব্র্যাকের প্রতিষ্ঠাতার নাম স্যার ফজলে হাসান আবেদ।"
        },
        {
          "label": "খ",
          "question": "গ্রামীণ ব্যাংকের মূল কাজ কী?",
          "explanation": "গ্রামীণ ব্যাংকের মূল কাজ হলো দরিদ্র জনগোষ্ঠীর অর্থনৈতিক অবস্থার উন্নয়নে ক্ষুদ্রঋণ কার্যক্রম পরিচালনা করা। গ্রামীণ ব্যাংক হলো ক্ষুদ্রঋণ লগ্নিকারী একটি স্বায়ত্তশাসিত ব্যাংক। এটি গ্রামাঞ্চলের অতি দরিদ্র ও ভূমিহীনদের ঋণ প্রদানের মাধ্যমে তাদের জীবনমান উন্নয়নে কাজ করে। ঋণ দেওয়ার সময় তারা ঋণগ্রহীতার কাছ থেকে কোনো জামানত নেয় না; তবে ঋণের সঠিক ব্যবহার হচ্ছে কি না সে বিষয়ে তদারকি করে থাকে। এভাবে গ্রামীণ দরিদ্র জনগোষ্ঠীর উন্নয়নই ব্যাংকটির মূল লক্ষ্য।"
        },
        {
          "label": "গ",
          "question": "উদ্দীপকের জামিল কোন প্রতিষ্ঠানে চাকরি করে? ব্যাখ্যা করো।",
          "explanation": "উদ্দীপকে উল্লেখিত কার্যক্রম বিশ্লেষণ করে বলা যায়, জামিল বাংলাদেশের একটি এনজিও ইউসেপ (UCEP- Underprevileged Children's Educational Programs)-এ চাকরি করেন। ইউসেপ প্রতিষ্ঠানটি প্রান্তিক জনগোষ্ঠীর শিশু-কিশোরদের ভাগ্য উন্নয়নে প্রচেষ্টা চালাচ্ছে। বাংলাদেশের শহর এলাকার শ্রমজীবী কিশোর- কিশোরীদের অবস্থার উন্নয়নে কাজ করে প্রতিষ্ঠানটি। উদ্দীপকেও এ ধরনের কার্যক্রমের ইঙ্গিত দেওয়া হয়েছে। জামিলের প্রতিষ্ঠানে ১০ বছরের বেশি বয়সের শ্রমজীবী ছেলেমেয়েদের শিক্ষার ব্যবস্থা করা হয়। প্রতিষ্ঠানটিতে এ ছেলে-মেয়েদেরকে সামাজিকভাবে পুনর্বাসনের জন্য বিভিন্ন কর্মমুখী প্রশিক্ষণও দেওয়া হয়। প্রতিষ্ঠানটির এ কার্যক্রম ইউসেপের সাথে সাদৃশ্যপূর্ণ। ইউসেপের লক্ষ্যভুক্ত শিশু-কিশোর-কিশোরীদের বেশিরভাগ গৃহভৃত্য, ফেরিওয়ালা, খবরের কাগজ বিক্রেতা, হোটেল বয়, রিক্সাচালক, কাঁচামাল বিক্রেতা, কারখানার কর্মী, জুতা পালিশকারী ইত্যাদি। ইউসেপও এ ছেলে-মেয়েদের প্রথমত ৮ম শ্রেণি পর্যন্ত সাধারণ শিক্ষা দেয়, তারপর তাদেরকে মেধা অনুযায়ী প্রতিষ্ঠানটির কারিগরি শিক্ষায়তনে ভর্তির সুযোগ দেওয়া হয়। পরবর্তী সময়ে পড়াশোনা শেষ করার পর তারা ইউসেপের তত্ত্বাবধানে সংশ্লিষ্ট কর্মক্ষেত্রে প্রবেশের সুযোগ পায়। এভাবে প্রতিষ্ঠানটি শ্রমজীবী কিশোর- কিশোরীদের ভাগ্য উন্নয়নে কাজ করছে।"
        },
        {
          "label": "ঘ",
          "question": "বাংলাদেশের আর্থ-সামাজিক উন্নয়নে এ প্রতিষ্ঠানের গুরুত্ব বিশ্লেষণ করো।",
          "explanation": "বাংলাদেশের আর্থ-সামাজিক উন্নয়নে উদ্দীপকে উল্লেখিত এনজিও তথা ইউসেপের গুরুত্ব অপরিসীম। কোনো দেশের ধারাবাহিক অর্থনৈতিক উন্নয়ন সেদেশের সামাজিক জীবনমানেরও উন্নয়ন ঘটায়। তবে আর্থ-সামাজিক উন্নয়নের জন্য দক্ষ মানবসম্পদ গড়ে তোলা জরুরি। এক্ষেত্রে ইউসেপ কার্যকর ভূমিকা রাখছে। ইউসেপের কার্যক্রম মূল্যায়ন করলে দেখা যায়, তারা শহরাঞ্চলের শ্রমজীবী কিশোর-কিশোরীদের টার্গেট গ্রুপ হিসেবে চিহ্নিত করে কাজ করছে। এরা শিক্ষার সুযোগসহ অন্যান্য সুবিধা থেকে বঞ্চিত। তাদের দক্ষ মানবসম্পদ হিসেবে গড়ে তোলা সম্ভব হলে তা জাতীয় উন্নয়নে অবদান রাখবে। এ লক্ষ্যে ইউসেপ ওই বঞ্চিত শিশু-কিশোরদের জন্য শিক্ষার সুযোগ সৃষ্টি করছে। সেইসাথে তাদের জন্য কারিগরি প্রশিক্ষণ এবং উপযুক্ত কর্মসংস্থানের ব্যবস্থাও করছে। ফলে বেশ কিছুসংখ্যক অনগ্রসর শিশু- কিশোর নিজেদের ভাগ্য উন্নয়নের পাশাপাশি দেশের অর্থনীতিতে অবদান রাখতে সমর্থ হচ্ছে। তাদের শিক্ষার আলো পাওয়া ও বৃত্তিমূলক প্রশিক্ষণ দেশকে সমৃদ্ধির পথে এগিয়ে নিতে সাহায্য করছে। উপরের আলোচনা থেকে বলা যায়, বাংলাদেশের আর্থ-সামাজিক উন্নয়নে ইউসেপের ভূমিকা ও কার্যক্রম নিঃসন্দেহে গুরুত্বপূর্ণ ভূমিকা রাখছে।"
        }
      ]
    },
    {
      "number": "7",
      "uddipok": "জালাল হোসেন একটি মানবকল্যাণধর্মী প্রতিষ্ঠানে চাকরি করেন। এই প্রতিষ্ঠানটি জাতিসংঘের অন্তর্ভুক্ত একটি আন্তর্জাতিক প্রতিষ্ঠান। এই প্রতিষ্ঠানটি শিশুর খাদ্য, পুষ্টি ও নিরাপত্তা বিধানের জন্য কাজ করে। পৃথিবীর বিভিন্ন দেশে এ প্রতিষ্ঠানটি তাদের সেবাকর্ম পরিচালনা করে থাকে।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "ইউসেপ-এর প্রতিষ্ঠাতার নাম কী?",
          "explanation": "ইউসেপের প্রতিষ্ঠাতার নাম লিন্ডসে অ্যালান চেইনি।"
        },
        {
          "label": "খ",
          "question": "রেডক্রিসেন্ট প্রতিষ্ঠানের মূল কাজ কী?",
          "explanation": "রেডক্রিসেন্ট সোসাইটির মূল কাজ হলো সারাবিশ্বের নির্যাতিত, নিপীড়িত, অবহেলিত, অসহায় ও দুর্দশাগ্রস্ত মানুষের কল্যাণ সাধন করা। রেডক্রিসেন্ট সোসাইটি একটি আন্তর্জাতিক স্বেচ্ছাসেবী মানবিক সংস্থা। অসহায়, দুস্থ, পীড়িত ও বিপদাপন্ন মানুষের উন্নয়নে সংস্থাটি কাজ চালিয়ে যাচ্ছে। এ লক্ষ্যে সংস্থাটি জরুরি ত্রাণ ও খাদ্য বিতরণ কর্মসূচি, প্রাকৃতিক দুর্যোগ প্রতিরোধ ও পুনর্বাসন কর্মসূচি, স্বাস্থ্য ও চিকিৎসা কর্মসূচি প্রভৃতির আয়োজন করে। সর্বজনীনতা, একতা, পক্ষপাতহীনতা, মানবতা প্রভৃতি মূলনীতির ভিত্তিতে সংস্থাটি এ সকল কর্মসূচি পালন করে।"
        },
        {
          "label": "গ",
          "question": "উদ্দীপকে জালাল হোসেন কোন প্রতিষ্ঠানে কর্মরত? ব্যাখ্যা করো।",
          "explanation": "উদ্দীপকে জালাল হোসেন জাতিসংঘের অন্তর্ভুক্ত আন্তর্জাতিক প্রতিষ্ঠান ইউনিসেফ-এ কর্মরত। আন্তর্জাতিক শিশু তহবিল বা ইউনিসেফ বিশ্বের অসহায় শিশুদের রক্ষা, স্বাস্থ্য, পুষ্টি ইত্যাদি বিষয়ে কাজ করে যাচ্ছে। এ সংস্থাটি জাতিসংঘের অর্থনৈতিক ও সামাজিক পরিষদের অধীনে শিশুকল্যাণে নানা কর্মসূচি পরিচালনা করে। উদ্দীপকের বর্ণনায় এই প্রতিষ্ঠানটিরই ইঙ্গিত পাওয়া যায়। উদ্দীপক অনুসারে জালাল সাহেব জাতিসংঘের অন্তর্ভুক্ত একটি মানবকল্যাণধর্মী আন্তর্জাতিক প্রতিষ্ঠানে কর্মরত আছেন। এই প্রতিষ্ঠানটি শিশুদের খাদ্য, পুষ্টি ও নিরাপত্তা বিধানের জন্য কাজ করে। এ থেকেই বোঝা যায়, প্রতিষ্ঠানটি আন্তর্জাতিক শিশু তহবিল বা ইউনিসেফ, যেটি পৃথিবীর বিভিন্ন দেশে শিশুকল্যাণে তাদের সেবাকর্ম পরিচালনা করে থাকে। বিশেষ করে উন্নয়নশীল বিশ্বে শিশুদের সার্বিক কল্যাণে ইউনিসেফের কার্যক্রম বিশেষভাবে উল্লেখযোগ্য। এ প্রতিষ্ঠানটি শিশু স্বাস্থ্যের উন্নতি, শিশু ও মায়েদের জন্য পুষ্টিকর খাবার সরবরাহ, তাদের জন্য হাসপাতাল নির্মাণ, বৃত্তিমূলক প্রশিক্ষণ ও শিক্ষা কার্যক্রম, মা ও শিশুর চিকিৎসার ব্যবস্থা প্রভৃতি কার্যক্রম পরিচালনা করে থাকে। এছাড়া ইউনিসেফ বিশ্বব্যাপী শিশুদের পুনর্বাসন ও কল্যাণে বিশেষ ভূমিকা রাখে। এভাবে প্রতিষ্ঠানটি সারাবিশ্বের শিশুদের জন্য একটি কল্যাণমূলক সেবাপ্রদানকারী সংস্থায় পরিণত হয়েছে।"
        },
        {
          "label": "ঘ",
          "question": "বাংলাদেশে শিশুকল্যাণে এ প্রতিষ্ঠানের গুরুত্ব বিশ্লেষণ করো।",
          "explanation": "বাংলাদেশে শিশুকল্যাণে উদ্দীপকে ইঙ্গিতকৃত প্রতিষ্ঠান ইউনিসেফের ভূমিকা অত্যন্ত তাৎপর্যপূর্ণ। ১৯৭১ সালের ১৬ ডিসেম্বর স্বাধীনতা অর্জনের পরবর্তী সময় থেকে ইউনিসেফ বাংলাদেশে কাজ করে আসছে। যুদ্ধবিধ্বস্ত দেশের শিশুদের স্বাস্থ্যরক্ষা ও পুষ্টি কার্যক্রমে প্রতিষ্ঠানটির ভূমিকা উল্লেখযোগ্য। বর্তমানে প্রতিষ্ঠানটি বাংলাদেশের শিশুদের কল্যাণে খাদ্য, চিকিৎসা, স্বাস্থ্য, পুষ্টি, বিশুদ্ধ পানি, টিকা ইত্যাদি বিষয়ে কাজ করে থাকে। বাংলাদেশে মা ও শিশুর স্বাস্থ্যসেবায় ইউনিসেফের গৃহীত কর্মসূচিগুলো হচ্ছে-স্বাস্থ্যকর্মী প্রশিক্ষণ, বিশুদ্ধ পানি সরবরাহ, পয়ঃপ্রণালি ব্যবস্থা, যক্ষ্মা, ম্যালেরিয়া ইত্যাদি থেকে প্রতিকার ও প্রতিরোধ। আমাদের দেশের শিশুদের পুষ্টিহীনতা দূর করতে ইউনিসেফ পুষ্টিকর খাদ্য উৎপাদন ও সরবরাহ, পুষ্টি সংক্রান্ত জ্ঞান দান এবং WHO-এর সাথে যৌথভাবে ওষুধ সরবরাহ করে থাকে। শিক্ষাক্ষেত্রেও ইউনিসেফের অবদান অপরিসীম। বাংলাদেশ সরকারের শিক্ষা কর্মসূচির পাশাপাশি ইউনিসেফ নতুন শিক্ষা প্রতিষ্ঠান নির্মাণ, পুরাতন প্রতিষ্ঠান সংস্কার, শিক্ষা উপকরণ সরবরাহ ইত্যাদি কার্যক্রম পরিচালনা করে থাকে। তাছাড়া ইউনিসেফের অন্যান্য কর্মসূচির মধ্যে রয়েছে জরুরি ত্রাণ কার্যক্রম, এইচআইভি আক্রান্ত শিশুদের জন্য কার্যক্রম, জন্ম নিবন্ধন, নিরাপদ পানি ও পয়ঃনিষ্কাশন ব্যবস্থার উন্নয়ন প্রভৃতি। তাই বলা যায়, উপর্যুক্ত কার্যক্রম পরিচালনার মাধ্যমে ইউনিসেফ বাংলাদেশে শিশুদের কল্যাণে কার্যকর ও ফলপ্রসূ ভূমিকা রেখে চলেছে।"
        }
      ]
    },
    {
      "number": "8",
      "uddipok": "জহিরুল ইসলাম একজন সমাজসেবা অফিসার। তিনি বাংলাদেশ সরকারের কতগুলো লক্ষ্যকে বাস্তবায়ন করার জন্য নিযুক্ত হলেন। লক্ষ্যগুলি হলো- দরিদ্রদের স্বকর্মসংস্থানের জন্য সুদমুক্ত ঋণদান, বস্তিবাসীদের জন্য বৃত্তিমূলক প্রশিক্ষণ প্রদান, বিপন্ন পরিবেশে বসবাসরত শিশুদের শিক্ষা, স্বাস্থ্য ও পুষ্টির মান উন্নয়ন, স্থানান্তরিতদের নিজ বাড়ীতে ফিরে যেতে উদ্বুদ্ধকরণ এবং স্থানীয় নেতৃত্বের বিকাশ সাধন।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "বাংলাদেশে কত সালে V-AID কর্মসূচি শুরু হয়েছিল?",
          "explanation": "বাংলাদেশে ১৯৫২ সালে V-AID কর্মসূচি শুরু হয়েছিল।"
        },
        {
          "label": "খ",
          "question": "যে কোনো একটি গ্রামীণ সমাজসেবা কার্যক্রম ব্যাখ্যা করো",
          "explanation": "বাংলাদেশে বিদ্যমান গ্রামীণ সমাজসেবা কার্যক্রমের মধ্যে অন্যতম হলো ঋণদান কার্যক্রম। গ্রামের ভূমিহীন, দরিদ্র, বেকার, দুস্থ মহিলাদের পুঁজি সমস্যা সমাধানে সহায়তা করার লক্ষ্যে পল্লি এলাকায় সুদমুক্ত ঋণ কার্যক্রম চালু করা হয়েছে। এসব ঋণগ্রহীতাকে ৩ হাজার থেকে সর্বোচ্চ ৫ হাজার টাকা সুদমুক্ত ঋণ দেয়া হয়। ১৯৭৪ সালের মার্চ মাসে ১ কোটি ৭ লক্ষ টাকা নিয়ে ১৯টি থানায় এ কার্যক্রম শুরু হয়। জুন ২০১১ পর্যন্ত এ খাতে ২২ লক্ষাধিক পরিবারকে ঋণ সহায়তা প্রদান করা হয়েছে।"
        },
        {
          "label": "গ",
          "question": "উদ্দীপকে জহিরুল ইসলাম কোন ধরনের সমাজসেবা কার্যক্রম বাস্তবায়ন করেন? ব্যাখ্যা করো।",
          "explanation": "উদ্দীপকে উল্লিখিত কার্যক্রম বিশ্লেষণ করে বলা যায়, জহিরুল ইসলাম শহর সমাজসেবা কার্যক্রম বাস্তবায়ন করেন। সমাজকল্যাণ মন্ত্রণালয়ের অধীন সমাজসেবা অধিদপ্তরের দারিদ্র্য বিমোচন কার্যক্রমগুলোর মধ্যে শহর সমাজসেবা কার্যক্রম অন্যতম। বাংলাদেশ সরকার শহর এলাকার মানুষের সার্বিক উন্নয়নে এ বিষয়টির ওপর বিশেষ গুরুত্বারোপ করেছে। আর সরকারের একজন কর্মচারী হিসেবে জহিরুল ইসলাম শহর সমাজসেবা কার্যক্রম বাস্তবায়নে কাজ করেছেন। জহিরুল ইসলাম পরিচালিত কার্যক্রমের মধ্যে অন্যতম হলো বস্তিবাসীদের জন্য বৃত্তিমূলক প্রশিক্ষণ প্রদান এবং স্থানান্তরিতদের নিজ বাড়িতে অর্থাৎ গ্রামে ফিরে যেতে উদ্বুদ্ধকরণ। এ দুটি কার্যক্রম থেকে সুস্পষ্ট যে, তিনি শহর সমাজসেবা কার্যক্রমের সাথে জড়িত। তিনি শহরের দরিদ্র জনগোষ্ঠীর কর্মসংস্থানে সুদমুক্ত ঋণদান কর্মসূচি পরিচালনা করেন। এর ফলে তারা সহজেই স্বাবলম্বী হতে পারবে। তাঁর আরেকটি গুরুত্বপূর্ণ কাজ হচ্ছে বিপন্ন পরিবেশে বিশেষ করে বস্তিতে বসবাসরত শিশুদের শিক্ষা, স্বাস্থ্য ও পুষ্টির মানোন্নয়ন। তাছাড়া তিনি শহরবাসীদের সার্বিক জীবনমান উন্নয়নে স্থানীয় নেতৃত্বের বিকাশ সাধনের চেষ্টা করেন। আর এ সকল কার্যক্রম সরকার কর্তৃক গৃহীত শহর সমাজসেবা কার্যক্রমেরই প্রতিফলন।"
        },
        {
          "label": "ঘ",
          "question": "এ ধরনের কার্যক্রম বাস্তবায়নে স্থানীয় জনগণের কী ভূমিকা রয়েছে বলে তুমি মনে কর।",
          "explanation": "উদ্দীপকে উল্লিখিত শহর সমাজসেবার কার্যক্রমসমূহ বাস্তবায়নে স্থানীয় জনগণের সহযোগিতা প্রয়োজন। শহর সমাজসেবা কার্যক্রম হলো সমষ্টিকেন্দ্রিক সমাজসেবা কার্যক্রম। স্থানীয় জনগণের সমন্বিত উদ্যোগে প্রয়োজনীয় আর্থ-সামাজিক সুযোগ- সুবিধা ও কর্মসূচি বাস্তবায়নের প্রচেষ্টা চালানোই শহর সমাজসেবার মূল লক্ষ্য। সুতরাং শহর সমাজসেবা কার্যক্রম বাস্তবায়নে স্থানীয় জনগণের ভূমিকা অস্বীকার করার কোনো উপায় নেই। সমাজসেবা অফিসার জহিরুল ইসলাম এলাকার দরিদ্র জনগোষ্ঠীর ভাগ্যোন্নয়নে সরকারের নির্ধারিত কিছু লক্ষ্য অর্জনে কাজ করছেন। এ লক্ষ্যে তার গৃহীত কার্যক্রমগুলো কেবল তখনই শতভাগ সফল হবে যখন স্থানীয় জনগণ সর্বাত্মক সহযোগিতার হাত বাড়িয়ে দেবে। প্রকৃতপক্ষে সরকারের একার পক্ষে কখনোই কোনো কার্যক্রম সফলভাবে বাস্তবায়ন করা সম্ভব নয়। এর জন্য প্রয়োজন জনগণের প্রত্যক্ষ সংশ্লিষ্টতা, তাদের অংশগ্রহণ এবং সহায়তা। অর্থাৎ এক্ষেত্রে স্থানীয় জনগণের ভূমিকা হলো অংশগ্রহণমূলক এবং সহযোগিতাপূর্ণ। ঋণদান কার্যক্রম, বৃত্তিমূলক প্রশিক্ষণ কর্মসূচি, পুষ্টি ও স্বাস্থ্য উন্নয়ন প্রভৃতি কার্যক্রমে স্থানীয় জনগণের স্বতঃস্ফূর্ত অংশগ্রহণ আবশ্যক। কারণ তাদেরকে কেন্দ্র করেই এ কার্যক্রমগুলো পরিচালিত হয় এবং তাদের প্রত্যক্ষ ভূমিকা ব্যতীত কোনোভাবেই এগুলোর সফল প্রয়োগ সম্ভব নয়। এখানে তাদের ভূমিকাই মুখ্য। পরিশেষে বলা যায়, আলোচ্য শহর সমাজসেবা কার্যক্রম বাস্তবায়নে স্থানীয় জনগণের ভূমিকা অনুঘটকের ন্যায়।"
        }
      ]
    },
    {
      "number": "9",
      "uddipok": "আব্দুল জলিল তিন সন্তানের জনক। বড় ছেলে চাকুরি করে এবং অন্য দুই ছেলে স্থানীয় কলেজে লেখাপড়া করে। কিছুদিন পূর্বে বড় ছেলের বিয়ে দেন। কিন্তু চাকুরি করার কারণে আব্দুল জলিল এর বড় ছেলে তার স্ত্রীকে নিয়ে ঢাকায় বসবাস করেন এবং গ্রামে মা-বাবার জন্য টাকা পাঠান।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "ইংরেজি \"Family\" শব্দটি কোন শব্দ থেকে গৃহীত হয়েছে?",
          "explanation": "ইংরেজি \"Family\" শব্দটি ল্যাটিন \"Famulus\" শব্দ থেকে গৃহীত হয়েছে"
        },
        {
          "label": "খ",
          "question": "বিবাহ কাকে বলে?",
          "explanation": "বিবাহ হলো প্রাপ্তবয়স্ক একজন নারী ও পুরুষের একত্রে বসবাস করার সামাজিক স্বীকৃতি; যা সংশ্লিষ্ট সমাজ বা দেশের প্রচলিত রীতি- নীতি ও আইন দ্বারা স্বীকৃত। পরিবার গঠনের বৈধ উপায় হলো বিবাহ। এর মাধ্যমে নারী-পুরুষের - মধ্যে একটি স্থায়ী সম্পর্ক গড়ে ওঠে। এটি মানব সমাজের একটি সর্বজনীন রীতি। সমাজ এর মাধ্যমে নারী-পুরুষের সুশৃঙ্খল জীবনযাপন, সন্তান জন্মদান ও লালন-পালন রীতি প্রভৃতিকে নিয়ন্ত্রণ করে।"
        },
        {
          "label": "গ",
          "question": "উদ্দীপকে আব্দুল জলিলের বড় ছেলের পরিবারটি কোন ধরনের? ব্যাখ্যা করো।",
          "explanation": "উদ্দীপকে উল্লিখিত আব্দুল জলিলের বড় ছেলের পরিবারকে আকারের ভিত্তিতে অণু পরিবার হিসেবে চিহ্নিত করা যায়। আকারের ভিত্তিতে পরিবার তিন প্রকার। যেমন- অণু পরিবার, বর্ধিত পরিবার ও যৌথ পরিবার। শাব্দিক অর্থে অণু পরিবার অর্থ ছোট পরিবার। এ ধরনের পরিবার স্বামী-স্ত্রী এবং তাদের সন্তান সন্ততি নিয়ে গঠিত হয়। অণু পরিবারের সদস্যসংখ্যা সাধারণত ৩/৪ জনের বেশি হয় না। আব্দুল জলিলের বড় ছেলে স্ত্রীকে নিয়ে ঢাকায় বসবাস করেন। গ্রাম থেকে শহরে এসে তারা নতুন সংসার জীবন শুরু করেছেন। এক্ষেত্রে তাদের পরিবারটি বড় একটি পরিবারের অংশ থেকে ছোট পরিবারে রূপান্তরিত হয়েছে। তাদের পরিবার দুজন সদস্য নিয়ে গঠিত। তাদের - কোনো সন্তান-সন্ততি এখনো হয়নি। সুতরাং এটি নিঃসন্দেহে একটি অণু পরিবার। কিছু দিন আগেও আব্দুল জলিলের বড় ছেলে তার বাবা- মা ও ভাইদের সাথে বর্ধিত পরিবারে বসবাস করতেন, কিন্তু চাকরির সুবাদে তিনি শহরবাসী হয়েছেন। তাই বলা যায়, আকারের ভিত্তিতে আব্দুল জলিলের বড় ছেলের পরিবারটি অণু পরিবারের অন্তর্ভুক্ত।"
        },
        {
          "label": "ঘ",
          "question": "বাংলাদেশে উত্ত পরিবারের গুরুত্ব বিশ্লেষণ করো ।",
          "explanation": "প্রশ্নে উল্লিখিত পরিবার তথা অণু পরিবারের গুরুত্ব বাংলাদেশে দিন দিন বাড়ছে। সমাজকাঠামো ও মানুষের জীবনব্যবস্থায় পরিবর্তন একটি অবশ্যম্ভাবী বিষয়। প্রাচীনযুগের সমাজব্যবস্থা যেমন ছিল এখন আর সেরকম নেই। এই পরিবর্তন সমাজকাঠামোর প্রতিটি স্তরেই ঘটেছে। ফলে সময়ের সাথে সাথে পরিবারের কাঠামোতেও পরিবর্তন এসেছে। এক সময়ের স্বাভাবিক চিত্র যৌথ পরিবারের জায়গায় এখন অণু বা একক পরিবার জনপ্রিয় হয়ে উঠেছে। বাংলাদেশের সমাজব্যবস্থায় পরিবার খুবই গুরুত্বপূর্ণ। আমাদের সমাজে এক সময় মা-বাবা, ভাই-বোন, দাদা-দাদি সবাইকে নিয়ে একসাথে বসবাসের রীতি ব্যাপকভাবে প্রচলিত ছিল। তবে শিল্পায়ন ও নগরায়ণসহ বিভিন্ন কারণে অণু বা একক পরিবার গঠনের হার দ্রুত বাড়তে থাকে। অণু পরিবারের সুবিধা হলো, এই পরিবার কাঠামোতে সন্তান-সন্ততির জন্য সহজেই সব ধরনের মৌলিক প্রয়োজনের ব্যবস্থা করা সম্ভব হয়। পরিবারের আকার ছোট হওয়ায় সন্তানের জন্য পুষ্টিকর খাদ্য, মানসম্মত শিক্ষা, প্রয়োজনীয় চিকিৎসাসহ অন্যান্য সুবিধার ব্যবস্থা করা যায়। এ কারণে দিন দিন অণু পরিবার জনপ্রিয় হয়ে উঠছে। তবে এ কথাও সত্যি যে, অতীতের মতো পারিবারিক সংযোগ বা মানসিক অনুভূতির আদান- প্রদান অণু পরিবারে অনেকাংশেই অনুপস্থিত। সামগ্রিক আলোচনা থেকে বলা যায়, অণু বা একক পরিবারের উৎপত্তি তুলনামূলকভাবে সাম্প্রতিক ঘটনা হলেও দিন দিন এর বিস্তার ও গুরুত্ব বৃদ্ধি পাচ্ছে।"
        }
      ]
    },
    {
      "number": "10",
      "uddipok": "কাবিল মিয়া দুষ্ট প্রকৃতির লোক। অনাথ জরিনা বেগমকে বিয়ে করে। বিয়ের পর কারণে-অকারণে জরিনাকে মারপিট করে। একদিন সে জরিনাকে এক নারী পাচারকারী দালালের কাছে বিক্রি করে দেয়। জরিনার মামা বিষয়টি জানতে পেরে কাবিলের বিরুদ্ধে মামলা করে।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "বাংলাদেশে যৌতুক নিরোধ আইন পাস হয় কত সালে?",
          "explanation": "বাংলাদেশে যৌতুক নিরোধ আইন পাস হয় ১৯৮০ সালে।"
        },
        {
          "label": "খ",
          "question": "বাল্যবিবাহ বলতে কী বোঝ?",
          "explanation": "বাল্যবিবাহ বলতে অপ্রাপ্তবয়স্ক ছেলেমেয়ের বিবাহকে বোঝায়। বিবাহের প্রথম শর্ত হলো ছেলে-মেয়ের বয়স। প্রচলিত আইন অনুসারে বাংলাদেশে বিবাহের জন্য ছেলের বয়স কমপক্ষে ২১ বছর আর মেয়ের বয়স ১৮ বছর হতে হবে। কিন্তু বাস্তবে দেখা যায়, ছেলে ও মেয়ের প্রকৃত বয়সকে পাশ কাটিয়ে সমাজে অনেক বিবাহ সম্পন্ন হয়ে থাকে। এক্ষেত্রে ছেলে বা মেয়ে দুজনেরই অথবা কোনো একজনের বয়স কম হয়ে থাকে। আর এ ধরনের বিবাহই বাল্যবিবাহ।"
        },
        {
          "label": "গ",
          "question": "উদ্দীপকে জরিনার মামা কোন আইনের মাধ্যমে কাবিলের বিচার চাইতে পারেন? ব্যাখ্যা করো।",
          "explanation": "উদ্দীপকের জরিনার মামা ২০০৩ সালের নারী ও শিশু নির্যাতন রোধ আইনের মাধ্যমে কাবিলের বিচার চাইতে পারেন। আমাদের দেশে সামাজিকভাবে প্রতিটি স্তরে, প্রতিটি ক্ষেত্রে নারী নির্যাতনের ভয়াবহতা দিন দিন বেড়েই চলেছে। এমতাবস্থায় গণপ্রজাতন্ত্রী বাংলাদেশ সরকার জাতীয় সংসদ কর্তৃক 'নারী ও শিশু নির্যাতন দমন আইন ২০০০\" প্রণয়ন করে। আইনটি ২০০৩ সালে সংশোধিত হয়। এই আইনের নারী পাচার সম্পর্কিত ধারা অনুসারে উদ্দীপকের কাবিলের বিচার করা সম্ভব। কাবিল তার স্ত্রীকে কারণে-অকারণে নির্যাতন করে। এক পর্যায়ে এসে সে তার স্ত্রীকে এক নারী পাচারকারী দালালের কাছে বিক্রি করে দেয়। এমতাবস্থায় জরিনার মামা কাবিলের বিরুদ্ধে মামলা করেন। এখন নারী ও শিশু নির্যাতন দমন (সংশোধন) আইন, ২০০৩ এর ৫ নং ধারায় এ ধরনের অপরাধের প্রকৃতি ও শাস্তি সম্পর্কে বলা হয়েছে। উক্ত ধারা অনুসারে, 'যদি কোনো নারীকে কোনো পতিতার নিকট বা পতিতালয়ের ব্যবস্থাপকের নিকট বিক্রয় করা হয়, তাহলে যে ব্যক্তি এই কর্ম সাধন করেছেন তিনি সুনির্দিষ্ট দণ্ডে দণ্ডিত হবেন। এক্ষেত্রে উত্ত ব্যক্তি মৃত্যুদণ্ডে বা যাবজ্জীবন কারাদণ্ডে বা অনধিক বিশ বছর কিন্তু অন্যূন দশ বছর সশ্রম কারাদণ্ডে দণ্ডিত হবেন এবং এর অতিরিক্ত অর্থদণ্ডেও দণ্ডিত হবেন'। কাবিলের ক্ষেত্রেও অনুরূপ শাস্তি প্রযোজ্য হবে।"
        },
        {
          "label": "ঘ",
          "question": "সমাজে শান্তি প্রতিষ্ঠায় উক্ত আইনের গুরুত্ব ব্যাখ্যা করো ।",
          "explanation": "সমাজে শান্তি প্রতিষ্ঠায় 'নারী ও শিশু নির্যাতন দমন (সংশোধন) আইন, ২০০৩' গুরুত্বপূর্ণ ভূমিকা রাখছে। সমাজ থেকে নানা ধরনের অপরাধ নিরসনকল্পে আইন প্রণয়ন ও তার যথাযথ বাস্তবায়নের কোনো বিকল্প নেই। আমাদের সমাজে নারী ও শিশু নির্যাতন অন্যতম সামাজিক অপরাধের অন্তর্ভুক্ত। এর ফলে সমাজে শান্তি নষ্ট হয়। এ প্রেক্ষিতে সরকার ২০০৩ সালে নারী ও শিশু নির্যাতন দমন আইনকে আরও কার্যকর করার জন্য ঢেলে সাজিয়েছে। আমাদের সমাজে নারীরা প্রতিনিয়ত নানাভাবে ঘরে-বাইরে নির্যাতিত হচ্ছে। যৌতুকের কারণে তারা স্বামী ও শ্বশুরবাড়ির লোকদের স্বারা নিগৃহীত হয়, কখনো যৌন নিপীড়নের শিকার হয়, আবার কখনো পড়ে পাচারকারীদের খপ্পরে। এভাবে অত্যাচার-নির্যাতনের শিকার হওয়া থেকে বাঁচতে এক সময় তারা আত্মহননের পথ বেছে নেয়। অন্যদিকে, আমাদের সমাজে শিশুশ্রম, শিশু পাচার প্রভৃতি অপরাধমূলক ঘটনাও প্রতিনিয়ত ঘটে চলেছে। এ সকল অপরাধ নিরসনে আলোচ্য আইনে কঠোর শাস্তির ব্যবস্থা রাখা হয়েছে। পূর্বেকার বলবৎ আইনগুলোর তুলনায় এ আইন নারী ও শিশু নির্যাতন দমনের ক্ষেত্রে অধিক ফলপ্রসূ। ফলে এ আইনটি সমাজে শান্তি প্রতিষ্ঠায় অত্যন্ত কার্যকর। তবে এই আইনের প্রয়োগকে আরও সুনিশ্চিত করা প্রয়োজন। পরিশেষে বলা যায়, আলোচ্য আইনটি যদি যথার্থভাবে প্রয়োগ করা যায় তবে সমাজ থেকে নারী ও শিশু নির্যাতন আরও হ্রাস পাবে।"
        }
      ]
    },
    {
      "number": "11",
      "uddipok": "সাব্বির একটি বিশ্ববিদ্যালয় থেকে সমাজকর্ম বিষয়ের উপর সম্মান কোর্সে অধ্যয়ন করছে। তাকে তার শ্রেণি শিক্ষক পেশাগত দক্ষতা বৃদ্ধির জন্য কোনো একটি সেবামূলক প্রতিষ্ঠানে প্রেরণ করেন এবং কিছু পরামর্শ দেন যা তাকে তার লক্ষ্য বাস্তবায়নের জন্য অবশ্যই পালন করতে হবে। পরামর্শগুলো হলো- সমস্যাগ্রস্ত ব্যক্তিকে সাদরে গ্রহণ করবে, ক্লায়েন্টদের প্রতি সম্মান প্রদর্শন করবে, ক্লায়েন্টদের সাথে সু-সম্পর্ক স্থাপন করবে, ক্লায়েন্টদের সাথে ব্যক্তিগত সম্পর্ক স্থাপন করবে না এবং ক্লায়েন্টদের প্রয়োজনীয় তথ্য প্রকাশ করবে না।",
      "tag": "DIN.B, BB, CTG.B 17",
      "sub_questions": [
        {
          "label": "ক",
          "question": "কখন থেকে কেস ম্যানেজমেন্টের ব্যবহার শুরু হয়?",
          "explanation": "সমাজকর্মে ১৯৭০ সাল থেকে কেস ম্যানেজমেন্টের ব্যবহার শুরু হয়।"
        },
        {
          "label": "খ",
          "question": "মাঠকর্ম বলতে কী বোঝ?",
          "explanation": "মাঠকর্ম (Field Work) বলতে কোনো বিষয়ের তাত্ত্বিক জ্ঞানকে বাস্তবে প্রয়োগ করাকে বোঝায়। মাঠকর্ম অনুশীলন সমাজকর্মে একটি অপরিহার্য বিষয়। কারণ সমাজকর্ম একটি ব্যবহারিক সামাজিক বিজ্ঞান। এর তাত্ত্বিক ধারণাকে সুনির্দিষ্ট প্রক্রিয়ার মধ্য দিয়ে বাস্তব ক্ষেত্রে প্রয়োগ করার জন্যই মাঠকর্ম অনুশীলন করা হয়। অর্থাৎ এটি সম্পূর্ণ প্রায়োগিক একটি বিষয়।"
        },
        {
          "label": "গ",
          "question": "উদ্দীপকে সাব্বিরকে যে পরামর্শ দেওয়া হয়েছে সমাজকর্মের ভাষায় তাকে কী বলে? পরামর্শগুলো কী কী? ব্যাখ্যা করো।",
          "explanation": "উদ্দীপকে সাব্বিরকে যে পরামর্শ দেয়া হয়েছে সমাজকর্মের ভাষায় তাকে মাঠকর্মের নীতিমালা বলা হয়। নীতি হলো সেসব মূল্যবোধ বা আদর্শ যা কোনো প্রতিষ্ঠানের লক্ষ্য অর্জনের ক্ষেত্রে দিকনির্দেশনা হিসেবে কাজ করে। মাঠকর্ম অনুশীলনের জন্য মাঠকর্মীকেও কিছু নিয়ম-নীতি মেনে চলতে হয় যার মাধ্যমে তিনি অর্জিত জ্ঞানের সফল প্রয়োগ ঘটাতে পারেন। উদ্দীপকে এ ধরনেরই কিছু নিয়ম উল্লেখ করা হয়েছে। সাব্বির সমাজকর্মের ছাত্র। চতুর্থ বর্ষে পড়ার সময় তাকে একটি সেবামূলক প্রতিষ্ঠানে পাঠানো হয়। এর উদ্দেশ্য ছিল তাত্ত্বিক জ্ঞানের প্রয়োগ ঘটানো। এক্ষেত্রে শিক্ষক তাকে কিছু পরামর্শ দেন। তার প্রথম পরামর্শটি মাঠকর্মের অংশগ্রহণ নীতির প্রতিফলন। অর্থাৎ সাহায্যার্থী ব্যক্তিকে সাব্বির সাদরে গ্রহণ করবে। দ্বিতীয় পরামর্শ অনুসারে সাব্বিরকে ক্লায়েন্টের প্রতি সম্মান প্রদর্শন করতে হবে, যা মাঠকর্মের সাহায্যার্থীর মূল্য ও মর্যাদা বিষয়ক নীতির সাথে সম্পর্কিত। তৃতীয় পরামর্শটি যোগাযোগের নীতির সাথে সাদৃশ্যপূর্ণ। এক্ষেত্রে সাব্বিরকে ক্লায়েন্টদের সাথে ভালো সম্পর্ক গড়ে তোলার মাধ্যমে সফল যোগাযোগ স্থাপন করতে হবে। শেষ দুটি পরামর্শ যথাক্রমে আত্মসচেতনতার নীতি ও গোপনীয়তার নীতিকে প্রকাশ করে। অর্থাৎ সাহায্যার্থীর সাথে সাব্বির ব্যক্তিগত সম্পর্ক স্থাপন করবে না এবং সাহায্যার্থীর যাবতীয় তথ্য গোপন রাখবে। এভাবে সে মাঠকর্ম অনুশীলনের সময় এ নিয়মগুলো প্রয়োগের মাধ্যমে সফলতা অর্জন করবে।"
        },
        {
          "label": "ঘ",
          "question": "একজন সমাজকর্মীকে তার দক্ষতা অর্জনের জন্য উক্ত পরামর্শ ছাড়া আর কী কী নিয়ম মেনে চলতে হয় বলে তুমি মনে কর?",
          "explanation": "একজন সমাজকর্মীকে দক্ষতা অর্জনের জন্য উদ্দীপকের পরামর্শ ছাড়াও আরও কিছু নিয়ম মানতে হয়। এর মধ্যে আছে- লক্ষ্য নির্ধারণ নীতি, নমনীয় কর্মকাঠামো, সম্পদের সদ্ব্যবহার নীতি, পেশাগত সম্পর্ক নীতি, মূল্যায়ন নীতি প্রভৃতি। প্রায়োগিক দক্ষতা অর্জনের জন্য এই সব নীতির সমন্বয় ঘটানো জরুরি। মাঠকর্ম অনুশীলনের মাধ্যমে একজন সমাজকর্মী তাত্ত্বিক জ্ঞানকে বাস্তবে প্রয়োগ করেন। এক্ষেত্রে তাকে যে সব নীতি অনুসরণ করতে হয় তার মধ্যে কয়েকটি নীতি উদ্দীপকে উল্লেখিত হয়েছে। এগুলো ছাড়াও অন্য কিছু নিয়ম মেনে চলার মাধ্যমে একজন সমাজকর্মী সফলভাবে নিজের দক্ষতার বিকাশ ঘটাতে পারেন। একজন মাঠকর্মীকে শুরুতেই কাজ শেষ করার জন্য লক্ষ্য নির্ধারণ করে নিতে হবে। কারণ লক্ষ্য অনুযায়ীই তাকে পরিকল্পনা করতে হবে। এক্ষেত্রে সম্পদের সদ্ব্যবহারের নীতি অবশ্যই মেনে চলতে হবে। অর্থাৎ সম্পদের সীমাবদ্ধতা পরিমাপ করে সাহায্যার্থীকে সম্ভাব্য সর্বোচ্চ সহায়তা প্রদান করতে হবে। তবে মাঠকর্মী তার সাহায্যার্থীর জন্য এমন কর্ম-পরিকল্পনা করবেন তা যেন যে কোনো পরিস্থিতিতে পরিবর্তন করা যায়। এর পাশাপাশি একজন মাঠকর্মীকে অবশ্যই পেশাগত সম্পর্ক নীতি মেনে চলতে হবে। তার চেষ্টা থাকবে খুব দ্রুত সাহায্যার্থীর সাথে পেশাগত সম্পর্ক তৈরি করার। এগুলোর পাশাপাশি প্রতিষ্ঠানের লক্ষ্য ও উদ্দেশ্য এবং তত্ত্বাবধায়কের উপদেশ মেনে চলতে হবে। সর্বোপরি, সমাজকর্মীকে প্রতিটি পর্যায়ে নিজের কাজের মূল্যায়ন করতে হবে। পরিশেষে বলা যায়, উদ্দীপকে উল্লেখিত পরামর্শগুলোর পাশাপাশি এ নীতিগুলো মেনে চললে একজন সমাজকর্মী নিজের দক্ষতার বিকাশ ঘটাতে পারবেন।"
        }
      ]
    }
  ]
}