{
  "title": "ঢাকা, রাজশাহী, কুমিল্লা, সিলেট, যশোর ২০১৭",
  "subtitle": "সমাজকর্ম (11)",
  "questions": [
    {
      "number": "1",
      "uddipok": "পঞ্চগড়ের সফিকুলের নাম দেশবাসীর মুখে মুখে। কারণ সে এবার ভর্তি পরীক্ষায় মেধা তালিকায় স্থান করে ঢাকা মেডিকেল কলেজে ভর্তি হওয়ার সুযোগ পেয়েছে। অথচ কখনও দুবেলা দুমুঠো পেট ভরে খাবার পায়নি। এক কাপড়ে কেটেছে, অসুস্থ মায়ের চিকিৎসা করাতে ব্যর্থ হয়েছে বার বার। পরিবারের ছয় সদস্য নিয়ে গাদাগাদি করে জরাজীর্ণ ঘরে সে রাত কাটাতো। অবশ্য পরিবারটি ‘দশ টাকা কেজি চাল’ কর্মসূচির আওতায় ছিল। আর এর মধ্যেই সফিকুল স্বপ্ন দেখতো সে ডাক্তার হবে, অসুস্থ মাকে সুস্থ করে তুলবে, সাথে সাথে গ্রামবাসীর সেবা করবে।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "মৌলিক মানবিক চাহিদা কয়টি?",
          "explanation": "মৌলিক মানবিক চাহিদা ছয়টি। যথা- খাদ্য, বস্ত্র, বাসস্থান, শিক্ষা, চিকিৎসা, চিত্তবিনোদন।"
        },
        {
          "label": "খ",
          "question": "বস্ত্ৰকে কেন মানবিক চাহিদা বলা হয়?",
          "explanation": "মানুষের পক্ষে বস্ত্র ছাড়া সভ্য সমাজে বসবাস করা সম্ভব নয়। এ কারণে বস্ত্রকে মানবিক চাহিদা বলা হয়। সুস্থ ও স্বাভাবিক জীবনযাপনের জন্য প্রয়োজনীয় চাহিদাগুলোই মানবিক চাহিদা। সামাজিক পরিচিতি ও মর্যাদা রক্ষার জন্য মানবিক বা সামাজিক চাহিদার গুরুত্ব অপরিসীম। বস্ত্র এ ধরনেরই একটি চাহিদা। বস্ত্র ছাড়া মানুষের পক্ষে সভ্য সমাজে থাকা সম্ভব নয়। পোশাক একদিকে লজ্জা নিবারণ করে মানুষকে সমাজে মর্যাদার সঙেগে বাস করতে সাহযয্য করে। অন্যদিকে প্রাকৃতিক দুর্যোগ এবং নানা ধরনের রোগজীবাণু থেকে রক্ষা করে।"
        },
        {
          "label": "গ",
          "question": "উদ্দীপকে সফিকুল কোন চাহিদা পূরণের স্বপ্ন দেখেছে? ব্যাখ্যা করো।",
          "explanation": "উদ্দীপকের সফিকুল মৌলিক মানবিক চাহিদা পূরণের স্বপ্ন দেখেছে।একজন মানুষের শারীরিক, মানসিক ও সামাজিক বিকাশ এবং সভ্য সমাজে বেঁচে থাকার জন্য প্রয়োজনীয় চাহিদাই হলো মৌলিক মানবিক চাহিদা। এ চাহিদাগুলো পূরণ না হলে সভ্য সমাজে ভালোভাবে টিকে থাকা যায় না। প্রখ্যাত মার্কিন সমাজবিজ্ঞানী শার্লট টোলে তাঁর 'Common Human Needs' গ্রন্থে ছয়টি মৌলিক মানবিক চাহিদার উল্লেখ করেছেন।সেগুলো হলো— খাদ্য, বস্ত্র, বাসস্থান, শিক্ষা, স্বাস্থ্য ও চিত্তবিনোদন।সমাজে সুন্দরভাবে বেঁচে থাকার জন্য এই ছয়টি চাহিদা পূরণ হওয়া অত্যাবশ্যক। উদ্দীপকের সফিকুল কিছুদিন আগেও এই মৌলিক মানবিক চাহিদাগুলো থেকে বঞ্চিত ছিল। পর্যাপ্ত খাবার না পাওয়া,মায়ের চিকিৎসা করায় ব্যর্থতা, জরাজীর্ণ ঘরে গাদাগাদি করে বাস করা—এসব থেকে সফিকুলের আগের অবস্থা অনুমান করা যায়। কিন্তু বর্তমানে সে মেধাতালিকায় স্থান করে ঢাকা মেডিকেল কলেজে ভর্তির সুযোগ পেয়েছে। এর ফলে তার সামনে নতুন সম্ভাবনার দ্বার উন্মোচিত হয়েছে। সফিকুল এখন ডাক্তার হয়ে সংসারের দারিদ্র্য দূর করতে পারবে। মা ও গ্রামবাসীর চিকিৎসা করতে পারবে। সে পরিবারের সবার জন্য উপযুক্ত বাসস্থান, ভালো পোশাক এবং চিত্তবিনোদনের ব্যবস্থাও করতে পারবে। অর্থাৎ সফিকুল মৌলিক মানবিক চাহিদাগুলো পুরণের মাধ্যমে সমাজে সম্মানের সাথে বসবাস করতে পারবে।"
        },
        {
          "label": "ঘ",
          "question": "উদ্দীপকে উল্লেখিত কর্মসূচি কি মৌলিক মানবিক চাহিদা পূরণে যথেষ্ট? মতামত দাও।",
          "explanation": "উদ্দীপকে বাংলাদেশের অতি দরিদ্র জনগোষ্ঠীর অন্যতম মৌলিক মানবিক চাহিদা খাদ্যের অভাব পূরণে সরকারের 'দশ টাকা কেজি চাল' কর্মসূচির উল্লেখ করা হয়েছে। মৌলিক মানবিক চাহিদা পূরণে কেবল এই কর্মসূচিটি যথেষ্ট নয়। বাংলাদেশের সংবিধান অনুসারে দেশের মানুষের মৌলিক মানবিক চাহিদা পূরণ করা রাষ্ট্রের দায়িত্ব। আর এই দায়িত্ব পালনে সরকারকে নানামুখী পদক্ষেপ গ্রহণ করতে হয়। এক্ষেত্রে মৌলিক মানবিক চাহিদা পূরণে খাদ্য, বস্ত্র, বাসস্থান, শিক্ষা, চিকিৎসা ও চিত্তবিনোদনসহ প্রতিটি খাতেই সরকারকে গুরুত্ব দিতে হবে। দরিদ্র জনগোষ্ঠীর খাদ্য নিরাপত্তা নিশ্চিত করতে বাংলাদেশ সরকারের বিভিন্ন সামাজিক নিরাপত্তামূলক কর্মসূচি রয়েছে। 'দশ টাকা কেজি চাল’ এ ধরনেরই একটি কর্মসূচি। এই কর্মসূচির ফলে উদ্দীপকের সফিকুলের।পরিবারের মতো অনেক দরিদ্র পরিবার উপকৃত হচ্ছে। তবে এই কর্মসূচিটি কেবল খাদ্যের চাহিদা পূরণ করে। অর্থাৎ অন্য মৌলিক চাহিদা পূরণের জন্যও আরও কর্মসূচি প্রয়োজন। বিশেষ করে শিক্ষা ও চিকিৎসা খাতে স্বল্প ব্যয়ে প্রয়োজনীয় সেবা নিশ্চিত করা প্রয়োজন। এছাড়া সাধারণ মানুষের বস্ত্রের চাহিদা পুরণে উৎপাদন বৃদ্ধি, বাসস্থান সমস্যার সমাধানে প্রকল্প গ্রহণ ইত্যাদি ব্যবস্থাও করা প্রয়োজন। বর্তমান সরকার উদ্দীপকে উল্লেখিত কর্মসূচির পাশাপাশি ওপরে আলোচিত খাতগুলোতেও নানা পদক্ষেপ নিয়েছে। যা মৌলিক মানবিক চাহিদা পূরণে কার্যকর ভূমিকা রাখবে।"
        }
      ]
    },
    {
      "number": "2",
      "uddipok": "সাভারে একটি গার্মেন্টসে মালিক ও শ্রমিক দ্বন্দ্বের কারণে উৎপাদন বন্ধ হয়ে যায়। ফলে নিম্ন শ্রেণির কর্মচারিদের ছাঁটাই করে মালিক নতুন করে কারখানা শুরু করতে চাইলে তারা প্রতিবাদ ও আন্দোলন শুরু করে। উচ্চবিত্ত কর্মকর্তাদের সমস্যা না হলেও নিম্ন শ্রেণির কর্মীদের পথে বসতে হয়। এদের সমস্যা সমাধান ও উভয় পক্ষের মধ্যে সমঝোতা করার জন্য তৃতীয় পক্ষের প্রয়োজন উপলব্ধি করে।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "ক্লিনিক্যাল সমাজকর্ম কী?",
          "explanation": "ক্লিনিক্যাল সমাজকর্ম হলো সমাজকর্মের একটি বিশেষ শাখা যেখানে সাহায্যার্থীর সমস্যা (রোগ) নির্ণয় বা পরীক্ষা-নিরীক্ষা করে সমাধানের ব্যবস্থা গ্রহণ করার ক্ষেত্রে সাহায্য করা হয়।"
        },
        {
          "label": "খ",
          "question": "প্রবীণ সমাজকর্ম বলতে কী বোঝ?",
          "explanation": "প্রবীণ সমাজকর্ম বলতে সমাজকর্মের এমন শাখাকে বোঝায় যেটি প্রবীণদের সার্বিক কল্যাণের জন্য কাজ করে । বর্তমানে প্রবীণদের বিশেষ জনগোষ্ঠী হিসেবে বিবেচনা করা হয়। তাই সবচেয়ে ঝুঁকিপূর্ণ জনগোষ্ঠী হিসেবে প্রবীণকল্যাণের প্রতি বিশ্বের সবদেশে বিশেষ গুরুত্ব দেয়া হচ্ছে। এ প্রেক্ষিতেই প্রবীণ সমাজকর্মের উদ্ভব হয়েছে।সমাজকর্ম অভিধানের (১৯৯৫) ব্যাখ্যানুযায়ী, প্রবীণকল্যাণ সমাজকর্ম হলো সমাজকর্মের বিশেষ অনুশীলন ক্ষেত্র, যাতে প্রবীণ জনগোষ্ঠীর মনো-সামাজিক চিকিৎসা এবং প্রবীণ ব্যক্তিদের জন্য কর্মসূচি প্রণয়নের প্রতি বিশেষ গুরুত্ব দেয়া হয়।"
        },
        {
          "label": "গ",
          "question": "উদ্দীপকের সমস্যা সমাধানের জন্য সমাজকর্মের কোন বিশেষায়িত শাখা তৃতীয় পক্ষ হিসেবে কাজ করতে পারে? ব্যাখ্যা করো।",
          "explanation": "উদ্দীপকের মালিক-শ্রমিক দ্বন্দ্ব নিরসনের জন্য সমাজকর্মের অন্যতম বিশেষায়িত শাখা শিল্প সমাজকর্ম তৃতীয় পক্ষ হিসেবে কাজ করতে পারে। শিল্প সমাজকর্ম শিল্প প্রতিষ্ঠানের সাথে সংশ্লিষ্ট নানা সমস্যা নিয়ে কাজ করে। বিশেষ করে শিল্প প্রতিষ্ঠানে মালিক-শ্রমিক সম্পর্কের উন্নয়ন এবং শ্রমিকদের অধিকার ও সুযোগ-সুবিধা নিশ্চিতকরণে শিল্প সমাজকর্ম কাজ করে। এক্ষেত্রে উদ্দীপকের সমস্যাটি শিল্প সমাজকর্মের পরিধির আওতাভুক্ত।উদ্দীপকের বর্ণনা অনুসারে, সাভারের একটি গার্মেন্টসে মালিক-শ্রমিক দ্বন্দ্বের কারণে প্রতিষ্ঠানটির উৎপাদন বন্ধ হয়ে যায়। এক্ষেত্রে মালিক পক্ষের স্বার্থের কারণে শিল্প প্রতিষ্ঠানটির নিম্ন পর্যায়ের কর্মীরা তাদের প্রাপ্য অধিকার থেকে বঞ্চিত হচ্ছে। এ প্রেক্ষিতে প্রতিষ্ঠানটিতে সৃষ্ট সংকটাবস্থার অবসান ঘটাতে তৃতীয় পক্ষ হিসেবে একজন শিল্প সমাজকর্মী নিরপেক্ষ ভূমিকা পালন করতে পারেন। প্রকৃতপক্ষে এ ধরনের সংকটের কারণেই সময়ের প্রয়োজনে শিল্প সমাজকর্মের উদ্ভব ও বিকাশ ঘটেছে। সমাজকর্ম বিশেষজ্ঞদের নিয়োগের মাধ্যমে শিল্প-শ্রমিকদের চাহিদা, শ্রমিক উন্নয়ন এবং বৃহৎ সংগঠনের লক্ষ্য অর্জনে সহায়তা প্রদান করাই শিল্প সমাজকর্মের মূল লক্ষ্য। এক্ষেত্রে মালিক ও শ্রমিকপক্ষের মধ্যকার নানা সমস্যা সমাধানে শিল্প সমাজকর্ম যুক্তিসঙ্গত ও বিজ্ঞানভিত্তিক উপায় বাতলে দেয়। তাই বলা যায়,উদ্দীপকের সমস্যা সমাধানে পেশাদার সমাজকর্মের বিশেষায়িত শাখা শিল্প সমাজকর্মের ভূমিকা অত্যন্ত কার্যকর ও ফলপ্রসূ হবে।"
        },
        {
          "label": "ঘ",
          "question": "উদ্দীপকে উল্লেখিত সমস্যার সমাধানে তৃতীয় পক্ষ কীভাবে ভূমিকা রাখতে পারে? মতামত দাও ।",
          "explanation": "উদ্দীপকে উল্লেখিত মালিক-শ্রমিক দ্বন্দ্ব নিরসনে শিল্প সমাজকর্ম পরামর্শ প্রদান ও কার্যকর হস্তক্ষেপের মাধ্যমে ভূমিকা রাখতে পারে । শিল্প প্রতিষ্ঠান পরিচালনার কিছু সুনির্দিষ্ট বিধি-বিধান রয়েছে। বিশেষ করে শ্রম আইনে এ বিষয়ে বিস্তারিত আলোকপাত করা হয়েছে। এ প্রেক্ষিতে মালিক-শ্রমিক দ্বন্দ্বের সমাধানে শ্রম আইন অনুসারে প্রয়োজনীয় পদক্ষেপ গ্রহণে শিল্প সমাজকর্ম ভূমিকা রাখে। উদ্দীপকেও শিল্প সমাজকর্মের এরূপ ভূমিকা ফলপ্রসূ হবে। উদ্দীপকের সাভারের গার্মেন্টস প্রতিষ্ঠানটিতে মালিক-শ্রমিক দ্বন্দ্ব সৃষ্টি হয়েছে। এখন শিল্প সমাজকর্মীরা এই দ্বন্দ্ব সৃষ্টির পেছনে বিদ্যমান কারণ নির্ধারণ করে প্রয়োজনীয় ব্যবস্থা নিতে পারেন। দ্বন্দ্বের কারণ চিহ্নিত করার পর তারা বিদ্যমান শ্রম আইনের আলোকে এর সমাধান নির্ধারণ করবেন। পরবর্তী ধাপে তারা মালিক ও শ্রমিক পক্ষের মধ্যে সেতুবন্ধন সৃষ্টির কাজ করবেন। তাদের সাথে আলোচনার মাধ্যমে সমস্যার প্রকৃতি ও কারণ তুলে ধরে সমাধানের পথ নির্দেশ করে দেবেন। এক্ষেত্রে মূলত শিল্প সমাজকর্মীরা দল সমাজকর্মের পদ্ধতির আলোকে সমস্যা সমাধানে কাজ করবেন। তারা সাভারের শিল্প প্রতিষ্ঠানটিতে বিদ্যমান দল বা সমষ্টিকে অর্থাৎ মালিক-শ্রমিক পক্ষকে পরামর্শ প্রদানের মাধ্যমে তাদের মধ্যে সমঝোতা সৃষ্টি করার চেষ্টা করবেন। এভাবে তারা আলোচ্য সমস্যার একটি যৌক্তিক সমাধান দিতে সমর্থ হবেন। পরিশেষে বলা যায়, উদ্দীপকের সমস্যা সমাধানে শিল্প সমাজকর্মের কর্মপদ্ধতি প্রয়োগের কোনো বিকল্প নেই।"
        }
      ]
    },
    {
      "number": "3",
      "uddipok": "রাজিব একটি নামকরা বিশ্ববিদ্যালয় থেকে দর্শনে স্নাতকোত্তর ডিগ্রি নিয়েছেন। সরকারি ও বেসরকারি প্রতিষ্ঠানে তিনি চাকরির চেষ্টা করছেন। তবে প্রচলিত মজুরি কাঠামোতে চাকরি করতে ইচ্ছুক থাকা সত্ত্বেও তিনি চাকরি পেতে অসমর্থ হন। অন্যদিকে পুঁজি না থাকায় তার পক্ষে ব্যবসা করাও সম্ভব হচ্ছে না। তাই বর্তমানে তিনি অনেকাংশে হতাশাগ্রস্ত।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "অপুষ্টি কী?",
          "explanation": "অপুষ্টি হলো খাদ্যের গুণগত ও পরিমাণগত ভারসাম্যহীনতার ফলে সৃষ্ট শারীরিক সমস্যা।"
        },
        {
          "label": "খ",
          "question": "বাল্যবিবাহ বলতে কী বোঝ?",
          "explanation": "বাল্যবিবাহ বলতে অপ্রাপ্তবয়স্ক ছেলে-মেয়ের বিয়েকে বোঝায়। বাংলাদেশের প্রচলিত আইন অনুসারে বিয়ের জন্য ছেলের বয়স কমপক্ষে ২১ বছর আর মেয়ের বয়স ১৮ বছর হতে হবে। এর কম বয়সে কোনো ছেলে-মেয়ের বিয়ে হলে সেটা বাল্যবিবাহ হবে। অনেকসময় ছেলে ও মেয়ের প্রকৃত বয়সকে গোপন রেখে তারা বিয়ের উপযোগী হওয়ার আগেই বাল্যবিবাহ দিতে দেখা যায় ।"
        },
        {
          "label": "গ",
          "question": "রাজিবের বিষয়টি কোন ধরনের সমস্যাকে ইঙ্গিত করে? ব্যাখ্যা করো।",
          "explanation": "রাজিবের চাকরি না পাওয়া এবং কর্মসংস্থানের সুযোগ সৃষ্টি করতে না পারার বিষয়টি বাংলাদেশের অন্যতম সামাজিক সমস্যা বেকারত্বকে নির্দেশ করে । বেকারত্ব যেকোনো দেশের জন্য অভিশাপস্বরূপ। এর ফলে কাজ করার সামর্থ্য, ইচ্ছা ও যোগ্যতা থাকা সত্ত্বেও অসংখ্য যুবক অলস সময় কাটাতে বাধ্য হয়। এ অবস্থা তাদের ব্যক্তিজীবনকে ক্ষতিগ্রস্ত করার পাশাপাশি জাতীয় অর্থনীতিতেও নেতিবাচক প্রভাব রাখে। উদ্দীপকের রাজিব দর্শনে স্নাতকোত্তর ডিগ্রি নিয়েছেন অর্থাৎ তিনি উচ্চশিক্ষিত। কিন্তু বিভিন্ন সরকারি-বেসরকারি প্রতিষ্ঠানে চেষ্টা করেও তিনি চাকরি পাচ্ছেন না। আবার যথেষ্ট পুঁজি না থাকায় ব্যবসাও করতে পারছেন না। এক্ষেত্রে বলা যায়, রাজিবের চাকরি করার মতো যোগ্যতা এবং ইচ্ছা থাকা সত্ত্বেও তিনি কাঙ্ক্ষিত চাকরি পাচ্ছেন না। এ বিষয়টির সাথে বেকারত্বের মিল আছে। কারণ শুধু কর্মহীনতা বেকারত্ব নয়। যখন একজন কর্মক্ষম লোক শিক্ষাগত যোগ্যতা ও দক্ষতা অনুসারে প্রচলিত মজুরির ভিত্তিতে কাজ করতে চায় কিন্তু কাজ পায় না তখন সে অবস্থাকেও বেকারত্ব বলা যায়। উদ্দীপকে রাজিবের ক্ষেত্রে এ রকম পরিস্থিতি সৃষ্টি হয়েছে। সুতরাং বলা যায়, উদ্দীপকটি বেকারত্ব সমস্যার একটি বাস্তব উদাহরণ।"
        },
        {
          "label": "ঘ",
          "question": "উদ্দীপকে ইঙ্গিতকৃত সমস্যা সমাধানে একজন সমাজকর্মীর ভূমিকা কী হতে পারে? তা বিশ্লেষণ করো।",
          "explanation": "উদ্দীপকে ইঙ্গিতকৃত বেকারত্ব সমস্যা সমাধানে একজন সমাজকর্মী সাহায্যকারী হিসেবে ভূমিকা রাখতে পারেন। বেকারত্ব একটি মৌলিক সমস্যা। কোনো বিক্ষিপ্ত কর্মসূচির মাধ্যমে এ সমস্যার সমাধান সম্ভব নয়। এজন্য প্রয়োজন সুষ্ঠু পরিকল্পনা ও সে অনুযায়ী কর্মসূচি গ্রহণ করা। এক্ষেত্রে একজন সমাজকর্মী সমাজকর্মের মৌলিক ও সহায়ক পদ্ধতির আলোকে নানা পদক্ষেপ গ্রহণের মাধ্যমে সমস্যা সমাধানে কাজ করতে পারেন। উদ্দীপকের রাজিবের মতো অসংখ্য তরুণ দেশে প্রচলিত পদ্ধতিতে উচ্চশিক্ষা গ্রহণের পরও চাকরি পাচ্ছেন না। এক্ষেত্রে একজন সমাজকর্মী তাদেরকে কারিগরি শিক্ষার প্রতি উদ্বুদ্ধ করতে পারেন। এছাড়া তিনি বেকার যুবক ও যুব মহিলাদের জন্য বিভিন্ন স্বেচ্ছাসেবী বা সমাজকল্যাণমূলক সংস্থার মাধ্যমে স্ব-কর্মসংস্থানমূলক কাজের জন্য ঋণের ব্যবস্থা করতে পারেন। এর ফলে পুঁজির স্বল্পতা কাটিয়ে উঠা একজন বেকারের জন্য সহজ হয়। আবার দেশের অতিরিক্ত জনসংখ্যা,সামাজিক কুসংস্কার (যেমন- ডাক্তার, ইঞ্জিনিয়ার কিংবা সরকারি চাকরি ছাড়া অন্য যেকোনো কাজে মর্যাদা নেই এ রকম ভাবা), কাজের ক্ষেত্রে নারী-পুরুষ বৈষম্য প্রভৃতিও বেকার সমস্যাকে প্রভাবিত করে। একজন সমাজকর্মী এ সমস্যা সমাধানে কাজ করতে পারেন। এক্ষেত্রে সাধারণ মানুষের ভুল ধারণা ভেঙে তাদের মাঝে সচেতনতা বৃদ্ধিতে তিনি ভূমিকা রাখতে পারেন। পরিশেষে বলা যায়, বেকারত্বের কারণ চিহ্নিত করে তা সমাধানে একজন সমাজকর্মীর ভূমিকা অত্যন্ত ফলপ্রসূ হতে পারে ।"
        }
      ]
    },
    {
      "number": "4",
      "uddipok": "শিল্পবিপ্লব পর স্বামী-স্ত্রীর কর্মব্যস্ততার কারণে পারিবারিক বন্ধন অনেক শিথিল হয়ে পড়ছে। শিশুদের বাবা-মা একদম সময় দিতে পারে না বলে শিশুদের মাঝে অসংযত আচরণ, কুপ্রবৃত্তি ও অমানবিক আচরণ বৃদ্ধি পাচ্ছে। আজকাল শিশুরা টিভির ধর্মীয় বা শিক্ষামূলক অনুষ্ঠান দেখতে পছন্দ করে না, বরং তারা বিদেশি চ্যানেল, ফেসবুক,ইন্টারনেট, মোবাইল ও চ্যাট করতে পছন্দ করে । বাবা-মার অনুপস্থিতি ও নিয়ন্ত্রণহীনতার কারণেই কিশোর অপরাধ ও কিশোর মাদকসেবীর সংখ্যা বৃদ্ধি পাচ্ছে যা সামাজিক সমস্যা সৃষ্টি করছে।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "“প্রতিষ্ঠান হল সেসব প্রতিষ্ঠিত কর্মপদ্ধতি, যেগুলোর মাধ্যমে গোষ্ঠীর কার্যকলাপের বৈশিষ্ট্য সূচিত হয়।”— কে বলেছেন?",
          "explanation": "“প্রতিষ্ঠান হলো সেসব প্রতিষ্ঠিত কর্মপদ্ধতি, যেগুলোর মাধ্যমে গোষ্ঠীর কার্যকলাপের বৈশিষ্ট্য সূচিত হয়”, এ সংজ্ঞাটি ব্রিটিশ সমাজবিজ্ঞানী ম্যাকাইভার এবং পেজের।"
        },
        {
          "label": "খ",
          "question": "আইন প্রয়োগকারী সংস্থা বলতে কী বোঝ?",
          "explanation": "আইন প্রয়োগকারী সংস্থা বলতে সেই সব সরকারি প্রতিষ্ঠান ও সংস্থাগুলোকে বোঝায়, যারা আইন, নীতি ও বিধি-বিধান বাস্তবায়ন, অপরাধ প্রতিরোধ এবং অপরাধীদের গ্রেফতার ও বিচার কার্যক্রম পরিচালনার জন্য দায়িত্বশীল। পুলিশ, গোয়েন্দা সংস্থা, আদালত এবং সশস্ত্র বাহিনী ইত্যাদি হলো আইন প্রয়োগকারী সংস্থা । আইন প্রয়োগকারী সংস্থার মূল কাজ হলো জনগণের নিরাপত্তা নিশ্চিত করা এবং সমাজে শৃঙ্খলা বজায় রাখা।"
        },
        {
          "label": "গ",
          "question": "অনুচ্ছেদে শিশুদের উল্লিখিত আচরণ নিয়ন্ত্রণে কোন প্রতিষ্ঠান ব্যর্থ হয়েছে? ব্যাখ্যা করো।",
          "explanation": "অনুচ্ছেদে শিশুদের উল্লিখিত কুপ্রবৃত্তি, অসংযত ও অমানবিক আচরণ নিয়ন্ত্রণে ব্যর্থ হয়েছে পরিবার। জন্মের পর একটি শিশু পরিবারেই বেড়ে ওঠে। তার স্বাভাবিক ও সুষ্ঠু বিকাশে পরিবারের ভূমিকাই মুখ্য। পরিবারই হলো শিশুর জন্য প্রথম শিক্ষাপ্রতিষ্ঠান। আর মা-বাবা শিশুকে সামাজিক নিয়ম ও নৈতিকতার শিক্ষা দেওয়ার জন্য দায়বদ্ধ। কিন্তু বর্তমান সময়ে পরিবার তার দায়িত্ব পালনে অনেক ক্ষেত্রেই ব্যর্থ হচ্ছে। উদ্দীপকে বর্তমান প্রজন্মের ছেলে-মেয়েদের কিছু নেতিবাচক বৈশিষ্ট্যের উল্লেখ করা হয়েছে। তারা টিভিতে ধর্মীয় বা শিক্ষামূলক অনুষ্ঠান দেখতে পছন্দ করে না, বরং তাদের অনেকেই বিদেশি চ্যানেল, ফেসবুক, মোবাইল ফোন প্রভৃতি নিয়ে ব্যস্ত থাকে। এর ফলে তাদের চারিত্রিক গঠন সুষ্ঠুভাবে সম্পন্ন হচ্ছে না। আবার বাবা-মায়ের অনুপস্থিতি ও নিয়ন্ত্রণহীনতার কারণে তারা নানা ধরনের কিশোর অপরাধে লিপ্ত হচ্ছে। এমনকি জড়িয়ে যাচ্ছে মাদকাসক্তির জালে। অথচ তাদেরকে সুরক্ষা দেওয়ার দায়িত্ব পরিবারের। তাদের সুষ্ঠু সামাজিকীকরণের জন্য পরিবারের সদস্যদের, বিশেষ করে বাবা-মায়ের স্নেহ-ভালোবাসা অপরিহার্য। প্রত্যেক বাবা-মায়ের উচিত সন্তানদের পর্যাপ্ত সময় দেওয়া, তাদেরকে সুশিক্ষায় শিক্ষিত করে তোলা । কিন্তু সামাজিক মর্যাদা ও অর্থের পেছনে ছুটতে গিয়ে বা জীবিকার প্রয়োজনে বাধ্য হয়ে অনেক বাবা-মা সন্তানদের ঠিকমতো দেখাশোনা করতে পারছেন না। আর বাবা-মায়ের অনুপস্থিতি ও নিয়ন্ত্রণহীনতার কারণে কোনো কোনো শিশু-কিশোর বিপথে চলে যাচ্ছে। সুতরাং বলা যায়, উদ্দীপকে উল্লিখিত সমস্যার মূল কারণ পরিবারের ব্যর্থতা।"
        },
        {
          "label": "ঘ",
          "question": "উদ্দীপকের সমস্যা সমাধানে আধুনিক প্রযুক্তি কীভাবে ভূমিকা রাখতে পারে? সুপারিশ দাও ।",
          "explanation": "উদ্দীপকে উল্লিখিত কিশোর অপরাধ ও মাদকাসক্তি সমস্যার সমাধানে গণমাধ্যম সচেতনতা সৃষ্টির মাধ্যমে গুরুত্বপূর্ণ ভূমিকা রাখতে পারে। যেকোনো সামাজিক সমস্যা প্রতিরোধে জনসচেতনতা অত্যন্ত গুরুত্বপূর্ণ। কারণ জনগণ সচেতন হলে সম্মিলিতভাবে যেকোনো সমস্যা সমাধানে কাজ করা যায়। এক্ষেত্রে বিভিন্ন ধরনের গণমাধ্যম, যেমন- রেডিও, টেলিভিশন, চলচ্চিত্র, সামাজিক যোগাযোগ মাধ্যম প্রভৃতির সঠিক ব্যবহার কার্যকর ভূমিকা রাখতে পারে। উদ্দীপকে দেখা যায়, কিশোর-কিশোরীদের অপরাধী হয়ে ওঠার পেছনে তথ্যপ্রযুক্তি ও গণমাধ্যমের নেতিবাচক ব্যবহার একটি উল্লেখযোগ্য কারণ। এ সমস্যা সমাধানে পরিবারকেই এর সঠিক ব্যবহার নিশ্চিত করতে হবে। ছেলে-মেয়েরা টেলিভিশনে কোন ধরনের চ্যানেল বা অনুষ্ঠান দেখছে, ফেসবুকে কী করছে সব কিছু পর্যবেক্ষণ করতে হবে। এ সব মাধ্যম থেকে তাদেরকে সম্পূর্ণ দূরে সরিয়ে রাখাও সম্ভব নয়। এজন্য এ মাধ্যমগুলো থেকে তারা যেন শিক্ষা ও সুষ্ঠু বিনোদন নিতে পারে তা নিশ্চিত করতে হবে। গণমাধ্যম প্রতিষ্ঠানগুলো নানা আকর্ষণীয় উপায়ে কিশোর-কিশোরী থেকে শুরু করে সর্বস্তরের মানুষের মধ্যে সচেতনতা ছড়িয়ে দিতে পারে। সর্বোপরি সামাজিক যোগাযোগ মাধ্যমসহ সাম্প্রতিকতম প্রযুক্তিকে সচেতনতা সৃষ্টির হাতিয়ার হিসেবে কাজে লাগাতে হবে। উপরের আলোচনা থেকে বলা যায়, গণমাধ্যমের যথাযথ ব্যবহার উদ্দীপকে উল্লিখিত সমস্যা সমাধানে ফলপ্রসূ ভূমিকা রাখতে পারে।"
        }
      ]
    },
    {
      "number": "5",
      "uddipok": "",
      "tag": "BNMPC 24,DB, RB, CB, SB, JB 17",
      "sub_questions": [
        {
          "label": "ক",
          "question": "আইন কাকে বলে?",
          "explanation": "মানুষের বাহ্যিক আচার-আচরণ নিয়ন্ত্রণের লক্ষ্যে রাষ্ট্রীয় সার্বভৌম কর্তৃপক্ষ কর্তৃক প্রণীত এবং অনুমোদিত বিধিবদ্ধ নিয়ম-কানুনই আইন।"
        },
        {
          "label": "খ",
          "question": "সামাজিক আইন কীভাবে সামাজিক সমস্যা প্রতিকার ও প্রতিরোধ করে?",
          "explanation": "সামাজিক আইন অপরাধমূলক সামাজিক সমস্যা নিরসনে শাস্তিমূলক বিধান প্রণয়নের মাধ্যমে ভূমিকা রাখে। আমাদের সমাজে নানা ধরনের সমস্যা রয়েছে। যেমন- বাল্যবিবাহ, যৌতুক, নারী নির্যাতন, কিশোর অপরাধ ইত্যাদি। এ সকল সমস্যা সমাজে বিশৃঙ্খলা ও অশান্তি সৃষ্টি করে। এ প্রেক্ষিতে সামাজিক আইন প্রণীত হয় এবং এর মাধ্যমে উক্ত সমস্যাগুলোর প্রতিকার ও প্রতিরোধ করা রাষ্ট্রের পক্ষে সম্ভব হয়। এক্ষেত্রে সাম্য ও ন্যায়বিচার প্রতিষ্ঠায় সামাজিক আইনে সর্বাধিক গুরুত্ব দেওয়া হয়।"
        },
        {
          "label": "গ",
          "question": "ছকে প্রশ্নবোধক চিহ্নিত স্থানে কোন আইনের নাম লিখলে এ্যারো ছকগুলো হবে তার ধারা? ব্যাখ্যা করো।",
          "explanation": "ছকে প্রশ্নবোধক চিহ্নিত স্থানে 'মুসলিম পারিবারিক আইন, ১৯৬১ এর নাম লিখলে এ্যারো ছকগুলো হবে তার ধারা। কয়েক দশক আগে স্থানীয় মুসলমান সমাজে বহুবিবাহ, তালাক, ভরণপোষণ, উত্তরাধিকার প্রভৃতি বিষয়ে বেশ আইনি অসামঞ্জস্য ছিল। এজন্য তৎকালীন পাকিস্তান সরকার (বর্তমান বাংলাদেশ) নারীর মর্যাদা রক্ষা, অধিকার আদায়, পরিবারের সুখ-শান্তি এবং সম্পত্তিতে উত্তরাধিকার নিশ্চিত করার লক্ষ্যে ১৯৬১ সালে 'মুসলিম পারিবারিক আইন' কার্যকর করে। ছকে ১৯৬১ সালের মুসলিম পারিবারিক আইনের চারটি গুরুত্বপূর্ণ ধারার উল্লেখ করা হয়েছে। এই আইন অনুসারে প্রতিটি বিবাহ রেজিস্ট্রি হতে হবে। বিবাহ রেজিস্ট্রির জন্য ইউনিয়ন কাউন্সিল এক বা একাধিক ব্যক্তিকে লাইসেন্স দেবে। এই ধারাটি মুসলিম বিবাহের আইনগত ভিত্তি প্রতিষ্ঠা করেছে। ছকের সালিশি কাউন্সিল গঠন সম্পর্কিত ধারাটি বিভিন্ন পারিবারিক সমস্যা সমাধানে ভূমিকা রাখে। ইউনিয়ন পরিষদের চেয়ারম্যানের নেতৃত্বে এই সালিশি পরিষদ গঠিত হয়। এই পরিষদ স্ত্রীর খোরপোশ ও দেনমোহর আদায়ে সালিশি কার্যক্রম চালায়। স্ত্রীর প্রয়োজন ও চাহিদা অনুযায়ী ভরণপোষণ স্বামী দিতে না পারলে সালিশি পরিষদ স্ত্রীর আবেদনের পরিপ্রেক্ষিতে ভরণপোষণের অর্থের পরিমাণ নির্দিষ্ট করে দেয়। আলোচ্য আইনের তালাক ও বিবাহ বিচ্ছেদ সম্পর্কিত ধারাটিও অত্যন্ত গুরুত্বপূর্ণ। এই ধারা অনুসারে স্ত্রীকে তালাক দেওয়ার জন্য স্বামীকে ইউনিয়ন বা পৌর চেয়ারম্যানের কাছে লিখিত নোটিশ দিতে হবে। এরপর নির্দিষ্ট প্রক্রিয়ায় ৯০ দিন পর তালাক কার্যকর হবে। সুতরাং ছকে ১৯৬১ সালের মুসলিম পারিবারিক আইনের এ ধারাগুলোই দেখানো হয়েছে।"
        },
        {
          "label": "ঘ",
          "question": "ছকে উল্লিখিত বিষয়গুলোই কি শুধুমাত্র ঐ আইনের ধারা নাকি আরো ধারা আছে? পাঠ্যপুস্তকের আলোকে বিশ্লেষণ করো।",
          "explanation": "ছকে প্রশ্নবোধক চিহ্নিত স্থানে 'মুসলিম পারিবারিক আইন, ১৯৬১ এর নাম লিখলে এ্যারো ছকগুলো হবে তার ধারা। কয়েক দশক আগে স্থানীয় মুসলমান সমাজে বহুবিবাহ, তালাক, ভরণপোষণ, উত্তরাধিকার প্রভৃতি বিষয়ে বেশ আইনি অসামঞ্জস্য ছিল। এজন্য তৎকালীন পাকিস্তান সরকার (বর্তমান বাংলাদেশ) নারীর মর্যাদা রক্ষা, অধিকার আদায়, পরিবারের সুখ-শান্তি এবং সম্পত্তিতে উত্তরাধিকার নিশ্চিত করার লক্ষ্যে ১৯৬১ সালে 'মুসলিম পারিবারিক আইন' কার্যকর করে। ছকে ১৯৬১ সালের মুসলিম পারিবারিক আইনের চারটি গুরুত্বপূর্ণ ধারার উল্লেখ করা হয়েছে। এই আইন অনুসারে প্রতিটি বিবাহ রেজিস্ট্রি হতে হবে। বিবাহ রেজিস্ট্রির জন্য ইউনিয়ন কাউন্সিল এক বা একাধিক ব্যক্তিকে লাইসেন্স দেবে। এই ধারাটি মুসলিম বিবাহের আইনগত ভিত্তি প্রতিষ্ঠা করেছে। ছকের সালিশি কাউন্সিল গঠন সম্পর্কিত ধারাটি বিভিন্ন পারিবারিক সমস্যা সমাধানে ভূমিকা রাখে। ইউনিয়ন পরিষদের চেয়ারম্যানের নেতৃত্বে এই সালিশি পরিষদ গঠিত হয়। এই পরিষদ স্ত্রীর খোরপোশ ও দেনমোহর আদায়ে সালিশি কার্যক্রম চালায়। স্ত্রীর প্রয়োজন ও চাহিদা অনুযায়ী ভরণপোষণ স্বামী দিতে না পারলে সালিশি পরিষদ স্ত্রীর আবেদনের পরিপ্রেক্ষিতে ভরণপোষণের অর্থের পরিমাণ নির্দিষ্ট করে দেয়। আলোচ্য আইনের তালাক ও বিবাহ বিচ্ছেদ সম্পর্কিত ধারাটিও অত্যন্ত গুরুত্বপূর্ণ। এই ধারা অনুসারে স্ত্রীকে তালাক দেওয়ার জন্য স্বামীকে ইউনিয়ন বা পৌর চেয়ারম্যানের কাছে লিখিত নোটিশ দিতে হবে। এরপর নির্দিষ্ট প্রক্রিয়ায় ৯০ দিন পর তালাক কার্যকর হবে। সুতরাং ছকে ১৯৬১ সালের মুসলিম পারিবারিক আইনের এ ধারাগুলোই দেখানো হয়েছে।"
        }
      ]
    },
    {
      "number": "6",
      "uddipok": "অস্ট্রেলিয়ায় সমাজকর্ম পেশা হিসাবে স্বীকৃতি পেয়েছে। সে কারণে বিশ্ববিদ্যালয়গুলোতে ৪ বছর স্নাতক ও ২ বছরের স্নাতকোত্তর কোর্স চালু আছে। এই কোর্সগুলো অধ্যয়ন শেষে অবশ্যই শিক্ষার্থীদের বাস্তবক্ষেত্রে অভিজ্ঞতা অর্জনের জন্য কমপক্ষে ২টি কর্মক্ষেত্রে ৯৮০ ঘণ্টা কাজ করতে হবে। কর্মক্ষেত্র হিসাবে ব্যক্তি, পরিবার, সমষ্টি, আদিবাসী, নারী-পুরুষ, প্রবীণ হতে পারে। তাদের সমস্যা চিহ্নিত, সমস্যা সমাধানের জন্য পরিকল্পনা প্রণয়ন, বাস্তবায়ন, তদারকি, পর্যালোচনা, মূল্যায়ন ও সমাপ্তি করে প্রতিবেদন প্রদান করতে হয়। তার উপর ভিত্তি করেই তাকে সমাজকর্মী হিসেবে স্বীকৃতি দেওয়া হয়।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "",
          "explanation": "সমস্যাগ্রস্ত ব্যক্তি বা সাহায্যার্থীর ব্যক্তি সমাজকর্মী কর্তৃক সেবা ব্যবস্থায় নথিভুক্ত হওয়াকেই কেস বলে।"
        },
        {
          "label": "খ",
          "question": "",
          "explanation": "সমস্যাগ্রস্ত ব্যক্তির সমস্যা সমাধান করার জন্য তার বিশ্বাসযোগ্যতা অর্জন জরুরি। এক্ষেত্রে গোপনীয়তার নীতি অপরিহার্য ভূমিকা রাখে। সমাজকর্মী যাদের সমস্যা সমাধানে কাজ করবেন তাদের যাবতীয় তথ্য। গোপন রাখতে হয়। এজন্য সাহায্যার্থীকে নিশ্চয়তাও দিতে হয়। নয়তো সে তার সব সমস্যা সমাজকর্মীকে বিনা দ্বিধায় খুলে বলবে না। আর বিস্তারিত তথ্য ছাড়া সাহায্যার্থীকে সহায়তা করা সম্ভব হয় না। এজন্য গোপনীয়তার নীতি কঠোরভাবে, অনুসরণ করতে হয়।"
        },
        {
          "label": "গ",
          "question": "উদ্দীপকে উল্লিখিত শিক্ষার্থীর কর্মক্ষেত্রের কাজের সাথে বাংলাদেশের কোন শিক্ষার সাদৃশ্য রয়েছে? ব্যাখ্যা করো।",
          "explanation": "উদ্দীপকে উল্লেখিত শিক্ষার্থীর কাজের সাথে বাংলাদেশের মাঠকর্ম শিক্ষার সাদৃশ্য রয়েছে যা সমাজকর্মের প্রায়োগিক দিক। সমাজকর্ম একটি ব্যবহারিক সামাজিক বিজ্ঞান। এর ধারণাকে বাস্তবে কার্যকর করার জন্য মাঠকর্ম অনুশীলন করা হয়। সমাজকর্মের প্রত্যেক শিক্ষার্থীকেই এজন্য মাঠকর্ম চর্চার মাধ্যমে বাস্তব অভিজ্ঞতা অর্জন করতে হয়। এর মাধ্যমেই সে নিজেকে দক্ষ সমাজকর্মী হিসেবে গড়ে তুলতে পারে। উদ্দীপকে এ বিষয়টিই উল্লেখ করা হয়েছে। উদ্দীপকের তথ্যানুসারে অস্ট্রেলিয়ার বিশ্ববিদ্যালয়গুলোতে সমাজকর্মের 'একজন শিক্ষার্থীকে প্রথমে ৪ বছরের স্নাতক ও ২ বছরের স্নাতকোত্তর কোর্স সম্পন্ন করতে হয়। এরপর তাকে বাস্তব অভিজ্ঞতা অর্জনে কমপক্ষে দুটি আলাদা সমস্যা নিয়ে ৯৮০ ঘণ্টা কাজ করতে হয়। সেখানে তাকে সমাজকর্মের তাত্ত্বিক জ্ঞানের প্রয়োগ ঘটাতে হয়। বাংলাদেশেও সমাজকর্ম শিক্ষায় এ পদ্ধতি প্রচলিত রয়েছে। এখানেও শিক্ষার্থীদের প্রথমে সমাজকর্ম বিষয়ে স্নাতক ও স্নাতকোত্তর পাস করতে হয়। এরপর তাদের বাধ্যতামূলকভাবে বিভিন্ন সরকারি ও বেসরকারি সংস্থায় কমপক্ষে ৬০ কর্মদিবস হাতে-কলমে প্রশিক্ষণ নিতে হয়। আর এভাবে মাঠকর্ম অনুশীলনের মাধ্যমে তারা অস্ট্রেলিয়ার সমাজকর্মের শিক্ষার্থীদের মতোই নিজেদেরকে পেশাদার সমাজকর্মী হিসেবে গড়ে তুলতে সক্ষম হয়।"
        },
        {
          "label": "ঘ",
          "question": "",
          "explanation": "সাহায্যার্থীর সমস্যা সমাধানে অস্ট্রেলিয়ার একজন শিক্ষার্থী কেস ম্যানেজমেন্টের সবগুলো ধাপই অনুসরণ করে। মাঠকর্ম অনুশীলনের ক্ষেত্রে বিভিন্ন এজেন্সিতে সাহায্যার্থীর সমস্যা অনুধ্যানের (Case Study) সময় মাঠকর্মী বিভিন্ন প্রক্রিয়া বা ধাপ অনুসরণ করে, যা কেস ম্যানেজমেন্ট নামে পরিচিত। এর ফলে সমস্যার কারণ সম্পর্কে জানা যায় এবং সুষ্ঠুভাবে সমস্যা মোকাবিলা সম্ভব হয়। উদ্দীপকে উল্লেখ করা অস্ট্রেলিয়ার শিক্ষার্থীরাও এ প্রক্রিয়ার প্রয়োগ ঘটায়। কেস ম্যানেজমেন্টের ধাপগুলো হলো- সমস্যা অনুধ্যান, সমাধান প্রক্রিয়া সম্পর্কে পরিকল্পনা, বাস্তবায়ন, তদারকি, পর্যালোচনা এবং কেস সমাপ্তি। উদ্দীপকে দেখা যায়, মাঠকর্ম অনুশীলনের ক্ষেত্রে অস্ট্রেলিয়ার একজন শিক্ষার্থীকে প্রথমেই সাহায্যার্থীদের সমস্যা সম্পর্কে ভালোভাবে জানতে হয়। এরপর তাকে সমস্যাটির প্রকৃতি অনুসারে তা সমাধানের পূর্ণাঙ্গ পরিকল্পনা করতে হয়। এক্ষেত্রে কীভাবে সমস্যা সমাধান করতে হবে, কোন বিষয়টিকে প্রাধান্য দিতে হবে ইত্যাদি বিবেচনায় আনা জরুরি। পরিকল্পনার বাস্তবায়ন শেষে তাকে পুরো বিষয়টি মূল্যায়ন ও পর্যালোচনা করে দেখতে হয়। সমস্যার সঠিক সমাধান হলেই একজন শিক্ষানবিশ সমাজকর্মী কেসের সমাপ্তি টানতে পারে। পরিশেষে বলা যায়, উদ্দীপক অনুসারে অস্ট্রেলিয়ায় একজন শিক্ষার্থী মাঠকর্ম অনুশীলনের সময় কেস ম্যানেজমেন্টের সবগুলো ধাপই অনুসরণ করে।"
        }
      ]
    },
    {
      "number": "7",
      "uddipok": "আইএস নামক একটি উগ্র মৌলবাদী সংগঠন বিভিন্ন এলাকা থেকে নারী ও শিশুদের উঠিয়ে নিয়ে যৌনদাসী হিসেবে ব্যবহার করছে। আবার কাউকে কাউকে মুক্তিপণ হিসেবে ব্যবহার করছে। আর্তমানবতার জন্য সেবাদানকারী একটি আন্তর্জাতিক প্রতিষ্ঠান বিশেষ করে নারী ও শিশুদের উদ্ধারের জন্য প্রচেষ্টা চালাচ্ছে। এই অরাজনৈতিক প্রতিষ্ঠানটির নীতি হলো মানবতা, নিরপেক্ষতা ও পক্ষপাতহীনতা। সারাবিশ্বেই জরুরি ত্রাণ সাহায্য, স্বাস্থ্য সেবা নিয়ে তারা হাজির হয় নিঃস্বার্থভাবে।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "সেভ দ্য চিলড্রেন কাদের নিয়ে কাজ করে?",
          "explanation": "সেভ দ্য চিলড্রেন শিশুদের নিয়ে কাজ করে।"
        },
        {
          "label": "খ",
          "question": "ইউনিসেফের দুটি লক্ষ্য ও উদ্দেশ্য লেখো।",
          "explanation": "ইউনিসেফের দুটি লক্ষ্য ও উদ্দেশ্য হলো- শিশুদের স্বাস্থ্যের উন্নতি করা এবং মা ও শিশুর জন্য পুষ্টিকর খাবার সরবরাহ করা। প্রকৃতপক্ষে প্রতিষ্ঠার পর থেকেই ইউনিসেফ বিশ্বের অসহায় শিশুদের কল্যাণে কাজ করে যাচ্ছে। এক্ষেত্রে শিশুদের স্বাস্থ্যের উন্নতি নিশ্চিত করার লক্ষ্যে সংস্থাটি নানা কর্মসূচি গ্রহণ করে। তাছাড়া মা ও শিশুদেরকে পুষ্টিহীনতা থেকে বাঁচাতে পুষ্টিকর খাবার সরবরাহের জন্যও ইউনিসেফ কাজ করে।"
        },
        {
          "label": "গ",
          "question": "উদ্দীপকে সাহায্যকারী কোন আন্তর্জাতিক প্রতিষ্ঠানের কথা বলা হয়েছে? ব্যাখ্যা করো।",
          "explanation": "উদ্দীপকে উল্লিখিত আন্তর্জাতিক প্রতিষ্ঠানটির নীতিসমূহের আলোকে প্রতিষ্ঠানটি রেডক্রিসেন্ট সোসাইটি বলেই প্রতীয়মান হয়। বিশ্বে আর্তমানবতার সেবায় নিয়োজিত স্বেচ্ছাসেবী প্রতিষ্ঠানগুলোর মধ্যে রেডক্রিসেন্ট সোসাইটি অন্যতম। এ প্রতিষ্ঠানটি বিশ্বব্যাপী মানুষের দুঃখ- দুর্দশা লাঘবে কাজ করে। উদ্দীপকে নারী ও শিশুদের প্রতি জঙ্গিগোষ্ঠী আইএস-এর অন্যায়-অত্যাচারের প্রেক্ষিতেও এই সংস্থাটি কাজ করে চলেছে। আইএস নামক উগ্র মৌলবাদী সংগঠন সম্পূর্ণ অন্যায়ভাবে শিশু ও নারীদেরকে অপহরণ করে তাদেরকে অত্যাচার করছে। নারীদেরকে তারা যৌনদাসী হিসেবে ব্যবহার করছে। আবার বন্দিদের জন্য মুক্তিপণও আদায় করছে। এই অন্যায়ের বিরুদ্ধে আন্তর্জাতিক সাহায্যকারী প্রতিষ্ঠান রেডক্রিসেন্ট সোসাইটি সোচ্চার হয়েছে। এই প্রতিষ্ঠানটির মূলনীতিই হলো মানবতা, নিরপেক্ষতা ও পক্ষপাতহীনতা। এই নীতি অনুসরণ করে প্রতিষ্ঠানটি সারাবিশ্বেই জরুরি ত্রাণ সাহায্য ও স্বাস্থ্যসেবা নিয়ে হাজির হয়। মূলত বিশ্বের নির্যাতিত, নিপীড়িত, অবহেলিত, অসহায় ও দুর্দশাগ্রস্ত মানুষের কল্যাণে কাজ করাই প্রতিষ্ঠানটির মূল লক্ষ্য, আর এ কারণে প্রতিষ্ঠানটি উদ্দীপকে বর্ণিত সংকট নিরসনেও সর্বাত্মক প্রচেষ্টা চালিয়ে যাচ্ছে।"
        },
        {
          "label": "ঘ",
          "question": "উদ্দীপকে উল্লিখিত নীতি ছাড়াও আর কী নীতি আছে যার মাধ্যমে প্রতিষ্ঠানটি সারাবিশ্বে কাজ করতে পারে? বিশ্লেষণ করো।",
          "explanation": "উদ্দীপকে উল্লিখিত তিনটি নীতি ছাড়াও রেডক্রিসেন্ট সোসাইটির আরও কিছু নীতি রয়েছে যার মাধ্যমে প্রতিষ্ঠানটি সারাবিশ্বে নানা কার্যক্রম পরিচালনা করে। প্রতিষ্ঠার পর থেকেই রেডক্রিসেন্ট সোসাইটি সারা বিশ্বের অসহায়, দুস্থ, পীড়িত ও বিপদাপন্ন মানুষের অবস্থার উন্নয়নে কাজ চালিয়ে যাচ্ছে। আর এক্ষেত্রে প্রতিষ্ঠানটি কিছু সুনির্দিষ্ট নীতি অনুসরণ করে থাকে। এ সকল নীতির মধ্যে মানবতা, নিরপেক্ষতা ও পক্ষপাতহীনতার নীতির উল্লেখ আমরা উদ্দীপকে লক্ষ করি। রেডক্রিসেন্ট সোসাইটি বিশ্বব্যাপী মানুষের দুঃখ দুর্দশা লাঘবে মোট সাতটি নীতি অনুসরণ করে থাকে। উদ্দীপকে উল্লিখিত তিনটি নীতির সাথে যে সকল নীতি রয়েছে সেগুলো হলো- স্বাধীনতা, সর্বজনীনতা, একতা ও স্বেচ্ছামূলক। এই সকল নীতি অনুসরণের মধ্য দিয়েই আন্তর্জাতিক রেডক্রিসেন্ট সোসাইটি সুনির্দিষ্ট লক্ষ্য ও উদ্দেশ্য পূরণে কাজ করে চলেছে। নীতিগুলো পর্যালোচনা করলে দেখা যায়, প্রতিষ্ঠানটি সারাবিশ্বের অসহায়, নিপীড়িত ও দুস্থ মানুষদের কল্যাণ সাধনের ওপরই অধিক গুরুত্ব আরোপ করেছে। এজন্যই মানবতা, পক্ষপাতহীনতা ও নিরপেক্ষতার নীতিতে প্রতিষ্ঠানটি কাজ করে। তাছাড়া সংস্থাটি স্বাধীনতা, সর্বজনীনতা ও ঐক্যের নীতিতে বিশ্বাসী। এই নীতিগুলোর আলোকে প্রতিষ্ঠানটি স্বেচ্ছামূলক কার্যক্রম পরিচালনার মধ্য দিয়ে সারা বিশ্বেই অসহায় ও ভাগ্যাহত মানুষের সেবা করছে। পরিশেষে বলা যায়, আলোচ্য নীতিসমূহ আন্তর্জাতিক রেডক্রিসেন্ট সোসাইটির সাফল্যের অন্যতম অনুঘটক।"
        }
      ]
    },
    {
      "number": "8",
      "uddipok": "গ্রাম থেকে মানুষ ক্রমাগত শহরের দিকে ধাবিত হচ্ছে। শহরের চাকচিক্যময় জীবনযাপন প্রণালী, সুযোগ সুবিধা আকর্ষণ করে। কিন্তু এই শহরমুখী হওয়ার প্রবণতা কমাতে না পারলে ভারসাম্যহীন হয়ে পড়বে এবং বসবাসের অযোগ্য হয়ে যাবে। এমনিতে বস্তির নোংরা, অস্বাস্থ্যকর পরিবেশে মানবেতর জীবনযাপন ও জীবিকার জন্য নিরক্ষর জনগোষ্ঠী অপরাধ ও মাদক ব্যবসায় জড়িয়ে পড়ছে।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "সাবেক কিশোর সংশোধনী প্রতিষ্ঠানের বর্তমান নাম কী?",
          "explanation": "সাবেক কিশোর সংশোধনী প্রতিষ্ঠানের বর্তমান নাম 'কিশোর- কিশোরী উন্নয়ন কেন্দ্র'।"
        },
        {
          "label": "খ",
          "question": "কিশোর হাজত বলতে কী বোঝ?",
          "explanation": "কিশোর-কিশোরীর অপরাধের বিচার কার্যকাল সম্পন্ন হওয়া পর্যন্ত যেখানে তাদের আটক রাখা হয় তাকে কিশোর হাজত বা আটক নিবাস বলা হয়। দেশের প্রতিটি কিশোর-কিশোরী উন্নয়ন কেন্দ্রে একটি করে আটক নিবাস রয়েছে। তাছাড়া ১৯৭৪ সালের শিশু আইনের ২০নং ধারা অনুযায়ী সরকার আটক নিবাস প্রতিষ্ঠা ও তত্ত্বাবধান করতে পারে। প্রাপ্তবয়স্ক অপরাধীর দ্বারা কিশোর অপরাধীরা যাতে প্রভাবিত ও হয়রানির শিকার না হয় এজন্য তাদেরকে আলাদা রাখা হয়। কিশোর হাজতে কিশোর-কিশোরীদের শিশুসুলভ এবং স্বাস্থ্যসম্মত পরিবেশে থাকা-খাওয়ার ব্যবস্থা করা হয়।"
        },
        {
          "label": "গ",
          "question": "উদ্দীপকে উল্লেখিত পরিস্থিতি মোকাবেলার জন্য সমাজসেবা অধিদপ্তর পরিচালিত কোন কার্যক্রম বাস্তবায়ন সম্ভব? ব্যাখ্যা করো।",
          "explanation": "উদ্দীপকে উল্লিখিত সমস্যাটি শহরকেন্দিক হওয়ায় উদ্ভূত পরিস্থিতি মোকাবেলায় সমাজসেবা অধিদপ্তর পরিচালিত শহর সমাজসেবা কার্যক্রম বাস্তবায়ন সম্ভব। বাংলাদেশে শহরাঞ্চলে বসবাসরত দরিদ্র ও দুস্থদের সমস্যার কোনো শেষ নেই। যেমন-অস্বাস্থ্যকর পরিবেশ, বেকারত্ব, পুষ্টি ও স্বাস্থ্যহীনতা, অপরাধ, মাদকাসক্তি, ভিক্ষাবৃত্তি ইত্যাদি। এ সকল সমস্যার ফলে উদ্ভূত পরিস্থিতি মোকাবেলার জন্য সরকার শহর সমাজসেবা কার্যক্রমের ওপর বিশেষ গুরুত্ব আরোপ করেছে। উদ্দীপকের তথ্য অনুসারে, বর্তমানে শহরের চাকচিক্যময় জীবন ও সুযোগ- সুবিধার আকর্ষণে গ্রামের মানুষ ক্রমাগত শহরমুখী হচ্ছে। এর ফলে শহরে নানামুখী সমস্যা সৃষ্টি হচ্ছে। শহর এলাকায় বস্তি গড়ে উঠছে, যেখানে গ্রাম থেকে সুখের সন্ধানে আসা মানুষগুলোকে নোংরা পরিবেশে মানবেতর জীবনযাপন করতে হচ্ছে। নিরক্ষর এই মানুষগুলো দারিদ্র্য আর অভাবের তাড়নায় নানা ধরনের অপরাধমূলক কর্মকাণ্ডে জড়িয়ে পড়ছে। এ রকম পরিস্থিতির উন্নয়নেই সমাজসেবা অধিদপ্তরের তত্ত্বাবধানে শহর সমাজসেবা কার্যক্রম চলমান রয়েছে। এর মাধ্যমে শহরের দরিদ্র ও বস্তিতে বসবাসরত জনগোষ্ঠীর জীবনযাত্রার মানের উন্নয়নে তথা তাদের আর্থ-সামাজিক অবস্থার উন্নয়নে নানা ধরনের কার্যকর পদক্ষেপ গ্রহণ করা হয়েছে।"
        },
        {
          "label": "ঘ",
          "question": "উদ্দীপকে উল্লিখিত সমস্যা সমাধানে উক্ত কার্যক্রম কতটুকু কার্যকরী? যুক্তিসহ উপস্থাপন করো।",
          "explanation": "উদ্দীপকে উল্লেখিত শহরাঞ্চলের সমস্যা সমাধানে শহর সমাজসেবা কার্যক্রম সঠিকভাবে পরিচালিত হলে তা অত্যন্ত কার্যকর হবে। শহর এলাকায় বসবাসরত নিম্ন আয়ভুক্ত জনগণের আর্থ-সামাজিক উন্নয়নে শহর সমাজসেবা নানা ধরনের কার্যক্রম গ্রহণ করে থাকে। এ সকল কার্যক্রমের মধ্যে বৃত্তিমূলক প্রশিক্ষণ ও শিক্ষামূলক কার্যক্রম, ঋণ কার্যক্রম, স্বাস্থ্য বিষয়ক কার্যক্রম ইত্যাদি উল্লেখযোগ্য। আর এগুলো বাস্তবায়নের মাধ্যমে আলোচ্য সমস্যা সমাধান সম্ভব হবে। বৃত্তিমূলক প্রশিক্ষণের মাধ্যমে শহরের দরিদ্র ও দুদ্ধ লোকদেরকে স্বাবলম্বী হওয়ার জন্য যোগ্য করে গড়ে তোলা হয়। পরবর্তীতে ঋণদান কর্মসূচির মাধ্যমে তাদেরকে পুঁজি সরবরাহ করা হয়। ফলে তারা স্বাবলম্বী হয় এবং উদ্দীপকে উল্লিখিত অপরাধমূলক কর্মকাণ্ড থেকে নিজেদেরকে বিরত রাখতে পারে। পাশাপাশি শিক্ষামূলক কার্যক্রমের ফলে তারা নিরক্ষরতা থেকে মুক্ত হয় এবং আরও উন্নত জীবনযাপনে সক্ষম হয়। অন্যদিকে স্বাস্থ্য বিষয়ক কার্যক্রমের মাধ্যমে তাদেরকে স্বাস্থ্য সম্পর্কে সচেতন করে তোলা হয় এবং পুষ্টি ও পরিষ্কার-পরিচ্ছন্ন পরিবেশের গুরুত্ব শেখানো হয়। ফলে তারা সুস্থ ও স্বাস্থ্যকর জীবনযাপনের সুযোগ পায়। এভাবে শহর সমাজসেবা তাদের জীবনে বহুমুখী উন্নয়নে ফলপ্রসূ ভূমিকা রাখে। পরিশেষে বলা যায়, শহরাঞ্চলের দরিদ্র জনগোষ্ঠীর নানা সমস্যা সমাধানে শহর সমাজসেবা কার্যক্রমের বিকল্প নেই।"
        }
      ]
    },
    {
      "number": "9",
      "uddipok": "নিরপরাধ রাসেদ আইন শৃঙ্খলা বাহিনীর নির্মম অত্যাচারে আজ পঙ্গু। বিচারের জন্য দ্বারে দ্বারে ঘুরছে মা। \"মিথ্যা মামলায় জেল খাটছে রাসেদ\"- সংবাদপত্রে প্রকাশিত এমন একটি সংবাদ দেখে বাংলাদেশের একটি প্রতিষ্ঠিত প্রতিষ্ঠান স্বপ্রণোদিত হয়ে কেসটি গ্রহণ করে। রাসেদের মৌলিক অধিকার রক্ষায় সরেজমিনে তদন্ত শুরু করে। আটকের স্থান পরিদর্শনসহ তথ্য সংগ্রহ করে জেলখানায় রাসেদের সাথে সাক্ষাৎ এবং আইন-শৃঙ্খলা রক্ষাকারী বাহিনীর সাথে কথা বলেছে এবং মামলা পরিচালনা করে। অবশেষে রাসেদ মুক্তি পেয়েছে। প্রতিষ্ঠানটিতে চেয়ারম্যানসহ ছয়জন সদস্য রয়েছেন। ২০১০ সালের ২২ শে জুন প্রতিষ্ঠানটি পুনর্গঠিত হয়।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "দুর্যোগ ব্যবস্থাপনা কী?",
          "explanation": "দুর্যোগের ঝুঁকি হ্রাস এবং দুর্যোগ পরবর্তী জরুরি সাড়া প্রদানের জন্য প্রাতিষ্ঠানিক কাঠামো ও কার্যক্রম গ্রহণ করাই হলো দুর্যোগ ব্যবস্থাপনা।"
        },
        {
          "label": "খ",
          "question": "বৃত্তিমূলক প্রশিক্ষণ দরিদ্রদের স্বাবলম্বী করতে কীভাবে সাহায্য করবে?",
          "explanation": "বৃত্তিমূলক প্রশিক্ষণ দরিদ্রদের জন্য কর্মসংস্থানের সুযোগ সৃষ্টির মাধ্যমে তাদেরকে স্বাবলম্বী করে তুলবে। সমাজসেবা কার্যক্রমের মধ্যে শহর ও গ্রামীণ এলাকার দরিদ্রদের জন্য বৃত্তিমূলক প্রশিক্ষণ অন্যতম। এ ধরনের প্রশিক্ষণের মধ্যে রয়েছে বাঁশ ও বেতের কাজ, উল বুনন, পাটের কাজ, কার্পেট তৈরি, ইলেকট্রিক ও ওয়েল্ডিং, ড্রাইভিং, সাইকেল ও রিকশা মেরামত প্রভৃতি। এ সকল বিষয়ে প্রশিক্ষণ গ্রহণ করে সহজেই জীবিকা নির্বাহের জন্য সংশ্লিষ্ট কাজ পাওয়া সম্ভব। এর ফলে দরিদ্ররা স্বাবলম্বী হয়ে উঠবে।"
        },
        {
          "label": "গ",
          "question": "উদ্দীপকে রাসেদকে সাহায্য করেছে কোন প্রতিষ্ঠান? ব্যাখ্যা করো।",
          "explanation": "উদ্দীপকে উল্লেখিত তথ্য বিশ্লেষণ করে বলা যায়, রাসেদকে সাহায্য করেছে জাতীয় মানবাধিকার কমিশন। মানুষের বিকাশ এবং স্বাধীন ও মর্যাদাপূর্ণ জীবনের নিশ্চয়তায় অত্যাবশ্যকীয় সুযোগ-সুবিধাগুলোই হলো মানবাধিকার। জাতীয় মানবাধিকার কমিশন এই সুযোগ-সুবিধাগুলো নিশ্চিতকরণে সাহায্যার্থীকে প্রয়োজনীয় সহায়তা প্রদান করে থাকে। উদ্দীপকেও রাসেদকে সহায়তা করার ঘটনায় এর প্রমাণ পাওয়া যায়। উদ্দীপকের রাসেদ আইন-শৃঙ্খলা রক্ষাকারী বাহিনীর নির্মম অত্যাচারে পঙ্গু হয়েছে। মিথ্যা মামলায় তাকে জেলও খাটতে হয়েছে। এমন পরিস্থিতিতে তাকে সাহায্য করার জন্য জাতীয় মানবাধিকার কমিশন এগিয়ে এসেছে। সরেজমিনে তদন্তের মাধ্যমে সত্যকে উদ্‌ঘাটিত করে প্রতিষ্ঠানটি রাসেদকে তার মৌলিক অধিকার ফিরিয়ে দিয়েছে। রাসেদ অবশেষে মুক্তিলাভ করে স্বাধীন জীবনে ফিরে আসতে পেরেছে। প্রকৃতপক্ষে জাতীয় মানবাধিকার কমিশনের অন্যতম দায়িত্ব হলো- দেশের যেকোনো স্থানে মানবাধিকার লঙ্ঘনের ঘটনা ঘটলে তা তদন্ত করা। এক্ষেত্রে প্রয়োজনে প্রতিষ্ঠানটি আইনি পদক্ষেপও গ্রহণ করে থাকে। উদ্দীপকের রাসেদের ক্ষেত্রেও প্রতিষ্ঠানটি এ দায়িত্ব পালন করেছে। তাই বলা যায়, উদ্দীপকে উল্লিখিত প্রতিষ্ঠানটি জাতীয় মানবাধিকার কমিশন।"
        },
        {
          "label": "ঘ",
          "question": "উদ্দীপকে উল্লিখিত প্রতিষ্ঠানটি কীভাবে রাসেদকে ন্যায়বিচার প্রদানে সফল হল? মতামত দাও।",
          "explanation": "জাতীয় মানবাধিকার কমিশন তদন্তের মাধ্যমে সত্য ঘটনা উদঘাটন করে রাসেদকে ন্যায়বিচার প্রদানে সফল হয়েছে। জাতীয় মানবাধিকার কমিশন যেকোনো ধরনের মানবাধিকার লঙ্ঘনজনিত অভিযোগের তদন্ত করতে পারে। এক্ষেত্রে তারা সুনির্দিষ্ট প্রক্রিয়া অনুসরণ করে সাহায্যার্থীকে প্রয়োজনীয় সহায়তা প্রদান করে। প্রতিষ্ঠানটি প্রয়োজনে সংক্ষুব্ধ ব্যক্তিকে আইনি সহায়তাও প্রদান করে। রাসেদের ক্ষেত্রেও অনুরূপ সহায়তা প্রদানের ঘটনা ঘটেছে। সামাজিক নিরাপত্তা লাভের অধিকার প্রত্যেক ব্যক্তির অন্যতম মানবাধিকার। কিন্তু উদ্দীপকের রাসেদ এ অধিকার থেকে বঞ্চিত হয়েছে। সংবাদপত্রে এ বিষয়ে অভিযোগমূলক প্রতিবেদন প্রকাশিত হলে জাতীয় মানবাধিকার কমিশন বিষয়টি আমলে নেয়। এরপর প্রতিষ্ঠানটি নিজেদের প্রাতিষ্ঠানিক কাঠামোর ভেতরে থেকে প্রচলিত আইন অনুসারে তদন্ত কার্যক্রম পরিচালনার কাজ শুরু করে। আটকের স্থান পরিদর্শন করে তথ্য সংগ্রহ, রাসেদের সাথে সাক্ষাৎ এবং আইন-শৃঙ্খলা রক্ষাকারী বাহিনীর সাথে কথা বলে প্রতিষ্ঠানটি রাসেদের বিরুদ্ধে আনীত অভিযোগ মিথ্যা বলে শনাক্ত করতে সমর্থ হয়। এরই প্রেক্ষিতে প্রতিষ্ঠানটি মামলা করে এবং আইনি লড়াইয়ের মাধ্যমে রাসেদকে মুক্ত করে। প্রকৃতপক্ষে সমাজে উল্লিখিত ঘটনার মতো মানবাধিকার লঙ্ঘনের অনেক ঘটনাই ঘটছে। আর এ সকল ঘটনার সুষ্ঠু তদন্ত করে নিরপরাধ ব্যক্তিদেরকে সামাজিক নিরাপত্তা প্রদান করতে জাতীয় মানবাধিকার কমিশনের ভূমিকা অনন্য। পরিশেষে বলা যায়, প্রচলিত আইন অনুসারে তদন্তের মাধ্যমেই জাতীয় মানবাধিকার কমিশন তার দায়িত্ব পালন করেছে।"
        }
      ]
    },
    {
      "number": "10",
      "uddipok": "উচ্চ শিক্ষিত বিধান একটি আর্থিক প্রতিষ্ঠান গড়ে তোলেন। তার এ প্রতিষ্ঠান থেকে মূলত দুঃস্থ, অসহায়, নারী, ভূমিহীন এবং প্রায় ভূমিহীনদের বিনা জামানতে ঋণ দেয়া হয়। দলীয় ভিত্তিতে এ ঋণ দেয়া হয়। এ প্রতিষ্ঠান থেকে শুধু ঋণ দেয়াই হয় না, বরঞ্চ ঋণের ব্যবহার তদারকি করে তা সঠিকভাবে আদায়ও করা হয়। ঋণ গ্রহীতারা কেবল এর সদস্য নয় বরং মালিকও।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "ব্র্যাকের প্রতিষ্ঠাতা কে?",
          "explanation": "ব্র্যাকের প্রতিষ্ঠাতা হলেন স্যার ফজলে হাসান আবেদ।"
        },
        {
          "label": "খ",
          "question": "প্রবীণ হিতৈষী সংঘের একটি উদ্দেশ্য ব্যাখ্যা করো।",
          "explanation": "প্রবীণ হিতৈষী সংঘের অন্যতম উদ্দেশ্য হলো- প্রবীণদের জন্য সুস্থতা এবং শান্তিপূর্ণ আনন্দময় জীবন নিশ্চিতকরণে কাজ করা। আমাদের দেশে প্রবীণেরা নানা ধরনের শারীরিক ও মানসিক সমস্যার শিকার হন। বার্ধক্যের কারণে এবং পরিবার ও সমাজ থেকে প্রত্যাশিত সহযোগিতা না পাওয়ায় তাদের জীবন অনেক ক্ষেত্রেই বিবাদময় হয়ে ওঠে। এ প্রেক্ষিতেই প্রবীণ হিতৈষী সংঘ নামে বাংলাদেশে একটি বেসরকারি প্রতিষ্ঠান গড়ে উঠেছে। প্রতিষ্ঠানটি আলোচ্য লক্ষ্য পূরণে কাজ করে চলেছে।"
        },
        {
          "label": "গ",
          "question": "উদ্দীপকে বিধানের প্রতিষ্ঠানের বৈশিষ্ট্যের সাথে বাংলাদেশের কোন প্রতিষ্ঠানের বৈশিষ্ট্য সামঞ্জস্যপূর্ণ? নিরূপণ করো।",
          "explanation": "উদ্দীপকে বিধানের প্রতিষ্ঠানের বৈশিষ্ট্যের সাথে বাংলাদেশের গ্রামীণ ব্যাংকের উদ্দেশ্য ও কার্যক্রমের মিল পরিলক্ষিত হয়। যেকোনো দেশের সার্বিক অর্থনৈতিক উন্নয়নের জন্য দরিদ্র, ভূমিহীন জনগোষ্ঠী ও নারীদের অর্থনৈতিক অবস্থার উন্নয়ন অন্যতম পূর্বশর্ত। আর এ বিষয়টিকে প্রাধান্য দিয়ে গ্রামীণ ব্যাংক বাংলাদেশে কার্যক্রম পরিচালনা শুরু করে। অনুরূপ লক্ষ্যমাত্রা ও কার্যক্রম উদ্দীপকের বিধানের আর্থিক প্রতিষ্ঠানটির ক্ষেত্রেও লক্ষণীয়। গ্রামীণ ব্যাংক হলো ক্ষুদ্রঋণ লগ্নিকারী একটি স্বায়ত্তশাসিত ব্যাংক। এটি গ্রামীণ দরিদ্র ও ভূমিহীনদের ঋণ প্রদানের মাধ্যমে তাদের জীবনমান উন্নয়নে কাজ করে থাকে। এর অন্যতম লক্ষ্য হলো বিনা জামানতে ঋণ প্রদান করা, যাতে মহাজনের হাত থেকে তারা রক্ষা পায় এবং স্বাবলম্বী হয়ে ওঠে। গ্রামীণ দরিদ্র, ভূমিহীন, প্রান্তিক কৃষক পুরুষ ও মহিলাকে জামানতমুক্ত ঋণ প্রদান করার পাশাপাশি ঋণের তদারকি এবং তাদেরকে সঞ্চয়মুখী করে তুলতেও গ্রামীণ ব্যাংক কাজ করে। গ্রামীণ ব্যাংক থেকে ঋণগ্রহীতারা কেবল ব্যাংকের মক্কেলই নয়, তারা ব্যাংকের মালিক এবং ব্যবস্থাপনায় সক্রিয়ভাবে অংশ নিয়ে থাকে। সুতরাং দেখা যাচ্ছে, উদ্দীপকে উল্লেখিত প্রতিষ্ঠানটির মতো গ্রামীণ ব্যাংকের লক্ষ্য, উদ্দেশ্য ও কার্যক্রম একই ধারায় প্রবাহমান এবং এ দিক বিবেচনায় প্রতিষ্ঠান দুটি সাদৃশ্যপূর্ণ।"
        },
        {
          "label": "ঘ",
          "question": "বিধানের প্রতিষ্ঠানের কার্যক্রমের একটি নিজস্ব মূল্যায়ন উপস্থাপন করো।",
          "explanation": "বিধানের প্রতিষ্ঠানটির কার্যক্রম বাংলাদেশের আর্থ-সামাজিক প্রেক্ষাপটে অত্যন্ত প্রশংসনীয়। বাংলাদেশের অর্থনীতিকে দ্রুত উচ্চ অবস্থানে নিয়ে যেতে হলে দেশের সর্বস্তরের জনগণকে অর্থনৈতিক কর্মকান্ডে সংশ্লিষ্ট করতে হবে। কর্মক্ষম সকল নাগরিকের জন্য কর্মসংস্থানের সুযোগ সৃষ্টি ছাড়া এটি সম্ভব নয়। আর এক্ষেত্রে উদ্দীপকে উল্লেখিত বিধানের আর্থিক প্রতিষ্ঠানের কার্যক্রম একটি অনুকরণীয় দৃষ্টান্ত। গ্রামীণ ব্যাংকের আদলে গড়ে ওঠা বিধানের আর্থিক প্রতিষ্ঠানটি মূলত একটি ক্ষুদ্রঋণ লগ্নিকারী বেসরকারি প্রতিষ্ঠান। তার প্রতিষ্ঠানটি মূলত দুঃস্থ, অসহায়, নারী, ভূমিহীন এবং প্রায় ভূমিহীনদের জামানতমুক্ত ঋণ দিয়ে থাকে। ফলে দরিদ্র শ্রেণির জনগণ নিজেদেরকে স্বাবলম্বী করে তুলতে সক্ষম হচ্ছে এবং তাদের জীবনমানের উন্নয়ন ঘটাতে পারছে। প্রকৃতপক্ষে তাদের আর্থিক অবস্থার উন্নতির ফলে দেশের সার্বিক অর্থনৈতিক পরিস্থিতির ইতিবাচক পরিবর্তন সাধিত হচ্ছে। বিধানের আর্থিক প্রতিষ্ঠানটির কার্যক্রমের আরেকটি গুরুত্বপূর্ণ দিক হলো ঋণের সুষ্ঠু ব্যবহারের তদারকি। অর্থাৎ বণ্টিত ঋণ যেন অপচয় না হয় এবং সুষ্ঠুভাবে ব্যবহৃত হয় সেজন্য প্রতিষ্ঠানটি সক্রিয় ভূমিকা পালন করে। এর ফলে সর্বোচ্চ উপযোগিতা অর্জিত হয়। উপরের আলোচনা থেকে বলা যায়, বিধানের প্রতিষ্ঠানের কার্যক্রম আমাদের দেশের অর্থনীতির উন্নয়নে অত্যন্ত সহায়ক।"
        }
      ]
    },
    {
      "number": "11",
      "uddipok": "জামাল সন্দ্বীপে বেড়াতে গিয়ে বেশ কিছু সুউচ্চ চার-তলা বিশিষ্ট শিক্ষা প্রতিষ্ঠান দেখে অবাক হয়। অনুসন্ধানে সে জানতে পারে এসব ইমারত দুর্যোগকালীন আশ্রয়কেন্দ্র হিসেবে ব্যবহৃত হয়। বিশেষ সংস্থার স্বেচ্ছাসেবীরা দুর্যোগের আগাম পূর্বাভাসের পরিপ্রেক্ষিতে মাইকিং করলে দুর্গত এলাকার জনগণ ঐ আশ্রয় কেন্দ্রে অবস্থান করে। সংস্থাটি প্রয়োজনে জরুরি ভিত্তিতে অন্ন, বস্তু দিয়ে সাহায্য করে।",
      "tag": "DB, RB, CB, SB, JB 17",
      "sub_questions": [
        {
          "label": "ক",
          "question": "UNDP এর পূর্ণরূপ কী?",
          "explanation": "UNDP এর পূর্ণরূপ হলো- United Nations Development Programme"
        },
        {
          "label": "খ",
          "question": "আন্তর্জাতিক সংগঠন বলতে কী বোঝায়?",
          "explanation": "আন্তর্জাতিক সংগঠন বলতে একাধিক জাতির সমন্বয়ে গঠিত সংগঠনকে বোঝায়, যা একাধিক দেশে তার কার্যক্রমের বিস্তৃতি ঘটায়। আন্তর্জাতিক সংগঠনের সদস্য সংখ্যা কত হবে তা সুনির্দিষ্ট নয়। একেকটি আন্তর্জাতিক সংগঠন সদস্য সংখ্যা ও লক্ষ্য-উদ্দেশ্যে স্বতন্ত্র এবং অন্যান্য সংগঠন থেকে আলাদা। অর্থনৈতিক, রাজনৈতিক, মানবকল্যাণমূলক প্রভৃতি বিভিন্ন ধরনের আন্তর্জাতিক সংগঠন রয়েছে। এ সকল সংগঠন স্বস্ব নীতিমালা অনুযায়ী সুনির্দিষ্ট লক্ষ্য অর্জনে কার্যক্রম পরিচালনা করে থাকে।"
        },
        {
          "label": "গ",
          "question": "উদ্দীপকে কোন সংস্থার কার্যক্রমের ইঙ্গিত করা হয়েছে? নিরূপণ করো।",
          "explanation": "উদ্দীপকে বাংলাদেশের উপকূলীয় অঞ্চলে দুর্যোগ মোকাবিলায় আন্তর্জাতিক রেডক্রিসেন্ট সমিতির কার্যক্রমকে ইঙ্গিত করা হয়েছে। বাংলাদেশ তৃতীয় বিশ্বের একটি দুর্যোগপ্রবণ দেশ। ভৌগোলিক আবহাওয়ার কারণে বন্যা, খরা, নদীভাঙন, জলোচ্ছ্বাস, ঘূর্ণিঝড়, টর্নেডো ইত্যাদি বহুবিধ দুর্যোগ এ দেশে আঘাত হানে। এ সকল প্রাকৃতিক দুর্যোগের সম্ভাব্য ক্ষয়- ক্ষতি কমানোর লক্ষ্যে রেডক্রিসেন্ট সমিতি নানা ধরনের কার্যক্রম পরিচালনা করে থাকে। উদ্দীপকে বাংলাদেশের উপকূলবর্তী অঞ্চল সন্দ্বীপে একটি বিশেষ সংস্থার স্বেচ্ছাসেবীদের কার্যক্রমের কথা উল্লিখিত হয়েছে। স্বেচ্ছাসেবীরা দুর্যোগের আগাম পূর্বাভাসের পরিপ্রেক্ষিতে মাইকিং করলে দুর্গত এলাকার জনগণ আশ্রয়কেন্দ্রে অবস্থান নেয়। সংস্থাটি আশ্রয়প্রার্থীদেরকে জরুরি ভিত্তিতে অন্ন, বস্ত্র দিয়ে সাহায্য করে। এই কার্যক্রম বিশ্লেষণ করে সহজেই বলা যায়, সংস্থাটি আন্তর্জাতিক রেডক্রিসেন্ট সমিতি। বাংলাদেশে দুর্যোগ মোকাবিলায় এই সংস্থাটি অনন্য ভূমিকা রেখে চলেছে। ঘূর্ণিঝড়ের পূর্বাভাস প্রচার করা, ঝড়ের সময় জনগণকে নিরাপদ স্থানে সরিয়ে নেওয়া, ক্ষতিগ্রস্তদের সাহায্য করা এবং তাদের মাঝে নানারকম ত্রাণ সহায়তা প্রদান করা প্রতিষ্ঠানটির নিয়মিত কার্যক্রম। এভাবে প্রতিষ্ঠানটি বাংলাদেশের দুর্যোগপ্রবণ এলাকাগুলোতে সাফল্যের সাথে মানবকল্যাণমূলক কাজ করে চলেছে।"
        },
        {
          "label": "ঘ",
          "question": "দুর্যোগ আক্রান্ত মানুষের কল্যাণে উক্ত সংস্থার আরও যেসব ভূমিকা রয়েছে তা বিশ্লেষণ করো।",
          "explanation": "বাংলাদেশে দুর্যোগ আক্রান্ত মানুষের কল্যাণে আন্তর্জাতিক রেডক্রিসেন্ট সমিতির কার্যক্রম অত্যন্ত প্রশংসনীয়। উদ্দীপকে রেডক্রিসেন্ট সমিতির দুর্যোগের পূর্বাভাস প্রদান এবং আশ্রয়কেন্দ্রে অবস্থানকারীদেরকে সহায়তা প্রদানের উল্লেখ রয়েছে। প্রকৃতপক্ষে প্রতিষ্ঠানটির কার্যক্রম আরও বিস্তৃত। তাদের কার্যক্রমকে দুই ভাগে ভাগ করা যায়, যথা: (১) জরুরি ত্রাণ ও খাদ্য বিতরণ কর্মসূচি এবং (২) দুর্যোগ প্রতিরোধ ও পুনর্বাসন কর্মসূচি। বাংলাদেশ রেডক্রিসেন্ট সমিতি যেকোনো প্রাকৃতিক দুর্যোগ মোকাবিলায় ত্রাণ ও খাদ্য বিতরণ করে থাকে। বাংলাদেশের মুক্তিযুদ্ধের সময় রেডক্রিসেন্ট সমিতি ৩৩টি কেন্দ্র স্থাপনের মাধ্যমে জরুরি ভিত্তিতে খাদ্য বিতরণের ব্যবস্থা করেছিল। সংস্থাটি প্রতিষ্ঠার পর থেকেই এ দেশের দুর্গত মানুষের কল্যাণে খাদ্য বিতরণ কর্মসূচি পালন করে আসছে। ১৯৮৮, ১৯৯৬ ও ১৯৯৮ ও ২০০৭ সালের বন্যায় এবং সিডর, আইলাসহ বিভিন্ন ঘূর্ণিঝড়ের সময় এ সংস্থা গুরুত্বপূর্ণ ভূমিকা পালন করে। এছাড়া ১৯৭৯ সালে কক্সবাজারে একটি রাডার কেন্দ্র স্থাপন করে। বাংলাদেশে এ প্রতিষ্ঠানটি বন্যা, খরা, ঘূর্ণিঝড় ও জলোচ্ছ্বাসসহ বিভিন্ন প্রাকৃতিক দুর্যোগে আক্রান্ত লোকজনের পুনর্বাসনের ব্যবস্থা করে। পরিশেষে বলা যায়, দুর্যোগ আক্রান্ত মানুষের কল্যাণে রেডক্রিসেন্ট সমিতি বিস্তৃত পরিসরে কার্যক্রম পরিচালনা করে।"
        }
      ]
    }
  ]
}