{
  "title": "ঢাকা ইমপিরিয়াল কলেজ ২০২৩",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "দৃশ্যপট-১: প্রীতি তার ছেলেকে কোলে নিয়ে আদর করতে করতে বলছিল, তুই দেখতে একদম তোর বাবার মতো। তোর চুল, নাক, গায়ের রং এমনকি তোর হাঁটার ভঙ্গিও তোর বাবার মতো। দৃশ্যপট-২: পার্বত্য এলাকার বেশিরভাগ ঘরবাড়ি কাঠ, ছন, বাঁশ ও মাটির তৈরি। পাহাড়ের গায়ে তারা বিশেষ পদ্ধতিতে চাষাবাদ করে জীবিকা নির্বাহ করে।",
      "tag": "DIC 23",
      "sub_questions": [
        {
          "label": "ক",
          "question": "\"সমগ্র মানব ইতিহাস শাসক এলিট শ্রেণির উত্থান-পতনের ইতিহাস\"- উক্তিটি কার?",
          "explanation": "\"সমগ্র মানব ইতিহাস শাসক এলিট শ্রেণির উত্থান-পতনের ইতিহাস\"- উক্তিটি ইতালীয় দার্শনিক ও সমাজবিজ্ঞানী ভিলফ্রেডো প্যারেটোর।"
        },
        {
          "label": "খ",
          "question": "সামাজিক নিরাপত্তা কী? বুঝিয়ে লেখো।",
          "explanation": "সামাজিক নিরাপত্তা বলতে সমাজ ও রাষ্ট্র কর্তৃক গৃহীত সামাজিক কল্যাণমূলক ব্যবস্থাকে বোঝায়। যখন কোনো ব্যক্তি বা ব্যক্তিবর্গ তাদের নিয়ন্ত্রণ বহির্ভূত কারণে বিপর্যয়ের সম্মুখীন হয় তখন সে অবস্থা মোকাবিলার জন্য সমাজ ও রাষ্ট্রের পক্ষ থেকে যেসব ব্যবস্থা গৃহীত হয় তার সমষ্টিই হলো সামাজিক নিরাপত্তা। আন্তর্জাতিক শ্রম সংস্থার মতে, \"সামাজিক নিরাপত্তা এমন এক ব্যবস্থা, যা বিপন্ন মানুষকে যথোপযুক্ত প্রতিষ্ঠানের মাধ্যমে সমাজ কর্তৃক প্রদান করা হয়, এ বিপন্ন অবস্থা স্বল্প আয়ের লোকেরা নিজের সামর্থ্য ও দূরদর্শিতা দ্বারা নিজেরা এককভাবে কিংবা স্বজনের সাহায্যে যথাযথভাবে মোকাবিলা - করতে পারে না।\""
        },
        {
          "label": "গ",
          "question": "দৃশ্যপট-১-এ সমাজজীবনে প্রভাব বিস্তারকারী কোন উপাদানের প্রতি ইঙ্গিত করা হয়েছে? ব্যাখ্যা করো।",
          "explanation": "দৃশ্যপট-১-এ সমাজজীবনে প্রভাব বিস্তারকারী 'বংশগতি' উপাদানের প্রতি ইঙ্গিত করা হয়েছে। বংশানুক্রমে জৈব ও মানবিক যে সমস্ত বৈশিষ্ট্য, অধস্তন পুরুষের মধ্যে সঞ্চালিত হয় তাই বংশগতি। বংশগতি মানুষের দৈহিক আকার ও গঠনে প্রকাশ পায়, বিভিন্ন গোত্র বা বর্ণভেদ তার সাক্ষ্য বহন করে। জীব বিজ্ঞানীদের মতে, বংশগত প্রভাবঘটিত গুণাগুণ শুক্রকীটের মধ্যে সঞ্চারিত হয়ে থাকে এবং এ শুক্রকীট হতে যে শিশুর জন্ম হয় তার মধ্যে বংশগত গুণাগুণ আপনা হতেই প্রকাশ পায়। এ জন্যই দেখা যায় যে, চুলের বর্ণ, হাতের আঙ্গুল, মাথার আকৃতি, দৈহিক গঠন, গায়ের রং, দৈহিক ও মানসিক শক্তি, কর্মদক্ষতা প্রভৃতি গুণাবলি মানুষ পুরুষানুক্রমে লাভ করে থাকে। আবার মানুষের আচার ব্যবহার ও মানসিক অবস্থা এমন অনেক শারীরিক বৈশিষ্ট্যের ওপর নির্ভর করে যা স্পষ্টত বংশগত, যাদের প্রতিক্রিয়া কোনো ধরনের পরিবেশেই বদলানো সম্ভব নয়। চোখের রঙ, রঙের বিভাগ, আঙ্গুলের ছাপ প্রভৃতি নির্ধারণকারী বংশগতির উপাদান সব পরিবেশে একই থাকে। উদ্দীপকের দৃশ্যপট-১-এ প্রীতি তার ছেলেকে কোলে নিয়ে আদর করতে করতে বলছিল, \"তুই দেখতে একদম তোর বাবার মতো। তোর চুল, নাক, গায়ের রং এমনকি হাঁটার ভঙ্গিও তোর বাবার মতো।\" উপরের আলোচনার সাথে তুলনা করলে বোঝা যায়, বংশগতি উপাদানের প্রভাবেই প্রীতির ছেলে এসকল বৈশিষ্ট্য পেয়েছে। সুতরাং এটি স্পষ্ট যে, দৃশ্যপটে- ১ সমাজজীবনে প্রভাব বিস্তারকারী বংশগতি উপাদানকে নির্দেশ করছে।"
        },
        {
          "label": "ঘ",
          "question": "বাংলাদেশের সমাজজীবনে দৃশ্যপট-২-এর উপাদানটির প্রত্যক্ষ প্রভাব বিশ্লেষণ করো।",
          "explanation": "বাংলাদেশের সমাজজীবনে দৃশ্যপট-২-এর উপাদান অর্থাৎ ভৌগোলিক উপাদানের প্রত্যক্ষ প্রভাব সবচেয়ে বেশি। সমাজজীবনে ভৌগোলিক উপাদানের প্রভাব সবচেয়ে বেশি পরিলক্ষিত হয়। বিশেষ করে ঘরবাড়ির প্রকৃতি ও বৈশিষ্ট্য প্রধানত ভৌগোলিক পরিবেশের ওপর নির্ভরশীল। ঘরবাড়ি তৈরির উপকরণও ভৌগোলিক পরিবেশের দ্বারা প্রভাবিত। যেমন- বাংলাদেশের ঘরের জানালাগুলোকে বর্ষার বৃষ্টি থেকে রক্ষা করতে জানালার উপর বাড়তি একটি অংশ লাগানো হয় যা সানশেড নামে পরিচিত। এমনিভাবে বাংলাদেশের পাহাড়ি অঞ্চলে ভৌগোলিক কারণে ঘরবাড়িগুলো মূলত কাঠ, ছন, বাঁশ ইত্যাদি দ্বারা নির্মাণ করা হয় এবং সেখানকার মানুষের জীবিকা নির্বাহে ভিন্নতা পরিলক্ষিত হয়। উদ্দীপকের দৃশ্যপট-২-এ দেখা যায়, পাহাড়ি অঞ্চলের বেশিরভাগ ঘরবাড়ি কাঠ, ছন, বাঁশ ও মাটির তৈরি। পাহাড়ের গায়ে তারা বিশেষ পদ্ধতিতে চাষাবাদ করে জীবিকা নির্বাহ করে। এখানে পাহাড়ি অঞ্চলের মানুষেরা ভৌগোলিক উপাদান দ্বারা প্রভাবিত হয়েছে। যার প্রভাব সমাজজীবনে সবচেয়ে বেশি। উপরের আলোচনার পরিপ্রেক্ষিতে বলা যায়, জনসংখ্যার বণ্টন, সভ্যতার উন্মেষ, অর্থনৈতিক জীবন, সামাজিক ও ব্যক্তিজীবনসহ সমাজজীবনের প্রায় সকল ক্ষেত্রেই ভৌগোলিক উপাদানের প্রভাব পরিলক্ষিত হয়। যা দ্বারা প্রমাণিত হয় যে, সমাজজীবনে ভৌগোলিক উপাদানের প্রভাবই সবচেয়ে বেশি।"
        }
      ]
    },
    {
      "number": "2",
      "uddipok": "",
      "tag": "DIC 23",
      "sub_questions": [
        {
          "label": "ক",
          "question": "সমাজ কাকে বলে?",
          "explanation": "একটি সাধারণ ঐতিহ্য, প্রথা, রীতিনীতি, আচার-অনুষ্ঠান এবং জীবন প্রণালিতে অভ্যস্ত হয়ে পারস্পরিক সহযোগিতার ভিত্তিতে সংঘবদ্ধভাবে - বসবাসকারী জনগোষ্ঠীকে সমাজ বলে।"
        },
        {
          "label": "খ",
          "question": "'এলিট শাসক' বলতে কী বোঝায়?",
          "explanation": "সমাজের যে শ্রেণি শাসন ক্ষমতায় অধিষ্ঠিত থাকে তাদেরকে এলিট শাসক বলে। ইতালীয় সমাজবিজ্ঞানী ভিলফ্রেডো প্যারেটো এলিট বলতে এমন গোষ্ঠীকে বুঝিয়েছেন যারা কর্মক্ষেত্রে বা পেশাগত জীবনে সবচেয়ে বেশি সাফল্য ও মর্যাদা অর্জন করেছে। সমাজে দুই ধরনের এলিট বিদ্যমান, যথা- শাসক ও অশাসক এলিট। সমাজের যে শ্রেণির হাতে শাসন ক্ষমতা ন্যাস্ত থাকে তাদেরকেই শাসক এলিট বলে। যেমন: রাষ্ট্রক্ষমতার শীর্ষে অবস্থানকারী শ্রেণি হলো শাসক এলিট।"
        },
        {
          "label": "গ",
          "question": "উদ্দীপকের চিত্রটির প্রবক্তা কে? উক্ত চিত্রটি দ্বারা তিনি সমাজের কোন বিষয়কে ব্যাখ্যা করেছিলেন? বর্ণনা করো।",
          "explanation": "উদ্দীপকের চিত্রে নির্দেশিত তত্ত্ব তথা ঐতিহাসিক বস্তুবাদের প্রবক্তা জার্মান সমাজবিজ্ঞানী কার্ল মার্কস।। এ তত্ত্ব দ্বারা তিনি সমাজ পরিবর্তনকে ব্যাখ্যা করেছিলেন। কার্ল মার্কস মানব সমাজের পরিবর্তনের কারণ হিসেবে ঐতিহাসিক বস্তুবাদকে চিহ্নিত করেছেন। এর মূল প্রতিপাদ্য বিষয় হলো মানুষের ধীশক্তি প্রসূত কোনো দর্শন বা ভাবধারার প্রভাবে নয় বরং সমকালীন অর্থনৈতিক ব্যবস্থার মধ্যে সামাজিক পরিবর্তনের মূল নিহিত থাকে। তার মতে, সমাজ বিবর্তিত হয়ে আদিম সাম্যবাদী সমাজ, দাস সমাজ, সামন্ত সমাজ, পুঁজিবাদী সমাজ ও পরিশেষে সমাজতান্ত্রিক সমাজে পরিণত হবে। ঐতিহাসিক বস্তুবাদ অনুযায়ী, আদিম সাম্যবাদী সমাজ হলো সবচেয়ে প্রাচীন ও. দীর্ঘস্থায়ী সমাজ ব্যবস্থা, যেখানে সম্পত্তিতে ব্যক্তিগত মালিকানা অনুপস্থিত ছিল। প্রথম শ্রেণিবিভক্ত সমাজ হচ্ছে দাস সমাজ, যেখানে দাস ও দাসমালিক নামে দুটি শ্রেণি ছিল। দাস মালিকদের অত্যাচার ও জুলুমের বিরুদ্ধে দাসদের ক্রমাগত বিদ্রোহের ফলে এ সমাজ ব্যবস্থার পতন ঘটে। জন্ম নেয় ভূমিভিত্তিক উৎপাদন নির্ভর সামন্ত সমাজ, যেখানে ভূমির মালিক ছিল ভূস্বামী এবং ভূমিদাসরা ভূস্বামী প্রদত্ত জমিতে চাষ করে জীবন নির্বাহ করতো। ভূমিদাসদের ভূস্বামী ও জমি ছেড়ে যাওয়ার অধিকার না থাকায় এ • সমাজ ভেঙে পুঁজিবাদী সমাজের অভ্যুদয় ঘটে। ব্যক্তি স্বাধীনতা, উৎপাদন অবাধ প্রতিযোগিতা প্রভৃতি পুঁজিবাদী সমাজের আদর্শ। তবে এখানে উৎপাদন উপাদানের মালিকানার প্রেক্ষিতে পুঁজিপতি ও সর্বহারা শ্রেণির অস্তিত্ব রয়েছে। পুঁজিপতিরা সর্বহারাদের শোষণের মাধ্যমে উদ্বৃত্ত আয় করে। আর সর্বহারাদের মধ্যে যখন উক্ত শোষণ সম্পর্কে শ্রেণি সচেতনতা আসবে তখন বিপ্লবের মাধ্যমে পুঁজিবাদী সমাজ ধ্বংস হয়ে সমাজতন্ত্র প্রতিষ্ঠিত হবে। সমাজতন্ত্রে কোনো ব্যক্তিগত সম্পত্তি থাকবে না। ফলে সাম্যবাদ প্রতিষ্ঠিত হবে। উদ্দীপকের চিত্রে আদিম সাম্যবাদী সমাজ পরিবর্তিত হতে হতে সমাজতান্ত্রিক সমাজে, উপনীত হওয়ার বিষয়টি উল্লিখিত মার্কসের ঐতিহাসিক বস্তুবাদকেই সমর্থন করে।"
        },
        {
          "label": "ঘ",
          "question": "উদ্দীপকের 'ক' ও 'খ' স্তর দুটির নাম উল্লেখপূর্বক বিশ্লেষণ করো।",
          "explanation": "উদ্দীপকের 'ক' ও 'খ' স্তর দুটি যথাক্রমে সামন্ত সমাজ ও পুঁজিবাদী সমাজকে ইঙ্গিত করছে। কার্ল মার্কসের ঐতিহাসিক বস্তুবাদে বর্ণিত সমাজ ক্রমবিকাশের স্তরগুলো হলো আদিম সাম্যবাদ, দাস সমাজ, সামন্ত সমাজ, পুজিরাদী সমাজ ও সমাজতান্ত্রিক সমাজ। সুতরাং, উদ্দীপকের 'ক' ও 'খ' স্থানে সামন্ত সমাজ ও পুঁজিবাদী সমাজ বসবে। পশ্চিম ইউরোপে কৃষি অর্থনীতির ওপর ভিত্তি করে যে সমাজ সংস্কৃতি, প্রশাসন ও রাষ্ট্রীয় কাঠামো গড়ে উঠেছিল তাকে সামন্ত সমাজ বলা হয়। এ সমাজে প্রধানত ভূস্বামী ও ভূমিদাস এই দুই শ্রেণির অস্তিত্ব ছিল। ভূমিদাসরা ভূ-স্বামী প্রদত্ত জমিতে নিজের জন্য চাষ করতো। বিনিময়ে নির্দিষ্ট সময়ে নিজেদের উপকরণ দিয়ে ভূস্বামীর জমিতে চাষ করত বাধ্য থাকতো। এছাড়া বিভিন্ন অনুষ্ঠানাদিতে ভূস্বামীকে উপঢৌকন দিতে হতো। কৃষকরা জমির সাথে বাধা ছিল অর্থাৎ ভূস্বামীকে ত্যাগ করার 'অধিকার তাদের ছিল না। এ সমাজে প্রধান সংঘাত ছিল ভূমিদাসের সাথে সামন্ত প্রভু বা ভূস্বামীর, যা ক্রমেই বিভিন্ন উপাদানের প্রভাবে সামন্ত সমাজের ভাঙন ঘটায় এবং পুঁজিবাদী সমাজ গড়ে ওঠে। পুঁজিবাদী সমাজব্যবস্থা মূলত ব্যক্তিগত সম্পত্তি গড়ে তোলার অধিকার ও অধিক মুনাফা অর্জনের প্রত্যাশা থেকেই উৎপত্তি লাভ করেছে। এখানে পণ্যের প্রাচুর্য দেখা যায়। এতে অবাধ প্রতিযোগিতামূলক শ্রমের বাজার থাকে। যেখানে শ্রমিক তার শ্রম বিক্রি করতে পারে। উক্ত শ্রমিক শ্রেণিই এ সমাজের গুরুত্বপূর্ণ সামাজিক গোষ্ঠী, যারা বুর্জোয়া বা পুঁজিপতিদের দ্বারা শোষিত হয়। বুর্জোয়া বা পুঁজিপতি এবং সর্বহারা বা শ্রমিক শ্রেণি এ সমাজের গুরত্বপূর্ণ দুটি উপাদান। এ দুটি শ্রেণির মধ্যে শ্রেণি সংঘাত ও দ্বন্দ্বের ফলে একদিন এ সমাজব্যবস্থার পতন হবে এবং সমাজতান্ত্রিক সমাজ প্রতিষ্ঠিত হবে বলে কার্ল মার্কস তাঁর ঐতিহাসিক বস্তুবাদে প্রত্যাশা ব্যক্ত করেছেন।"
        }
      ]
    },
    {
      "number": "3",
      "uddipok": "মধুমতি গ্রামের অধিকাংশ মানুষ কৃষিজীবী। অনুন্নত যোগাযোগ ব্যবস্থা, দারিদ্র্য, আর নিরক্ষরতা তাদের নিত্যসঙ্গী। এখনও নারী শিক্ষার প্রতি তারা যেমন উদাসীন তেমনি বাল্যবিবাহ বিষয়ে অসচেতন। একটি এনজিও প্রতিষ্ঠান তাদের জীবনমান বৃদ্ধি করার জন্য কাজ করছে।",
      "tag": "DIC 23",
      "sub_questions": [
        {
          "label": "ক",
          "question": "সমাজকাঠামো কাকে বলে?",
          "explanation": "সমাজের ক্রিয়াশীল শর্তসমূহকে ঘিরে সৃষ্ট প্রধান প্রধান প্রতিষ্ঠান ও গোষ্ঠীর যৌগিক সম্পর্ক এবং ভূমিকাকে সমাজকাঠামো বলে।"
        },
        {
          "label": "খ",
          "question": "মূখ্যদল ও গৌণদলের পার্থক্য বুঝিয়ে লেখো।",
          "explanation": "গঠনগত ও কার্যক্রমের দিক থেকে মুখ্য দল এবং গৌণ দলের মধ্যে পার্থক্য রয়েছে। যে দলের সদস্যদের মধ্যে পারস্পরিক ঘনিষ্ঠ, নিবিড় ও মুখোমুখি সম্পর্ক বিদ্যমান তাকে মুখ্য দল বলে। পক্ষান্তরে যে দলের সদস্যদের মধ্যে নিয়মানুগ, প্রাতিষ্ঠানিক ও নৈর্ব্যক্তিক সম্পর্ক বিরাজ করে তাকে গৌন দল বলে। প্রাথমিক দলের সদস্যদের মাঝে 'আমরা ভাব' বিদ্যমান থাকে। কিন্তু গৌণ দলে এরূপ মনোভাব থাকে না। প্রাথমিক বা মুখ্য দলের গণ্ডি বেশ সীমিত। পক্ষান্তরে গৌণ দলের গণ্ডি অনেক বৃহৎ এবং এর উদ্দেশ্য ও কর্মক্ষেত্র সম্প্রসারিত।"
        },
        {
          "label": "গ",
          "question": "উদ্দীপকে ইঙ্গিতকৃত বিষয়টি সমাজবিজ্ঞানের পরিধির অন্তর্ভুক্ত- ব্যাখ্যা করো।",
          "explanation": "উদ্দীপকের বর্ণনায় সমাজবিজ্ঞানের পরিধির আওতাভুক্ত গ্রামীণ সমাজবিজ্ঞানের প্রতি ইঙ্গিত করা হয়েছে। সাধারণভাবে বলা যায়, গ্রামকেন্দ্রিক সমাজজীবন নিয়ে সমাজবিজ্ঞানের যে শাখা আলোচনা করে তাকে গ্রামীণ সমাজবিজ্ঞান বলে। বাংলাদেশ গ্রামপ্রধান দেশ। এ দেশের অধিকাংশ মানুষ গ্রামে বাস করে। ফলে গ্রামীণ কৃষি, কৃষি কাঠামো, অর্থনীতি, বিবাহ, পরিবার, জ্ঞাতিসম্পর্ক, নেতৃত্ব, ক্ষমতা কাঠামো, মর্যাদা, সামাজিক কাঠামো ইত্যাদি নিয়ে বিচার-বিশ্লেষণের তাগিদে গ্রামীণ সমাজবিজ্ঞান পুঙ্খানুপুঙ্খভাবে গবেষণা করে। উদ্দীপকে উল্লেখ করা এলাকাটির অধিকাংশ মানুষ কৃষিজীবী। সেখানকার যোগাযোগ ব্যবস্থা অনুন্নত। তাছাড়া মধুমতি গ্রামের দারিদ্র্য আর নিরক্ষরতার মতো সমস্যায় জর্জরিত। গ্রামটিতে রয়েছে বাল্যবিবাহের চল আর নারীদের শিক্ষার ব্যাপারে উদাসীনতা। এ বিষয়গুলো সাধারণত গ্রামীণ সমাজব্যবস্থায় বেশি দেখা যায়। তাই বলা যায়, উদ্দীপকের বর্ণনায় গ্রামীণ সমাজবিজ্ঞানের পরিধির ইঙ্গিত রয়েছে।"
        },
        {
          "label": "ঘ",
          "question": "উল্লিখিত এলাকার মানুষের জীবনমান বৃদ্ধি করার জন্য গৃহীত কর্মসূচিকে সফল করতে হলে সমাজবৈজ্ঞানিক জ্ঞান অপরিহার্য- বিশ্লেষণ করো।",
          "explanation": "উদ্দীপকের গ্রামটিতে দারিদ্র্য, নিরক্ষরতা, নারী শিক্ষার প্রতি উদাসীনতা, বাল্যবিবাহ, অনুন্নত যোগাযোগ ব্যবস্থাসহ নানাবিধ সমস্যা রয়েছে। এসব সমস্যার সমাধানের মাধ্যমে এলাকার মানুষের জীবনমান বৃদ্ধি করার জন্য গৃহীত কর্মসূচি সফল করতে হলে সমাজবৈজ্ঞানিক জ্ঞান অপরিহার্য। যেকোনো সমাজের উন্নয়নের জন্য আর্থ-সামাজিক ও প্রশাসনিক পরিকল্পনা প্রণয়ন এবং বাস্তবায়নে সমাজবিজ্ঞানের জ্ঞান অপরিহার্য। কোনো পরিকল্পনা বাস্তবায়ন অথবা কোনো সমস্যার সমাধান করা সম্ভব হয় না, যদি সে পরিকল্পনা সামাজিক বাস্তবতার আলোকে প্রণীত না হয়। সমাজে কী সমস্যা রয়েছে, তার সমাধানে বাধা কোথায়, এর মাধ্যমে কোন শ্রেণির মানুষ কতটা উপকৃত হবে, গৃহীত পরিকল্পনা বাস্তবায়নের পথে কী কী সামাজিক বাধা রয়েছে, আর কীভাবেই বা তা দূর করা যায়- এসব বিষয়ে জ্ঞান অর্জনের জন্য সমাজবিজ্ঞান সহায়তা করে। উদ্দীপকের গ্রামটিতে নানাবিধ সমস্যা বিরাজমান। যেমন- নিরক্ষরতা, দারিদ্র্য, বাল্যবিবাহ, নারী শিক্ষার প্রতি উদাসীনতা ইত্যাদি। এসব সমস্যার স্বরূপ উন্মোচন এবং সমাধানে সমাজবিজ্ঞানের জ্ঞান কার্যকর হতে পারে, যা উপরের আলোচনায় ফুটে উঠেছে। আলোচনার পরিসমাপ্তিতে বলা যায়, উদ্দীপকের পরিস্থিতি মোকাবিলাসহ সামাজিক যেকোনো সমস্যা সমাধানে সমাজবিজ্ঞানের জ্ঞান নিঃসন্দেেেহ ফলপ্রসূ ভূমিকা রাখতে পারে।"
        }
      ]
    },
    {
      "number": "4",
      "uddipok": "",
      "tag": "DIC 23",
      "sub_questions": [
        {
          "label": "ক",
          "question": "সংস্কৃতির সংজ্ঞা দাও।",
          "explanation": "জীবনযাপন করতে গিয়ে মানুষ যা কিছু করে তাকে সংস্কৃতি বলে।"
        },
        {
          "label": "খ",
          "question": "সংস্কৃতি ও সভ্যতার মধ্যে সম্পর্ক ব্যাখ্যা করো।",
          "explanation": "সংস্কৃতি ও সভ্যতার সম্পর্ক অত্যন্ত নিবিড়। সম্পর্কের দিক থেকে সংস্কৃতি ও সভ্যতা একটি অপরটির পরিপূরক। সংস্কৃতি ও সভ্যতা মূলত মানুষের সৃষ্টি এবং এই সৃষ্টির দুটো দিক রয়েছে। যথা- বাহ্যিক ও অন্তর্নিহিত দিক, যা যথাক্রমে সভ্যতা ও সংস্কৃতি নামে অভিহিত এবং তাদের একটিকে অন্যটি থেকে আলাদা করা যায় না। সভ্যতার বিকাশের সাথে সাথে সংস্কৃতির যেমন উন্নতি সাধিত হয়, ঠিক তেমনি সভ্যতার অবদানকে উপেক্ষা করে সংস্কৃতি নিজেকে বিকশিত করে না।"
        },
        {
          "label": "গ",
          "question": "উদ্দীপকের চিত্র A দ্বারা কোন সমাজের বৈশিষ্ট্য বোঝায় ব্যাখ্যা কর।",
          "explanation": "উদ্দীপকে চিত্র A দ্বারা যুদ্ধ ভিত্তিক সমাজের বৈশিষ্ট্য বোঝায়। ইংরেজ সমাজবিজ্ঞানী হার্বার্ট স্পেন্সার সমাজের বিভিন্ন অভ্যন্তরীণ রীতিনীতির ওপর নির্ভর করে সমাজকে দুই ভাগে বিভক্ত করেন। যথা- যুদ্ধভিত্তিক সমাজ ও শিল্পসমাজ। সমাজ বিকাশের প্রাথমিক পর্যায়ের সমাজ ছিল যুদ্ধভিত্তিক সমাজ। বলা হয় মানুষের জীবনের শুরুর দিকটি যুদ্ধ-বিগ্রহকে কেন্দ্র করে আবর্তিত হতো, যা প্রথমে প্রকৃতির বিরুদ্ধে থাকলেও পরে গোষ্ঠীর বিরুদ্ধে রূপ নেয়। যুদ্ধভিত্তিক সমাজ আত্মরক্ষা ও আক্রমণ এবং সদস্যদের বাধ্যতামূলক সহযোগিতার প্রেক্ষিতে গড়ে উঠেছিল। সমাজের সদস্যপ্রাপ্তি নির্ধারিত হতো উত্তরাধিকারসূত্রে। উদ্দীপকে চিত্র A তে উল্লেখিত তিনটি বিষয় হচ্ছ আত্মরক্ষামূলক, উত্তরাধিকারসূত্রে পদপ্রাপ্তি ও সহযোগিতা বাধ্যতামূলক। উপরের আলোচনার সাথে তুলনা করলে বোঝা যায়, এগুলো যুদ্ধভিত্তিক সমাজের বৈশিষ্ট্যের অনুরূপ। তাই এটি স্পষ্ট যে, চিত্র এ যুদ্ধভিত্তিক সমাজের বৈশিষ্ট্য উপস্থাপন করছে।"
        },
        {
          "label": "ঘ",
          "question": "চিত্রে A ও B নং ছকের মধ্যকার পার্থক্য বিশ্লেষণ করো।",
          "explanation": "উদ্দীপকের চিত্র A ও B যথাক্রমে যুদ্ধভিত্তিক এবং শিল্পসমাজকে। নির্দেশ করছে। এ দুটি সমাজ ব্যবস্থার মধ্যে অনেকগুলো কাঠামোগত পার্থক্য রয়েছে। যুদ্ধভিত্তিক সমাজের ধীরে ধীরে আকার ও প্রক্রিয়াগত দিক থেকে জটিলতার মুখোমুখি হওয়ার ফলে সৃষ্ট পরিবর্তনশীল উপাদানের সমন্বিত রূপ হচ্ছে শিল্পসমাজ। এ সমাজের উল্লেখযোগ্য বৈশিষ্ট্য হচ্ছে ব্যক্তিস্বাধীনতা, মুক্তবাণিজ্য এবং অবাধ নির্বাচন ব্যবস্থা। উদ্দীপকের চিত্র 'B' তে উক্ত বৈশিষ্ট্যগুলো উল্লেখ আছে বিধায় এটি শিল্প সমাজকে ইঙ্গিত করছে। যুদ্ধভিত্তিক সমাজ ও শিল্পসমাজের পার্থক্য নিম্নরূপ- যুদ্ধভিত্তিক সমাজ ক্ষমতা সংরক্ষণ ও বর্ধনের আত্মরক্ষামূলক এবং আক্রমণাত্মক ক্রিয়া। পক্ষান্তরে শিল্পসমাজ শান্তিপূর্ণ ও সহযোগিতামূলক। যুদ্ধভিত্তিক 'সমাজ সকল কাজের ওপর নিয়ন্ত্রণ এবং বাধ্যতামূলক সহযোগিতা নিশ্চিত করে। আর শিল্প সমাজ কেবল নেতিবাচক কাজসমূহের ওপর নিয়ন্ত্রণ এবং স্বেচ্ছাপ্রণোদিত সহযোগিতা করে। যুদ্ধভিত্তিক সমাজে ব্যক্তি স্বাধীনতার অনুপস্থিতি ছিল; শিল্প সমাজে ব্যক্তি স্বাধীনতা বিদ্যমান। যুদ্ধভিত্তিক সমাজে কেন্দ্রীভূত, উত্তরাধিকার সূত্রে পদ প্রাপ্তির ব্যবস্থা ছিল। অন্যদিকে শিল্প সমাজ বিকেন্দ্রীভূত, নির্বাচনের মাধ্যমে পদলাভের ব্যবস্থা বিদ্যমান। যুদ্ধভিত্তিক সমাজে স্বনির্ভরতা ও অর্থনৈতিক স্বয়ম্ভরতার ওপর নিয়ন্ত্রণ আরোপ করা হতো। শিল্প সমাজে মুক্ত বাণিজ্য বিদ্যমান। যুদ্ধভিত্তিক সমাজে দেশপ্রেম, সাহস, বাধ্যতা, শৃঙ্খলা, কর্তৃপক্ষের ওপর বিশ্বাস ইত্যাদি বিদ্যমান ছিল। শিল্প সমাজে স্বাধীনতা, মহত্ত্ব, ব্যক্তির আইন প্রণয়নের অধিকার, বলপূর্বক শাসন প্রতিরোধ ইত্যাদি বিদ্যমান। উপরের আলোচনায় প্রতীয়মান হয় যে, যুদ্ধভিত্তিক ও শিল্পসমাজ বৈশিষ্ট্যগত দিক থেকে প্রায় বিপরীতধর্মী।"
        }
      ]
    },
    {
      "number": "5",
      "uddipok": "",
      "tag": "DIC 23",
      "sub_questions": [
        {
          "label": "ক",
          "question": "একটি শিশুর সামাজিকীকরণের প্রধান মাধ্যম কোনটি?",
          "explanation": "একটি শিশুর সামাজিকীকরণের প্রধান মাধ্যম পরিবার।"
        },
        {
          "label": "খ",
          "question": "লোকাচার ও লোকরীতির পার্থক্য বুঝিয়ে লেখো।",
          "explanation": "সংজ্ঞা এবং প্রায়োগিক দিক থেকে লোকাচার ও লোকরীতির মধ্যে সুস্পষ্ট পার্থক্য বিদ্যমান। লোকাচার হলো মানুষের পরিবেশের সাথে অবচেতন, স্বতঃস্ফূর্ত ও অসমন্বিত অভিযোজন। যেমন- দিনে তিনবার খাওয়া, বড়দের সম্মান প্রদর্শন ইত্যাদি। লোকাচার সামাজিক পরিবর্তনের সাথে ও বংশ পরম্পরায় পরিবর্তিত হয়। অন্যদিকে লোকরীতি হচ্ছে সমাজের আদর্শ বা মানসম্পন্ন আচরণ, যা সমাজের সদস্যদের জন্য অবশ্য পালনীয়। লোকরীতি ভঙ্গ করলে শাস্তি পেতে হয়। যেমন- জামা-কাপড় পরে চলাফেরা করাটা লোকরীতি। লোকাচার অস্থায়ী প্রকৃতির হলেও লোকরীতি অপেক্ষাকৃত স্থায়ী।"
        },
        {
          "label": "গ",
          "question": "উদ্দীপকে ছকের '?' চিহ্নিত স্থান সামাজিক সংগঠনের কে বিষয়টিকে নির্দেশ করছে? ব্যাখ্যা করো।",
          "explanation": "জাউদ্দীপকের'?' চিহ্নিত স্থানে সামাজিক সংগঠনের অন্যতম প্রতিপাদ্য বিষয় জ্ঞাতিসম্পর্ককে নির্দেশ করা হয়েছে। প্রাচীন কিংবা আধুনিক প্রায় সব সমাজেই জ্ঞাতিসম্পর্ক হচ্ছে সমাজকাঠামোর চাবিকাঠি। পারিভাষিক অর্থে, জ্ঞাতিসম্পর্ক বলতে সেই সামাজিক সম্পর্ককে বোঝায়, যাতে সমাজের প্রতিটি সদস্য বিভিন্ন সূত্রের মধ্য দিয়ে প্রকৃত ও অনুমিতভাবে রক্ত সম্পর্কের বন্ধনে আবদ্ধ। যেকোনো সমাজে সামাজিক সম্পর্ক বা সংগঠনের মূলে রয়েছে জ্ঞাতিসম্পর্ক। সমাজে ব্যক্তির সাথে ব্যক্তির জৈবিক বন্ধন, বিবাহবন্ধন, কাল্পনিক বন্ধন এবং দত্তক গ্রহণের মাধ্যমে জ্ঞাতিসম্পর্কের সৃষ্টি হয়। আধুনিক সমাজব্যবস্থায় রক্ত ও বৈবাহিক সম্পর্ক অপেক্ষা কৃত্রিম আনুষ্ঠানিকতাই জ্ঞাতিসম্পর্কের ভিত্তি হিসেবে বেশি কাজ করে। মোটকথা, রক্তসম্পর্কিত, বৈবাহিক, প্রথাগত ও কাল্পনিক বন্ধনের মাধ্যমেই জ্ঞাতিসম্পর্কের সৃষ্টি হয়। উদ্দীপকের ছকেও এ চারটি বিষয়কে উল্লেখ করা হয়েছে। উপরের আলোচনা থেকে প্রতীয়মান হয় যে, উদ্দীপকের ছকে উল্লেখিত '?' চিহ্নিত স্থানে জ্ঞাতিসম্পর্ক প্রত্যয়টি বসবে।"
        },
        {
          "label": "ঘ",
          "question": "সমাজজীবনে উক্ত বিষয়টির প্রভাব বিশ্লেষণ করো।",
          "explanation": "উদ্দীপকের সম্পর্কগুলো তথা জ্ঞাতিসম্পর্ক আমাদের সামাজিক, সাংস্কৃতিক, অর্থনৈতিক, রাজনৈতিক, মনস্তাত্ত্বিক প্রভৃতি সংহতি বৃদ্ধির মাধ্যমে সুষ্ঠু সমাজজীবন গঠনে ভূমিকা রাখে। জ্ঞাতিসম্পর্কের মাধ্যমে মানুষ সংগঠিত হয়। তাদের মধ্যে সৃষ্টি হয় সম্পর্কের জটিল জাল। সমাজজীবনে সামাজিক দল গঠনে, আচার-আচরণ নিয়ন্ত্রণে জ্ঞাতিসম্পর্ক গুরুত্বপূর্ণ ভূমিকা পালন করে। পরিবার এবং সমাজের কাঠামো তথা গড়নের ক্ষেত্রে জ্ঞাতিসম্পর্কের-বন্ধন কোনোভাবেই উপেক্ষা করা যায় না। জ্ঞাতিবন্ধনে আবদ্ধ ব্যক্তিরা পরস্পর দায়িত্ব ও কর্তব্যের জালে আবদ্ধ। সমাজজীবনে জ্ঞাতিরা সামাজিক মূল্যবোধ জাগ্রত করার জন্য আমাদেরকে প্রেরণা দিয়ে থাকে। জ্ঞাতিরাই আমাদের পারিবারিক ঐতিহ্য অক্ষুণ্ণ রাখার জন্য ধর্মীয় শিক্ষার মাধ্যমে যুগোপযোগী করে গড়ে তোলে। জ্ঞাতিদের হাতেই সামাজিকীকরণের কাজ সম্পন্ন হয়। 'বাংলাদেশের অর্থনৈতিক কর্মকাণ্ডে জ্ঞাতিদের ভূমিকা যথেষ্ট গুরুত্বপূর্ণ। সম্পত্তি ক্রয়-বিক্রয়, জমি বর্গা দেয়া-নেয়া এবং আরও অনেক ক্ষেত্রে জ্ঞাতিদের পারস্পরিক আদান-প্রদানও লক্ষণীয়। কোনো সম্পত্তি হস্তান্তরের ক্ষেত্রে জ্ঞাতির প্রভাব-প্রাধান্য লক্ষণীয়। এছাড়া বাংলাদেশের সমাজে ঋণ গ্রহণের ক্ষেত্রে জ্ঞাতিরা গুরুত্বপূর্ণ ভূমিকা পালন করে থাকে। কৃষিকর্ম ও ব্যবসার মতো অর্থনৈতিক কর্মকাণ্ডে নিয়োজিত মানুষেরা তাদের জ্ঞাতিদের মধ্য থেকে শ্রমিক নিয়োগ অধিক পছন্দ করে। রাজনৈতিক কর্মকাণ্ডে জ্ঞাতিদের ভূমিকা লক্ষণীয়। ব্যক্তি হোক আর গোষ্ঠী হোক জ্ঞাতিদের সাহায্য ও সহযোগিতা ছাড়া রাজনৈতিক প্রতিষ্ঠা লাভ করা কষ্টসাধ্য। অনেক সময় ব্যক্তির সামাজিক প্রতিষ্ঠার ক্ষেত্রেও জ্ঞাতিরা গুরুত্বপূর্ণ ভূমিকা পালন করে। উপরের আলোচনায় প্রতীয়মান হয়ে যে আমাদের সমাজজীবনে জ্ঞাতিসম্পর্ক অত্যন্ত গুরুত্বপূর্ণ ভূমিকা পালন করে।"
        }
      ]
    },
    {
      "number": "6",
      "uddipok": "বিশ্ববিদ্যালয় পড়ুয়া ছাত্র নিরব ও তার বন্ধুরা মিলে ঠিক করল যে, তারা ১০টি পথশিশুকে প্রাথমিক শিক্ষার সাথে টিফিন দেবার ব্যবস্থা করবে। সেই লক্ষ্যে তারা 'জাগরণ' নামে একটি স্কুল চালু করল। সেখানে হিন্দু, মুসলিম সব ছাত্রই অংশগ্রহণ করতে পারবে।",
      "tag": "DIC 23",
      "sub_questions": [
        {
          "label": "ক",
          "question": "প্রথা কাকে বলে?",
          "explanation": "সমাজ স্বীকৃত আচরণবিধি বা কার্যপ্রণালিকে প্রথা বলে।"
        },
        {
          "label": "খ",
          "question": "সামাজিক মর্যাদা বলতে কী বোঝায়?",
          "explanation": "ভিত্তিতে ব্যক্তির যে সামাজিক অবস্থান তাই সামাজিক মর্যাদা। সমাজবিজ্ঞানী টি. বি. বটোমোর বলেন, \"মর্যাদার ভিত্তি হলো দ্রব্যসামগ্রীর ভোগ এবং জীবনযাত্রার ধরন কেমন সেটাই।\" সমাজের মানুষের কাছে কোনো ব্যক্তির অবস্থান কেমন সেটাই তার মর্যাদা। সামাজিক মর্যাদা শ্রেণির ওপর নির্ভর করে।"
        },
        {
          "label": "গ",
          "question": "উদ্দীপকের 'জাগরণ' নামক স্কুলের মধ্য দিয়ে সমাজবিজ্ঞানের কোন প্রত্যয়ের পরিচয় ফুটে উঠেছে? ব্যাখ্যা করো।",
          "explanation": "'জাগরণ' নামক স্কুলের মধ্য দিয়ে সমাজবিজ্ঞানের সংঘ প্রত্যয়ের পরিচয় ফুটে উঠেছে। সংঘ বলতে সাধারণত একত্রিত হওয়াকে বোঝায়। মানুষ যখন এক বা একাধিক নির্দিষ্ট উদ্দেশ্য সাধনের জন্য সংগঠিত হয় এবং সমবেত প্রচেষ্টাকে সফল করার জন্য কিছু বিধি-বিধান মেনে চলে তখন তারা সংঘ গড়ে তুলেছে বলা যায়। বস্তুত সংঘের মাধ্যমে সমাজের সদস্যবৃন্দ স্বেচ্ছায় একত্রিত হয়ে সমষ্টিগত উদ্দেশ্য সাধনের জন্য সম্মিলিত প্রয়াস চালায়। আবার লক্ষ্য অর্জনের পর তারা সংগঠিত থাকতেও পারে কিংবা নাও থাকতে পারে। উদ্দীপকে উল্লিখিত নিরব ও তার বন্ধুরা ১০ জন পথশিশুকে প্রাথমিক শিক্ষার সাথে টিফিন দেওয়ার উদ্দেশ্যে 'জাগরণ' নামে একটি স্কুল চালু করে। সেই স্কুলে সকল ধর্মের শিক্ষার্থীরা অংশগ্রহণ করে। এখানে নিরব ও তার বন্ধুরা একটি নির্দিষ্ট উদ্দেশ্যকে সামনে রেখে একত্রিত হয়েছে, যা পাঠ্যবইয়ের সংঘ প্রত্যয়ের সাথে সাদৃশ্যপূর্ণ। সুতরাং বলা যায়, 'জাগরণ' নামক স্কুলের মধ্য দিয়ে সমাজবিজ্ঞানের সংঘ প্রত্যয়ের পরিচয় ফুটে উঠেছে।"
        },
        {
          "label": "ঘ",
          "question": "উদ্দীপকের উক্ত প্রত্যয়টির সাথে সম্প্রদায়ের সম্পর্ক বিশ্লেষণ করো।",
          "explanation": "উদ্দীপকে উল্লিখিত প্রত্যয়টি হলো সংঘ। সংঘের সাথে সম্প্রদায়ের সম্পর্ক নিচে বিশ্লেষণ করা হলো- যেকোনো সংঘ 'সৃষ্টির, জন্য জনগোষ্ঠীর অস্তিত্ব অপরিহার্য। অনুরূপভাবে সম্প্রদায়ের জন্যও জনগোষ্ঠী অপরিহার্য। জনসংখ্যাকে কেন্দ্র করেই সম্প্রদায়ের উদ্ভব হয়েছে। সংঘ হলো এমন একটি জনগোষ্ঠী যাদের উদ্দেশ্যে সমতা আছে এবং যে উদ্দেশ্য সাধনের জন্য তারা সমবেত হয়ে একটি সংগঠন সৃষ্টি করে। সম্প্রদায়ও কিছু সাধারণ উদ্দেশ্য পূরণের লক্ষ্যে গড়ে ওঠে। 'সংঘের কোনো নির্দিষ্ট সদস্য সংখ্যা নেই। তেমনিভাবে সম্প্রদায়েরও কোনো নির্দিষ্ট সদস্য সংখ্যা নেই। সংঘের সদস্যবৃন্দের স্বার্থ একই প্রকার হয়। সেসব স্বার্থ বা উদ্দেশ্যসমূহ অর্জনের জন্য পরস্পর পরস্পরকে সহযোগিতা করে। সহযোগিতাই হলো সংঘের সবচেয়ে বড় শক্তি। তেমনিভাবে একটি নির্দিষ্ট এলাকায় পাশাপাশি বসবাস করতে গিয়ে সম্প্রদায়ের লোকদের মধ্যে একাত্মতা গড়ে ওঠে। একই একাত্মতা বোধের মাধ্যমে তারা একে অপরকে সহযোগিতা করে। 'সংঘের একটি আপেক্ষিক স্থায়িত্ব থাকতে হবে। উদ্দেশ্যবিহীনভাবে মানুষ সংঘ গঠন করতে পারে না। অনুরূপভাবে সম্প্রদায়ের স্থায়িত্ব থাকা অপরিহার্য। উপরের আলোচনার প্রেক্ষিতে বলা যায়, সংঘ ও সম্প্রদায় পরস্পর গভীরভাবে সম্পর্কযুক্ত।"
        }
      ]
    },
    {
      "number": "7",
      "uddipok": "দুই বছর আগে রাফি তার মামাতো বোন রিনাকে বিয়ে করে। কিন্তু একটি সড়ক দুর্ঘটনায় রিনা তার শিশু সন্তানকে রেখে হঠাৎ মারা যায়। এমতাবস্থায় সন্তানের ভবিষ্যৎ ভেবে রাফি পরিবারের সিদ্ধান্তে রিনার বোন দীনাকে আবার বিয়ে করে।",
      "tag": "DIC 23",
      "sub_questions": [
        {
          "label": "ক",
          "question": "সমাজকাঠামো কাকে বলে?",
          "explanation": "সমাজের প্রধান প্রধান প্রতিষ্ঠান ও গোষ্ঠীর সমন্বয়ে যে কাঠামো গড়ে ওঠে তাকে সমাজকাঠামো বলে।"
        },
        {
          "label": "খ",
          "question": "পিতৃসূত্রীয় পরিবার বলতে কী বোঝায়?",
          "explanation": "যে পরিবারের সন্তান-সন্ততি পিতার সূত্রে সম্পত্তি এবং বংশনাম বা মর্যাদা লাভ করে তাকে পিতৃসূত্রীয় পরিবার বলে। বংশ মর্যাদা ও সম্পত্তির উত্তরাধিকারের ভিত্তিতে পরিবারকে যে দুইভাগে ভাগ করা হয় পিতৃসূত্রীয় পরিবার তার অন্যতম। এ পরিবার ব্যবস্থায় বাবা, চাচা ও দাদাকে মা, মামা এবং নানার চেয়ে বেশি গুরুত্ব প্রদান করা হয়। বাংলাদেশি সমাজে পিতৃসূত্রীয় পরিবার বেশি দেখা যায়।"
        },
        {
          "label": "গ",
          "question": "উদ্দীপকের রিনা ও দীনার বিবাহ কোন ধরনের? ব্যাখ্যা করো।",
          "explanation": "উদ্দীপকের রিনা ও দীনার বিবাহ হলো যথাক্রমে বিষম কাজিন বিবাহ ও সরোরেট বিবাহ। পাত্র-পাত্রীর পরিচিতির ভিত্তিতে বিবাহকে চারভাগে ভাগ করা হয়। যথা- লেভিরেট, সরোরেট, সমান্তরাল কাজিন বিবাহ এবং বিষম কাজিন বিবাহ। বিষম কাজিন বিবাহ হচ্ছে এমন একটি, বিবাহ ব্যবস্থা, যা মামাতো ও ফুফাতো ভাই-বোনের মধ্যে অনুষ্ঠিত হয়। সাধারণত মুসলিম সমাজে এ ধরনের বিবাহ পরিলক্ষিত হয়। উদ্দীপকে দেখা যায়, রাফি তার মামাতো বোন রিনাকে বিবাহ করে। অর্থাৎ রিনার বিবাহটি বিষম কাজিন বিবাহ।' আবার কোনো ব্যক্তির স্ত্রী মারা গেলে ঐ ব্যক্তি তার মৃত স্ত্রীর বোনকে বিবাহ করলে তাকে সরোরেট বিবাহ বলে। সাধারণত যদি মৃত স্ত্রী কোনো সন্তান রেখে যান তখন এ ধরনের বিবাহ প্রথাটি পালন করা হয়। উক্ত বিবাহ প্রথাটিকে শ্যালিকা বিবাহ রীতিও বলা হয়। উদ্দীপকে বলা হয়েছে, সড়ক দুর্ঘটনায় রিনা তার শিশু সন্তানকে রেখে হঠাৎ মারা যান। এমতাবস্থায় সন্তানের ভবিষ্যৎ ভেবে রাফি পরিবারের সিদ্ধান্ত রিনার * বোন দীনাকে বিয়ে করে। অর্থাৎ দীনার বিবাহটি হলো সরোরেট বিবাহ।"
        },
        {
          "label": "ঘ",
          "question": "উদ্দীপকে উল্লেখিত প্রতিষ্ঠানটির সামাজিক গুরুত্ব বিশ্লেষণ করো",
          "explanation": "উদ্দীপকে উল্লেখিত প্রতিষ্ঠান তথা বিবাহ সমাজজীবনে বহুবিধ কার্যাবলি সম্পাদন করে বলে এর সামাজিক গুরুত্ব অপরিসীম। বর্তমান সভ্য সমাজে বিবাহ একটি গুরুত্বপূর্ণ সামাজিক প্রতিষ্ঠান হিসেবে স্বীকৃত। বিবাহের মাধ্যমেই পরিবার গঠিত হয়। এটি যেকোনো মানবশিশুকে তার সমাজস্বীকৃত পিতা-মাতা পাওয়ার সুযোগ প্রদান করে। নবজাতক শিশুর লালন-পালন, শিক্ষা-দীক্ষা ও সামাজিকীকরণে বিবাহের গুরুত্ব অপরিসীম। বিবাহের আরেকটি সামাজিক তাৎপর্য হলো, এটি নর- নারীর জৈবিক চাহিদা পূরণ করে সমাজে শৃঙ্খলা আনয়নে সাহায্য করে। সমাজের স্থায়িত্ব ও সংহতি রক্ষার্থে বিবাহের গুরুত্ব অপরিসীম। বিবাহ নতুন সামাজিক সম্পর্ক সৃষ্টি করে। এর মাধ্যমে এক সমাজের সঙ্গে অন্য সমাজের নতুন সামাজিক সম্পর্কের বন্ধন গড়ে ওঠে। বিবাহ সমাজবদ্ধ মানুষের সামাজিক ভূমিকা নির্ধারণেও গুরুত্বপূর্ণ অবদান রাখে। বিবাহ দ্বারাই নর-নারীর সামাজিক সম্পর্কসমূহ নির্ধারণ করা হয়ে থাকে। এছাড়া নর- নারীর মানসিক প্রবৃত্তির বিকাশ ও পূর্ণতা লাভের জন্য একে অপরের সান্নিধ্য লাভ একান্ত প্রয়োজন। বিচ্ছিন্নভাবে নারী ও পুরুষ উভয়ই অসম্পূর্ণ। বিবাহবন্ধন দ্বারা এই অসম্পূর্ণতা দূর করা সম্ভব হয়। উপরের আলোচনা থেকে একথা স্পষ্ট প্রতীয়মান হয় যে, একটি সামাজিক প্রতিষ্ঠান হিসেবে বিবাহের গুরুত্ব অপরিসীম।"
        }
      ]
    },
    {
      "number": "8",
      "uddipok": "মা-বাবা, ভাই-বোন ও স্ত্রী-সন্তানসহ সবুজের বসবাস। পরিবারের প্রধান হলেন সবুজের বাবা। সবুজের সন্তানেরা প্রতিদিন সকালে দাদির কাছে আরবি পড়ে। মা ও ফুপু তাদের স্কুলের পড়া তৈরি করতে সাহায্য করে। বিকেলে তারা চাচার সাথে মাঠে খেলতে যায়।",
      "tag": "DIC 23",
      "sub_questions": [
        {
          "label": "ক",
          "question": "পরিবারের দ্বি-সূত্রীয় নীতি কাকে বলে?",
          "explanation": "সম্পত্তির উত্তরাধিকার, বংশমর্যাদা, জ্ঞাতিসম্পর্ক প্রভৃতি পিতা ও মাতা উভয়ের দিক থেকে প্রাপ্তির রীতিকে পরিবারের দ্বি-সূত্রীয় নীতি বলে।"
        },
        {
          "label": "খ",
          "question": "মাতৃতান্ত্রিক ও মাতৃপ্রধান পরিবার বলতে কী বোঝায়?",
          "explanation": "বংশমর্যাদা ও সম্পত্তির উত্তরাধিকারের ভিত্তিতে পরিবারের একটি ধরন মাতৃতান্ত্রিক পরিবার। যে পরিবারের সন্তান-সন্ততির ওপর বংশনাম, মর্যাদা ও সম্পত্তি মায়ের দিক থেকে বর্তায় তাকে মাতৃসূত্রীয় বা মাতৃতান্ত্রিক পরিবার বলে। অন্যদিকে মাতৃপ্রধান পরিবার হলো কর্তৃত্বের ভিত্তিতে সংজ্ঞায়িত পরিবারের একটি ধরন। কোনো পরিবারের কর্তৃত্ব পুরুষের পরিবর্তে নারীর হাতে ন্যস্ত থাকলে তাকে মাতৃপ্রধান পরিবার বলে।"
        },
        {
          "label": "গ",
          "question": "উদ্দীপকের সবুজের পরিবারের ধরনটি ব্যাখ্যা করো।",
          "explanation": "উদ্দীপকের সবুজের পরিবারটি একটি বর্ধিত পরিবার। আকারের ভিত্তিতে পরিবার তিন প্রকার। যথা- একক পরিবার, যৌথ পরিবার ও বর্ধিত পরিবার। বর্ধিত পরিবার বলতে একক পরিবারের বর্ধিত রূপকে বোঝানো হয়। অর্থাৎ এ পরিবারে স্বামী-স্ত্রী, সন্তান-সন্ততি ও তাদের নাতি-নাতনি একসাথে বসবাস করে। অন্যকথায় বলতে গেলে, যে পরিবারে তিন প্রজন্মের প্রতিনিধি একসাথে বসবাস করে তাকে বর্ধিত পরিবার বলে। বাংলাদেশের গ্রামীণ সমাজে এ ধরনের পরিবার দেখা যায়। উদ্দীপকে দেখা যায়, মা-বাবা, ভাই-বোন ও স্ত্রী সন্তানসহ সবুজের পরিবার গঠিত, যার প্রধান হলেন সবুজের বাবা। এটি একটি বর্ধিত পরিবার। কেননা সবুজের বাবা, সবুজ ও তার ভাই-বোন এবং সবুজের সন্তানেরা তিন প্রজন্মের প্রতিনিধিত্ব করছে, যা বর্ধিত পরিবারের একটি বৈশিষ্ট্য। সুতরাং বলা যায়, সবুজের পরিবারটি বর্ধিত পরিবার।"
        },
        {
          "label": "ঘ",
          "question": "\"পরিবারই একজন সুনাগরিকের প্রাথমিক প্রশিক্ষণ কেন্দ্র\" বিষয়টি উদ্দীপকের আলোকে বিশ্লেষণ করো।",
          "explanation": "\"পরিবারই একজন সুনাগরিকের প্রাথমিক প্রশিক্ষণ কেন্দ্র”- মন্তব্যটি যথার্থ বলে আমি মনে করি। মানব শিশু চরিত্র গঠনে প্রথম শিক্ষা পায় পরিবার থেকে। কেননা শিশুর শারীরিক, মানসিক এবং অন্যান্য যাবতীয় চাহিদা মেটায় পরিবার। জন্মের পর মানব শিশু পরিবারেই উপযুক্ত শিক্ষা লাভ করে থাকে। পরিবারের তত্ত্বাবধানে শিশুর এ শিক্ষা লাভ ভবিষ্যতে সুনাগরিক হিসেবে গড়ে তুলতে সহযোগিতা করে। পরিবার হলো মানব শিশুর বাহ্যিক গুণাবলি বিকাশের একমাত্র ক্ষেত্র। তাই পরিবারের বাইরে জীবনযুদ্ধে অবতীর্ণ হওয়ার জন্যে যেসব গুণাবলি অর্জন প্রয়োজন তা শিশু পূর্ব হতেই পরিবার থেকে শিক্ষা লাভ করে।পরিবারের অন্যতম কাজ হলো সন্তানকে সুনাগরিক হিসেবে গড়ে তোলার জন্য নেতৃত্ব, দায়িত্ব ও নিয়মশৃঙ্খলার শিক্ষা দেওয়া। আর এ সমস্ত গুণাবলি পরিবারের মাধ্যমেই অর্জন করা সম্ভব। শিশু আচার-আচরণ, ভদ্র ব্যবহার, কথাবার্তা ও চলাফেরা এগুলো পিতা-মাতা অর্থাৎ পরিবার থেকে শিক্ষা লাভ করে। এছাড়া শিশু শিক্ষা, নৈতিকতা এগুলো পরিবার থেকেই লাভ করে। অর্থাৎ সুনাগরিকতার শিক্ষা শিশু পরিবার থেকেই লাভ করে। উপরের আলোচনার পরিপ্রেক্ষিতে বলা যায় যে, পরিবার তার সদস্যদের সুষ্ঠু সামাজিকীকরণের মাধ্যমে সুনাগরিক হিসেবে গড়ে তোলে।"
        }
      ]
    },
    {
      "number": "9",
      "uddipok": "অস্ট্রেলিয়ার নাগরিক ডেভিড সামাজিক গবেষণার কাজে বাংলাদেশে এসে দেখলেন, ভাষা ও সংস্কৃতির ক্ষেত্রে বাঙালিদের মধ্যে একটা গৌরবময় ঐতিহ্য রয়েছে। তিনি বাঙালি বন্ধুদের সাথে একুশে ফেব্রুয়ারির প্রথম প্রহরে শহিদ মিনারে ফুল দিতে এসে বেশি অবাক হয়েছিলেন। বাংলা নববর্ষের দিনে সাদা, লাল রং এর শাড়ি পরে বাঙালিদের উৎসবটি উপভোগ করেন।",
      "tag": "DIC 23",
      "sub_questions": [
        {
          "label": "ক",
          "question": "শীতল জলবায়ু স্বাধীনতার অনুকূল- উক্তিটি কার?",
          "explanation": "'শীতল জলবায়ু স্বাধীনতার অনুকূল'- উক্তিটি ফরাসি সমাজতত্ত্ববিদ মন্টেস্কর।"
        },
        {
          "label": "খ",
          "question": "বংশগতি চিরন্তন- বুঝিয়ে লেখো।",
          "explanation": "বংশগতি উত্তরাধিকারসূত্রে বর্তায় এবং এক প্রজন্ম থেকে অন্য প্রজন্মে বিস্তার লাভ করে বলে বংশগতি চিরন্তন। মানুষ যে পরিবেশেই অবস্থান করুক না কেন বংশগতি চিরন্তনভাবে কার্যকরী হয়। পরিবেশ দ্বারা কখনই বংশগতি প্রভাবিত হয় না। যেমন- চোখের রঙ, রক্তের বিভাগ, আঙুলের ছাপ প্রভৃতি নির্ধারণকারী বংশগতি সব পরিবেশে একই থাকে। উদাহরণ হিসেবে বলা যায়, কোনো বাঙালি মুসলিম সন্তানের জন্ম আমেরিকার কোনো শহরে হলেও সন্তানটি বাঙালি মুসলিম বংশগতির ধারা বজায় রাখবে।'"
        },
        {
          "label": "গ",
          "question": "উদ্দীপকে বর্ণিত বাঙালির জীবনকে কোন উপাদানটি প্রভাবিত করেছে? ব্যাখ্যা করো।",
          "explanation": "উদ্দীপকে বর্ণিত বাঙালির জীবনকে সাংস্কৃতিক উপাদানটি প্রভাবিত করেছে। সমাজজীবনকে যেসব উপাদান প্রত্যক্ষ ও পরোক্ষভাবে প্রভাবিত করে সে সবের মধ্যে সংস্কৃতি তথা কৃৎকৌশল অন্যতম। সংস্কৃতি বলতে সামাজিক নৃবিজ্ঞানীরা মানবসৃষ্ট সব বস্তুগত ও অবস্তুগত উপকরণকে বুঝিয়ে থাকেন। সংস্কৃতির যে উপাদান বাস্তবরূপ ধারণ করে তাকে সংস্কৃতির বস্তুগত উপাদান বলা হয়। যেমন- ঘরবাড়ি, কলকারখানা, যন্ত্রপাতি ইত্যাদি। অন্যদিকে সংস্কৃতির যে উপাদানটি উপলব্ধি করা যায় তাকে সংস্কৃতির অবস্তুগত উপাদান বলে। যেমন- গান-বাজনা, নৃত্য, চিত্রশিল্প, কবিতা, বিভিন্ন উৎসব ইত্যাদি। উদ্দীপকে দেখা যায়, অস্ট্রেলিয়ার নাগরিক ডেভিড বাংলাদেশের ভাষা ও সংস্কৃতির গৌরবময় ঐতিহ্য এবং একুশে ফেব্রুয়ারিতে শহিদ মিনারে ফুল দিতে দেখে অবাক হয়েছিলেন। তিনি আরও দেখেন, বাংলা নববর্ষের দিনে সাদা, লাল রং এর শাড়ি পরে বাঙালিরা উৎসবটি উপভোগ করে। এগুলোর সবই বাঙালির জীবনের এক অবিচ্ছেদ্য অংশ। আর সমগ্র জীবনপ্রণালীর সমন্বয়ই হচ্ছে সংস্কৃতি। সুতরাং বলা যায়, উদ্দীপকে বাঙালির জীবনকে সাংস্কৃতিক উপাদান প্রভাবিত করেছে।"
        },
        {
          "label": "ঘ",
          "question": "উদ্দীপকে উল্লেখিত উপাদানটি ভৌগোলিক উপাদানের পরোক্ষ ফলাফল- মূল্যায়ন করো।",
          "explanation": "উদ্দীপকে উল্লিখিত উপাদান তথা সংস্কৃতি ভৌগোলিক উপাদানের পরোক্ষ ফলাফল। কেননা ভৌগোলিক উপাদানই সমাজজীবনকে সবচেয়ে বেশি প্রভাবিত করে। সমাজজীবনে ভৌগোলিক পরিবেশের প্রভাবকে মানুষ কোনোভাবেই অস্বীকার করতে পারে না। মানুষ প্রাকৃতিক পরিবেশের ওপর নির্ভরশীল এবং সংস্কৃতির উন্মেষ ও বিকাশে প্রাকৃতিক পরিবেশের গুরুত্বপূর্ণ প্রভাব রয়েছে। উদাহরণ হিসেবে বলা যায়, এস্কিমোদের সাংস্কৃতিক জীবনের ওপর ভৌগোলিক পরিবেশের গভীর প্রভাব রয়েছে। যেসব জীবজন্তু শিকারে পাওয়া যায় সেগুলো থেকেই এস্কিমোরা হাতিয়ার ও পরিধেয় তৈরি করে। যেমন- বলগা হরিণ ও সিল মাছের চামড়া দিয়ে পরিধেয় তৈরি করে। বরফ দিয়ে ঘর তৈরি করে বসবাস করে। ভৌগোলিক পরিবেশের উপাদানগুলো মানুষের উপলব্ধিকে নাড়া দেয়। সৃষ্টিশীল কাজের মধ্য দিয়ে এই উপলব্ধির প্রকাশ ঘটে। ভৌগোলিক বা প্রাকৃতিক পরিবেশকে কেন্দ্র করে সভ্যতার বিকাশ ঘটে। বিভিন্ন ধরনের ভৌগোলিক পরিবেশে তথা মাটি, জলবায়ু ও তাপমাত্রার বিভিন্নতার কারণে বিভিন্ন অঞ্চলে বিভিন্ন ধরনের কৃষিপণ্য উৎপন্ন হয়। ভৌগোলিক পরিবেশের বৈচিত্র্যের কারণে স্থানভেদে পেশার বৈচিত্র্য লক্ষ করা যায়। ভৌগোলিক পরিবেশ যোগাযোগব্যবস্থা, শিল্প ও কুটির শিল্প, বাসস্থান ও ঘরবাড়ি, রীতিনীতি ও আচার-অনুষ্ঠান প্রভৃতির ওপরও প্রভাব বিস্তার করে। উপরের আলোচনা থেকে এটি স্পষ্টই প্রতীয়মান হয় যে, সমাজজীবনে ভৌগোলিক উপাদানের ব্যাপক প্রভাব রয়েছে।"
        }
      ]
    },
    {
      "number": "10",
      "uddipok": "৭ম শ্রেণি পর্যন্ত পড়ার পর দীপক সাহা তার পৈত্রিক পেশায় যোগ দেয়। ফলে লেখাপড়া করে প্রতিষ্ঠিত হওয়ার স্বপ্ন তার পূরণ হয়নি। কিন্তু তার বন্ধু রাজু দরিদ্র কৃষকের সন্তান হয়েও কঠোর পরিশ্রম ও অধ্যবসায়ের ফলে ডাক্তারি পাশ করে সমাজে প্রতিষ্ঠিত।",
      "tag": "DIC 23",
      "sub_questions": [
        {
          "label": "ক",
          "question": "সামাজিক অসমতা কী?",
          "explanation": "সমাজস্থ ব্যক্তি, পরিবার বা গোষ্ঠীর মধ্যে সাম্যের অভাবই হচ্ছে সামাজিক অসমতা।"
        },
        {
          "label": "খ",
          "question": "\"বয়স সামাজিক অসমতার অন্যতম নির্ধারক\"- বুঝিয়ে লেখো।",
          "explanation": "বয়স সামাজিক অসমতার অন্যতম নির্ধারক। কেননা বয়সভেদে সামাজিক অসমতা সৃষ্টি হয়। বয়সের ভিত্তিতে সমাজের মানুষকে শিশু, কিশোর, যুবক ও বৃদ্ধ এই চারটি ভাগে বিভক্ত করা হয়ে থাকে। বয়সের ভিত্তিতে সৃষ্ট সামাজিক অসমতার সাথে সামাজিক মূল্যবোধের ঘনিষ্ঠ যোগসূত্র রয়েছে।"
        },
        {
          "label": "গ",
          "question": "সামাজিক স্তরবিন্যাসে উদ্দীপকের দীপক সাহার অবস্থান নির্ণয় করো।",
          "explanation": "উদ্দীপকের দীপক সাহার অবস্থান সামাজিক স্তরবিন্যাসের জাতিবণ প্রথায়। জাতিবর্ণ বলতে বোঝায় অন্তগোত্র বিবাহভিত্তিক এমন এক গোষ্ঠী যার একটি সাধারণ নাম থাকে; যার সদস্যতা জন্মসূত্রে লাভ করতে হয়; যার সদস্যদের সামাজিক মেলামেশার ক্ষেত্রে কতিপয় নিয়মবিধি মেনে চলতে হয়। এই নিয়মবিধির মাধ্যমে জন্মসূত্রে প্রাপ্ত একই ঐতিহ্যবাহী পেশায় রত থাকা অন্যতম প্রয়োজনীয় শর্ত। উদ্দীপকে দেখা যায়, দীপক সাহা সপ্তম শ্রেণি পাশ করার পর তার পিতার পেশায় যোগ দেয়। জাতিবর্ণ প্রথায় পিতার পেশা গ্রহণ করা বাধ্যতামূলক বলে দীপক সাহা সামাজিক স্তরবিন্যাসের জাতিবর্ণ প্রথায় - অবস্থান করছে এবং দীপকের পেশার মাধ্যমে জাতিবর্ণকেই ইঙ্গিত করা হয়েছে। তাই বলা যায়, উদ্দীপকের দীপক সাহা সামাজিক স্তরবিন্যাসের জাতিবর্ণ প্রথায় অবস্থান করেছে।"
        },
        {
          "label": "ঘ",
          "question": "\"সামাজিক স্তরবিন্যাস সমাজের জন্য প্রয়োজনীয়\"- উদ্দীপকের আলোকে উক্তিটি বিশ্লেষণ করো।",
          "explanation": "সামাজিক স্তরবিন্যাস সমাজের জন্য প্রয়োজনীয়- উক্তিটি যথার্থ। স্তরবিন্যাস হলো সামাজিক অর্থাৎ সামাজিক স্তরবিন্যাস হলো মানবিক সম্পর্কের স্তরবিন্যাস। এই স্তরবিন্যাস সামাজিক মান ও রীতির নির্ধারক। সামাজিক মান বা রীতি সামাজিক স্তরবিন্যাসের মাধ্যমে পুরুষাণুক্রমে সঞ্চারিত হয়। এ কারণে স্তরবিন্যাসের প্রয়োজনীয়তা আছে। স্তরবিন্যাস সামাজিক মিথস্ক্রিয়াকে নিয়ন্ত্রণ করে অর্থাৎ স্তরের একটি অন্তর্মুখী বা ব্যক্তির মনোভাব সম্পৃক্ত দিক আছে। বিশেষ ধরনের কিছু মিথস্ক্রিয়া কেবল একই স্তরভুক্ত ব্যক্তিবর্গের মধ্যেই সংঘটিত হয়। উদ্দীপকেও দেখা যায়, দীপক সাহা এক ধরনের সামাজিক স্তরবিন্যাসের মধ্যে অবস্থান করে। অন্যদিকে দীপকের বন্ধু রিপন ডাক্তারি পাশ করে সমাজে প্রতিষ্ঠিত হয়েছে। অর্থাৎ এখানেও সামাজিক স্তরবিন্যাস পরিলক্ষিত হয়। কারণ সর্বযুগে সর্বকালে সকল স্থায়ী সমাজেই মানুষের মধ্যে বিভিন্ন স্তরবিন্যাস রয়েছে। উপরের আলোচনা শেষে বলতে পারি, সামাজিক স্তরবিন্যাসের কতগুলো সুবিধা রয়েছে। এসব কারণে আমি সামাজিক স্তরবিন্যাসের পক্ষে মত. পোষণ করি।"
        }
      ]
    },
    {
      "number": "11",
      "uddipok": "মানিক সাহেব তৃতীয় শ্রেণির কর্মচারী। তার চাকরি ছাড়া অন্য কোনো আয়ের উৎস নেই। কিন্তু তিনি নিজের ফ্ল্যাটে থাকেন, পরিবারের জন্য একটি গাড়িও কিনেছেন। তার ছেলে রাহাত মহল্লায় নানা ধরনের বিশৃঙ্খলা সৃষ্টি করে, বড়দের সামনে ধূমপান করে।",
      "tag": "DIC 23",
      "sub_questions": [
        {
          "label": "ক",
          "question": "মার্কসকে একজন বস্তুবাদী দার্শনিক হিসেবে অভিহিত করা হয় কেন?",
          "explanation": "মার্কসের দর্শনের কেন্দ্রবিন্দু হলো দ্বান্দ্বিক বস্তুবাদ, এজন্য তাকে বস্তুবাদী দার্শনিক হিসেবে অভিহিত করা হয়।"
        },
        {
          "label": "খ",
          "question": "জীবনব্যাপী প্রক্রিয়াই হলো সামাজিকীকরণ- ব্যাখ্যা করো।",
          "explanation": "সামাজিকীকরণ এমন একটি প্রক্রিয়া, যা জন্ম থেকে শুরু হয়ে মৃত্যু পর্যন্ত চলতে থাকে। সামাজিকীকরণ হচ্ছে এমন একটি প্রক্রিয়া যার মাধ্যমে একজন মানব শিশু ক্রমেই সামাজিক মানুষে পরিণত হয়। সামাজিকীকরণ হচ্ছে একটি জীবনব্যাপী প্রক্রিয়া। কেননা, জন্মের পর থেকে মৃত্যু পর্যন্ত বিভিন্ন বাহন।প্রক্রিয়ার মাধ্যমে শিশুর সামাজিকীকরণ হয়ে থাকে। এক্ষেত্রে পরিবার, শিক্ষাপ্রতিষ্ঠান, ধর্মীয়প্রতিষ্ঠান ও সঙ্গীদল শিশুর সামাজিকীকরণে গুরুত্বপূর্ণ ভূমিকা পালন করে। যেহেতু এটি একটি চলমান প্রক্রিয়া তাই সামাজিকীকরণকে একটি জীবনব্যাপী প্রক্রিয়া হিসেবে আখ্যায়িত করা হয়।"
        },
        {
          "label": "গ",
          "question": "উদ্দীপকের মানিক সাহেব ও তার ছেলের আচরণকে সমাজবিজ্ঞানের দৃষ্টিকোণ থেকে চিহ্নিত করে পার্থক্য লেখো।",
          "explanation": "উদ্দীপকের মানিক সাহেব ও তার ছেলের আচরণকে সমাজবিজ্ঞানের দৃষ্টিকোণ থেকে চিহ্নিত করে পার্থক্য লিখা হলো: অপরাধ ও বিচ্যুতিমূলক আচরণের মধ্যে বেশকিছু পার্থক্য লক্ষ করা যায়। প্রথমত, রাষ্ট্রীয় আইনের সাথে সাংঘর্ষিক আচরণই অপরাধ। অর্থাৎ সমাজ ও রাষ্ট্র কর্তৃক নিষিদ্ধ ঘোষিত কার্যক্রমই অপরাধ বলে গণ্য করা হয়। পক্ষান্তরে, বিচ্যুতিমূলক আচরণ হচ্ছে সামাজিক মূল্যবোধ পরিপন্থি এমন কিছু অস্বাভাবিক আচরণ যা মানুষের স্বাভাবিক জীবনযাত্রাকে ব্যাহত করে, কিন্তু রাষ্ট্রীয় আইনে এর জন্য কোনো শাস্তির বিধান নেই। দ্বিতীয়ত, রাষ্ট্রীয় আইনের পরিপন্থি যেকোনো কাজই অপরাধ বলে পরিগণিত হয়। অন্যদিকে, সামাজিক মূল্যবোধের পরিপন্থি যেকোনো আচরণ বিচ্যুতির পর্যায়ে পড়ে। তৃতীয়ত, অপরাধ হচ্ছে আইনের দ্বারা নিষিদ্ধ আচরণ। অন্যদিকে। বিচ্যুতিমূলক আচরণ হচ্ছে সামাজিক মূল্যবোধ, ঐতিহ্য ও রীতিনীতির পরিপন্থি আচরণ। চতুর্থত, অপরাধ সামাজিক ও রাষ্ট্রীয় আইনের সাথে সাংঘর্ষিক। অন্যদিকে বিচ্যুতিমূলক আচরণ সামাজিক মূল্যবোধ, ঐতিহ্য ও রীতিনীতির সাথে সাংঘর্ষিক। পঞ্চমত, সব ধরনের বিচ্যুতিমূলক আচরণ অপরাধ নয়। কিন্তু সব অপরাধই বিচ্যুতিমূলক আচরণ। পরিশেষে বলা যায়, অপরাধ এবং বিচ্যুতিমূলক আচরণের মধ্যে যথেষ্ট পার্থক্য রয়েছে। অপরাধ এবং বিচ্যুতিমূলক আচরণ উভয়ই সমাজের মানুষের স্বাভাবিক জীবনযাত্রাকে ব্যাহত করে। তাই এর কোনোটিই সমাজের কাছে কাঙ্ক্ষিত বা গ্রহণযোগ্য নয়।"
        },
        {
          "label": "ঘ",
          "question": "মানিক সাহেবের আচরণের পেছনে 'অর্থনৈতিক ও সামাজিক কারণই দায়ী'- বিষয়টি বিশ্লেষণ করো।",
          "explanation": "মানিক সাহেবের আচরণের পেছনে অর্থনৈতিক ও সামাজিক কারণই দায়ী বলে আমি মনে করি। অর্থনৈতিক অবস্থার সাথে অপরাধ প্রবণতার একটি ঘনিষ্ঠ সম্পর্ক রয়েছে। দারিদ্র্যের কারণে মানুষ তাদের মৌলিক চাহিদা পূরণে ব্যর্থ হয়ে চুরি, ডাকাতি, ছিনতাই, মাদকদ্রব্য চোরাচালান প্রভৃতি অপরাধের সাথে জড়িয়ে পড়ে। বেকারত্বের কারণেও অনেকে হতাশাগ্রস্ত হয়ে অপরাধমূলক কর্মকাণ্ডে জড়িয়ে পড়ে। অনেক সময় দ্রব্যমূল্যের ঊর্ধ্বগতির সঙ্গে 'আয়ের অসামঞ্জস্যতা থাকলে অনেকেই জীবিকা নির্বাহের তাগিদে দুর্নীতিসহ নানা অপরাধমূলক কর্মকাণ্ডে জড়িয়ে পড়ে। অপরাধের সাথে সামাজিক কারণেরও একটি ঘনিষ্ঠ সম্পর্ক বিদ্যমান। বিশেষ করে পারিবারিক বিশৃঙ্খলা ও অশান্তি অপরাধ বৃদ্ধির অন্যতম কারণ। সামাজিক মূল্যবোধের অভাবেও মানুষ ন্যায়-অন্যায় বিচার না করে উপার্জন করার জন্য অপরাধকর্মে লিপ্ত হয়ে পড়ে। এছাড়া উচ্চাভিলাষী স্বপ্ন বাস্তবায়নের জন্যও মানুষ অপরাধে জড়িয়ে পড়ছে। উদ্দীপকের মানিক সাহেবও উক্ত কারণে অপরাধমূলক কর্মকাণ্ড করেছেন বলে আমি মনে করি। উপরের আলোচনা শেষে তাই বলা যায়, অপরাধ সংঘটনে একক কোনো কারণ নয়, বরং এর পেছনে রাজনৈতিক, অর্থনৈতিক, সামাজিক ও সাংস্কৃতিকসহ বহুবিধ কারণ দায়ী। এগুলোর মধ্যে মানিক সাহেবের ক্ষেত্রে অর্থনৈতিক ও সামাজিক কারণই দায়ী বলা যায়।"
        }
      ]
    }
  ]
}