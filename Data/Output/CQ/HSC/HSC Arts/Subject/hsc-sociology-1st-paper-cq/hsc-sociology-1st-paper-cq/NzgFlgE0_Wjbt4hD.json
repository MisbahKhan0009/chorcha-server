{
  "title": "দিনাজপুর সরকারি কলেজ ২০২৪",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "সমাজবিজ্ঞানের ধারণা দিতে গিয়ে সমাজবিজ্ঞানের শিক্ষক ফাহমিদ হাসান বলেন, সমাজবিজ্ঞানীগণ সমাজবিজ্ঞানের ধারণা প্রদানের ক্ষেত্রে ভিন্নমত পোষণ করে থাকেন। বিষয়টিকে সংজ্ঞায়িত করতে গিয়ে কোনো কোনো সমাজবিজ্ঞানী একে 'সমাজের বিজ্ঞান' হিসেবে অভিহিত করেছেন। আবার কারো মতে 'সমাজবিজ্ঞান হচ্ছে সামাজিক ঘটনাবলির বিজ্ঞান'। আবার কেউ একে 'সামাজিক সংগঠন ও সমাজ পরিবর্তনের- বিজ্ঞান' বলে আখ্যায়িত করেছেন।",
      "tag": "DGC 24",
      "sub_questions": [
        {
          "label": "ক",
          "question": "সমাজবিজ্ঞানের কেন্দ্রীয় প্রত্যয় কোনটি?",
          "explanation": "সমাজবিজ্ঞানের কেন্দ্রীয় প্রত্যয় হচ্ছে 'সমাজকাঠামো'।"
        },
        {
          "label": "খ",
          "question": "সামাজিক নিয়ন্ত্রণ ও শিক্ষা সম্পর্কে লেখো।",
          "explanation": "শিক্ষা হলো সামাজিক নিয়ন্ত্রণের অন্যতম মাধ্যম। সামাজিক শৃঙ্খলা ও সংহতি অর্জনের লক্ষ্যে যে ব্যবস্থার মাধ্যমে প্রয়োজনীয় নীতি ও মূল্যবোধ সমাজের সদস্যদের মধ্যে সঞ্চারিত হয় তাকে সামাজিক নিয়ন্ত্রণ বলে। এ প্রক্রিয়া শিক্ষা গুরুত্বপূর্ণ ভূমিকা রাখে। কারণ শিক্ষা মানুষকে ন্যায়-অন্যায়, ভালো-মন্দের পার্থক্য শেখায় এবং পারিবারিক ও সামাজিক মূল্যবোধ সম্পর্কে সচেতন করে তোলে। ফলে মানুষের সামাজিক আচার-আচরণ ও রীতিনীতি সমাজ কাঙ্ক্ষিত পন্থায় গড়ে ওঠে।"
        },
        {
          "label": "গ",
          "question": "উদ্দীপকে উল্লেখিত সমাজবিজ্ঞানের ধারণার সাথে আর কোন কোন সমাজবিজ্ঞানীর ধারণার মিল আছে? ব্যাখ্যা করো।",
          "explanation": "উদ্দীপকে প্রদত্ত সমাজবিজ্ঞানের ধারণার সাথে সমাজবিজ্ঞানী এল এফ ওয়ার্ড ও সামনার, গিডিংস, ডুর্খেইম এবং কোভালেভস্কির ধারণার মিল পাওয়া যায়। আমেরিকান লেস্টার ফ্রাংক ওয়ার্ড এবং উইলিয়াম গ্রাহাম সামনারের মতে, 'সমাজবিজ্ঞান হচ্ছে সমাজের বিজ্ঞান।' এই সংজ্ঞাটিকে অন্যভাবে বলা যায় যে, সমাজের বিজ্ঞানই সমাজবিজ্ঞান। ব্রিটিশ সমাজবিজ্ঞানী গিডিংসের মতে, 'সমাজবিজ্ঞান হচ্ছে সামাজিক ঘটনাবলি বা প্রপঞ্চের বিজ্ঞান।' ফরাসি সমাজবিজ্ঞানী ডুর্খেইমের মতে, 'সমাজবিজ্ঞান হচ্ছে সামাজিক প্রতিষ্ঠানের • বিজ্ঞান।' রাশিয়ান সমাজবিজ্ঞানী কোভালেভস্কির মতে, 'সমাজবিজ্ঞান হচ্ছে সামাজিক সংগঠন এবং সমাজ পরিবর্তনের বিজ্ঞান।' উদ্দীপকের সমাজবিজ্ঞানের শিক্ষক ফাহমিদ হাসান সমাজবিজ্ঞানের ধারণা দিতে গিয়ে যে বক্তব্যগুলো উল্লেখ করেছিলেন তা পূর্বে উল্লিখিত সংজ্ঞাগুলোর সাথে সাদৃশ্যপূর্ণ। উপরের আলোচনার পরিপ্রেক্ষিতে বলা যায় যে, উদ্দীপকে ফাহমিদ হাসানের উল্লেখিত সমাজবিজ্ঞানের ধারণার সাথে সমাজবিজ্ঞানী লেস্টার ফ্রাংক ওয়ার্ড, উইলিয়াম গ্রাহাম সামনার, গিডিংস, ডুর্খেইম ও কোভালেভস্কির ধারণার মিল খুঁজে পাওয়া যায়।"
        },
        {
          "label": "ঘ",
          "question": "সমাজবিজ্ঞানের পরিপূর্ণ ধারণা পেতে উদ্দীপকে উল্লেখিত ধারণাগুলো কি যথেষ্ট? তোমার মতের সপক্ষে যুক্তি দাও।",
          "explanation": "সমাজবিজ্ঞানের পরিপূর্ণ ধারণা দিতে উদ্দীপকে উল্লিখিত ধারণাগুলো যথেষ্ট নয় বলে আমি মনে করি। উদ্দীপকে সমাজবিজ্ঞানকে সমাজের বিজ্ঞান/সামাজিক ঘটনাবলির বিজ্ঞান/ সামাজিক প্রতিষ্ঠানের বিজ্ঞান/সামাজিক সংগঠন এবং সমাজ পরিবর্তনের বিজ্ঞান বলা হয়েছে। কিন্তু এ সংজ্ঞাগুলো থেকে সমাজবিজ্ঞানের পরিপূর্ণ ধারণা দেওয়া সম্ভব নয়। কেননা আরো অনেক সমাজবিজ্ঞানী সমাজবিজ্ঞান সম্পর্কে অন্যান্য দৃষ্টিকোণ থেকে সংজ্ঞা প্রদান করেছেন। জার্মান সমাজবিজ্ঞানী সিমেল বলেন, 'সমাজবিজ্ঞান এমন একটি বিজ্ঞান যা মানব সম্পর্কে অধ্যয়ন করে।' সমাজবিজ্ঞানী পার্কের মতে, 'সমাজবিজ্ঞান হলো মানবগোষ্ঠী বা সমষ্টির আচরণ সম্পর্কিত বিজ্ঞান।' সমাজবিজ্ঞানী ম্যাক্স ওয়েবারের মতে, 'সমাজবিজ্ঞানের উদ্দেশ্য হলো সামাজিক কার্যাবলির অধ্যয়ন এবং সামাজিক কার্যাবলির মধ্যে একটি কার্যকারণ সম্পর্ক নির্ণয়ে ব্যাখ্যা দান করা।' আমেরিকান সমাজবিজ্ঞানী অধ্যাপক নিল. জে. স্মেলসার তার 'Sociology' গ্রন্থে বলেন, 'সমাজবিজ্ঞান হচ্ছে এমন একটি অভিজ্ঞতা বা গবেষণানির্ভর বিজ্ঞান যা সমাজ এবং সামাজিক সম্পর্ক নিয়ে অধ্যয়ন করে।' অধ্যাপক ডেভিড পোপেনো তার 'Sociology' গ্রন্থে বলেন, 'সমাজবিজ্ঞান হলো সামাজিক আচরণের এবং সমাজের সুশৃঙ্খল এবং বস্তুনিষ্ঠ অধ্যয়ন।' অধ্যাপক রিচার্ড টি শেফার তার 'Sociology' বইতে বলেন, 'সমাজবিজ্ঞান হলো মানবগোষ্ঠী এবং সামাজিক আচরণের সুশৃঙ্খল বা নিয়মতান্ত্রিক পাঠ।' উপরের আলোচনার পরিপ্রেক্ষিতে তাই বলা যায়, সমাজবিজ্ঞানের পরিপূর্ণ ধারণা পাওয়ার জন্য উদ্দীপকে উল্লেখিত সংজ্ঞাগুলোর পাশাপাশি উপরে প্রদত্ত সংজ্ঞাগুলোও পর্যালোচনা করা প্রয়োজন। অন্যথায় সমাজবিজ্ঞানের পরিপূর্ণ ধারণা পাওয়া সম্ভব নয়।"
        }
      ]
    },
    {
      "number": "2",
      "uddipok": "বিশ্ববিদ্যালয় পড়ুয়া ছাত্র রশিদ ও তার বন্ধুরা মিলে দরিদ্র শিশুদের শিক্ষার কার্যক্রম পরিচালনা করে আসছে। এ বছর প্রচণ্ড শীতে শীতার্তদের মাঝে শীতবস্ত্র বিতরণ করার সিদ্ধান্ত নিয়েছে। মানুষের চাহিদাভিত্তিক কার্যক্রম পরিচালনা করা তাদের উদ্দেশ্য। তারা এ ধরনের কার্যক্রমের নাম দিয়েছে 'মানুষের বন্ধু'।",
      "tag": "DGC 24",
      "sub_questions": [
        {
          "label": "ক",
          "question": "বিশ্বায়ন বলতে কী বুঝ?",
          "explanation": "বিশ্বায়ন বলতে এমন এক ব্যবস্থাকে বোঝায়, যার মাধ্যমে অর্থনৈতিক, সামাজিক ও সাংস্কৃতিক ক্ষেত্রে সারা বিশ্বকে একই পতাকাতলে নিয়ে আসা হয়।"
        },
        {
          "label": "খ",
          "question": "সামাজিকীকরণে গণমাধ্যমের ভূমিকা লেখো।",
          "explanation": "সামাজিকীকরণের একটি বিশেষ উপাদান হলো গণমাধ্যম, যা মানুষের ব্যক্তিত্ব, চরিত্র, সামাজিক মূল্যবোধ বিকাশে সহায়তা করে। গণমাধ্যমে পরিবেশিত তথ্যসমূহ সমাজের মূল্যবোধ, প্রথা, ঐতিহ্য ও সংস্কৃতি সম্পর্কে আলোচনা করে। তাছাড়া এতে কিছু শিক্ষামূলক তথ্য প্রচার করা হয় যা শিশু, কিশোর ও ব্যক্তির সামাজিকীকরণে ব্যাপক ভূমিকা পালন করে। সংবাদপত্র, রেডিও, টেলিভিশন প্রভৃতি উল্লেখযোগ্য গণমাধ্যম।"
        },
        {
          "label": "গ",
          "question": "উদ্দীপকের 'মানুষের বন্ধু' সমাজবিজ্ঞানের কোন প্রত্যয়কে নির্দেশ করে? ব্যাখ্য করো।",
          "explanation": "উদ্দীপকের 'মানুষের বন্ধু' সংগঠনটি সমাজবিজ্ঞানের 'সংঘ' প্রত্যয়কে নির্দেশ করে। সংঘ বলতে সাধারণত একত্রিত হওয়াকে বোঝায়। মানুষ যখন এক বা একাধিক নির্দিষ্ট উদ্দেশ্য সাধনের জন্য সংগঠিত হয় এবং সমবেত প্রচেষ্টাকে সফল করার জন্য কিছু বিধি-বিধান মেনে চলে তখন তারা সংঘ গড়ে তুলেছে বলা যায়। বস্তুত সংঘের মাধ্যমে সমাজের সদস্যবৃন্দ স্বেচ্ছায় একত্রিত হয়ে সমষ্টিগত উদ্দেশ্য সাধনের জন্য সম্মিলিত প্রয়াস চালায়। আবার লক্ষ্য অর্জনের পর তারা সংগঠিত থাকতেও পারে কিংবা নাও থাকতে পারে। উদ্দীপকে উল্লেখিত বিশ্ববিদ্যালয় পড়ুয়া ছাত্র রশিদ ও তার বন্ধুরা শীতে শীতার্তদের মাঝে শীতবস্ত্র বিতরণের সিদ্ধান্ত নিয়েছেন। তাদের উদ্দেশ্য, মানুষের মাঝে চাহিদাভিত্তিক কার্যক্রম পরিচালনা করা। তারা এ ধরনের কার্যক্রমের নাম দিয়েছে 'মানুষের বন্ধু'। উপরের আলোচনার সাথে তুলনা করলে বোঝা যায়, তারা সংঘ প্রতিষ্ঠা করেছে। কেননা সংঘের নির্দিষ্ট উদ্দেশ্যে ও নাম থাকে। এ থেকে প্রতীয়মান হয় যে, উদ্দীপকের কার্যক্রম সংঘ প্রত্যয়কে নির্দেশ করছে।"
        },
        {
          "label": "ঘ",
          "question": "উদ্দীপকের উক্ত প্রত্যয়ের সাথে সম্প্রদায়ের সম্পর্ক বিশ্লেষণ করো।",
          "explanation": "উদ্দীপকের প্রত্যয় তথা সংঘের সাথে সম্প্রদায়ের নানাবিধ সম্পর্ক রয়েছে। যেকোনো সংঘ সৃষ্টির জন্য জনগোষ্ঠীর অস্তিত্ব অপরিহার্য। অনুরূপভাবে সম্প্রদায়ের জন্যও জনগোষ্ঠী অপরিহার্য। জনসংখ্যাকে কেন্দ্র করেই সম্প্রদায়ের উদ্ভব হয়েছে। সংঘ হলো এমন একটি জনগোষ্ঠী যাদের উদ্দেশ্যে সমতা আছে এবং যে উদ্দেশ্য সাধনের জন্য তারা সমবেত হয়ে একটি সংগঠন সৃষ্টি করে। সম্প্রদায়ও কিছু সাধারণ উদ্দেশ্য পূরণের লক্ষ্যে গড়ে ওঠে। সংঘের কোনো নির্দিষ্ট সদস্য সংখ্যা নেই। তেমনিভাবে সম্প্রদায়েরও কোনো নির্দিষ্ট সদস্য সংখ্যা নেই। সংঘের সদস্যবৃন্দের স্বার্থ একই প্রকার হয়। সেসব স্বার্থ বা উদ্দেশ্যসমূহ অর্জনের জন্য পরস্পর পরস্পরকে সহযোগিতা করে। সহযোগিতাই হলো সংঘের সবচেয়ে বড় শক্তি। তেমনিভাবে একটি নির্দিষ্ট এলাকায় পাশাপাশি বসবাস করতে গিয়ে সম্প্রদায়ের লোকদের মধ্যে একাত্মতা গড়ে ওঠে। একই একাত্মতা বোধের মাধ্যমে তারা একে অপরকে সহযোগিতা করে। সংঘের একটি আপেক্ষিক স্থায়িত্ব থাকতে হবে। উদ্দেশ্যবিহীনভাবে মানুষ সংঘ গঠন করতে পারে না। অনুরূপভাবে সম্প্রদায়ের স্থায়িত্ব থাকা অপরিহার্য। উপরের আলোচনার প্রেক্ষিতে বলা যায়, সংঘ ও সম্প্রদায় পরস্পর গভীরভাবে সম্পর্কযুক্ত।"
        }
      ]
    },
    {
      "number": "3",
      "uddipok": "",
      "tag": "DGC 24",
      "sub_questions": [
        {
          "label": "ক",
          "question": "ভদ্রবেশী অপরাধ কাকে বলে?",
          "explanation": "ব্যক্তি যখন নিজের পেশাগত অবস্থানকে ব্যবহার করে আইনের চোখকে ফাঁকি দিয়ে অপরাধ করে তখন তাকে ভদ্রবেশী অপরাধ বলে।"
        },
        {
          "label": "খ",
          "question": "সামাজিক মর্যাদা বলতে কী বোঝায়?",
          "explanation": "সামাজিক মর্যাদা বলতে আয়, শিক্ষা, প্রতিপত্তি বা ক্ষমতার প্রেক্ষিতে সমাজে ব্যক্তির অবস্থানকে বোঝায়। ব্যক্তির সামাজিক মর্যাদা তার শ্রেণির ওপর নির্ভর করে। সামাজিক শ্রেণির প্রেক্ষিতে সমাজের মানুষের কাছে কোনো ব্যক্তির অবস্থান কেমন সেটাই তার মর্যাদা। এ প্রসঙ্গে টিবি বটোমোর বলেন, \"মর্যাদার ভিত্তি হলো দ্রব্যসামগ্রীর ভোগ এবং জীবনযাত্রার ধরন কেমন সেটাই।”"
        },
        {
          "label": "গ",
          "question": "চিত্রে '?' চিহ্নিত স্থানে কোন বিষয়টির ইঙ্গিত দেওয়া হয়েছে? বিষয়টি ব্যাখ্যা করো।",
          "explanation": "চিত্রে '?' চিহ্নিত স্থানে সমাজজীবনে প্রভাব বিস্তারকারী বংশগতি বা জৈবিক উপাদানকে ইঙ্গিত করা হয়েছে। বংশানুক্রমে জৈব ও মানবিক যে সমস্ত বৈশিষ্ট্য অধস্তন পুরুষের মধ্যে সঞ্চালিত হয় তাই বংশগতি। অন্যকথায় বংশগতি বলতে মানুষের দৈহিক ও মানবিক গুণাবলির সমন্বিত ক্ষমতাকে বোঝায়, যে ক্ষমতার পূর্ণ বিকাশের মাধ্যমে মানুষ আজ প্রকৃতির ওপর কর্তৃত্ব করছে। মানুষের এই বংশগতি উত্তরাধিকার সূত্রে বর্তায় এবং এক প্রজন্ম থেকে অন্য প্রজন্মে বিস্তার লাভ করে থাকে। মানুষের দৈহিক গঠন ও সহজাত প্রবৃত্তি প্রত্যক্ষভাবে বংশগতি দ্বারা প্রভাবিত। এছাড়া বুদ্ধিমত্তা, মেধা বা প্রতিভা বংশগতির মাধ্যমে এক পুরুষ থেকে অধস্তন পুরুষে বর্তায়। তবে বংশগতভাবে প্রাপ্ত মেধার পরিপূর্ণ বিকাশের জন্য সুষ্ঠু পরিবেশ বিশেষভাবে প্রয়োজন হয়। সর্বোপরি মানবাচরণ নির্ধারণে বংশগতি অগ্রগণ্য প্রভাব ফেলে। উদ্দীপকের চিত্রে বুদ্ধিমত্তা, মানবাচরণ, সহজাত প্রবৃত্তি, মেধা ও প্রতিভা উল্লেখ করা হয়েছে। উপরের আলোচনার সাথে তুলনা করলে বোঝা যায়, এগুলো বংশগতি উপাদানের দ্বারা নির্ধারিত ও প্রভাবিত হয়। এ থেকে প্রতীয়মান হয় যে, চিত্রের '?' চিহ্নিত স্থান সমাজজীবনে প্রভাব বিস্তারকারী বংশগতি উপাদানকে ইঙ্গিত করছে।"
        },
        {
          "label": "ঘ",
          "question": "চিত্রে '?' চিহ্নিত স্থানের বিষয়টির সাথে ভৌগোলিক উপাদানের তুলনা করো।",
          "explanation": "সমাজজীবনে চিত্রে উল্লেখিত বংশগতি উপাদানের মতোই ভৌগোলিক উপাদানও উল্লেখযোগ্য প্রভাব বিস্তার করে। জীববিজ্ঞানীদের মতে, বংশগত গুণাগুণ শুক্রকীটের মধ্যে সঞ্চারিত হয়ে থাকে এবং এ শুক্রকীট হতে যে শিশুর জন্ম হয় তার মধ্যে বংশগত গুণাগুণ আপনা হতেই প্রকাশ পায়। এ জন্যই দেখা যায়, চুলের বর্ণ, হাতের আঙ্গুল, মাথার আকৃতি, দৈহিক গঠন, গায়ের রং, দৈহিক ও মানসিক শক্তি, কর্মদক্ষতা প্রভৃতি গুণাবলি মানুষ বংশ পরম্পরায় লাভ করে থাকে। আবার মানুষের আচার ব্যবহার ও মানসিক অবস্থা এমন অনেক শারীরিক বৈশিষ্ট্যের ওপর নির্ভর করে, যা স্পষ্টত বংশগত। চোখের রঙ, রক্তের বিভাগ, আঙ্গুলের ছাপ প্রভৃতি বংশগতির উপাদান সব পরিবেশে একই থাকে। অন্যদিকে, ভৌগোলিক পরিবেশ বলতে বোঝায় ওইসব মহাজাগতিক অবস্থা যা মানবসৃষ্ট নয় এবং সেগুলি নিজস্ব ধারায় পরিবর্তনশীল এবং নিয়ন্ত্রিত। এটি সমাজজীবনে সবচেয়ে বেশি প্রভাব বিস্তার করে। যেমন- অর্থনৈতিক কর্মকাণ্ড ভৌগোলিক পরিবেশ দ্বারা প্রভাবিত ও নিয়ন্ত্রিত। কোনো অঞ্চলের আবহাওয়া এবং মাটির গুণাগুণের ওপর নির্ভর করে যে, সে অঞ্চলে কোন ধরনের ফসল চাষ হবে। এছাড়া ঘরবাড়ির প্রকৃতি ও বৈশিষ্ট্য এবং ঘরবাড়ি তৈরির উপকরণও ভোগৌলিক পরিবেশের ওপর নির্ভরশীল। যেমন- জাপান ভূমিকম্পপ্রবণ এলাকা হওয়ায় সেখানকার ঘর তৈরিতে কাঠের ব্যবহার বেশি দেখা যায়। মানসিক দক্ষতা বা বুদ্ধিমত্তা ভৌগোলিক উপাদান দ্বারা পরোক্ষভাবে প্রভাবিত। হান্টিংটনের এক গবেষণায় প্রমাণিত, ৪০° ফারেনহাইট তাপমাত্রা মানসিক দক্ষতা বিকাশের অনুকূল। আবার উষ্ণ অঞ্চলের মানুষ কিছুটা অলস ও আরামপ্রিয় হয়। উপরের আলোচনার প্রেক্ষিতে বলা যায়, সমাজজীবনে বংশগতি ও ভৌগোলিক উভয় উপাদানই গুরুত্বপূর্ণ প্রভাব বিস্তার করে।"
        }
      ]
    },
    {
      "number": "4",
      "uddipok": "শিমু ও আরিফ একটি চুক্তিবদ্ধ সম্পর্কে আবদ্ধ। সেই চুক্তির একটি ধরন বর্তমান প্রেক্ষিতে সর্বাধিক প্রচলিত, যার মাধ্যমে মা-বাবা তাদের সন্তানদের প্রতি অধিক স্নেহ ভালোবাসা প্রদান ও তাদেরকে সুষ্ঠুভাবে প্রতিপালনের বেশি সুযোগ পায়।",
      "tag": "DGC 24",
      "sub_questions": [
        {
          "label": "ক",
          "question": "সামাজিক স্তরবিন্যাস বলতে কী বোঝ?",
          "explanation": "সামাজিক স্তরবিন্যাস বলতে সমাজে বসবাসকারী মানুষের মর্যাদা অনুযায়ী স্তরবিভাগকে বোঝায়।"
        },
        {
          "label": "খ",
          "question": "চক্রাকার মতবাদ বলতে কী বোঝায়?",
          "explanation": "চক্রকার মতবাদ বলতে সামাজিক পরিবর্তনের সেই তত্ত্বকে বোঝায়, যেটি অনুযায়ী সামাজিক ঘটনাসমূহের পুনরাবৃত্তি ঘটে এবং পুনরাবৃত্তিমূলক ঘটনার মধ্যে পারস্পরিক সম্পর্ক বজায় থাকে। চক্রকার মতবাদ অনুসারে প্রতিটি সভ্যতারই উৎপত্তি, বিকাশ ও ধ্বংসের পর্যায় রয়েছে এবং বিভিন্ন কারণে প্রতিটি সভ্যতায় এরূপ পরিবর্তন লক্ষ করা যায়। যেমন- ইবনে খালদুনের মতে, সমাজ ঘড়ির কাঁটার ন্যায় চক্রাকারে পরিবর্তিত হয় এবং ১২০ বছর পর পুনরায় আগের অবস্থায় ফিরে আসে। ইবনে খালদুন ছাড়াও ভিলফ্রোডো প্যারেটো, পিতিরিম সরোকিন প্রমুখ এ মতবাদের উল্লেখযোগ্য তাত্ত্বিক।"
        },
        {
          "label": "গ",
          "question": "উদ্দীপকে শিমু ও আরিফ যে সম্পর্কে আবদ্ধ সেটির নাম কী? চুক্তিটির সামাজিক গুরুত্ব ব্যাখ্যা করো।",
          "explanation": "উদ্দীপকে শিমু ও আরিফ যে সম্পর্কে আবদ্ধ সেটির নাম 'বিবাহ'। বিবাহ হলো প্রাপ্তবয়স্ক নারী ও পুরুষের মধ্যে সামাজিক, ধর্মীয় ও রাষ্ট্রীয় বন্ধন। পোলিশ সামাজিক নৃবিজ্ঞানী ম্যালিনোস্কির মতে, 'বিবাহ হচ্ছে একজন নারী ও একজন পুরুষের সন্তান-সন্ততি জন্মদান এবং লালন পালনের একটি চুক্তি বিশেষ।' উদ্দীপকে দেখা যায়, শিমু ও আরিফ একটি চুক্তিবদ্ধ সম্পর্কে আবদ্ধ। এই চুক্তির একটি ধরনের প্রেক্ষিতে মা-বাবা তাদের সন্তানদের প্রতি অধিক স্নেহ ভালোবাসা প্রদান ও তাদেরকে সুষ্ঠুভাবে লালন পালনের সুযোগ পায়। এ থেকে বোঝা যায়, আরিফ ও শিমু বিবাহ সম্পর্কে আবদ্ধ। বর্তমান সভ্য সমাজে বিবাহ একটি গুরুত্বপূর্ণ সামাজিক প্রতিষ্ঠান হিসেবে স্বীকৃত। বিবাহের মাধ্যমেই পরিবার গঠিত হয়। এটি যেকোনো মানবশিশুকে তার সমাজস্বীকৃত পিতা-মাতা পাওয়ার সুযোগ প্রদান করে। নবজাতক শিশুর লালন-পালন, শিক্ষা-দীক্ষা ও সামাজিকীকরণে বিবাহের গুরুত্ব অপরিসীম। বিবাহের আরেকটি সামাজিক তাৎপর্য হলো, এটি নর- নারীর জৈবিক চাহিদা পূরণ করে সমাজে শৃঙ্খলা আনয়নে সাহায্য করে। সমাজের স্থায়িত্ব ও সংহতি রক্ষার্থে বিবাহের গুরুত্ব অপরিসীম। বিবাহ নতুন সামাজিক সম্পর্ক সৃষ্টি করে। এর মাধ্যমে এক সমাজের সঙ্গে অন্য সমাজের নতুন সামাজিক সম্পর্কের বন্ধন গড়ে ওঠে। এছাড়া নর-নারীর মানসিক প্রবৃত্তির বিকাশ ও পূর্ণতা লাভের জন্য একে অপরের সান্নিধ্য লাভ একান্ত প্রয়োজন।"
        },
        {
          "label": "ঘ",
          "question": "উদ্দীপকে উল্লেখিত ধরনটি একমাত্র ধরন নয়- তোমার মতের সপক্ষে যুক্তি উপস্থাপন করো।",
          "explanation": "উদ্দীপকে উল্লেখিত বিবাহের ধরনটি তথা 'একক বিবাহ' একমাত্র ধরন নয়- মন্তব্যটির সাথে আমি একমত। একজন পুরুষ ও একজন নারীর মধ্যে বিবাহ সংঘটিত হলে তাকে একক বিবাহ বলে। একক বিবাহই হলো সর্বজনস্বীকৃত এবং সর্বাধিক জনপ্রিয় ব্যবস্থা, যা সকল সভ্য সমাজেই স্বীকার ও সমর্থন করা হয়। এ থেকে বোঝা যায়, শিমু ও আরিফের বিবাহটি একক বিবাহ। কেননা এক্ষেত্রে একজন পুরুষ ও একজন মহিলার মধ্যে বিবাহ সম্পন্ন হয়েছে। বিবাহের এ ধরনটি ছাড়াও পাত্র-পাত্রীর সংখ্যা, পরিচিত ও ইচ্ছার ভিত্তিতে বিবাহের আরও অনেক ধরন প্রচলিত রয়েছে। একক বিবাহের বাইরে পাত্র-পাত্রীর সংখ্যার ভিত্তিতে বিবাহের আরও দুইটি ধরন হলো- বহু বিবাহ এবং গোষ্ঠীগত বিবাহ। একজন পুরুষের সাথে একাধিক মহিলা কিংবা একজন মহিলার সাথে একাধিক পুরুষের বিবাহ সংঘটিত হলে তাকে বহু বিবাহ বলে। অন্যদিকে, একাধিক পুরুষের সাথে একাধিক মহিলার বিবাহকে বহু বিবাহ বলে। পাত্র-পাত্রীর পরিচিতির ভিত্তিতে আবার বিবাহ চার প্রকার। যথা-লেভিরেট, সরোরেট, বিষম কাজিন বিবাহ ও সমান্তরাল কাজিন বিবাহ। একজন ব্যক্তি তার মৃত ভাইয়ের স্ত্রীকে বিবাহ করলে তাকে লেভিরেট বিবাহ বলে। আবার একজন ব্যক্তি যখন মৃত স্ত্রীর বোনকে বিবাহ করে তখন সেটি সরোরেট বিবাহ। এছাড়া, চাচাতো বা খালোতো ভাইবোনের মধ্যে বিবাহকে সমান্তরাল কাজিন বিবাহ এবং মামাতো ও ফুফাতো ভাইবোনের মধ্যে বিবাহকে বিষম কাজিন বিবাহ বলে। উল্লিখিত বিবাহসমূহ ছাড়াও পাত্রপাত্রীর ইচ্ছার ভিত্তিতে বন্দোবস্ত ও রোমান্টিক বিবাহ হতে দেখা যায়। উপরের আলোচনা থেকে প্রতীয়মান হয় যে, উদ্দীপকে উল্লেখিত একক বিবাহ ছাড়াও সমাজে বহু ধরনের বিবাহ পদ্ধতি প্রচলিত রয়েছে।"
        }
      ]
    },
    {
      "number": "5",
      "uddipok": "দৃশ্য-১: ২০ বছর আগে একজন ডাচ গবেষক ঝগড়াপুর গ্রামে গিয়েছিলেন। তিনি গাড়ি নিয়ে গেলেও গ্রামে পায়ে হেঁটে ঢুকতে হয়েছিল। গ্রামের মানুষ তার হাত-পা ছুয়ে দেখছিলেন। গ্রামের ছেলেমেয়েরা খালি গায়ে থাকতো এবং তারা লেখাপড়া জানতো না। দৃশ্য-২: ২০ বছর পর সেই গবেষক তার প্রাপ্ত ফলাফলের বর্তমান অবস্থা জানার জন্য আবার সেই ঝগড়াপুরে যান। কিন্তু এবার আর পায়ে হেঁটে নয় একেবারে গাড়ি হাঁকিয়ে গ্রামে ঢুকতে পারলেন। মানুষগুলো আর তাকে ছুয়ে দেখলো না, কেউ আর খালি গায়ে নেই, ছেলেমেয়েরা দলবেঁধে স্কুলে যায়।",
      "tag": "DGC 24",
      "sub_questions": [
        {
          "label": "ক",
          "question": "অপরাধ বলতে কী বোঝায়?",
          "explanation": "অপরাধ বলতে ঐসব আচরণকে বোঝায়, যা জনকল্যাণ বিরোধী, সমাজ অনুমোদিত ব্যবস্থার পরিপন্থি এবং আইনে শাস্তিযোগ্য।"
        },
        {
          "label": "খ",
          "question": "শ্রেণি ও জাতিবর্ণ সম্পর্কে ধারণা দাও।",
          "explanation": "সমাজে সুনির্দিষ্ট মর্যাদার অধিকারী ব্যক্তিবর্গের সমষ্টি হলো শ্রেণি আর জাতিবর্ণ হলো শ্রেণির একটি ধরন। শ্রেণি বলতে একই ধরনের সুযোগ-সুবিধা ভোগকারী গোষ্ঠীকে বোঝায়। তেমনিভাবে জাতিবর্ণ হলো এমন সামাজিক সংহতিপূর্ণ গোষ্ঠী, যাতে কর্ম ও পেশা অনুযায়ী শ্রেণি ও মর্যাদা নির্ধারিত হয়। জাতিবর্ণে চারটি শ্রেণি রয়েছে। যথা-ব্রাহ্মণ, ক্ষত্রিয়, বৈশ্য ও শূদ্র। ধর্মীয় বিশ্বাসগত কারণে এসব শ্রেণির কর্ম ও মর্যাদা নির্ধারিত। কেউ চাইলেই নিজের শ্রেণির সদস্যপদ ত্যাগ করতে পারে না। হিন্দু সমাজ ব্যবস্থায় এ প্রথা প্রচলিত রয়েছে।"
        },
        {
          "label": "গ",
          "question": "উদ্দীপকে কোন ধরনের পরিবর্তনে ইঙ্গিত দেওয়া হয়েছে? ব্যাখ্যা করো।",
          "explanation": "উদ্দীপকে পরিকল্পিত সামাজিক পরিবর্তনের ইঙ্গিত দেওয়া হয়েছে। সামাজিক পরিবর্তন হলো সমাজকাঠামোর অন্তর্ভুক্ত সংঘবদ্ধ মানুষের পারস্পরিক সম্পর্কের পরিবর্তন। সামাজিক পরিবর্তন দুইভাবে হতে পারে। যথা- পরিকল্পিত ও অপরিকল্পিত। পরিকল্পিত পরিবর্তন হলো সামাজিকভাবে পরিবর্তিত তথা মানবসৃষ্ট সকল পরিবর্তন। এ পরিবর্তন কীভাবে হবে, এর মাত্রা কেমন হবে তা মানুষের নিয়ন্ত্রণে থাকে। \"যুদ্ধ, বিদ্রোহ, নগরায়ণ, শিল্পায়ন প্রভৃতি পরিকল্পিত পরিবর্তনের উদাহরণ। উদ্দীপকে ২০ বছরে যেসব পরিবর্তন ঘটেছে তা পরিকল্পিত পরিবর্তনের উদাহরণ। কেননা ২০ বছর আগে ডাচ গবেষক যখন ঝগড়াপুর গ্রামে গিয়েছিলেন তখন পায়ে হেঁটে গ্রামে ঢুকতে হয়েছিল। ঠিক ২০ বছর পর তিনি একেবারে গাড়ি হাঁকিয়ে গ্রামে ঢুকতে পারলেন। অর্থাৎ পরিকল্পিতভাবে গ্রামের অবকাঠামোগত উন্নয়ন করা হয়েছে। এছাড়া আগে গ্রামের ছেলেমেয়েরা খালি গায়ে থাকতো এবং লেখাপড়া জানতো না। কিন্তু বর্তমানে ছেলেমেয়েরা কেউ আর খালি গায়ে নেই এবং তারা দলবেঁধে স্কুলে যায়, অর্থাৎ গ্রামে দারিদ্র্যের হার কমেছে এবং শিক্ষার প্রসার ঘটেছে। যা উন্নত ও বাস্তবসম্মত পরিকল্পনা ব্যতীত সম্ভব নয়। তাই বলা যায়, উদ্দীপকে পরিকল্পিত পরিবর্তনের ইঙ্গিত দেওয়া হয়েছে।"
        },
        {
          "label": "ঘ",
          "question": "উদ্দীপকের পরিবর্তনটি বাংলাদেশের অধিকাংশ গ্রামের ক্ষেত্রে প্রযোজ্য- এ বিষয়ে তোমার মতামত তুলে ধরো।",
          "explanation": "উদ্দীপকের পরিবর্তনটি বাংলাদেশের অধিকাংশ গ্রামের ক্ষেত্রে প্রযোজ্য। এ বিষয়ে আমি একমত। উদ্দীপকের ঝগড়াপুর গ্রামে গত ২০ বছরে অবকাঠামো, অর্থনীতি, সংস্কৃতি ও শিক্ষাক্ষেত্রে পরিকল্পিত পরিবর্তন ঘটেছে। কেননা গ্রামে আগে গাড়ি চলাচলের মতো রাস্তা ছিল না, কিন্তু এখন সেখানে অনায়াসে গাড়ি চলাচল করতে পারে। যা রাস্তাঘাটের উন্নয়ন তথা অবকাঠামোগত পরিবর্তনকে নির্দেশ করে। আবার, গ্রামের মানুষ কখনো বিদেশি দেখেনি বলে ডাচ গবেষককে তারা ২০ বছর আগে ছুয়ে দেখছিলেন। কিন্তু বর্তমানে তার বিশ্ব সংস্কৃতির সাথে পরিচিতি লাভ করেছে বলে কেউ আর উক্ত গবেষককে অচেনা মনে করে ছুঁয়ে দেখেনি। যা সংস্কৃতিগত পরিবর্তন। এছাড়া অর্থনীতি ও শিক্ষাক্ষেত্রে আমূল পরিবর্তন এসেছে বলেই বর্তমানে উক্ত গ্রামের শিক্ষার্থীরা দলবেঁধে স্কুলে যায়। বর্তমানে বাংলাদেশের অধিকাংশ গ্রামেই উদ্দীপকের গ্রামের ন্যায় পরিবর্তন দেখা যায়। বর্তমানে বাংলাদেশ সরকার গৃহীত উন্নয়ন পরিকল্পনাসমূহে গ্রামের অবকাঠামোগত উন্নয়নকেও শহরের মতো প্রাধান্য দিচ্ছে। উদাহরণস্তূপ- রাস্তাঘাটের উন্নয়ন, নতুন শিক্ষা প্রতিষ্ঠান স্থাপন, বিদ্যমান শিক্ষা প্রতিষ্ঠান সংস্কারের মাধ্যমে মডেল বিদ্যালয়ে রূপান্তর, কমিউনিটি ক্লিনিক স্থাপন প্রভৃতির কথা বলা যায়। এছাড়া অপেক্ষাকৃত দরিদ্র এলাকায় শিক্ষা প্রতিষ্ঠানগুলোতে সরকারিভাবে টিফিনের ব্যবস্থা করা হয়েছে। ফলে সেসব এলাকায় শিক্ষার্থীদের - বিদ্যালয় গমনের হার বৃদ্ধি পেয়েছে। সর্বোপরি, গ্রাম পর্যায়ে ইউনিয়ন পরিষদ নামক স্থানীয় সরকার প্রয়োজনীয় উন্নয়ন প্রকল্প বাস্তবায়নের মাধ্যমে গ্রামের মানুষের জীবনযাত্রার মান বৃদ্ধিতেও ভূমিকা রাখছে। আলোচনার প্রেক্ষিতে তাই বলা যায়, বর্তমান প্রেক্ষাপটে বাংলাদেশের অধিকাংশ গ্রামে পরিকল্পিত পরিবর্তন ঘটছে।"
        }
      ]
    },
    {
      "number": "6",
      "uddipok": "১৪ বছর বয়সী রুম্মান মা-বাবার সাথে বস্তিতে থাকে। অভাব-অনটনে তাদের সংসার চলে। মা গৃহপরিচারিকার কাজ করে আর বাবা ভ্যানচালক। রুম্মান তার বয়সী অন্যদের সাথে আবর্জনা স্তূপ থেকে বিক্রয়যোগ্য জিনিস সংগ্রহ করে। ধীরে ধীরে সে চুরি ছিনতাই এর মতো কাজে জড়িয়ে পড়ে। এলাকার প্রভাবশালী রাজনৈতিক নেতা অর্থের বিনিময়ে তাকে নানা অপরাধমূলক কাজে ব্যবহার করে।",
      "tag": "DGC 24",
      "sub_questions": [
        {
          "label": "ক",
          "question": "সামাজিক গতিশীলতা কাকে বলে?",
          "explanation": "একটি নির্দিষ্ট স্তর থেকে অন্য স্তরে ব্যক্তির সামাজিক মর্যাদা বা অবস্থানের পরিবর্তনকে সামাজিক গতিশীলতা বলে।"
        },
        {
          "label": "খ",
          "question": "সামাজিক বিবর্তন বলতে কী বোঝায়?",
          "explanation": "সামাজিক বিবর্তন বলতে সমাজের কাঠামোগত পরিবর্তনকে বোঝায়। সামাজিক বিবর্তন হচ্ছে এমন একটি প্রক্রিয়া যার মাধ্যমে মানুষের আচার-ব্যবহার, সামাজিক বিশ্বাস, মূল্যবোধ, রীতিনীতি, প্রতিষ্ঠান ইত্যাদি ধীর পরিবর্তনের ভিতর দিয়ে সরল থেকে জটিল অবস্থায় রূপান্তরিত হয়। সাধারণত সামাজিক বিবর্তনের ধারা সামাজিক বিকাশের সাথে সম্পৃক্ত। উদাহরণস্বরূপ বলা যায়, কৃষি ক্ষেত্রে সনাতনী ব্যবস্থার পরিবর্তে প্রযুক্তির ব্যবহার হচ্ছে কৃষির বিবর্তন।"
        },
        {
          "label": "গ",
          "question": "উদ্দীপকে রুম্মানের কর্মকাণ্ডের জন্য কোন কারণ দায়ী? ব্যখ্যা করো।",
          "explanation": "জাউদ্দীপকে রুম্মানের কর্মকান্ড তথা অপরাধের জন্য অর্থনৈতিক কারণ দায়ী। অপরাধের পিছনে নানাবিধ আর্থ-সামাজিক, রাজনৈতিক ও সাংস্কৃতিক কারণ বিদ্যমান থাকে। তন্মধ্যে অর্থনৈতিক কারণটি বিশেষভাবে উল্লেখযোগ্য। অর্থনৈতিক অসচ্ছলতার কারণে সম্পদের অসম বন্টন, মুদ্রাস্ফীতি, বেকারত্ব, দরিদ্রতা প্রভৃতি সামাজিক সমস্যা সৃস্টি হয়। ফলে সমাজে অপরাধ প্রবণতা বেড়ে যায়। যেমন- বাংলাদেশে চরম দারিদ্র্যের কারণে ছোটখাটো চুরি, ছিনতাই, ডাকাতি ইত্যাদি সংঘটিত হতে দেখা যায়। একই চিত্র উদ্দীপকেও প্রতিফলিত হয়েছে। উদ্দীপকে বলা হয়েছে, ১৪ বছর বয়সী রুম্মান মা-বাবার সাথে বস্তিতে থাকে। অভাব অনটনে তাদের সংসার চলে। এক পর্যায়ে সে চুরি ছিনতাইয়ের মতো কাজে জড়িয়ে পড়ে। এলাকার প্রভাবশালী রাজনৈতিক নেতা অর্থের বিনিময়ে তাকে নানা অপরাধমূলক কাজে ব্যবহার করে। এ থেকে বোঝা যায়, রুম্মান অর্থনৈতিক কারণে অপরাধমূলক কাজে জড়িয়ে পড়েছে।"
        },
        {
          "label": "ঘ",
          "question": "উদ্দীপকে রুম্মানের বয়সীদের এ ধরনের কর্মকাণ্ডে না জড়ানোর বিষয়ে করণীয় সম্পর্কে তোমার মতামত উপস্থাপন করো।",
          "explanation": "উদ্দীপকের রুম্মানের বয়সীদের তথা কিশোরদেরকে অপরাধমূলক কর্মকাণ্ডে জড়ানো প্রতিরোধ করতে হলে সামাজিক ও রাষ্ট্রীয়ভাবে বিভিন্ন পদক্ষেপ গ্রহণ করতে হবে। অপরাধপ্রবণতা দূর করার জন্য সবচেয়ে বেশি প্রয়োজন সমাজের সদস্যদের মনে সামাজিক ও নৈতিক চেতনা এবং মূল্যবোধের সঞ্চার করা, সামাজিক আদর্শের সাথে তাদের পরিচিত করা, উপযুক্ত শিক্ষার সাহায্যে জনকল্যাণের চেতনা জাগ্রত করা। পাশাপাশি অপরাধমূলক কর্মকান্ড দূর করার জন্য প্রশাসনিক ও প্রাতিষ্ঠানিক সংস্কার প্রয়োজন। এতে প্রশাসনিক স্বচ্ছতা, জবাবদিহিতা ও দক্ষতা বৃদ্ধি পাবে, যা অপরাধের মাত্রা হ্রাস করবে। অপরাধমূলক কর্মকাণ্ড প্রতিরোধের জন্য আইন প্রয়োগকারী সংস্থার আধুনিকায়ন করতে হবে। অপরাধমূলক কর্মকান্ড রোধ করার ক্ষেত্রে আরেকটি গুরুত্বপূর্ণ পদক্ষেপ হচ্ছে অর্থনৈতিক উন্নয়ন। দারিদ্র্য অপরাধপ্রবণতা সৃষ্টি করে। যদি সমাজের প্রতিটি ব‍্যক্তি জীবিকা অর্জনের সুযোগ পায় এবং বেকারত্ব, দারিদ্র্য, ভিক্ষাবৃত্তি প্রভৃতির বিলোপ করা হয়, তাহলে অপরাধ অনেকাংশেই দূর করা সম্ভব হবে। পরিশেষে বলা যায়, উল্লিখিত পদক্ষেপগুলোর যথাযথ বাস্তবায়ন নিশ্চিত করার মাধ্যমে রুম্মানের মতো কিশোরদের অপরাধমূলক কর্মকাণ্ডে জড়ানো থেকে প্রতিহত করা সম্ভব।"
        }
      ]
    },
    {
      "number": "7",
      "uddipok": "৭০ বছর বয়সি আবদুল বাতেন ডায়াবেটিক রোগী। পাশের বাড়ির এক বিয়ের দাওয়াতে গিয়ে দেখেন প্রবীণদের খাবার উপযোগী কোনো মেনু নেই বললেই চলে। আবার পরিবারের সদস্যরা কখনো কখনো তাঁর • অসাক্ষাতেই আলোচনা ও সিদ্ধান্ত গ্রহণ করে থাকে। এতে নিজেকে তিনি উপেক্ষিত ও অপ্রয়োজনীয় মনে করে হতাশ হয়ে পড়েন।",
      "tag": "DGC 24",
      "sub_questions": [
        {
          "label": "ক",
          "question": "বিচ্যুতি কাকে বলে?",
          "explanation": "সমাজের কাঙ্ক্ষিত বা প্রত্যাশিত আচরণের পরিপন্থি আচরণকে বিচ্যুতি বলে।"
        },
        {
          "label": "খ",
          "question": "সামাজিকীকরণকে কেন জীবনব্যাপী প্রক্রিয়া বলা হয়?",
          "explanation": "জন্ম থেকে মৃত্যু পর্যন্ত ব্যক্তিকে জীবনের বিভিন্ন ধাপে নতুন নতুন জিনিস শিখে খাপ খাইয়ে চলতে হয় বলে সামাজিকীকরণকে জীবনব্যাপী প্রক্রিয়া বলা হয়। সামাজিকীকরণ হচ্ছে এমন একটি প্রক্রিয়া যার মাধ্যমে একজন মানব শিশু ক্রমেই সামাজিক মানুষে পরিণত হয়। কেননা, জন্মের পর থেকে মৃত্যু- পর্যন্ত বিভিন্ন বাহন ও প্রক্রিয়ার মাধ্যমে শিশুর সামাজিকীকরণ হয়ে থাকে। এক্ষেত্রে পরিবার, শিক্ষাপ্রতিষ্ঠান, ধর্মীয় প্রতিষ্ঠান ও সঙ্গীদল শিশুর সামাজিকীকরণে গুরুত্বপূর্ণ ভূমিকা পালন করে। যেহেতু এটি একটি চলমান প্রক্রিয়া তাই সামাজিকীকরণকে একটি জীবনব্যাপী প্রক্রিয়া হিসেবে আখ্যায়িত করা হয়।"
        },
        {
          "label": "গ",
          "question": "উদ্দীপকে সমাজবিজ্ঞানের কোন প্রত্যয়কে নির্দেশ করা হয়েছে? ব্যাখ্যা করো।",
          "explanation": "উদ্দীপকে সমাজবিজ্ঞানের বয়স বৈষম্যবাদ প্রত্যয়কে নির্দেশ করা হয়েছে। বয়স বৈষম্যবাদ বলতে বয়সের কারণে কোনো গোষ্ঠীর সদস্যের প্রতি নেতিবাচক ধারণা পোষণ বা বৈষম্যমূলক আচরণ করাকে বোঝায়। যেমন প্রবীণদেরকে অনুৎপাদনশীল, বিচ্ছিন্ন, পরনির্ভরশীল, আবেগীয় দিক থেকে অস্থিতিশীল কিংবা দুর্বল চিত্তের অধিকারী মনে করা বয়স বৈষম্যবাদের উদাহরণ। বয়স বৈষম্যবাদের কারণে বিভিন্ন সামাজিক অসমতা সৃষ্টি হতে পারে। উদাহরণস্বরূপ বলা যায় বিয়ে বা অন্য যে কোনো সামাজিক অনুষ্ঠানে খাবার মেন্যুতে যেসব খাবার থাকে তাতে কিশোর ও যুবকদের চাহিদার প্রাধান্য থাকে। প্রবীণদের জন্য উপযোগী খাবার খুব কমই থাকে বা থাকেই না। আবার কখনও কখনও প্রবীনদের না জানিয়েই পরিবারের অনেক সিদ্ধান্ত গ্রহণ করা হয়। যেমনটি উদ্দীপকেও প্রতিফলিত হয়েছে। উদ্দীপকে বলা হয়েছে, ৭০ বছর বয়সি আবদুল বাতেন পাশের বাড়ির এক বিয়ের দাওয়াতে গিয়ে দেখেন প্রবীণদের খাবার উপযোগী কোনো মেন্যু নেই বললেই চলে। আবার পরিবারের সদস্যরা কখনো কখনো সিদ্ধান্ত গ্রহণে তাকে উপেক্ষা করে। ফলে তিনি নিজেকে উপেক্ষিত ও অপ্রয়োজনীয় মনে করেন। উপরের আলোচনার সাথে তুলনা করলে বোঝা যায়, তিনি বয়স বৈষম্যের শিকার হয়েছেন। অর্থাৎ উদ্দীপকটি বয়স বৈষম্যবাদ প্রত্যয়কে ইঙ্গিত করছে।"
        },
        {
          "label": "ঘ",
          "question": "উদ্দীপকে উল্লিখিত বিষয়টি শুধু প্রবীণদের ক্ষেত্রে প্রযোজ্য নয়- তুমি কি একথার সাথে একমত? ব্যাখ্যা করো।",
          "explanation": "উদ্দীপকে উল্লিখিত বিষয়টি তথা, বয়স বৈষম্যবাদ শুধু প্রবীণদের ক্ষেত্রে প্রযোজ্য নয় একথার সাথে আমি একমত নই। আমাদের সমাজে বয়স বৈষম্যের শিকার হয় শুধুমাত্র প্রবীণরাই। এ ধরনের বৈষম্যের শিকার হয়ে প্রবীণরা নানাবিধ স্বাস্থ্য সমস্যায় ভুগে থাকেন। রোগব্যাধি ছাড়াও বয়োবৃদ্ধির কারণে অধিকাংশ প্রবীণদের ক্ষেত্রে কিছু দৈহিক পরিবর্তন দেখা যায়। এগুলো রোগের পর্যায়ে না পড়লেও সামাজিক ও মনস্তাত্ত্বিকভাবে তাদেরকে দুর্বল মনে করা হয়। ফলে সুস্থ থাকা সত্ত্বেও তাদেরকে অক্ষম ভাবা হয়। এছাড়া প্রবীণরা অবসর গ্রহণের পর অর্থনৈতিকভাবে অনুৎপাদনশীল হয়ে পড়েন। ফলে একসময় পরিবার তাদের প্রতি বৈষম্যমূলক আচরণ শুরু করে। ক্ষেত্র বিশেষে তাদেরকে পরিবারের বোমা মনে করা হয়। বয়স বৈষম্যবাদ ধারণাটির উৎপত্তি মূলত প্রবীণদের প্রতি সৃষ্ট বৈষম্যের প্রেক্ষিতে। আমেরিকান চিকিৎসক ও মনোবিজ্ঞানী রবার্ট বাটলারের মতে, 'বয়স বৈষম্যবাদ হলো এমন একটি প্রক্রিয়া যার মাধ্যমে বয়সের কারণে প্রবীণদের প্রতি বদ্ধমূল বিশ্বাস পোষণ ও বৈষম্যমূলক আচরণ 'করা হয়।' একইভাবে আমাদের সমাজেও একটি নির্দিষ্ট বয়সের পর প্রবীণ ব্যক্তিদের ওপর আলাদা সামাজিক আচরণবিধি আরোপ করা হয়। যার প্রেক্ষিতে তারা খাদ্য, পোশাক, চিকিৎসা, সেবা-যত্ন, সামাজিক মিথস্ক্রিয়া প্রভৃতি ক্ষেত্রে নানাবিধ বৈষম্যের শিকার হন। আলোচনা শেষে বলা যায়, বয়স বৈষম্যবাদের ধারণাটি মূলত প্রবীণদের প্রতি বৈষম্য অধ্যয়ন করতে গিয়ে প্রবর্তিত হয়েছে। তাই এটি কেবল প্রবীণদের ক্ষেত্রেই প্রযোজ্য।"
        }
      ]
    },
    {
      "number": "8",
      "uddipok": "দৃশ্য-১: তিতলির মা-বাবা দুজনেই চাকরিজীবী। তিতলি সারাদিন বাসায় কাজের লোকের সংস্পর্শে থাকে আর ইন্টারনেট সংযোগ থাকায় কম্পিউটার, ট্যাব ব্যবহার করে। মা-বাবাও তাকে বিভিন্ন ধরনের উদ্ভাবন, জ্ঞান-বিজ্ঞানের বিষয়ে আগ্রহের সাথে শিক্ষার জন্য এগুলো ব্যবহারের অনুমতি দেন। দৃশ্য-২: রিমা গ্রামে গৃহিণী মায়ের সংস্পর্শে থাকে। ইন্টারনেট না থাকায় সে মাঠে বন্ধুদের সাথে সারাদিন আনন্দে কাটায়। সে তার সঙ্গীদল দ্বারা বেশ প্রভাবিত। তার প্রতিভার বিকাশে পরিবারের অন্য সদস্যদেরও অবদান আছে।",
      "tag": "DGC 24",
      "sub_questions": [
        {
          "label": "ক",
          "question": "প্রথা বলতে কী বোঝায়?",
          "explanation": "প্রথা বলতে সমাজের সুনির্দিষ্ট কতগুলো নিয়মকে বোঝায়, যা অনুসরণ করা সমাজস্থ মানুষের কর্তব্য।"
        },
        {
          "label": "খ",
          "question": "সংস্কৃতি ও সভ্যতার ধারণা দাও।",
          "explanation": "সংস্কৃতি বলতে মানুষের সার্বিক জীবনপ্রণালিকে বোঝায়। অর্থাৎ মানুষ যা কিছু করে তাই সংস্কৃতি। যেমন- ভাষা, সাহিত্য, সংগীত, শিল্পকলা, ধ্যান-ধারণা, বিজ্ঞান, অভ্যাস, মূল্যবোধ প্রভৃতি সংস্কৃতির অংশ। অন্যদিকে, সভ্যতা বলতে সমাজের বস্তুগত বিষয় বা বাহ্যিক অবস্থাকে বোঝায়। এটি সংস্কৃতির একটি উন্নত পর্যায়, নগর জীবনের উদ্ভবের সাথে সাথে যার উদ্ভব ঘটেছে। এক কথায় আমাদের যা আছে বা আমরা যা ব্যবহার করি তাই সভ্যতা।"
        },
        {
          "label": "গ",
          "question": "চিত্র-১ এ সামাজিকীকরণের কোন মাধ্যমটির কথা বলা হয়েছে? ব্যাখ্যা করো।",
          "explanation": "দৃশ্য-১ এ সামাজিকীকরণের তথ্য প্রযুক্তি মাধ্যমটির কথা বলা হয়েছে। তথ্য আদান-প্রদানের কৃৎকৌশলই হলো তথ্য প্রযুক্তি। এটি হলো প্রযুক্তিভিত্তিক এক ধরনের যোগাযোগ ব্যবস্থা। তথ্য প্রযুক্তির প্রভূত উন্নতির ফলে তথ্য প্রাপ্তি যেমন সহজলভ্য হয়েছে তেমনই যোগাযোগ করা যাচ্ছে অতি দ্রুত। তথ্য প্রযুক্তির বিস্ময়কর উন্নতি ঘটেছে কম্পিউটার, ডিজিটাল টেলিফোন ও সাবমেরিন ক্যাবলের সহায়তায়। যেখানে সাবমেরিন ক্যাবলের আওতা নেই সেখানে সার্ভারের মাধ্যমে এ যোগাযোগ সম্পন্ন করা হচ্ছে বিকল্প মাধ্যম হিসেবে। ইন্টারনেটের মাধ্যমে সারা বিশ্বের নাগরিক সমাজ একে অন্যের অতি নিকটে চলে এসেছে। অর্থাৎ তথ্য প্রযুক্তি আধুনিক সমাজে ব্যক্তির সামাজিকীকরণে অন্যতম প্রভাবকের ভূমিকা পালন করছে। উদ্দীপকের দৃশ্য-১ এ দেখা যায়, তিতলির বাসায় ইন্টারনেট সংযোগ থাকায়, সে কম্পিউটার ও ট্যাব ব্যবহার করে। মা-বাবাও তাকে বিভিন্ন ধরনের উদ্ভাবন ও জ্ঞান-বিজ্ঞানের বিষয়ে আগ্রহের সাথে শিক্ষার জন্য এগুলো ব্যবহারের অনুমতি দেন। এসকল উপাদান তথ্য প্রযুক্তির অবিচ্ছেদ্য অংশ। এগুলো ব্যবহার করে সে আধুনিক বিশ্বের নতুন নতুন বিষয়ের সাথে পরিচিত হতে পারবে। অর্থাৎ তথ্য প্রযুক্তি তার সামাজিকীকরণ প্রক্রিয়ায় ভূমিকা রাখবে। তাই বলা যায়, দৃশ্য-১ এ সামাজিকীকরণের তথ্য প্রযুক্তি বাহনটির কথা বলা হয়েছে।"
        },
        {
          "label": "ঘ",
          "question": "উদ্দীপকের চিত্র-১ ও চিত্র-২-এ উল্লেখিত মাধ্যম দুটির তুলনা করো।",
          "explanation": "উদ্দীপকের দৃশ্য-১ এবং দৃশ্য-২ এ যথাক্রমে সামাজিকীকরণের তথ্য প্রযুক্তি ও সঙ্গীদল মাধ্যম দুটির কথা বলা হয়েছে। সামাজিকীকরণে পরিবারের পরই সবচেয়ে গুরুত্বপূর্ণ ভূমিকা রাখে সমবয়সি ও সঙ্গীদল। খেলার সাথি বা সমবয়সিদের সাথে শিশুরা সবচেয়ে বেশি স্বতঃস্ফূর্ত ও প্রাণবন্ত থাকে। যা একদিকে যেমন সহযোগিতা ও প্রতিযোগিতার মনোভাব বৃদ্ধি করে তেমনি নিজস্ব মূল্যবোধ গঠনে সাহায্য করে। উদ্দীপকের দৃশ্য-২ অনুযায়ী, রিমা মাঠে বন্ধুদের সাথে সারাদিন আনন্দে কাটায়। সে তার সঙ্গীদল দ্বারা বেশ প্রভাবিত। যা সামাজিকীকরণে সঙ্গীদল নামক মাধ্যমের ভূমিকার প্রতি ইঙ্গিত করে। সামাজিকীকরণে সঙ্গীদল ও তথ্য প্রযুক্তি উভয়েরই প্রয়োজনীয়তা রয়েছে। কারণ, সঙ্গীদলের কাছ থেকে শিশু আচরণগত শিক্ষা এবং তথ্য প্রযুক্তি ব্যবহারের মাধ্যমে শিশু আধুনিক যোগাযোগ ব্যবস্থার শিক্ষা অর্জন করে। সমবয়সিদের সাথে খেলাধুলার মাধ্যমে শিশু নিজের সামর্থ্য ও সীমাবদ্ধতা 'সম্পর্কে জ্ঞানার্জন করে। যা তাকে আত্মবিশ্বাসী হতে সাহায্য করে। পক্ষান্তরে কম্পিউটার, ইন্টারনেট প্রভৃতি প্রযুক্তিগত উপাদান ব্যবহার করে সে বিশ্ব সংস্কৃতির সংস্পর্শে আসতে পারে। ফলে আধুনিক বিশ্বের নিত্যনতুন আবিষ্কার সম্পর্কে জানতে পারে। যা তার মধ্যে উদ্ভাবনী চেতনার উদ্রেক ঘটাতে পারে। উপরের আলোচনার প্রেক্ষিতে একথা বলা যায়, বর্তমানে সামাজিকীকরণে সঙ্গীদল এবং তথ্য প্রযুক্তি সমানভাবে গুরুত্বপূর্ণ।"
        }
      ]
    },
    {
      "number": "9",
      "uddipok": "ড. মেহজাবিন এক সেমিনারে বক্তব্য প্রদানের সময় বলেন, সমাজের চাহিদা অনুযায়ী মেধাবী ও দক্ষ লোকের সরবরাহ কম হলে তাদের পারিশ্রমিক, ক্ষমতা ও মর্যাদা বেশি দিতে শুরু হয়। কারণ মেধাবী ও দক্ষ লোকেরা তুলনামূলকভাবে অন্যদের চেয়ে বেশি সম্মান, বেতন ও সুযোগ-সুবিধার দাবি রাখে। এটা অনেকটা বাজার ব্যবস্থার মতো।",
      "tag": "DGC 24",
      "sub_questions": [
        {
          "label": "ক",
          "question": "প্রবেশন কাকে বলে?",
          "explanation": "কোনো ব্যক্তির বিরুদ্ধে আনীত অভিযোগ সাক্ষ্য প্রমাণ দ্বারা প্রমাণিত হওয়ার পর আদালত যখন তাকে কারাগারে প্রেরণ না করে চারিত্রিক সংশোধনের যে ব্যবস্থা নেয় তাকে প্রবেশন বলে।"
        },
        {
          "label": "খ",
          "question": "সামাজিক অসমতা ও স্তরবিন্যাসের পারস্পরিক সম্পর্কের ধারণা দাও।",
          "explanation": "সামাজিক স্তরবিন্যাস এমন একটি প্রক্রিয়া যার মাধ্যমে সমাজের ব্যক্তি ও গোষ্ঠীকে মর্যাদা, শ্রেণি ও অন্যান্য কিছু বৈশিষ্ট্যের ভিত্তিতে বিন্যস্ত করা হয়। আর এ স্তরবিন্যাসের ভিত্তিতে মানুষের পদমর্যাদা, ক্ষমতা, সম্পদ, সুযোগ-সুবিধা ইত্যাদির ক্ষেত্রে যে অসম ও অনাকাঙ্ক্ষিত পার্থক্য তৈরি হয় 'তাই সামাজিক অসমতা। যেমন হিন্দু ধর্মের জাতিবর্ণ প্রথা অনুযায়ী প্রত্যেক শ্রেণির সদস্যরা ভিন্ন সামাজিক মর্যাদা ভোগ করে। এজন্য বলা যায় স্তরবিন্যাস সামাজিক অসমতা সৃষ্টি করে।"
        },
        {
          "label": "গ",
          "question": "উদ্দীপকে বক্তা সমাজবিজ্ঞানের কোন ধারণাটির অবতারণা",
          "explanation": "উদ্দীপকে বক্তা সমাজবিজ্ঞানের সামাজিক স্তরবিন্যাস ধারণাটি অবতারণা করেছেন। সামাজিক স্তরবিন্যাস বলতে সমাজে বসবাসকারী মানুষকে বিভিন্ন উপাদানের প্রেক্ষিতে স্তরবিভাগকে বোঝায়। ক্রিয়াবাদী তাত্ত্বিক ও আমেরিকান সমাজবিজ্ঞানী ডেভিস এবং ম্যুরের মতে, সামাজিক স্তরবিন্যাস হচ্ছে এক ধরনের বাজার ব্যবস্থা। বাজারে যেমন দুষ্প্রাপ্য পণ্যের সরবরাহ কম কিন্তু চাহিদা ও মূল্য বেশি, ঠিক তেমনি সমাজের চাহিদা অনুযায়ী মেধাবী ও দক্ষ লোকের সরবরাহ কম বলে তাদেরকে বেশি পারিশ্রমিক, ক্ষমতা এবং মর্যাদা দিতে হবে। তাদের মতে, সামাজিক অসমতা বা বৈষম্যগুলো সমাজে অসচেতনভাবে বা অজান্তেই সৃষ্টি হয়। তার কারণ হচ্ছে সমাজে বিভিন্ন স্তরের কাজ রয়েছে। পাশাপাশি রয়েছে মেধা এবং যোগ্যতার পার্থক্য। বিভিন্ন কাজে বিভিন্ন মেধা ও যোগ্যতাসম্পন্ন লোক নিয়োগ দিতে হয়। তাই আমরা না চাইলেও সমাজে স্তরবিন্যাস সক্রিয়ভাবে সৃষ্টি হয়। যেমনটি উদ্দীপকেও প্রতিফলিত হয়েছে। উদ্দীপকে ড. মেহজাবিন এক সেমিনারে বলেন, সমাজের চাহিদা অনুযায়ী মেধাবী ও দক্ষ লোকের সরবরাহ কমে গেলে তাদের পারিশ্রমিক, ক্ষমতা ও মর্যাদা বেশি দিতে হয়। কারণ মেধাবী ও দক্ষ লোকেরা তুলনামূলকভাবে অন্যদের চেয়ে বেশি সম্মান, বেতন ও সুযোগ-সুবিধার দাবি রাখে। তার এ বক্তব্যের সাথে উপরে আলোচিত ডেভিসও ম্যুরের প্রদত্ত সামাজিক স্তরবিন্যাসের ধারণা সাদৃশ্যপূর্ণ। তাই বলা যায় উদ্দীপকের বক্তা সামাজিক স্তরবিন্যাস ধারণাটির অবতারণা করেছেন।"
        },
        {
          "label": "ঘ",
          "question": "উক্ত ধারণাটির সাথে দ্বন্দ্বমূলক ধারণার তুলনা করো।",
          "explanation": "উক্ত ধারণা তথা সামাজিক স্তরবিন্যাসের সাথে দ্বন্দ্বমূলক ধারণাটি হলো সমাজতন্ত্র বা সাম্যবাদ। সমাজতন্ত্র বা সাম্যবাদ বলতে এমন সমাজব্যবস্থাকে বোঝায় যেখানে কোনো শ্রমবিভাগ ও সামাজিক সুযোগ-সুবিধা ভোগের তারতম্য থাকে না। জার্মান সমাজতাত্ত্বিক কার্ল মার্কসের মতে সমাজতন্ত্রে কোনো ব্যক্তিমালিকানার অস্তিত্ব নেই। এখানে সকল সম্পত্তি রাষ্ট্রীয় মালিকানায় খাকে এবং রাষ্ট্রই সকলের মৌলিক চাহিদা পূরণের দায়িত্ব গ্রহণ করে। এক্ষেত্রে যে যতটুকু শ্রম দেয় সে ঠিক ততটুকুই সুযোগ-সুবিধা ভোগ করে। কাউকে শ্রেণি বা মর্যাদা ভেদে আলাদা সুযোগ সুবিধা দেওয়া হয় না। ফলে সাম্যবাদ প্রতিষ্ঠিত হয়। অন্যদিকে সামাজিক স্তরবিন্যাস হলো এমন একটি ব্যবস্থা যেখানে বিভিন্ন আর্থ-সামাজিক, রাজনৈতিক ও অন্যান্য সুযোগ সুবিধার ভিত্তিতে সমাজে বিদ্যমান জনগোষ্ঠীকে বিভিন্ন স্তরে বিভক্ত করা হয়। অর্থাৎ এটি সামাজিক ভেদাভেদের চিত্র। পক্ষান্তরে সমাজতন্ত্র বা সাম্যবাদ সামাজিক ভেদাভেদ দূর করে সমানাধিকার প্রতিষ্ঠা করে। এ থেকে বোঝা যায় সামাজিক. স্তরবিন্যাস ও সাম্যবাদ একে অপরের সাথে দ্বন্দ্বমূলক। আলোচনা থেকে প্রতীয়মান হয় যে, সামাজিক স্তরবিন্যাস সমাজে সুযোগ- সুবিধার ভেদাভেদ সৃষ্টি করলেও সাম্যবাদ এর অবসান নিশ্চিত করে।"
        }
      ]
    },
    {
      "number": "10",
      "uddipok": "মোস্তফা একটি চাকরির সন্ধানে ঢাকায় এসে বোনের বাসায় থাকছেন। তার দুলাভাই একটি বড় প্রতিষ্ঠানের উচ্চপদস্থ কর্মকর্তা। উক্ত অফিসে একটি জুনিয়র অফিসার পদ ফাঁকা ছিল। বিধিসম্মত না হলেও তিনি মোস্তফাকে যথাযথ নিয়োগ প্রক্রিয়া অনুসরণ না করেই নিয়োগ দিলেন।",
      "tag": "DGC 24",
      "sub_questions": [
        {
          "label": "ক",
          "question": "পিতৃতান্ত্রিক পরিবার কাকে বলে?",
          "explanation": "যে পরিবারে পারিবারিক কর্তৃত্ব পিতা, স্বামী বা কোনো পুরুষের হাতে ন্যস্ত থাকে তাকে পিতৃতান্ত্রিক পরিবার বলে।"
        },
        {
          "label": "খ",
          "question": "কিশোর অপরাধ বলতে কী বোঝ?",
          "explanation": "কিশোর অপরাধ হচ্ছে কিশোর-কিশোরীদের দ্বারা সংঘটিত অপরাধ। কিশোর-কিশোরী কর্তৃক সংঘটিত সামাজিক মূল্যবোধ, রীতিনীতি ও ঐতিহ্যের সাথে সাংঘর্ষিক এবং আইনশৃঙ্খলা পরিপন্থি যেকোনো কাজকেই কিশোর অপরাধ বলে গণ্য করা হয়। বাংলাদেশ, ভারত ও শ্রীলংকায় ৭ থেকে ১৬ বছর বয়সী কিশোর-কিশোরীদের অপরাধমূলক কাজকে কিশোর অপরাধ বলে। জাপানে এ বয়সসীমা ১৪ থেকে ২০ বছর।"
        },
        {
          "label": "গ",
          "question": "উদ্দীপকে মোস্তফা যার অফিসে নিয়োগ পেল তার সাথে কোন ধরনের বন্ধনে আবদ্ধ?",
          "explanation": "উদ্দীপকে মোস্তফা যার অফিসে নিয়োগ পেল তার সাথে জ্ঞাতিসম্পর্কের বন্ধনে আবদ্ধ। জ্ঞাতিসম্পর্ক বলতে সেই সামাজিক সম্পর্ককে বোঝায় যাতে সমাজের প্রতিটি সদস্য বিভিন্ন সূত্রের মধ্য দিয়ে প্রকৃত ও অনুমিতভাবে রক্ত সম্পর্কের বন্ধনে আবদ্ধ। জাতিসম্পর্কের নানা ধরন রয়েছে। যেমন- জৈবিক, বৈবাহিক, সগোত্রসূচক, কাল্পনিক, প্রথাগত ইত্যাদি। বিবাহের মাধ্যমে যে সম্পর্ক গড়ে ওঠে তাকে বৈবাহিক জ্ঞাতিসম্পর্ক বলে। কোনো স্বামী বা স্ত্রীর সাথে শ্বশুর-শাশুড়ী, দেবর-ননদ ও তাদের আত্মীয়স্বনজন এ সম্পর্কের অন্তর্ভূক্ত। উদ্দীপকে বলা হয়েছে, মোস্তফার দুলাভাই একটি বেসরকারি প্রতিষ্ঠানে উচ্চপদস্থ কর্মকর্তা। অফিসে একটি জুনিয়র অফিসার পদ ফাঁকা থাকায় মোস্তফাকে তার দুলাভাই যথাযথ নিয়োগ প্রক্রিয়া অনুসরণ না করেই নিয়োগ দেয়। দুলাভাই তথা বোনের স্বামী যেহেতু বৈবাহিক জ্ঞাতি, সেহেতু বলা যায়, মোস্তফা যার অফিসে নিয়োগ পেল তার সাথে বৈবাহিক জ্ঞাতিসম্পর্কের বন্ধনে আবদ্ধ।"
        },
        {
          "label": "ঘ",
          "question": "বাংলাদেশের সমাজব্যবস্থায় উদ্দীপকের বিষয়টির ভূমিকা নেতিবাচক- এ বিষয়ে তোমার মতামত যুক্তিসহ উপস্থাপন করো।",
          "explanation": "বাংলাদেশের সমাজব্যবস্থায় উদ্দীপকের বিষয়টি তথা জ্ঞাতিসম্পর্কের ভিত্তিতে অসৎ সুবিধা প্রদান নেতিবাচক বলে আমি মনে করি। বাংলাদেশের সমাজব্যবস্থায় জ্ঞাতিসম্পর্কের ভূমিকা ইতিবাচক হলেও কখনো কখনো এটি নেতিবাচক প্রভাব ফেলে। বিশেষ করে চাকরি জগতে এর নেতিবাচক প্রভাব বেশি। বাংলাদেশের বিভিন্ন চাকরির ক্ষেত্রে তাকালেই এর সত্যতা ফুটে ওঠে। আমরা দেখেছি জ্ঞাতিসম্পর্কের সুবাধে কিংবা স্বজনপ্রীতির কারণে অনেক অযোগ্য লোক চাকরি পেয়ে বসে। আস্তে আস্তে এই অযোগ্য ব্যক্তিদের কারণে সমাজ ও রাষ্ট্রের বিভিন্ন স্তর ভঙ্গুর হয়ে পড়ে। এ স্বজনপ্রীতি কিংবা জ্ঞাতিসম্পর্কের কারণে যোগ্য ব্যক্তিরা তাদের প্রাপ্য সুযোগ থেকে বঞ্চিত হয়। ফলে তাদের মধ্যে হতাশা কাজ করে এবং এক সময় এই হতাশা থেকে অপরাধমূলক কর্মকাণ্ডে জড়িয়ে পড়ে, যা সমাজ ও রাষ্ট্রের জন্য নেতিবাচক ফল বয়ে নিয়ে আসে। উদ্দীপকেও দেখা যায়, মোস্তফার 'দুলাভাই নিজের কর্মস্থলে পদমর্যাদা ব্যবহার করে মোস্তফাকে নিয়োগ দিয়েছেন। এক্ষেত্রে তিনি বিধিসম্মত উপায় তথা যথাযথ নিয়োগ প্রক্রিয়া অনুসরণ করেননি। এর ফলে উক্ত পদের জন্য যোগ্য ব্যক্তি নিজের অধিকার থেকে বঞ্চিত হয়েছেন, যা সমাজে ও রাষ্ট্রে সামগ্রিকভাবে নেতিবাচক প্রভাব ফেলতে পারে। পরিশেষে বলা যায়, বাংলাদেশের সমাজ ব্যবস্থায় জ্ঞাতিসম্পর্কের ভূমিকা সব সময় ইতিবাচক হয় না।"
        }
      ]
    },
    {
      "number": "11",
      "uddipok": "জনাব 'ক' দরিদ্র কৃষকের ছেলে। অনেক কষ্ট করে তিনি বিশ্ববিদ্যালয়ের উচ্চতর ডিগ্রি লাভ করে একজন উচ্চপদস্থ কর্মকর্তা হিসেবে নিযুক্ত হয়েছেন। এখন তার ও তার পরিবারের মর্যাদা পূর্বাপেক্ষা বৃদ্ধি পেয়েছে। গ্রামের লোকজন এখন যেকোনো কাজে তাদের পরিবারকে মূল্যায়ন করে।",
      "tag": "DGC 24",
      "sub_questions": [
        {
          "label": "ক",
          "question": "পরিবার কোন ধরনের প্রতিষ্ঠান?",
          "explanation": "পরিবার হলো সামাজিক প্রতিষ্ঠান।"
        },
        {
          "label": "খ",
          "question": "আদিম সাম্যবাদী সমাজ বলতে কী বুঝায়?",
          "explanation": "আদিম সাম্যবাদী সমাজ বলতে সমাজ বিবর্তনের সেই পর্যায়কে বোঝায়, যেখানে কোনো শ্রেণির অস্তিত্ব ছিল না। জার্মান সমাজচিন্তাবিদ কার্ল মার্কসের ঐতিহাসিক বস্তুবাদ অনুযায়ী, আদিম সাম্যবাদী সমাজ ছিল শ্রেণিবিভক্ত সমাজের পূর্ববর্তী অবস্থা। এ সমাজে কোনো ব্যক্তিগত সম্পত্তির ধারণা ছিল না। এ সমাজে উৎপাদন শক্তি ছিল সরল ও অনুন্নত। সমাজের সদস্যরা যৌথভাবে জীবিকা নির্বাহ করত। তাদের মাঝে কোনো বৈষম্য ছিল না। এজন্য এ সমাজকে আদিম সাম্যবাদী সমাজ বলা হয়।"
        },
        {
          "label": "গ",
          "question": "উদ্দীপকের জনাব 'ক' এর পারিবারিক জীবনের উন্নতি মূলত কী? ব্যাখ্যা করো।",
          "explanation": "উদ্দীপকের জনাব 'ক' এর পারিবারিক জীবনের উন্নতি মূলত সামাজিক গতিশীলতা। সামাজিক গতিশীলতা বলতে প্রকৃতপক্ষে সামাজিক' মর্যাদার পরিবর্তনকে বোঝায়। সামাজিক গতিশীলতা প্রক্রিয়ায় ব্যক্তি সমাজে এক পদমর্যাদা থেকে অন্য পদমর্যাদায় পদাপর্ণ করে। সমাজের বিভিন্ন স্তরে রয়েছে উচ্চশ্রেণি, মধ্যবিত্ত শ্রেণি ও নিম্নশ্রেণি। সম্পদ, ক্ষমতা, বংশমর্যাদা, পেশা, শিক্ষা- এসবের ভিত্তিতে সমাজে স্তরবিন্যাস দেখা যায়। মানুষের এ স্তরবিভাগ চিরস্থায়ী নয়। এ স্তর পরিবর্তনের ফলে উচ্চস্তরের মানুষ নিম্নস্তরে, আবার নিম্নস্তরের মানুষ উচ্চস্তরে যেতে পারে। এ ধরনের পরিবর্তনকে সামাজিক গতিশীলতা বলা হয়। অর্থাৎ যখন ব্যক্তি বা দল একটি সামাজিক মর্যাদা থেকে শিক্ষা, সংস্কৃতি বা মূল্যবোধ অর্জনের মাধ্যমে অন্য সামাজিক মর্যাদায় চলে যায় তখন তাকে সামাজিক গতিশীলতা বলে। এ থেকে এটা স্পষ্ট যে, সামাজিক মর্যাদার পরিবর্তনই হচ্ছে সামাজিক গতিশীলতা। উদ্দীপকে দেখা যায়, দরিদ্র কৃষকের ছেলে জনাব 'ক' অনেক কষ্ট করে বিশ্ববিদ্যালয়ের উচ্চ ডিগ্রি লাভ করে একজন উচ্চপদস্থ কর্মকর্তা হিসেবে নিযুক্ত হয়েছেন। এখন তার ও তার পরিবারের মর্যাদা পূর্বাপেক্ষা বৃদ্ধি পেয়েছে। অর্থাৎ সমাজে তার সামাজিক অবস্থানের পরিবর্তন ঘটেছে। যে কারণে গ্রামের লোকজন এখন যেকোনো কাজে তাদের পরিবারকে মূল্যায়ন করে। উপরের আলোচনার সাথে 'ক' এর উন্নতি তুলনা করলে বোঝা যায়, তার ক্ষেত্রে সামাজিক গতিশীলতা সৃষ্টি হয়েছে।"
        },
        {
          "label": "ঘ",
          "question": "সামাজিক পরিবর্তনে উক্ত বিষয়টির ভূমিকা যুক্তিসহ উপস্থাপন করো",
          "explanation": "সামাজিক পরিবর্তনে উক্ত বিষয়টি তথা সামাজিক গতিশীলতা তাৎপর্যপূর্ণ ভূমিকা পালন করে। সমাজকাঠামোর ভিত্তি হলো পারস্পরিক সম্পর্ক বা মিথস্ক্রিয়া, তাই সামাজিক পরিবর্তনের অর্থ হলো সংঘবদ্ধ মানুষের পারস্পরিক সম্পর্কের পরিবর্তন। অর্থাৎ সমাজের বিভিন্ন অনুষ্ঠান, প্রতিষ্ঠান যেমন- অর্থনৈতিক, রাজনৈতিক, সামাজিক, সাংস্কৃতিক ইত্যাদির পরিবর্তন। সামাজিক পরিবর্তনে যেসব উপাদান বা বাহক ভূমিকা রাখতে পারে তন্মধ্যে সামাজিক গতিশীলতা একটি। সামাজিক গতিশীলতার ফলে নির্দিষ্ট সমাজের সদস্যদের পারস্পরিক সম্পর্কের পরিবর্তন ঘটে। যা সামগ্রিক সমাজ কাঠামোতেও প্রভাব ফেলে। অর্থাৎ সামাজিক গতিশীলতা সামাজিক পরিবর্তনে সহায়ক। উদ্দীপকেও দেখা যায়, জনাব 'ক' কৃষকের সন্তান থেকে একজন উচ্চপদস্থ কর্মকর্তা হয়েছেন। ফলে তিনি পূর্বে সম্মান বা মর্যাদা ভোগ করতেন তা পরিবর্তিত হয়েছে। এখন তার সাথে গ্রামের লোকজনের সম্পর্কের বা মিথস্ক্রিয়ার ধরনে পরিবর্তন এসেছে। অর্থাৎ 'ক' এর সামাজিক গতিশীলতা তার সমাজকাঠামোতে পরিবর্তন এনেছে। সুতরাং এটি সমাজ পরিবর্তনে ভূমিকা রেখেছে। উপরের আলোচনা থেকে প্রতীয়মান হয় যে, অন্যান্য উপাদানের ন্যায় সামাজিক গতিশীলতাও সামাজিক পরিবর্তনে কার্যকরী ভূমিকা রাখতে পারে।"
        }
      ]
    }
  ]
}