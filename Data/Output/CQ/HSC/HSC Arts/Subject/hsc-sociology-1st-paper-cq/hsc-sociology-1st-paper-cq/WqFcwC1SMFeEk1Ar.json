{
  "title": "ঢাকা, ময়মনসিংহ, রাজশাহী, দিনাজপুর, কুমিল্লা, বরিশাল ২০২১",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "সুমি চট্টগ্রাম বিশ্ববিদ্যালয়ে পড়ালেখা করছে। সে কোন বিষয়ে পড়ালেখা করছে? মামার এমন প্রশ্নের উত্তরে সে বলল, আমরা যে সমাজে বসবাস করছি এর উৎপত্তি, ক্রমবিকাশ কীভাবে হয়েছে তা জানতে পারাই আমার পঠিত বিষয়। এমনকি এটা সমাজজীবনের প্রায় সকল বিষয় অধ্যয়ন ও বিশ্লেষণ করে থাকে।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "",
          "explanation": "'Socius' শব্দটির অর্থ হলো পারস্পরিক বন্ধুত্ব বা সহযোগিতা।"
        },
        {
          "label": "খ",
          "question": "",
          "explanation": "নৃবিজ্ঞান বলতে মানুষ ও সংস্কৃতি সম্পর্কিত পাঠকে বোঝায়। নৃবিজ্ঞানের ইংরেজি প্রতিশব্দ হচ্ছে Anthropology, যা গ্রিক শব্দ 'Anthropos' (মানুষ) এবং 'Logos' (জ্ঞান) এর সমন্বয়ে সৃষ্ট। অর্থাৎ শাব্দিক অর্থগত দিক থেকে নৃবিজ্ঞান হলো মানুষ সম্পর্কিত আলোচনা। পারিভাষিক অর্থে নৃবিজ্ঞান বলতে এমন একটি শাস্ত্রকে বোঝায়, যা জীব হিসেবে এবং সামাজিক-সাংস্কৃতিক সত্তা হিসেবে মানুষ ও তার সংস্কৃতি নিয়ে আলোচনা করে।"
        },
        {
          "label": "গ",
          "question": "",
          "explanation": "উদ্দীপকে সমাজবিজ্ঞান বিষয়টিকে তুলে ধরার চেষ্টা করা হয়েছে। সমাজবিজ্ঞান এমন একটি বিজ্ঞান, যা বিভিন্ন সামাজিক প্রতিষ্ঠান এবং মানুষের পারস্পরিক সম্পর্কের পরিকল্পিত বিশ্লেষণ, পর্যালোচনা ও অনুসন্ধান করে। মানুষের পারস্পরিক সম্পর্কের ওপর ভিত্তি করে সমাজ গড়ে ওঠে। আর সমাজ ও সভ্যতার অগ্রগতির ফলে কীভাবে মানুষের আচার-আচরণ, আদর্শ-মূল্যবোধ, সামাজিক রীতিনীতিতে পরিবর্তন এসেছে তার সুনির্দিষ্ট ও বিজ্ঞানভিত্তিক ব্যাখ্যা প্রদান করে সমাজবিজ্ঞান। এ শাস্ত্র একইসাথে সামাজিক স্থিতিশীলতা ও গতিশীলতা বিষয়ক বিজ্ঞান, যা পরিবার, ধর্ম, বিবাহ, শিক্ষা, অর্থনীতি প্রভৃতি প্রতিষ্ঠানসহ সমাজের প্রায় সব বিষয় অধ্যয়ন, বিশ্লেষণ ও পর্যালোচনা করে। উদ্দীপকের সুমি তার মামার প্রশ্নের উত্তরে বলে, আমরা যে সমাজে বসবাস করি তার উৎপত্তি ও ক্রমবিকাশ কীভাবে হয়েছে তা জানতে পারাই তার পঠিত বিষয়। এমনকি এটি সমাজজীবনের প্রায় সব বিষয় অধ্যয়ন ও বিশ্লেষণ করে। উল্লেখিত বিষয়টি উপরে আলোচিত সমাজবিজ্ঞানের সাথে সাদৃশ্যপূর্ণ। কেননা সমাজবিজ্ঞানও সমাজজীবনের উৎপত্তি ও ক্রমবিকাশসহ প্রায় সব বিষয় বিশ্লেষণ করে।"
        },
        {
          "label": "ঘ",
          "question": "",
          "explanation": "উত্ত বিষয়টি অর্থাৎ সমাজবিজ্ঞান হচ্ছে সমাজ সম্পর্কিত পূর্ণাঙ্গ পাঠ। সমাজবিজ্ঞান হচ্ছে এমন একটি বিজ্ঞান যা সমাজের সঙ্গে জড়িত সব বিষয়ের বিজ্ঞানভিত্তিক বিশ্লেষণ করে। অর্থাৎ, সমাজের মধ্যে যেসব বিষয় রয়েছে তার প্রত্যেকটি সমাজবিজ্ঞান পুঙ্খানুপুঙ্খভাবে অধ্যয়ন করে। সমাজ, সংঘ, সামাজিক প্রতিষ্ঠান, সমাজকাঠামো, সামাজিক স্তরবিন্যাস, সামাজিক নিয়ন্ত্রণ, সামাজিক সমস্যা, সামাজিক পরিবর্তন, সামাজিক ইতিহাস, সামাজিক উন্নয়ন ইত্যাদি বিষয় সমাজবিজ্ঞানের আলোচনার আওতাভুক্ত এবং এর সঙ্গে জড়িত সব বিষয় নিয়েই সমাজবিজ্ঞান গভীরভাবে ব্যাখ্যা- বিশ্লেষণ করে। সামাজিক বিজ্ঞানের শাখাসমূহ যেমন- রাষ্ট্রবিজ্ঞান, অর্থনীতি, সমাজকল্যাণ, নৃবিজ্ঞান ইত্যাদি মূলত সমাজের এক একটি বিশেষ দিক নিয়ে আলোচনা করে। অর্থাৎ সামাজিক বিজ্ঞানের উক্ত শাখাসমূহের কোনোটাই সমাজ সম্পর্কিত পূর্ণাঙ্গ অধ্যয়নের দাবি করতে পারে না। পক্ষান্তরে, গোটা সমাজই সমাজবিজ্ঞানের আলোচনার বিষয় বা ক্ষেত্র। মূলত এ কারণেই সমাজবিজ্ঞানকে সমাজের পূর্ণাঙ্গ পাঠ বলা হয়। উদ্দীপকে দেখা যায়, সুমি এমন একটি বিষয়ে লেখাপড়া করছে, যে বিষয়টি সমাজজীবনের প্রায় সব বিষয় নিয়ে আলোচনা করে। বিষয়টির আলোচ্য পরিধির ব্যাপকতা লক্ষ করলে বোঝা যায় যে, সুমি সমাজবিজ্ঞান বিষয়ে পড়ালেখা করছে। উপরের আলোচনার প্রেক্ষিতে বলা যায়, বিষয়বস্তুর ব্যাপকতার জন্যই সমাজবিজ্ঞান শাস্ত্রকে সমাজের পূর্ণাঙ্গ পাঠ হিসেবে বিবেচনা করা হয়।"
        }
      ]
    },
    {
      "number": "2",
      "uddipok": "লিজা গ্রামের দরিদ্র পরিবারের সন্তান। বেঁচে থাকার তাগিদে সে ব্যবসায়ী সবুজ সাহেবের বাড়িতে গৃহপরিচারিকার কাজ করে। সবুজ সাহেবরা যা খেত লিজাকে তা খেতে দেওয়া হতো না। সবুজ সাহেবের স্ত্রী লিজার সাথে ভালো ব্যবহার করে না বরং মাঝে মাঝে গালমন্দ ছাড়াও তাকে প্রহার করে থাকে।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "জাতিবর্ণ প্রথা কী?",
          "explanation": "জন্মসূত্রে নির্ধারিত হিন্দু সমাজের সামাজিক ও ধর্মীয় স্তরবিন্যাস হচ্ছে জাতিবর্ণ প্রথা।"
        },
        {
          "label": "খ",
          "question": "সামাজিক নিরাপত্তা বলতে কী বোঝ?",
          "explanation": "সামাজিক নিরাপত্তা বলতে সমাজ ও রাষ্ট্র কর্তৃক গৃহীত সামাজিক কল্যাণমূলক ব্যবস্থাকে বোঝায় । যখন কোনো ব্যক্তি বা ব্যক্তিবর্গ তাদের নিয়ন্ত্রণ বহির্ভূত কারণে বিপর্যয়ের সম্মুখীন হয় তখন সে অবস্থা মোকাবিলার জন্য সমাজ ও রাষ্ট্রের পক্ষ থেকে যেসব ব্যবস্থা গৃহীত হয় তার সমষ্টিই হলো সামাজিক নিরাপত্তা আন্তর্জাতিক শ্রম সংস্থার মতে, “সামাজিক নিরাপত্তা এমন এক ব্যবস্থা, যা বিপন্ন মানুষকে যথোপযুক্ত প্রতিষ্ঠানের মাধ্যমে সমাজ কর্তৃক প্রদান করা হয়, এ বিপন্ন অবস্থা স্বল্প আয়ের লোকেরা নিজের সামর্থ্য ও দূরদর্শিতা দ্বারা নিজেরা এককভাবে কিংবা স্বজনের সাহায্যে যথাযথভাবে মোকাবিলা করতে পারে না।”"
        },
        {
          "label": "গ",
          "question": "উদ্দীপকে সামাজিক স্তরবিন্যাসের কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকে সামাজিক স্তরবিন্যাসের সামাজিক অসমতার দিকটি ফুট উঠেছে। সামাজিক অসমতা বলতে দুই বা ততোধিক গোষ্ঠীর মধ্যে মর্যাদা, ক্ষমতা, সুযোগ-সুবিধা, বিধিনিষেদ বা অন্যান্য সম্পদ বণ্টনের ক্ষেত্রে পার্থক্যকে বোঝায়। সামাজিক অসমতাকে জৈবিক ও সামাজিক উপাদানের ভিত্তিতে বিভিন্ন ভাগে ভাগ করা হয়। শ্রেণিভেদে অসমতা এর অন্যতম। এ অসমতা অনুযায়ী সমাজের উচ্চশ্রেণি অন্যান্যদের চেয়ে বেশি মর্যাদা ও সুযোগ- সুবিধার অধিকারী। কার্ল মার্কসের মতে, সমাজে পুঁজিপতি ও সর্বহারা এ দুটি শ্রেণি বিদ্যমান। যেখানে পুঁজিপতি শ্রেণি সর্বহারা শ্রেণিকে সর্বদা শোষণ করে। এভাবেই শ্রেণিভেদে সামাজিক অসমতার সৃষ্টি হয়। উদ্দীপকে দেখা যায়, দরিদ্র পরিবারের সন্তান লিজা বাঁচার তাগিদে ব্যবসায়ী সবুজ সাহেবের বাড়িতে কাজ করে। সেখানে তারা যা খেত তাকে তা দেওয়া হতো না এবং সবুজ সাহেবের স্ত্রী তার সাথে খারাপ ব্যবহার করে। যা উপরে আলোচিত শ্রেণিভিত্তিক সামাজিক অসমতার সাথে সাদৃশ্যপূর্ণ। কারণ শ্রেণিগত দিক থেকে লিজা এবং সবুজ সাহেবের পরিবারের অবস্থান ভিন্ন। সুতরাং বলা যায়, উদ্দীপকটি সামাজিক স্তরবিন্যাসের আওতাভুক্ত সামাজিক অসমতার বিষয়টিকেই নির্দেশ করছে।"
        },
        {
          "label": "ঘ",
          "question": "উদ্দীপকে উক্ত অসমতাটি আমাদের সামাজিক উন্নতির অন্তরায়- তুমি কি এই বক্তব্যের সাথে একমত? যুক্তিসহ বিশ্লেষণ করো।",
          "explanation": "উদ্দীপকে বর্ণিত সামাজিক অসমতাটি আমাদের সামাজিক উন্নতির অন্তরায়- আমি এ বক্তব্যের সাথে একমত। সামাজিক উন্নয়ন বলতে মানুষের জীবনমান, সামাজিক সম্পর্ক, শান্তি, স্থিতিশীলতা, ব্যক্তি স্বাধীনতা ও মুক্তির সম্প্রসারণকে বোঝায়। এ প্রত্যয়ের সাথে মূল্যবোধের বিষয়টিও জড়িত থাকে। আর উল্লেখিত বিষয়সমূহের সম্প্রসারণ কোনো কিছুর দ্বারা বাধাগ্রস্ত হলে তা সামাজিক উন্নতির অন্তরায় হিসেবে বিবেচিত হয়। যেমন- সামাজিক অসমতার মাধ্যমে ব্যক্তি স্বাধীনতা বা মুক্তির সম্প্রসারণ যদি ক্ষুণ্ণ হয় তবে তা সামাজিক উন্নতির অন্তরায় হতে পারে। সামাজিক অসমতা সমাজজীবনের একটি অবশ্যম্ভাবী বিষয়। বিষয়টি সমাজ থেকে পুরোপুরি দূর করা সম্ভব নয়। তবে এর মাত্রা বেশি হলে তা সামাজিক উন্নতির পথে প্রবল অন্তরায় হিসেবে কাজ করে। যেমনটি উদ্দীপকের লিজার ক্ষেত্রে দেখা যায়। সবুজ সাহেব এবং তার স্ত্রীর অমানবিক আচরণের ফলে লিজার জীবনমান ও মৌলিক অধিকার ক্ষুণ্ণ হচ্ছে। ফলে সমাজের সদস্য হিসেবে লিজার যতটুকু ভূমিকা রাখার কথা তার কিছুই সে রাখতে পারছে না। পাশাপাশি অসমতামূলক আচরণের ফলে পিজার আর্থ-সামাজিক উন্নতিও হচ্ছে না। কোনো সমাজে লিজার মতো অনেক মানুষ যদি অসমতার শিকার হয় তাহলে স্বাভাবিকভাবেই সে সমাজের সামাজিক উন্নতি মারাত্মকভাবে ব্যাহত হয়। পরিশেষে বলা যায়; অমার্কসীয় দৃষ্টিকোণ থেকে সামাজিক অসমতা সমাজকাঠামোর অবিচ্ছেদ্য অংশ হলেও ব্যক্তি বা গোষ্ঠীর আর্থ-সামাজিক উন্নতির দিক বিবেচনায় এ ধরনের অসমতাকে সামাজিক উন্নতির পথে অন্যতম অন্তরায় হিসেবে বিবেচনা করা হয়।"
        }
      ]
    },
    {
      "number": "3",
      "uddipok": "মুকুল একটি প্রত্যন্ত এলাকায় বাস করে। তাদের এলাকার জনগোষ্ঠীর মধ্যে মতের অমিল থাকলেও নিজেদের মৌলিক চাহিদা পূরণে তারা সমষ্টিগতভাবে একতাবদ্ধ। পারস্পরিক সহযোগিতার ওপর নির্ভরশীল। মানুষগুলোর মধ্যকার সম্পর্ক জটিল জালের মতো ছড়িয়ে আছে।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "",
          "explanation": "সমাজের ক্ষুদ্রতম সামাজিক সংগঠন হচ্ছে পরিবার।"
        },
        {
          "label": "খ",
          "question": "",
          "explanation": "সামাজিক নিয়ন্ত্রণ হচ্ছে এমন একটি প্রক্রিয়া, যার মাধ্যমে সমাজ ব্যক্তিকে সমাজ স্বীকৃত রীতিনীতি অনুযায়ী আচরণ করতে বাধ্য করে। সামাজিক নিয়ন্ত্রণ বলতে সমাজ কর্তৃক গৃহীত এমন সব ব্যবস্থা বা প্রক্রিয়াকে বোঝায়, যার মাধ্যমে ব্যক্তির কাজকর্ম, আচার-আচরণ ইত্যাদি সমাজের কাঙ্ক্ষিত ধারায় পরিচালিত করা যায়। সামাজিক নিয়ন্ত্রণ দু'ভাবে হতে পারে, যথা- আনুষ্ঠানিক এবং অনানুষ্ঠানিক। সামাজিক নিয়ন্ত্রণের বাহনের মধ্যে রয়েছে- পরিবার, ধর্ম, রাষ্ট্র, জনমত, গণমাধ্যম ইত্যাদি।"
        },
        {
          "label": "গ",
          "question": "",
          "explanation": "উদ্দীপকে পারস্পরিক সহযোগিতার ওপর নির্ভরশীল মুকুলের এলাকাটি 'সমাজ' নামক প্রত্যয়কে নির্দেশ করছে। সমাজ হলো অনুভূতিসম্পন্ন সমজাতীয় কিছু জীবের সমষ্টি, যারা পরস্পর মানসিকসূত্রে আবদ্ধ। অর্থাৎ সমাজ কেবল মানুষের নয়, যেকোনো জীব প্রজাতির হতে পারে। সাধারণ অর্থে সমাজ বলতে এমন একদল মানুষের সমষ্টিকে বোঝায় যারা একত্রে পারম্পরিক সম্পর্কসূত্রে এবং বিভিন্ন প্রথা- প্রতিষ্ঠানের ক্রিয়া পদ্ধতিতে আবদ্ধ হয়ে বসবাস করে। সমাজবিজ্ঞানী মরিস গিন্সবার্গ বলেন, \"মানুষের সাথে মানুষের প্রত্যক্ষ বা পরোক্ষ, সংগঠিত বা অসংগঠিত, সচেতন বা অসচেতন, সহযোগিতা বা বৈরিতামূলক সমস্ত সম্পর্কের সমন্বিত রূপ হচ্ছে সমাজ।\" সমাজবিজ্ঞানী ম্যাকাইভার ও পেজ বলেন, \"সমাজ হলো সামাজিক সম্পর্কসমূহের জাল।\" উদ্দীপকের মুকুলের বসবাসরত এলাকার জনগোষ্ঠীর মধ্যে মতের অমিল থাকলেও তারা মৌলিক চাহিদা পূরণে একতাবদ্ধ। আবার তারা পারস্পরিক সহযোগিতার ওপর নির্ভরশীল এবং তাদের মধ্যকার সম্পর্ক জটিল জালের মতো। পূর্বোক্ত আলোচনার প্রেক্ষিতে নিশ্চিতভাবেই বলা যায়, মুকুলের এলাকাটি 'সমাজ' নামক প্রত্যয়কে নির্দেশ করছে।"
        },
        {
          "label": "ঘ",
          "question": "",
          "explanation": "উদ্দীপকে উল্লেখিত প্রত্যয় তথা সমাজ ও সম্প্রদায়ের মধ্যে বিভিন্ন পার্থক্য বিদ্যমান। সমাজ ও সম্প্রদায় সমাজবিজ্ঞানের দু'টি গুরুত্বপূর্ণ প্রত্যয়। উভয়ের মধ্যে ঘনিষ্ঠ সম্পর্ক থাকলেও কিছু পার্থক্যও রয়েছে। যেমন- সমাজ হলো সামাজিক সম্পর্কের জটিল জাল। পক্ষান্তরে সম্প্রদায় নির্দিষ্ট এলাকায় বসবাসকারী সাধারণ জীবনযাত্রার অংশীদারী জনগোষ্ঠী। সমাজের ক্ষেত্রে নির্দিষ্ট এলাকা থাকা অপরিহার্য নয়। অন্যদিকে সম্প্রদায়ের ক্ষেত্রে বসবাসের নির্দিষ্ট অঞ্চল থাকা জরুরি। সমাজ হলো বিমূর্ত। আর সম্প্রদায় অনেকখানি মূর্ত। সমাজের ক্ষেত্রে 'সম্প্রদায়গত চেতনা' অথবা 'আমরা বোধ' বিদ্যমান থাকতেও পারে, আবার নাও পারে। কিন্তু এমন চেতনা ছাড়া সম্প্রদায় গঠন সম্ভব নয়। সমাজ অপেক্ষাকৃত বৃহৎ। পক্ষান্তরে সম্প্রদায় সমাজের চেয়ে আকারে ছোট। সমাজে অভিন্নতা ও বিভিন্নতা দুটিই বিদ্যমান। কিন্তু সম্প্রদায়ে বিভিন্নতার চেয়ে অভিন্নতা গুরুত্বপূর্ণ। সমাজ হলো সম্প্রদায়ের পূর্ববর্তী ধাপ। সম্প্রদায় হলো সমাজের পরবর্তী ধাপ। সর্বোপরি সমাজ হলো একটি সামগ্রিক বিষয়। পক্ষান্তরে সম্প্রদায় হলো সমাজের অংশ বিশেষ। পরিশেষে বলা যায়, সামাজিক প্রতিষ্ঠান হিসেবে সমাজ ও সম্প্রদায়ের মধ্যে গভীর সম্পর্ক থাকলেও উভয়ের মধ্যে মৌলিক কিছু পার্থক্য বিদ্যমান।"
        }
      ]
    },
    {
      "number": "4",
      "uddipok": "পৃথিবীর সর্বত্র নববর্ষ একটি প্রচলিত উৎসব। সম্রাট আকবর বাংলা সনের প্রবর্তক। বাংলা নববর্ষ এখন জাতি, ধর্ম, বর্ণ নির্বিশেষে সর্বজনীন এক জাতীয় উৎসবে পরিণত হয়েছে। বাঙালির কর্মপ্রভাবে নববর্ষের ব্যাপক প্রভাব রয়েছে। নববর্ষকে কেন্দ্র করে চারদিকে নানারকম মেলা বসে। পান্তা-ইলিশ খাওয়ার মহাউৎসব চলে। নববর্ষ আজ সত্যের গৌরব, মঙ্গলের গৌরব। মহত্ত্বের গৌরবে সকলের জীবন। উদ্ভাসিত হয়ে উঠুক, সেই প্রত্যাশা সকলের।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "",
          "explanation": "স্কটিশ সমাজবিজ্ঞানী ম্যাকাইভারের মতে, সমাজ অর্থ হলো সহযোগিতা।"
        },
        {
          "label": "খ",
          "question": "",
          "explanation": "বস্তুগত সংস্কৃতি বলতে সংস্কৃতির দৃশ্যমান অংশকে বোঝায়। সংস্কৃতি হলো মানুষের সামগ্রিক জীবনপ্রণালি। বিদ্যমান উপাদানের ভিত্তিতে সংস্কৃতিকে দুইভাগে ভাগ করা হয়। যথা- বস্তুগত সংস্কৃতি এবং অবস্তুগত সংস্কৃতি। বস্তুগত সংস্কৃতি বলতে জীবনযাপনের জন্য মানুষ যা কিছু তৈরি ও ব্যবহার করে তাকে বোঝায়। ঘরবাড়ি, পোশাক-পরিচ্ছদ, খাতা-কলম, যানবাহন প্রভৃতি বস্তুগত-সংস্কৃতির উদাহরণ।"
        },
        {
          "label": "গ",
          "question": "",
          "explanation": "উদ্দীপকে উল্লেখিত বিষয়টি আমার পাঠ্যবইয়ের সংস্কৃতি প্রত্যয়কে ইঙ্গিত করে। মানুষ জীবনযাপন করতে গিয়ে যা কিছু করে তাকে সংস্কৃতি বলে। ইংরেজ নৃবিজ্ঞানী ই. বি. টেইলরের মতে, \"সংস্কৃতি হচ্ছে সেই জটিল ব্যবস্থা যার অন্তর্ভুক্ত হচ্ছে সমাজবাসীর জ্ঞান, বিজ্ঞান, ধর্ম, ধ্যান- ধারণা, বিশ্বাস, শিল্প, আইন, নীতিকথা, আচার-ব্যবহার, অভ্যাস, মূল্যবোধ প্রভৃতি; এগুলো সমাজবাসী সমাজের সদস্য হিসেবে অর্জন করে থাকে।\" অর্থাৎ সমাজজীবনে সংঘটিত মানুষের সকল কর্মকাণ্ডই সংস্কৃতির অন্তর্ভুক্ত। উদ্দীপকে দেখা যায়, সম্রাট আকবরের বাংলা সন প্রবর্তনের পর বাংলা নববর্ষ উদযাপন এখন জাতি, ধর্ম, বর্ণ নির্বিশেষে বাঙালির সর্বজনীন জাতীয় উৎসবে পরিণত হয়েছে। নববর্ষকে কেন্দ্র করে চারদিকে নানানরকম মেলা বসে এবং পান্তা-ইলিশ খাওয়ার মহাউৎসব চলে। এ বিষয়গুলো উপরে আলোচিত সংস্কৃতি প্রত্যয়ের ধারণার সাথে সাদৃশ্যপূর্ণ। কেননা নববর্ষ উৎসব বাঙালির সামগ্রিক জীবনেরই অংশ। তাই বলা যায়, উদ্দীপক দ্বারা সংস্কৃতি প্রত্যয়কে নির্দেশ করা হয়েছে।"
        },
        {
          "label": "ঘ",
          "question": "",
          "explanation": "উদ্দীপক দ্বারা ইঙ্গিতকৃত প্রত্যয় তথা সংস্কৃতির সাথে সভ্যতার উল্লেখযোগ্য পার্থক্য বিদ্যমান। সংস্কৃতির ইংরেজি প্রতিশব্দ 'Culture', যা ল্যাটিন শব্দ 'Colere' (কর্ষণ বা চাষ করা) থেকে এসেছে। মানুষ যা কিছু করে তাই সংস্কৃতি। পক্ষান্তরে সভ্যতার ইংরেজি প্রতিশব্দ 'Civilization', যা ল্যাটিন শব্দ 'Civilis' (নাগরিক) থেকে সৃষ্ট। সভ্যতা বলতে মানব সংস্কৃতির একটি উন্নত পর্যায়কে বোঝায়, যে পর্যায়ে রাষ্ট্র ব্যবস্থার উদ্ভব হয়েছে। সংস্কৃতি হলো মানুষের অবস্তুগত সৃষ্টি। অন্যদিকে সভ্যতা হচ্ছে মানুষের বস্তুগত সৃষ্টি। । স্কটিশ সমাজবিজ্ঞানী ম্যাকাইভারের মতে \"আমরা যা তাই আমাদের সংস্কৃতি এবং আমাদের যা আছে বা আমরা যা ব্যবহার করি তাই সভ্যতা।\" দার্শনিক কান্টের মতে, \"সংস্কৃতি মানুষের ভিতরের রূপ, আর সভ্যতা হলো মানুষের বাহ্যিক আচরণ।\" সংস্কৃতির উন্নতি বা মানকে পরিমাপ করা যায় না। পক্ষান্তরে সভ্যতার অগ্রগতিকে সহজেই পরিমাপ করা যায়। সংস্কৃতি কখনোই পুরোপুরি ধ্বংসপ্রাপ্ত হয় না। কিন্তু কালের আবর্তনে সভ্যতা ধ্বংসপ্রাপ্ত হয়। সভ্যতার তুলনায় সংস্কৃতির গতি অনেকাংশে মন্থর থাকে। গ্রহণযোগ্যতার দিক থেকেও সংস্কৃতি ও সভ্যতার মধ্যে পার্থক্য রয়েছে। যেমন- কোনো ভিন্ন সভ্যতার উপাদান সরাসরি গ্রহণ করা গেলেও সংস্কৃতির উপাদানের ক্ষেত্রে তা প্রযোজ্য হয় না। উপরের আলোচনার প্রেক্ষিতে বলা যায়, সংস্কৃতি ও সভ্যতা একে অপরের সাথে ওতপ্রোতভাবে জড়িত হলেও এ দুই প্রত্যয়ের মধ্যে সুনির্দিষ্ট পার্থক্য রয়েছে।"
        }
      ]
    },
    {
      "number": "5",
      "uddipok": "",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "দল কী?",
          "explanation": "দল হচ্ছে পরস্পরের সাথে সামাজিক সম্পর্কের বন্ধনে আবদ্ধ ব্যক্তিবর্গের সমষ্টি।"
        },
        {
          "label": "খ",
          "question": "বয়স বৈষম্য বলতে কী বোঝ?",
          "explanation": "বয়স বৈষম্য বলতে বয়সের কারণে কোনো বয়স-গোষ্ঠী বা তার কোনো সদস্যদের প্রতি নেতিবাচক মনোভাব পোষণ ও বৈষম্যমূলক আচরণকে বোঝায়। বয়স বৈষম্য হলো সামাজিক অসমতার একটি বিশেষ রূপ, যা বয়সের ভিত্তিতে সংশ্লিষ্ট জনগোষ্ঠীকে প্রদর্শন করা হয়। সমাজের শিশু ও প্রবীণ ব্যক্তিদের জৈবিক ও সামাজিকভাবে অযোগ্য বলে মনে করা বয়স বৈষম্যের অন্যতম উদাহরণ।"
        },
        {
          "label": "গ",
          "question": "উদ্দীপকের চিত্রটি কী তত্ত্ব নামে পরিচিত? ব্যাখ্যা করো।",
          "explanation": "উদ্দীপকের চিত্রটি প্যারেটোর 'এলিট চক্রাকার তত্ত্ব' নামে পরিচিত। ইতালীয় সমাজতাত্ত্বিক ভিলফ্রেডো প্যারেটোর এলিট চক্রাকার তত্ত্ব সামাজিক পরিবর্তন সম্পর্কিত বিভিন্ন তত্ত্বের অন্যতম। তিনি এ তত্ত্বে একটি চক্রাকার ধারা অনুসরণ করে সামাজিক পরিবর্তনকে কতকগুলো সামাজিক ও রাজনৈতিক প্রত্যয়ের মাধ্যমে বিশ্লেষণ করেছেন। তার মতে, সমাজের সদস্যরা 'শাসক এলিট' এবং 'অশাসক এলিট' এ দুইভাগে বিভক্ত। শাসক এলিট তারাই যারা সমাজের শাসন ক্ষমতায় অধিষ্ঠিত থাকে। অন্যদিকে অশাসক এলিটরা সমাজের শীর্ষ অবস্থানে থাকে কিন্তু তাদের হাতে শাসন - ক্ষমতা থাকে না। তারা সবসময় শাসক এলিটদের পরাস্ত করে ক্ষমতায় আসতে চায়। প্যারেটো দেখিয়েছেন, একসময় শাসক এলিটরা শাসন ক্ষমতা হারিয়ে ফেলে এবং অশাসক এলিটরা তা গ্রহণ করে। এভাবে শাসক এলিট ও অশাসক এলিটের মধ্যে ক্ষমতার আবর্তন চলতেই থাকে। আর এ ক্ষমতা আবর্তনের ফলে সমাজকাঠামোর মধ্যেও পরিবর্তন সাধিত হয়। উদ্দীপকে একটি চিত্রে শাসক এলিট ও অশাসক এলিটের মধ্যকার পারম্পরিক সম্পর্ক দেখানো হয়েছে। চিত্রটি প্যারেটোর এলিট চক্রাকার তত্ত্বের সাথে সাদৃশ্যপূর্ণ। কেননা উপরের আলোচনার সাথে উল্লেখিত। চিত্রটির মিল লক্ষ করা যায়।"
        },
        {
          "label": "ঘ",
          "question": "সমাজ পরিবর্তনের ক্ষেত্রে উক্ত তত্ত্বটি কতটা কার্যকর? বিশ্লেষণ করো।",
          "explanation": "সমাজ পরিবর্তনের ক্ষেত্রে উক্ত তত্ত্বটি অর্থাৎ প্যারেটোর এলিট চক্রাকার তত্ত্বটি যথেষ্ট কার্যকর ভূমিকা রাখে। প্যারেটো তার এলিট চক্রাকার তত্ত্বকে সমাজ পরিবর্তনের তত্ত্ব বলে অভিহিত করেছেন। তার মতে, সমাজ সবসময় সংখ্যাগরিষ্ঠ শ্রেণি দ্বারা পরিচালিত হয়, যাদের কতকগুলো নির্দিষ্ট বৈশিষ্ট্য থাকে। কেবল তারাই রাষ্ট্র বা সমাজের শাসন ক্ষমতায় অধিষ্ঠিত থাকতে পারে, যারা, উদ্ভাবনী মন-মানসিকতা এবং সামাজিক পরিবর্তনে আগ্রহী। এ গুণগুলো হারালে তারা শাসন ক্ষমতা থেকে বিতাড়িত হয়। অভিজাত শাসক শ্রেণি যখন পরিবর্তনকে না মেনে নিয়ে রক্ষণশীলতাকে গুরুত্ব দেয় তখন অশাসক শ্রেণি পরিবর্তনকে গুরুত্ব দিয়ে সচেতন হয়ে ওঠে। এতে করে দীর্ঘদিন অশাসক এলিট হিসেবে থাকা গোষ্ঠী রক্ষণশীলতার পরিবর্তে পরিবর্তনশীল মনোভাব ধারণ করে এবং শাসন ক্ষমতা দখল করে। একইভাবে তারা যখন বিপরীত দিকে ধাবিত হয়, তখন অশাসক পরিবর্তনশীল শ্রেণি পুনরায় শাসনভার গ্রহণ করে। উদাহরণস্বরূপ বলা যায়, কোনো রাষ্ট্রের ক্ষমতাসীন রাজনৈতিক দল যখন পরিবর্তনশীলতার পরিবর্তে রক্ষণশীল বৈশিষ্ট্য ধারণ করে তখন বিরোধী দল সামাজিক পরিবর্তন নিয়ে সচেতন হয়ে ওঠে। ফলে একটি নির্দিষ্ট সময় পর তারা পরিবর্তনের অঙ্গিকার নিয়ে বিরোধী দল থেকে ক্ষমতাসীন দলে পরিণত হয়। উপরের আলোচনার প্রেক্ষিতে বলা যায়, প্যারেটার এলিট চক্রাকার তত্ত্বটি পরিবর্তনশীলতাকে গুরুত্ব প্রদানের মাধ্যমে সামাজিক পরিবর্তনে কার্যকর। ভূমিকা পালন করে।"
        }
      ]
    },
    {
      "number": "6",
      "uddipok": "বকুলের স্বামী সড়ক দুর্ঘটনায় মারা যায়। একটি ছেলে সামি, একটি মেয়ে হেনাকে নিয়ে বকুল আর্থিক এবং সামাজিকভাবে দিশেহারা হয়ে পড়ে। স্থানীয় ইউনিয়ন পরিষদের চেয়ারম্যান তাকে বিধবা ভাতার ব্যবস্থা করে দেন। সে একটি বেসরকারি সংস্থা থেকে ঋণ নিয়ে ছাগল পালন শুরু করে। বকুলের মেয়ে হেনা স্কুল থেকে উপবৃত্তি পায়। অপরদিকে বকুলের ছেলে সামি প্রবাসী কল্যাণ ব্যাংক থেকে ঋণ নিয়ে কুয়েতে যায়। বর্তমানে তারা সচ্ছলভাবে জীবনযাপন করছে।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "সামাজিক স্তরবিন্যাসের ধরন কয়টি?",
          "explanation": "সামাজিক স্তরবিন্যাসের ধরন চারটি।"
        },
        {
          "label": "খ",
          "question": "জেন্ডার বলতে কী বোঝ?",
          "explanation": "নারী ও পুরুষ সমন্ধীয় মনস্তাত্ত্বিক এবং সাংস্কৃতিক বোধ হচ্ছে জেন্ডার। জেন্ডার হচ্ছে সামাজিকভাবে গড়ে ওঠা নারী-পুরুষের পরিচয়, সামাজিকভাবে নির্ধারিত নারী-পুরুষের মধ্যকার সম্পর্ক এবং সমাজ কর্তৃক আরোপিত নারী- পুরুষের ভূমিকা, যা পরিবর্তনীয়। একজন নারী বা পুরুষ সমাজে কী ভূমিকা পালন করবে, কেমন আচরণ করবে, তাদের মধ্যে আন্তঃসম্পর্ক কেমন হবে, কার পোশাক-পরিচ্ছদ কেমন হবে প্রভৃতি প্রকাশ করে জেন্ডার।"
        },
        {
          "label": "গ",
          "question": "উদ্দীপকটি তোমার পাঠ্যবইয়ের কোন বিষয়কে ইঙ্গিত করে? ব্যাখ্যা করো।",
          "explanation": "উদ্দীপকটি পাঠ্যবইয়ের সামাজিক নিরাপত্তা বিষয়কে ইঙ্গিত করে। যখন কোনো ব্যক্তি বা ব্যক্তিবর্গ তাদের নিয়ন্ত্রণ বহির্ভূত কারণে বিপর্যয়ের সম্মুখীন হয় তখন সে অবস্থা মোকাবিলার জন্য সমাজ ও রাষ্ট্রের পক্ষ থেকে যেসব ব্যবস্থা গৃহীত হয় তার সমষ্টিই হলো সামাজিক নিরাপত্তা। অন্যভাবে বলা যায়, সামাজিক নিরাপত্তা সরকারের সেই কার্যকরী কর্মসূচিকে নির্দেশ করে, যা খাদ্য ও বাসস্থানের জন্য পর্যাপ্ত সম্পদ সরবরাহের মাধ্যমে জনগণের কল্যাণ নিশ্চিত করে। সামাজিক নিরাপত্তা কয়েকটি উপায়ের মাধ্যমে বাস্তবায়ন সম্ভব। যেমন— সামাজিক বীমা, সামাজিক সেবা, মৌলিক নিরাপত্তা ইত্যাদি। উদ্দীপকের বকুলের স্বামী মারা গেলে স্থানীয় ইউনিয়ন পরিষদের চেয়ারম্যান তাকে বিধবা ভাতার ব্যবস্থা করে দেন। তার এ ভাতা প্রাপ্তি সামাজিক নিরাপত্তার সামাজিক সেবার একটি অংশ। এছাড়া বকুলের মেয়ের উপবৃত্তি এবং ছেলের ব্যাংক ঋণ প্রাপ্তিও উপরে আলোচিত রাষ্ট্রের গৃহীত সামাজিক নিরাপত্তার সাথে সাদৃশ্যপূর্ণ। কেননা সামাজিক সেবার অংশ হিসেবে দেশের সরকার কিংবা নির্ধারিত ব্যাংকসমূহ বৃত্তি, ঋণসহ বিভিন্ন সামাজিক নিরাপত্তা সরবরাহ করে। তাই এটি স্পষ্ট যে, উদ্দীপকটি সামাজিক নিরাপত্তাকেই নির্দেশ করছে।"
        },
        {
          "label": "ঘ",
          "question": "উক্ত কার্যক্রমের আর্থ-সামাজিক গুরুত্ব আলোচনা করো।",
          "explanation": "উদ্দীপক দ্বারা নির্দেশিত বিষয় তথা সামাজিক নিরাপত্তা কার্যক্রম আর্থ-সামাজিক উন্নয়নে গুরুত্বপূর্ণ ভূমিকা পালন করে। সামাজিক নিরাপত্তা কার্যক্রমের অংশ হিসেবে সামাজিক বীমা ও সামাজিক সেবা জনগণকে বিভিন্ন সুযোগ-সুবিধা প্রদান করে। সামাজিক বীমার আওতায় অবসরভোগীদের পেনশন, বীমা, বেঁচে থাকার সুযোগ-সুবিধা বেকারত্ব বীমা প্রভৃতি প্রদান করা হয়। এ সুবিধাপ্রাপ্তি অবসরভোগীদের আর্থ-সামাজিক উন্নতিতে সহায়ক ভূমিকা পালন করে । সামাজিক সেবা হলো সামাজিক নিরাপত্তার সেই অংশ যেখানে সকল নাগরিকের জন্য প্রয়োজনমাফিক সেবা প্রদান করা হয়। যেমন- বেকার ভাতা, বয়স্ক ভাতা, বিধবা ভাতা, কল্যাণ তহবিল প্রভৃতি। এসব সেবা প্রদানের ফলে রাষ্ট্রে বসবাসকারী নাগরিকদের মধ্যে আর্থ-সামাজিক ভারসাম্য সৃষ্টি হয়। একজন সক্ষম নাগরিক নিজের ব্যয়ভার বহন করতে পারলেও অক্ষম বা বিপর্যস্ত নাগরিক তা পারেন না। তাদের জন্য এ ধরনের সামাজিক নিরাপত্তামূলক সেবা জীবনযাপনের অন্যতম পাথেয় হিসেবে কাজ করে। সর্বোপরি সামাজিক নিরাপত্তা অক্ষম ও বিপন্ন মানুষের মৌলিক চাহিদাসমূহ পূরণের মাধ্যমে একটি ন্যূনতম জীবনমান বজায় রাখতে সাহায্য করে। আর ব্যক্তি যখন ন্যূনতম জীবনমান বজায় রাখতে সক্ষম হয় তখন সমাজের আর্থ-সামাজিক উন্নতি গতি লাভ করে। উপরের আলোচনার পরিপ্রেক্ষিতে বলা যায়, একটি দেশের আর্থ-সামাজিক উন্নয়নে সামাজিক নিরাপত্তা সুদূরপ্রসারী গুরুত্ব বহন করে ।"
        }
      ]
    },
    {
      "number": "7",
      "uddipok": "অলোক বাবু পেশায় একজন চিকিৎসক। তিনি তার কর্মস্থলে মোটর বাইকে করে যাওয়া-আসা করেন। একদিন কর্মস্থলে যেতে তিনি কর্দমাক্ত রাস্তায় দুর্ঘটনায় গুরুতর আহত হন। পথচারিরা তাকে নিকটস্থ হাসপাতালে নিয়ে যান। আন্তরিকতার টানে তার অফিসের সহকর্মীরাসহ বহু আত্মীয়-স্বজন তাকে দেখতে ছুটে আসেন। সেখানে তৈরি হয় এক আবেগঘন পরিবেশ।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "",
          "explanation": "সম্প্রদায়ের মূল ভিত্তি হলো এলাকা ও সাম্প্রদায়িক মানসিকতা।"
        },
        {
          "label": "খ",
          "question": "",
          "explanation": "লোকরীতি হচ্ছে সমাজের আদর্শ বা মানসম্পন্ন আচরণ, যা সমাজের সদস্যদের জন্য অবশ্য পালনীয়। যে সকল আচার-আচরণ ও বিধি কেউ লঙ্ঘনের চেষ্টা করলে সমাজ চাপ প্রয়োগের মাধ্যমে তাকে বিরত রাখে অথবা লঙ্ঘন করলে শাস্তির ব্যবস্থা করে তা লোকরীতি হিসেবে বিবেচিত। যেমন- বৃদ্ধ ব্যক্তির যত্ন নেওয়া, স্ত্রী-সন্তানদের প্রতি নিষ্ঠুর না হওয়া প্রভৃতি। আমেরিকান সমাজবিজ্ঞানী সামনার-এর মতে, \"যে সকল প্রথা, অভ্যাস ও ঐতিহ্য সামাজিক কল্যাণ সাধন করে এবং যেসব পালনের জন্য বল প্রয়োগের প্রয়োজন হতে পারে সেসব অবশ্য পালনীয় লোকরীতি নামে পরিচিতি লাভ করে।\""
        },
        {
          "label": "গ",
          "question": "",
          "explanation": "উদ্দীপকের বিষয়টি আমার পাঠ্যবইয়ে আলোচিত 'সামাজিক দল' প্রত্যয়টিকে ইঙ্গিত করে। সামাজিক দল হলো এমন কিছু ব্যক্তির সমষ্টি, যাদের মধ্যে সুনির্দিষ্ট পারস্পরিক সম্পর্ক বিদ্যমান এবং যারা প্রত্যেকে দল ও তার প্রতীকী রূপ সম্পর্কে সচেতন। মানুষের সহজাত প্রবৃত্তি এবং নানাবিধ চাহিদা পূরণের লক্ষ্যেই এসব দল গড়ে ওঠে। লক্ষ্য, উদ্দেশ্য, সচেতনতার মাত্রা, সামাজিক সম্পর্ক ইত্যাদির ভিত্তিতে দলকে বিভিন্ন ভাগে ভাগ করা যায়। যেমন- সম্পর্কের ঘনিষ্ঠতা ও আবেগীয় মাত্রার ভিত্তিতে দল দুই প্রকার। যথা- প্রাথমিক বা মুখ্য দল ও মাধ্যমিক বা গৌণ দল। আবার আনুগত্য ও আন্তরিকতার প্রেক্ষিতে দল দুই ধরনের। যথা- প্রত্যক্ষ দল ও পরোক্ষ দল। উদ্দীপকের অলোক বাবু দুর্ঘটনায় গুরুতর আহত হলে আন্তরিকতার টানে তার অফিসের সহকর্মীসহ বহু, আত্মীয়-স্বজন তাকে দেখতে আসে। এখানে আত্মীয়-স্বজন হলো প্রাথমিক বা মুখ্য দল। কেননা মুখ্য দলের মধ্যে পারস্পরিক ঘনিষ্ঠ, নিবিড় ও মুখোমুখি সম্পর্ক বিদ্যমান। যেমন- পরিবার, আত্মীয়-স্বজন ইত্যাদি। আর অলোক বাবুর অফিসের সহকর্মীরা প্রত্যক্ষ দলের অন্তর্ভুক্ত। কারণ প্রত্যক্ষ দলের সদস্যদের মধ্যে পারস্পরিক আনুগত্য, বন্ধুত্ব, সহযোগিতা ও ঐক্যবোধের চেতনা প্রবল। এ চেতনা থেকেই তারা অলোক বাবুকে দেখতে আসে। তাই বলা যায়, উদ্দীপকে সামাজিক দল বিষয়টিই ফুটে উঠেছে।"
        },
        {
          "label": "ঘ",
          "question": "",
          "explanation": "উদ্দীপক দ্বারা ইঙ্গিতকৃত বিষয় তথা সামাজিক দল প্রত্যয়টি সামাজিক বন্ধন স্থাপনে ব্যাপক গুরুত্ব বহন করে বলে আমি মনে করি। বিভিন্ন প্রতিষ্ঠান বা সামাজিক দলের মধ্যকার আন্তঃসম্পর্কের ভিত্তিতে সৃষ্টি হয় সামাজিক বন্ধন। আর সামাজিক বন্ধন ব্যতীত পারস্পরিক সম্পর্ক ব্যাপকতা লাভ করে না। যেহেতু সমাজ হলো নানা ধরনের প্রথা- প্রতিষ্ঠানের ক্রিয়া পদ্ধতিতে আবদ্ধ হয়ে বসবাসকারী একদল মানুষের সমষ্টি, সেহেতু সামাজিক বন্ধন স্থাপনের ক্ষেত্রে বিভিন্ন সামাজিক দল ভূমিকা পালন করে। তাই যে ব্যক্তি যত বেশি সামাজিক দলের সাথে সম্পৃক্ত তার সামাজিক বন্ধন তত দৃঢ় হয়। পরস্পরের সাথে সামাজিক বন্ধনে আবদ্ধ ব্যক্তিবর্গের সমষ্টি হচ্ছে দল। সমাজে বিভিন্ন প্রকার দল রয়েছে। যেমন- রাষ্ট্র, পরিবার, প্রতিবেশী, রাজনৈতিক দল, গ্রাম, সম্প্রদায়, সামাজিক শ্রেণি, ক্লাব, সমিতি প্রভৃতি। এর মধ্যে কোনো কোনো দলে ব্যক্তি অনৈচ্ছিকভাবে বা জন্মগতভাবে সদস্য হয়। যেমন- পরিবার, রাষ্ট্র, সম্প্রদায় প্রভৃতি। আবার কোনো কোনো দলে ব্যক্তি নিজের ইচ্ছা অনুসারে সদস্য হয়। যেমন- সমিতি, ক্রীড়া সংঘ ইত্যাদি। তবে উভয় দলই কোনো না কোনোভাবে ব্যক্তিকে সমাজের সদস্যদের সাথে সম্পর্ক উন্নয়নে সহায়তা করে। ব্যক্তি যত বেশি দলের সদস্য হতে পারে তত বেশি মানুষের সাথে তার পারস্পরিক মিথস্ক্রিয়া ঘটে। ফলে স্বাভাবিকভাবেই নতুন সামাজিক বন্ধন সৃষ্টি হয় এবং রিদ্যমান বন্ধন অধিক মজবুত হয়। উপরের আলোচনার প্রেক্ষিতে বলা যায়, সমাজে বিদ্যমান সামাজিক দলসমূহ ব্যক্তির সামাজিক বন্ধন স্থাপনে সুদূরপ্রসারী প্রভাব বিস্তার করে।"
        }
      ]
    },
    {
      "number": "8",
      "uddipok": "কাজল ও পারুল দুই বান্ধবী জাহাঙ্গীরনগর বিশ্ববিদ্যালয়ে ভর্তি হয়। কাজল যে বিষয়টা নিয়ে পড়ছে, সেটিকে সমাজের পূর্ণাঙ্গ পাঠ বলা হয়। এটির উদ্দেশ্য হলো সমাজে বসবাসকারী মানুষের পারস্পরিক সম্পর্ককে বিজ্ঞানভিত্তিক বিশ্লেষণ করা। অন্যদিকে পারুলের পঠিত বিষয় রাষ্ট্র, সরকার ব্যবস্থা, ক্ষমতা, কর্তৃত্ব ইত্যাদি নিয়ে আলোচনা করে।",
      "tag": "BBGGC 24,DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "'সমাজবিজ্ঞান হচ্ছে সমাজের বিজ্ঞান'- উক্তিটি কার?",
          "explanation": "\"সমাজবিজ্ঞান হচ্ছে সমাজের বিজ্ঞান\" (Sociology is the science of society) — এটি সমাজবিজ্ঞানের সবচেয়ে foundational বা মৌলিক সংজ্ঞাগুলোর একটি। ফরাসি দার্শনিক ও সমাজবিজ্ঞানী অগাস্ট কোঁৎ প্রথম 'Sociology' শব্দটি ব্যবহার করেন এবং এই নতুন বিজ্ঞানটির ভিত্তি স্থাপন করেন।"
        },
        {
          "label": "খ",
          "question": "'সমাজবিজ্ঞান একটি তাত্ত্বিক বিজ্ঞান'- কথাটি বুঝিয়ে লেখো।",
          "explanation": "প্রকৃতিগত থেকে সমাজবিজ্ঞান হলো একটি তাত্ত্বিক বিজ্ঞান। তাত্ত্বিক বিজ্ঞানসমূহ নতুন তত্ত্ব আবিষ্কার এবং পুরোনো তত্ত্ব সম্প্রসারণের মাধ্যমে একটি নির্দিষ্ট বিষয়কে বিশ্লেষণ ও পর্যালোচনা করে। তেমনিভাবে সমাজবিজ্ঞানীরাও বিভিন্ন নতুন ও পুরাতন তত্ত্বের মাধ্যমে সমাজের বিভিন্ন বিষয়কে অধ্যয়ন করেন। এ অধ্যয়নে ব্যবহারিক বিষয়ের চেয়ে তাত্ত্বিক জ্ঞানের বিকাশকে বেশি গুরুত্ব দেওয়া হয়। আর এ প্রকৃতি ও বৈশিষ্ট্যের কারণেই সমাজবিজ্ঞানকে একটি তাত্ত্বিক বিজ্ঞান হিসেবে গণ্য করা হয়।"
        },
        {
          "label": "গ",
          "question": "উদ্দীপকে পারুলের অধ্যয়নের বিষয় কোনটি? ব্যাখ্যা করো।",
          "explanation": "উদ্দীপকের পারুলের অধ্যয়নের বিষয়টি হলো রাষ্ট্রবিজ্ঞান। রাষ্ট্রবিজ্ঞান হচ্ছে সামাজিক বিজ্ঞানের সেই শাখা যেখানে রাষ্ট্র, রাষ্ট্রের গঠন, বৈশিষ্ট্য, উদ্দেশ্য, ভূমিকা, রাষ্ট্রে বসবাসকারী নাগরিকের অধিকার ও কর্তব্য ইত্যাদি নিয়ে আলোচনা করা হয়। এ শাস্ত্র মানুষকে রাজনৈতিক জীব হিসেবে বিবেচনা করে। কার্যত রাষ্ট্রবিজ্ঞান সমাজবদ্ধ মানুষের রাজনৈতিক জীবন এবং রাষ্ট্র ও নাগরিকের মধ্যে পারস্পরিক সম্পর্ক নির্ধারণ ও পর্যালোচনা করে। বৈশিষ্ট্যগত দিক থেকে রাষ্ট্রবিজ্ঞানকে রাষ্ট্র ও ক্ষমতা সম্পর্কিত অধ্যয়ন হিসেবেও বিবেচনা করা হয়। উদ্দীপকের পারুল এমন একটি বিষয়ে অধ্যয়ন করে, যা রাষ্ট্র, সরকার ব্যবস্থা, ক্ষমতা, কর্তৃত্ব প্রভৃতি নিয়ে আলোচনা করে। পূর্বোক্ত আলোচনার প্রেক্ষিতে বলা যায়, পারুলের পঠিত বিষয়টি রাষ্ট্রবিজ্ঞান বিষয়কেই নির্দেশ করছে।"
        },
        {
          "label": "ঘ",
          "question": "উদ্দীপকে কাজলের অধ্যয়নের বিষয়টির গুরুত্ব বর্তমানে বৃদ্ধি পাচ্ছে- বিশ্লেষণ করো।",
          "explanation": "উদ্দীপকের কাজলের অধ্যয়নের বিষয়টি হলো সমাজবিজ্ঞান। আধুনিক সমাজে বিষয়টির গুরুত্ব দিনদিন বৃদ্ধি পাচ্ছে। বিজ্ঞানের যে শাখা সমাজ ও সামাজিক সম্পর্ক বিষয়ে পূর্ণাঙ্গ অধ্যয়ন করে তাকে সমাজবিজ্ঞান বলে। এ অনুযায়ী উদ্দীপকের কাজলের পঠিত বিষয়টি সমাজবিজ্ঞানকে নির্দেশ করছে। কেননা কাজলের পঠিত বিষয়টিকে সমাজের পূর্ণাঙ্গ পাঠ ও সমাজে বসবাসরত মানুষের পারস্পরিক সম্পর্কের বিজ্ঞানভিত্তিক অধ্যয়ন বলে অভিহিত করা হয়েছে। বর্তমান পরিবর্তনশীল সমাজের জন্য সমাজবিজ্ঞান পাঠ করার প্রয়োজনীয়তা দিনদিন বেড়ে যাচ্ছে। সমাজের প্রকৃতি পর্যালোচনা করলে বোঝা যায় যে, সমাজ ক্রমশ সরল থেকে জটিল হচ্ছে। বিশেষ করে আধুনিকতার প্রসারে সমাজ, গোষ্ঠী, রাষ্ট্র ইত্যাদির ধরন অনেকটাই পাল্টে গেছে। সামাজিক এসব প্রতিষ্ঠান বদলে যাওয়ায় সমাজস্থ মানুষের পারস্পরিক সম্পর্কের ধরনও পাল্টে যাচ্ছে। উদাহরণস্বরূপ বলা যায়, সোশ্যাল মিডিয়ার প্রসারের কারণে মানুষের সাথে মানুষের সম্পর্ক এখন নির্দিষ্ট সমাজ বা রাষ্ট্রের গণ্ডির বাইরে ছড়িয়ে পড়ছে। সম্পর্কের ধরনের এ পরিবর্তনের ফলে সমাজকাঠামোর মধ্যেও বৈপ্লবিক পরিবর্তন আসছে। এসব পরিবর্তনের ধরন, পরিবর্তনের ফলে সৃষ্ট সমস্যা, মানুষের ওপর প্রভাব ইত্যাদি সম্পর্কে জানতে হলে সমাজবিজ্ঞান পাঠের কোনো বিকল্প নেই। বস্তুত এ কারণেই বিশ্বের সর্বত্র সমাজবিজ্ঞানের চর্চা অনেক বেড়ে গেছে। উপরের আলোচনার পরিসমাপ্তিতে বলা যায়, সমাজবিজ্ঞান শাস্ত্রের উদ্ভবের সময় বিষয়টি অধ্যয়ন করা যতটা প্রয়োজন ছিল, বর্তমান আধুনিক পরিবর্তনশীল সমাজের ক্ষেত্রে শাস্ত্রটি অধ্যয়নের গুরুত্ব তার চেয়ে অনেক বৃদ্ধি পেয়েছে।"
        }
      ]
    },
    {
      "number": "9",
      "uddipok": "ঘটনা-১: সূর্য তার চাচাতো বোনকে বিয়ে করে। ঘটনা-২: চম্পা তার স্বামীর মৃত্যুর পর স্বামীর ছোট ভাইকে বিয়ে করে।",
      "tag": "BBGGC 24,DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "",
          "explanation": "প্রথা হচ্ছে সমাজের সুনির্দিষ্ট কিছু নিয়ম, যা অনুসরণ করা সমাজবাসীর কর্তব্য।"
        },
        {
          "label": "খ",
          "question": "",
          "explanation": "পিতৃতান্ত্রিক পরিবার বলতে পারিবারিক কর্তৃত্ব পিতা বা স্বামীর হাতে ন্যস্ত থাকে এমন পরিবারকে বোঝায়। কর্তৃত্বের ভিত্তিতে পরিবার দুই প্রকার। যথা- পিতৃতান্ত্রিক পরিবার ও মাতৃতান্ত্রিক পরিবার। পরিবার পরিচালনার কর্তৃত্ব যদি পিতা, স্বামী বা কোনো বয়স্ক পুরুষের ওপর অর্পিত থাকে এবং সন্তান-সন্ততি ও স্ত্রীসহ পরিবারে সদস্যরা তার অধীনস্ত সদস্য হয় তাকে পিতৃতান্ত্রিক পরিবার বলে। বাংলাদেশি সমাজে সাধারণত এ ধরনের পরিবার ব্যবস্থা পরিলক্ষিত হয়।"
        },
        {
          "label": "গ",
          "question": "",
          "explanation": "ঘটনা-১ হলো সমান্তরাল কাজিন বিবাহ। বিবাহ হচ্ছে একজন প্রাপ্তবয়স্ক নারী ও পুরুষের মধ্যে সামাজিক ধর্মীয় ও রাষ্ট্রীয় বন্ধন। পাত্র-পাত্রীর পরিচয়ের ভিত্তিতে বিবাহকে চারভাগে ভাগ করা হয়। যথা- লেভিরেট, সরোরেট, সমান্তরাল কাজিন এবং বিষম কাজিন বিবাহ। সমান্তরাল কাজিন বিবাহ বলতে চাচাতো বা খালাতো ভাই- বোনের মধ্যে সংঘটিত বিবাহকে বোঝায়। সাধারণত মুসলিম সমাজে এ ধরনের বিবাহের প্রচলন লক্ষ করা যায়। উদ্দীপকের ঘটনা-১-এ সমান্তরাল কাজিন বিবাহ সংঘটিত হয়েছে। কেননা সূর্য তার চাচাতো বোনকে বিয়ে করে। আর এ ঘটনাকে উপরের আলোচনার সাথে তুলনা করে বোঝা যায় যে, এটি সমান্তরাল কাজিন বিবাহ।"
        },
        {
          "label": "ঘ",
          "question": "",
          "explanation": "উদ্দীপকের ঘটনা-২-এ লেভিরেট বিবাহ সংঘটিত হয়েছে। এ ধরনের বিবাহের বিশেষ সামাজিক গুরুত্ব বিদ্যমান। লেভিরেট বিবাহ বলতে কোনো পুরুষের সাথে তার মৃত ভাইয়ের বিধবা স্ত্রীর বিবাহকে বোঝায়। এ বিবাহ প্রথার আরেক নাম ভ্রাতৃবিধবা বিবাহ। উদ্দীপকের ঘটনা-২-এ চম্পা তার স্বামীর মৃত্যুর পর মৃত স্বামীর ছোট ভাইকে বিয়ে করে। অর্থাৎ চম্পা লেভিরেট বিবাহবন্ধনে আবদ্ধ হয়েছে। সামাজিক দৃষ্টিকোণ থেকে এ ধরনের বিবাহ বিশেষ তাৎপর্যপূর্ণ। সাধারণত বিধবা মহিলাটির স্বামীর মৃত্যুর পর প্রাপ্য সম্পত্তির পরিমাণ বেশি হলে বা তার ছোট ছোট সন্তান থাকলে এ ধরনের বিবাহ সংঘটিত হয়। ফলে উক্ত সন্তানের সামাজিক নিরাপত্তা নিশ্চিত হয়। আবার স্বামীর মৃত্যুর পর দুটি পরিবারের আত্মীয়তা যাতে নষ্ট না হয় সেজন্যও লেভিরেট বিবাহের আয়োজন করা হয়ে থাকে। তবে মৃত ব্যক্তি কোনো সন্তান রেখে গেলে, তার সুষ্ঠু লালন-পালন ও যত্নের বিষয় বিবেচনা করেই সাধারণত এ ধরনের বিবাহকে গুরুত্ব দেওয়া হয়। এছাড়া কোনো মহিলার স্বামী মারা গেলে সে মানসিক, সামাজিক ও অর্থনৈতিকভাবে নিরাপত্তাহীনতায় ভোগে। এক্ষেত্রে ভ্রাতৃবিধবা বিবাহের মাধ্যমে বিধবা মহিলার সামাজিক, মানসিক ও অর্থনৈতিক নিরাপত্তা নিশ্চিত করা সম্ভব হয়। উপরের আলোচনায় সুস্পষ্ট, বিধবা নারী ও পিতৃহীন সন্তানদের আর্থ- সামাজিক নিরাপত্তা নিশ্চিত করার দিক থেকে লেভিরেট বা ভ্রাতৃবিধবা বিবাহের সামাজিক গুরুত্ব অপরিসীম।"
        }
      ]
    },
    {
      "number": "10",
      "uddipok": "সজল সাহেব দীর্ঘদিন প্রবাসে ছিলেন। দেশে ফিরে লক্ষ করেন তাদের গ্রাম আগের মতো নেই। গ্রামে বিদ্যুৎ এসেছে। গ্রামের প্রতিটি ঘরে টেলিভিশন, বৈদ্যুতিক পাখা, লোকের হাতে হাতে মোবাইল। গ্রামের লোকদের ফসল আবাদ করতে বৃষ্টির জন্য অপেক্ষা করতে হয় না। উন্নত পানির পাম্প, শ্যালো মেশিন বসানো হয়েছে। তিনি মনে করেন, সময়ের পরিবর্তনের সাথে সাথে এমনটি ঘটেছে।",
      "tag": "DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "প্রগতি কী?",
          "explanation": "কাঙ্ক্ষিত বা বাঞ্ছিত পরিবর্তনই হচ্ছে প্রগতি।"
        },
        {
          "label": "খ",
          "question": "উন্নয়ন বলতে কী বোঝ?",
          "explanation": "উন্নয়ন হচ্ছে একটি ইতিবাচক সামাজিক পরিবর্তন প্রক্রিয়া। কোনো কিছুর ইতিবাচক বিকাশের মাধ্যমে অনুন্নত স্তর থেকে উন্নত স্তরে উত্তরণকে উন্নয়ন বলে। অর্থনীতিবিদ গুনার মিরডাল বলেন, \"উন্নয়ন হচ্ছে পশ্চাৎপদ অবস্থা থেকে ক্রমশ বর্ধমান, সংখ্যাবাচক এবং গুণবাচক পরিবর্তন, যা ইতিবাচক রূপান্তরকে নির্দেশ করে।\" বস্তুত উন্নয়ন বলতে কোনো কিছুর ক্ষুদ্র অংশের ক্রমাগত প্রসার ও পূর্ণতার বিকাশকে বোঝায়।"
        },
        {
          "label": "গ",
          "question": "উদ্দীপকে সমাজবিজ্ঞানের কোন প্রত্যয়টির ইঙ্গিত পাওয়া যায়? ব্যাখ্যা করো।",
          "explanation": "উদ্দীপকে সমাজবিজ্ঞানের সামাজিক পরির্বতন প্রত্যয়টির ইঙ্গিত পাওয়া যায়। যখন কোনো সমাজ পুনর্গঠনমূলক প্রক্রিয়ায় একটি বিশেষ সামাজিক রূপ থেকে ভিন্ন রূপ ধারণ করে তখন তাকে সামাজিক পরিবর্তন বলে। সাধারণ অর্থে সামাজিক পরিবর্তন বলতে সমাজকাঠামোর পরিবর্তনকে বোঝায়। এ প্রক্রিয়ার মাধ্যমে সমাজের অন্তর্গত মানুষের জীবনপ্রণালীতে পরিবর্তন ঘটে। উদ্দীপকের সজল সাহেব দীর্ঘদিন পর প্রবাস থেকে ফিরে তাদের গ্রামে বিভিন্ন ইতিবাচক পরিবর্তন লক্ষ করেন। তার গ্রামে বিদ্যুৎ, টেলিভিশন, বৈদ্যুতিক পাখা, মোবাইল ফোন, উন্নত পানির পাম্প, শ্যালো মেশিন প্রভৃতি প্রযুক্তির অনুপ্রবেশে মানুষের জীবনযাত্রায় যুগান্তকারী পরিবর্তন এসেছে। পূর্বোক্ত আলোচনার প্রেক্ষিতে বলা যায়, সামাজিক পরিবর্তন প্রক্রিয়ার কারণেই সমাজকাঠামো ও মানুষের জীবনযাপনে পরিবর্তন ঘটে। এ থেকে বোঝা যায়, উদ্দীপকের বিষয়টি সামাজিক পরিবর্তন প্রত্যয়ের সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের বর্ণনায় উক্ত প্রত্যয়টির তুমি কী ধরনের পরিবর্তন লক্ষ করেছ, তা বিশ্লেষণ করো।",
          "explanation": "উদ্দীপকের বর্ণনায় আমি সামাজিক পরিবর্তনের অন্যতম ধরন 'পরিকল্পিত পরিবর্তন' লক্ষ করেছি। সামাজিক পরিবর্তন হলো সমাজকাঠামোর অন্তর্ভুক্ত সংঘবদ্ধ মানুষের পারস্পরিক সম্পর্কের পরিবর্তন। সামাজিক পরিবর্তন দুইভাবে হতে পারে। যথা-পরিকল্পিত ও অপরিকল্পিত। পরিকল্পিত পরিবর্তন হলো সামাজিকভাবে পরিবর্তিত তথা মানবসৃষ্ট সকল পরিবর্তন। এ পরিবর্তন কীভাবে হবে, এর মাত্রা কেমন হবে তা মানুষের নিয়ন্ত্রণে থাকে। যুদ্ধ, বিদ্রোহ, নগরায়ণ, শিল্পায়ন প্রভৃতি পরিকল্পিত পরিবর্তনের উদাহরণ। উদ্দীপকের যেসব সামাজিক পরিবর্তন ঘঠেছে তার সবই পরিকল্পিত পরিবর্তনের অন্তর্ভুক্ত। কেননা গ্রামে বিদ্যুৎ পৌছানো, টেলিভিশন, মোবাইল ফোন, উন্নত পানির পাম্প ব্যবহার প্রভৃতি প্রযুক্তির উদ্ভাবনের ফসল। আর উদ্ভাবিত প্রযুক্তির কতটা মানুষ গ্রহণ করবে এবং কীভাবে এর ব্যবহারের মাধ্যমে জীবনকে সহজতর করে তুলবে তা সম্পূর্ণভাবে মানুষের নিয়ন্ত্রণে থাকে। উপরের আলোচনার প্রেক্ষিতে বলা যায়, উদ্দীপকে উল্লেখিত সামাজিক পরিবর্তনসমূহ হলো পরিকল্পিত পরিবর্তনের কিছু উদাহরণ।"
        }
      ]
    },
    {
      "number": "11",
      "uddipok": "জামিল সাহেবের তিনটি ছেলে। বড় ছেলের নাম জনি। মেজোটির নাম রনি। ছোট ছেলের নাম পিন্টু। জনির ছেলে, মেয়ে, স্ত্রী নিয়ে জামিল সাহের একসাথে বসবাস করেন। রনি তার স্ত্রী, পুত্র, কন্যা নিয়ে পাশের শহরে বসবাস করেন। প্রবাসী পিন্টু ছুটিতে এসে বিয়ে করে নতুন স্ত্রীকে নিয়ে প্রবাসে চলে যান।",
      "tag": "BMARPC 24,DB, MB, RB, DIN.B, CB, BB 21",
      "sub_questions": [
        {
          "label": "ক",
          "question": "",
          "explanation": "'Ancient Society' বইটির লেখক আমেরিকান সামাজিক নৃবিজ্ঞানী লুইস হেনরি মর্গান।"
        },
        {
          "label": "খ",
          "question": "",
          "explanation": "জাতিসম্পর্ক বলতে সেই সামাজিক সম্পর্ককে বুঝায় যাতে সমাজের প্রতিটি সদস্য বিভিন্ন সূত্রের মধ্য দিয়ে প্রকৃত ও অনুমিতভাবে রক্ত সম্পর্কের বন্ধনে আবদ্ধ। সাধারণত পারস্পরিক আত্মীয়তার সম্পর্ককে বোঝাতে জ্ঞাতিসম্পর্ক প্রত্যয়টি ব্যবহৃত হয়। ইংরেজ নৃবিজ্ঞানী রিভার্সের মতে, \"জৈবিক বন্ধনের সামাজিক স্বীকৃতিই জ্ঞাতিসম্পর্ক\"। সমাজ সংগঠনের মূল উপাদান হলো, জ্ঞাতিসম্পর্ক। বিভিন্ন ধরনের জ্যতিসম্পর্কের উদাহরণ হচ্ছে- মা-বাবা, ভাই-বোন, চাচা-মামা, দোস্ত, স্বামী-স্ত্রী প্রভৃতি।"
        },
        {
          "label": "গ",
          "question": "",
          "explanation": "উদ্দীপকে যথাক্রমে বর্ধিত পরিবার, অণু পরিবার এবং নয়াবাস পরিবারের উল্লেখ করা হয়েছে। নানা উপাদানের ভিত্তিতে পরিবারকে বিভিন্ন ভাগে ভাগ করা হয়। উদাহরণস্বরূপ বলা যায়, আকৃতির ভিত্তিতে পরিবার তিন প্রকার। যথা- অণু, যৌথ এবং বর্ধিত পরিবার। আবার বিবাহোত্তর বাসস্থানের ভিত্তিতে পরিবার চার প্রকার। যথা- পিতৃবাস, মাতৃবাস, নয়াবাস এবং দ্বৈতবাস পরিবার। উদ্দীপকের জামিল সাহেবের পরিবারটি আকৃতির ভিত্তিতে একটি বর্ধিত পরিবার। কেননা বর্ধিত পরিবারে তিন প্রজন্ম তথা স্বামী-স্ত্রী, সন্তান-সন্ততি ও নাতি-নাতনি একসাথে বাস করে। আর জামিল সাহেবের পরিবারেও তার স্ত্রী, ছেলে, ছেলের স্ত্রী ও নাতি-নাতনি-বাস করে। অপরদিকে জামিল সাহেবের মেজো ছেলে রনির পরিবারটি আকৃতির ভিত্তিতে অণু পরিবার। কারণ অণু -পরিবার স্বামী-স্ত্রী এবং তাদের অবিবাহিত সন্তানদের নিয়ে গঠিত হয়। রনিও তার স্ত্রী, পুত্র, কন্যা, নিয়ে বাস করে। জামিল সাহেবের ছোট ছেলে পিন্টুর পরিবার হলো নয়াবাস পরিবার। বিবাহের পর নবদম্পতি স্বামী বা স্ত্রীর বাবার বাড়িতে বাস না করে নতুন কোনো আবাসস্থলে বাস করলে নয়াবাস পরিবার হিসেবে গণ্য হয়। পিন্টুও তার নববিবাহিত স্ত্রীকে নিয়ে প্রবাসে চলে যান। অর্থাৎ তিনি নতুন একটি বাসস্থানে পরিবার গড়ে তোলেন। উপরের আলোচনায় সুস্পষ্ট, উদ্দীপকে জামিল সাহেব এবং তার সন্তানদের পরিবার দ্বারা যথাক্রমে বর্ধিত, অণু এবং নয়াবাস পরিবারের ধরনকে তুলে ধরা হয়েছে।"
        },
        {
          "label": "ঘ",
          "question": "",
          "explanation": "উদ্দীপকে বর্ণিত পরিবারগুলোর মধ্যে বর্ধিত পরিবার আমার বেশি পছন্দ। একক পরিবারের বর্ধিত রূপই হচ্ছে বর্ধিত পরিবার। এ পরিবারে স্বামী-স্ত্রী, সন্তান-সন্ততি ও নাতি-নাতনি একসাথে বাস করে। বস্তুত বর্ধিত পরিবারে তিন প্রজন্মের একত্রে বাস পরিলক্ষিত হয়। বিভিন্ন সামাজিক চাহিদা মেটাতে পরিবার বহুমুখী কার্যাবলি সম্পাদন করে। এসব কাজ সম্পাদন করার ক্ষেত্রে অণু কিংবা নয়াবাস পরিবারের তুলনায় বর্ধিত পরিবার বেশি ভূমিকা রাখে। উদাহরণস্বরূপ বলা যায়, বর্ধিত পরিবারে শিশুর সামাজিকীকরণ এবং রক্ষণাবেক্ষণ যতটা সুষ্ঠুভাবে করা সম্ভব, অণু বা নয়াবাস পরিবারে ততটা সম্ভব হয় না। অণু বা নয়াবাস পরিবারে অনেক সময়ই দেখা যায়, স্বামী-স্ত্রী দুজনেই চাকরিজীবী। এসব পরিবারের শিশুরা সাধারণত বাসার কাজে সহায়তাকারীর কাছে কিংবা ডে-কেয়ার সেন্টারে সারাদিন কাটায়। স্বাভাবিকভাবেই এ ধরনের শিশুর কথাবার্তা এবং আচার-আচরণ অনেক সময় শোভনীয় হয় না। কিন্তু বর্ধিত পরিবারে স্বামী-স্ত্রী দুজনে চাকরিজীবী হলেও শিশু সাধারণত তার দাদা-দাদি বা নানা-নানির কাছে দিন কাটায়। এটা খুবই স্বাভাবিক যে, দাদা-দাদি বা নানা-নানি শিশুর আচার-আচরণ যেন সুষ্ঠু হয় সেদিকে বিশেষ খেয়াল রাখেন। আবার শিশুর রক্ষণাবেক্ষণ এবং নিরাপত্তার দিকেও বর্ধিত পরিবারের বয়স্ক সদস্যরা বিশেষভাবে খেয়াল রাখেন। অণু বা নয়াবাস পরিবারে যা কোনোভাবেই সম্ভব নয়। পাশাপাশি পরিবারের সদস্য এবং আত্মীয়-স্বজনের প্রতি মমত্ববোধ বাড়ানোর ক্ষেত্রেও বর্ধিত পরিবারের পরিবারের পরিবেশ অনেক বেশি সহায়ক। অন্যদিকে অণু বা নয়াবাস পরিবারের সদস্যরা অনেক বেশি আত্মকেন্দ্রিক হয়ে যায়। উপরের আলোচনার পরিসমাপ্তিতে বলা যায়, পরিবারের কার্যাবলি সুষ্ঠুভাবে পালিত হয় বলে আমি অণু বা নয়াবাস পরিবারের তুলনায় বর্ধিত পরিবার বেশি পছন্দ করি।"
        }
      ]
    }
  ]
}