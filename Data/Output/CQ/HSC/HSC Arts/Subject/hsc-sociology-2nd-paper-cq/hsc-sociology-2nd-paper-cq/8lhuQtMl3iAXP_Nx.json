{
  "title": "ভিকারুননিসা কলেজ, ঢাকা ২০২৩",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "",
      "tag": "VNSC 23",
      "sub_questions": [
        {
          "label": "ক",
          "question": "আতরাফ কাদেরকে বলে?",
          "explanation": "মুসলিম সমাজে নিচু শ্রেণির লোকদের আতরাফ বলে।"
        },
        {
          "label": "খ",
          "question": "চাপসৃষ্টিকারী গোষ্ঠী কোথায় এবং কারা? ব্যাখ্যা করো।",
          "explanation": "চাপসৃষ্টিকারী দল বলতে একটি সংগঠিত জনসমষ্টিকে বোঝায় যারা। সাধারণত দেশের আর্থ-সামাজিক ও রাজনৈতিক পর্যবেক্ষক। চাপসৃষ্টিকারী গোষ্ঠী কোনো রাজনৈতিক দল নয় তবে এরা দেশের সামগ্রিক অবস্থা পর্যবেক্ষণ করে বিভিন্ন বিষয়ের ওপর মন্তব্য প্রকাশ বা বিবৃতি প্রদান করে। বাংলাদেশের নগর সমাজের ক্ষমতা কাঠামোয় চাপসৃষ্টিকারী দলের ভূমিকা তাৎপর্যপূর্ণ। মানবাধিকার সংস্থা, মহিলা আইনজীবী সমিতি প্রভৃতি চাপসৃষ্টিকারী দলের অন্তর্ভুক্ত।"
        },
        {
          "label": "গ",
          "question": "উদ্দীপকের ছক-১ কোন সমাজকে নির্দেশ করে? এ সমাজের প্রকৃতি ব্যাখ্যা করো।",
          "explanation": "উদ্দীপকের ছক-১ নগর বা শহুরে সমাজকে নির্দেশ করে। শহরে বসবাসের জন্য বহুতল ভবন গড়ে ওঠে। সেখানকার পুরুষদের প্রধান পোশাক হচ্ছে প্যান্ট-শার্ট। তবে শহরের লোকেরা পাশাপাশি বসবাস করলেও তাদের মধ্যে পরিচয় থাকে না। অর্থাৎ শহরের মানুষ আত্মকেন্দ্রিক হয়। উদ্দীপকের ছক-১-এ এসব বিষয়ই বিবৃত হয়েছে। শহর বলতে এমন একটি সীমিত এলাকাকে বোঝায়, যেখানে উল্লেখযোগ্য মানুষ কৃষি ব্যতীত অন্যান্য পেশার মাধ্যমে জীবিকা নির্বাহ করে। নগর বা শহুরে জীবন মানুষের আদিম, গতিহীন ও অসহায় জীবনের পরিবর্তনের মাধ্যমে অপেক্ষাকৃত স্থায়ী, আধুনিক এবং তুলনামূলক গতিময় জীবন পদ্ধতির সূচনা করে। শহুরে লোকেরা পাশাপাশি বাস করলেও তাদের মধ্যে ঘনিষ্ঠ সম্পর্ক থাকে না। জার্মান সমাজবিজ্ঞানী ম্যাক্স ওয়েবারের মতানুযায়ী শহুরে সমাজের উল্লেখযোগ্য প্রকৃতি হচ্ছে- অপেক্ষাকৃত কাছাকাছি বসবাসের স্থান, বৃহৎ আকারের, আংশিক রাজনৈতিক স্বায়ত্তশাসন বিদ্যমান ইত্যাদি।"
        },
        {
          "label": "ঘ",
          "question": "উদ্দীপকে ছক-২ কোন সমাজকে নির্দেশ করে? ছক-১-এর সাথে ছক-২-এর সমাজব্যবস্থার তুলনামূলক পার্থক্য বিশ্লেষণ করো।",
          "explanation": "উদ্দীপকের ছক-২ গ্রামীণ সমাজকে নির্দেশ করে। কেননা টিনের ঘর, লুঙ্গি-ফতুয়া, সহজ-সরলতা এগুলো গ্রামীণ সমাজের বৈশিষ্ট্য। শহুরে সমাজব্যবস্থার সাথে গ্রামীণ সমাজব্যবস্থার বেশকিছু পার্থক্য রয়েছে। গ্রামীণ সমাজে অর্থনীতির ভিত্তি হলো ভূমি এবং অধিকাংশ মানুষই কৃষিভিত্তিক পেশানির্ভর। অল্প কিছু সংখ্যক ব্যবসায়ী, বা চাকরিজীবী লক্ষণীয় হলেও পেশার বৈচিত্র্য দেখা যায় কম। অন্যদিকে শহরে অকৃষিভিত্তিক এবং শিল্পমুখী পেশা গ্রহণের প্রবণতা বেশি। শহরে শ্রমবিভাজনও দৃশ্যমান। গ্রামীণ সমাজের সামাজিক সম্পর্কের ভিত্তি গড়ে ওঠে অধিবাসীদের রক্তের সম্পর্কের ওপর, অন্যদিকে শহরে সামাজিক সম্পর্কের পরিধি বিস্তৃত, জটিল ও বৈচিত্র্যময়। এখানে উল্লম্ব গতিশীলতা চোখে পড়ে, পক্ষান্তরে গ্রামীণ জীবন গতিশীলতার দিক থেকে স্থবির। এখানে সামাজিক মর্যাদা নির্ধারিত হয় জন্মসূত্রে। গ্রামীণ সমাজের রাজনীতি পরিবার প্রভাবিত হলেও স্থানীয় পঞ্চায়েত এবং ইউনিয়ন কাউন্সিলের প্রাধান্যও লক্ষণীয়। অন্যদিকে শহুরে সমাজে রাজনীতির চর্চা বেশি হয়ে থাকে এবং তা জাতীয় রাজনীতির সাথেই বেশি যুক্ত থাকে। গ্রামীণ সমাজে সাংস্কৃতিক জীবনে বস্তুগত ও অবস্তুগত উভয় দিক থেকে পার্থক্য দেখা যায় এবং শিক্ষার হারও তুলনামূলকভাবে কম। উপরের আলোচনার ভিত্তিতে বলা যায়, শহুরে সমাজের সাথে গ্রামীণ সমাজের বেশকিছু মৌলিক পার্থক্য বিদ্যমান।"
        }
      ]
    },
    {
      "number": "2",
      "uddipok": "শিক্ষক ক্লাসে বাংলাদেশে সমাজবিজ্ঞান বিভাগ প্রতিষ্ঠার পিছনে বিভিন্ন মনীষীর অবদানের কথা বর্ণনা করেন, তাদের মধ্যে ১. অজিত কুমার সেন ২. এ. কে. নাজমুল করিম ৩. ক্লদ লেভি স্ট্রস ৪. পিয়েরি বেসাইনি",
      "tag": "VNSC 23",
      "sub_questions": [
        {
          "label": "ক",
          "question": "ঢাকা বিশ্ববিদ্যালয়ের সমাজবিজ্ঞান বিভাগের প্রথম অধ্যক্ষ কে ছিলেন?",
          "explanation": "ঢাকা বিশ্ববিদ্যালয়ের সমাজবিজ্ঞান বিভাগের প্রথম অধ্যক্ষ ছিলেন ফরাসি সামাজিক নৃবিজ্ঞানী ড. পিয়েরি বেসাইনি।"
        },
        {
          "label": "খ",
          "question": "সামাজিক পরিকল্পনা প্রণয়নে কোন বিজ্ঞানের জ্ঞান থাকা দরকার এবং কেন?",
          "explanation": "সামাজিক পরিকল্পনা প্রণয়নে সমাজবিজ্ঞানের জ্ঞান থাকা দরকার। সমাজবিচ্ছিন্ন বা সমাজবিরুদ্ধ কোনো উন্নয়নমূলক পরিকল্পনা কখনো টেকসই হয় না। সমাজের প্রত্যাশার সাথে সংগতিপূর্ণ ৎগতিপূর্ণ না হলে কোনো পরিকল্পনা বাস্তবায়ন করা যায় না। সমাজতাত্ত্বিক গবেষণার মাধ্যমে সম্ভাব্যতা যাচাইপূর্বক কোনো পরিকল্পনা গ্রহণ করলে টেকসই উন্নয়ন অথবা উত্তম বিকল্প ব্যবস্থা প্রণয়ন সম্ভব হয়, তাই যে কোনো পরিকল্পনা প্রণয়নে সমাজবিজ্ঞানের জ্ঞান প্রয়োজন।"
        },
        {
          "label": "গ",
          "question": "উদ্দীপকে উল্লেখিত কোন সামাজিক নৃবিজ্ঞানী ইউনেস্কোর মাধ্যমে বাংলাদেশে আসেন এবং সমাজবিজ্ঞান বিকাশে ভূমিকা পালন করেন? ব্যাখ্যা করো।",
          "explanation": "উদ্দীপকে উল্লেখিত সামাজিক নৃবিজ্ঞানী ক্লদ লেভি স্ট্রস ইউনেস্কোর মাধ্যমে বাংলাদেশে আসেন এবং সমাজবিজ্ঞান বিকাশে ভূমিকা পালন করেন। ১৯২৬ সালে ঢাকা বিশ্ববিদ্যালয়ে দর্শন বিভাগের এমএ কোর্সে সর্বপ্রথম সমাজবিজ্ঞান পড়ানো শুরু হয়। এরপর ১৯৩৯-৪০ শিক্ষাবর্ষে রাষ্ট্রবিজ্ঞান বিভাগে সমাজবিজ্ঞান শিক্ষাদানের ব্যবস্থা করা হয়। এ পটভূমিতে ১৯৫৪ সালে প্রখ্যাত ফরাসি সামাজিক নৃবিজ্ঞানী ও ইউনেস্কো বিশেষজ্ঞ ক্লদ লেভি স্ট্রসের নেতৃত্বে ইউনেস্কো বিশেষজ্ঞ মিশন সমাজবিজ্ঞান ও নৃবিজ্ঞান পাঠের প্রাতিষ্ঠানিক ভিত্তি স্থাপনের সম্ভাব্যতা যাচাইয়ের জন্য ঢাকায় আসেন। এ সময় ঢাকা বিশ্ববিদ্যালয়ের রাষ্ট্রবিজ্ঞান বিভাগের অধ্যাপক অজিত কুমার সেন ও অধ্যাপক নাজমুল করিম পৃথক সমাজবিজ্ঞান বিভাগ প্রতিষ্ঠার জন্য অধ্যাপক লেভি স্ট্রসের সাথে দেখা করেন। এরই ফলশ্রুতিতে ঢাকা বিশ্ববিদ্যালয় ও ইউনেস্কোর যৌথ সহযোগিতা এবং সাহায্যে ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে সমাজবিজ্ঞান বিভাগ সর্বপ্রথম একটি স্বতন্ত্র বিভাগ হিসেবে আনুষ্ঠানিকভাবে আত্মপ্রকাশ করে। উদ্দীপকে অজিত কুমার সেন, এ. কে. নাজমুল করিম, ক্লদ লেভি স্ট্রস এবং পিয়েরি বেসাইনির নাম উল্লেখ করা হয়েছে। উল্লিখিত মনীষীদের সকলেই বাংলাদেশে সমাজবিজ্ঞান বিকাশে গুরুত্বপূর্ণ ভূমিকা পালন করলেও সামাজিক নৃবিজ্ঞানী ক্লদ লেভি স্ট্রসই ইউনেস্কোর মাধ্যমে বাংলাদেশে আসেন এবং সমাজবিজ্ঞান বিকাশে গুরুত্বপূর্ণ ভূমিকা পালন করেন।"
        },
        {
          "label": "ঘ",
          "question": "উদ্দীপকের কোন মনীষীকে বাংলাদেশে সমাজবিজ্ঞান বিকাশের অগ্রদূত বলা হয়? তার কার্যকলাপ বিশ্লেষণ করো।",
          "explanation": "উদ্দীপকে উল্লেখিত মনীষীদের মধ্যে ড. এ. কে. নাজমুল করিমকে বাংলাদেশে সমাজবিজ্ঞান বিকাশের অগ্রদূত বলা হয়। বাংলাদেশে সমাজবিজ্ঞানকে একটি আলাদা বিভাগ হিসেবে প্রতিষ্ঠার ক্ষেত্রে ড. এ. কে. নাজমুল করিমের অবদান অনস্বীকার্য। তার ঐকান্তিক আগ্রহ ও প্রচেষ্টার ফলে ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে ইউনেস্কোর সহযোগিতায় সর্বপ্রথম 'সমাজবিজ্ঞান' নামে একটি বিভাগ চালু হয়। ১৯৫৮ সালে তিনি এ বিভাগের বিভাগীয় প্রধানের দায়িত্ব গ্রহণ করেন। অধ্যাপক নাজমুল করিম প্রথম বাঙালি যিনি সমাজবিজ্ঞানের ওপর সর্বপ্রথম একটি পূর্ণাঙ্গ গ্রন্থ রচনা করেন। তার লিখিত 'Changing Society in India, Pakistan and Bangladesh' গ্রন্থটি সমাজবিজ্ঞানের একটি গুরুত্বপূর্ণ সহায়ক গ্রন্থ হিসেবে এখনও সবার কাছে সমাদৃত। তার লিখিত অন্যান্য গ্রন্থের মধ্যে 'The Dynamics of Bangladesh Society', 'সমাজবিজ্ঞান সমীক্ষণ' ইত্যাদি উল্লেখযোগ্য। বস্তুত অধ্যাপক ড. এ. কে. নাজমুল করিম ও তার ছাত্র-ছাত্রীদের ঐকান্তিক সাধনার ফলেই এদেশে সমাজবিজ্ঞানের পঠন-পাঠন ও আলোচনা বিস্তৃতি লাভ করেছে। বিশেষ করে সমাজবিজ্ঞানের বিকাশে বিভাগীয় যাদুঘর প্রতিষ্ঠা, মনোগ্রাফ লেখার ব্যবস্থা, গ্রামীণ প্রশ্নমালা পূরণের কার্যক্রম সবই তার অবদান। এ কারণে অধ্যাপক এ. কে. নাজমুল করিমকে বাংলাদেশের সমাজবিজ্ঞানের জনক বলা হয়। উদ্দীপকে উল্লেখিত মনীষীরা হলেন, ১. অজিত কুমার সেন, ২. এ. কে. নাজমুল করিম, ৩. ক্লদ লেভি/স্ট্রস ও ৪. পিয়েরি বেসাইনি। উক্ত মনীষীদের মধ্যে অধ্যাপক ড. এ. কে. নাজমুল করিমই বাংলাদেশে সমাজবিজ্ঞান বিকাশে সবচেয়ে গুরত্বপূর্ণ ভূমিকা পালন করেন। উপরের আলোচনার ভিত্তিতে বলা যায়, বাংলাদেশে সমাজবিজ্ঞান পঠন- পাঠনে ড. এ. কে. নাজমুল করিমের ভূমিকা সবচেয়ে বেশি। বাংলাদেশে সমাজবিজ্ঞান চর্চার ক্ষেত্রে তার উল্লেখযোগ্য কার্যকলাপের ভিত্তিতেই তাকে বাংলাদেশ সমাজবিজ্ঞান বিকাশের অগ্রদূত বলা হয়।"
        }
      ]
    },
    {
      "number": "3",
      "uddipok": "",
      "tag": "VNSC 23",
      "sub_questions": [
        {
          "label": "ক",
          "question": "কোনটিকে 'বাঙালি জাতির মুক্তির সনদ' বলে অভিহিত করা হয়?",
          "explanation": "১৯৬৬ সালের ঐতিহাসিক ছয় দফাকে 'বাঙালি জাতির মুক্তির সনদ' বলে অভিহিত করা হয়।"
        },
        {
          "label": "খ",
          "question": "কত সালে গণঅভ্যুত্থান কেন ঘটেছিল? বুঝিয়ে লেখো।",
          "explanation": "মওলানা আবদুল হামিদ খান ভাসানীর নেতৃত্বে ১৯৬৯ সালে ঐতিহাসিক আগরতলা মামলার বিরুদ্ধে এক দুর্বার আন্দোলন গড়ে ওঠে, যা ১৯৬৯ এর গণঅভ্যুত্থান নামে পরিচিত। ১৯৬৯ সালের জানুয়ারি মাসে ছাত্রদের গঠিত সর্বদলীয় ছাত্র সংগ্রাম পরিষদ ১১ দফা কর্মসূচি ঘোষণা করে আইয়ুব সরকারের বিরুদ্ধে গণআন্দোলন শুরু করে। চূড়ান্ত পর্যায়ে মওলানা ভাসানী এ আন্দোলনে নেতৃত্ব দেন এবং বাঙালির বিজয় নিশ্চিত করেন।"
        },
        {
          "label": "গ",
          "question": "উদ্দীপকে দৃশ্যপট-১ কোন ঘটনাকে চিহ্নিত করে? ব্যাখ্যা করো।",
          "explanation": "উদ্দীপকে দৃশ্যপট-১ মহান ভাষা আন্দোলনের ঘটনাকে চিহ্নিত করে। ১৯৪৮ সালের ২১ মার্চ তৎকালীন পাকিস্তানের গভর্নর জেনারেল মোহাম্মদ আলী জিল্লাহ ঢাকার রেসকোর্স ময়দানে এক জনসভায় ঘোষণা করেন, উর্দুই হবে পাকিস্তানের একমাত্র রাষ্ট্রভাষা।' ২৪ মার্চ ঢাকা বিশ্ববিদ্যালয়ের সমাবর্তনেও তিনি একই ঘোষণা দিলে ছাত্ররা ক্ষোভে ফেটে পড়ে। এরপর ১৯৫০ সালের সেপ্টেম্বর মাসে পাকিস্তানের প্রধানমন্ত্রী লিয়াকত আলী খান গণপরিষদে পাকিস্তানের সংখ্যাগরিষ্ঠ মানুষের মুখের ভাষা বাংলার পরিবর্তে উর্দুকেই একামত্র রাষ্ট্রভাষা করার কথা বলেন। তবে বাংলার দামাল ছেলেরা পাকিস্তানি শাসকগোষ্ঠীর এই অন্যায় আচরণ মাথা পেতে মেনে নেয়নি। অনেক আন্দোলন সংগ্রামের পর ১৯৫২ সালের ২১ ফেব্রুয়ারি এদেশের ছাত্র-জনতা বুকের তাজা রক্ত দিয়ে মাতৃভাষার কথা বলার অধিকার আদায় করে নিয়েছে। ভাষা আন্দোলনে শহিদদের স্মরণে নির্মিত হয়েছে শহিদ মিনার। প্রতিবছর ২১ ফেব্রুয়ারি শহিদ মিনারে ফুল দিয়ে আপামর বাঙালি ভাষা শহিদদের প্রতি শ্রদ্ধা জ্ঞাপন করে। উদ্দীপকের দৃশ্যপট-১-এ দেখা যায়, স্কুলের ছেলে-মেয়েরা খালি পায়ে সহপাঠীদের সাথে প্রভাত ফেরিতে ফুল দিতে শহিদ মিনারে যায়। যেহেতু ভাষা আন্দোলনে শহিদদের স্মরণে শহিদ মিনার নির্মিত হয়েছে এবং তাদের প্রতি সম্মান প্রদর্শনের জন্যই ২১ ফেব্রুয়ারি শহিদ মিনারে 'ফুল দেওয়া হয় সেহেতু বলা যায়, উদ্দীপকের দৃশ্যপট-১-এ ভাষা আন্দোলনের ঘটনাই প্রতিফলিত হয়েছে।"
        },
        {
          "label": "ঘ",
          "question": "উদ্দীপকে দৃশ্যপট-২-এ কোন ব্যক্তিত্বের কথা বলা হয়েছে? তার অবদান বিশ্লেষণ করো।",
          "explanation": "উদ্দীপকের দৃশ্যপট-২-এ বাংলাদেশের জাতির পিতা বঙ্গবন্ধু শেখ মুজিবুর রহমানের কথা বলা হয়েছে। এদেশের ইতিহাসে যার অবদান অনন্য সাধারণ। পশ্চিম পাকিস্তান পূর্ব পাকিস্তানের প্রতি অর্থনৈতিক, রাজনৈতিক, প্রশাসনিক, সামাজিক ও সাংস্কৃতিক বৈষম্য শুরু করলে বিভিন্ন সময়ে তাদের বিরুদ্ধে প্রতিবাদ গড়ে ওঠে। আর ১৯৪৮ থেকে ১৯৭১ সাল পর্যন্ত সংঘটিত এ সকল আন্দোলন-সংগ্রামে বঙ্গবন্ধু শেখ মুজিবর রহমান গুরুত্বপূর্ণ ভূমিকা পালন করেছেন। ভাষা আন্দোলনে তিনি ছিলেন প্রথম সারির নেতা; ১৯৫৪ সালে যুক্তফ্রন্ট নির্বাচনে তিনি সক্রিয় ভূমিকা রাখেন। বাঙালি জাতীয়তবাদের বিকাশে ছয় দফার গুরুত্ব অনেক। আর বঙ্গবন্ধুই ঐতিহাসিক ছয় দফা উত্থাপন করেন। এরই ধারাবাহিকতায় তাঁর নেতৃত্বে ১৯৭০ সালের নির্বাচনে আওয়ামী লীগ নিরঙ্কুশ সংখ্যাগরিষ্ঠতা অর্জন করে। কিন্তু পাকিস্তানি শাসকগোষ্ঠী ক্ষমতা হস্তান্তরে বিমাতাসুলভ আচরণ শুরু করলে বঙ্গবন্ধু শেখ মুজিবুর রহমান ১৯৭১ সালের ৭ মার্চ ঐতিহাসিক ভাষণ প্রদান করেন। এই ভাষণে বাংলাদেশকে স্বাধীন করার জন্য তিনি মুক্তি সংগ্রামের উদাত্ত আহবান জানান। উদ্দীপকের দৃশ্যপট-২-এ ৭ মার্চের ভাষণের একটি অংশ উল্লেখ করা হয়েছে। এরপর ২৬ শে মার্চের প্রথম প্রহরে গ্রেফতার হওয়ার আগে বঙ্গবন্ধু শেখ মুজিবুর রহমান বাংলাদেশের স্বাধীনতা ঘোষণা করেন। শুরু হয় মুক্তিযুদ্ধ। পাকিস্তানিদের হাতে গ্রেফতার থাকার কারণে বঙ্গবন্ধু সরাসরি যুদ্ধে অংশগ্রহণ না করলেও তার দিক নির্দেশনা ও আহ্বানে সমগ্র বাঙালি জাতি এ যুদ্ধে ঝাঁপিয়ে পড়ে এবং রক্তক্ষয়ী সংগ্রামের মাধ্যমে ১৯৭১ সালের ১৬ ডিসেম্বর চূড়ান্ত বিজয় অর্জন করে। উপরের আলোচনার প্রেক্ষিতে বলা যায়, বাংলাদেশ রাষ্ট্র সৃষ্টিতে বঙ্গবন্ধু শেখ মুজিবুর রহমানের অবদান অবিস্মরণীয় এবং অতুলনীয়।"
        }
      ]
    },
    {
      "number": "4",
      "uddipok": "",
      "tag": "VNSC 23",
      "sub_questions": [
        {
          "label": "ক",
          "question": "বেকার কাকে বলে?",
          "explanation": "শারীরিক ও মানসিকভাবে সুস্থ কোনো ব্যক্তি যখন প্রচলিত মজুরিতে কাজ করতে ইচ্ছুক হওয়া সত্ত্বেও কাজ পায় না, তখন তাকে বেকার বলে।"
        },
        {
          "label": "খ",
          "question": "বায়ু দূষণের কারণগুলো বর্ণনা করো।",
          "explanation": "যখন বাতাসে দূষিত পদার্থের পরিমাণ এমন পর্যায়ে পৌঁছায়, যা মানুষের জন্য ক্ষতিকর হয়ে ওঠে তখন তাকে বায়ুদূষণ বলে। বিভিন্ন কারণে বায়ুদূষণ ঘটে থাকে। তবে অপরিকল্পিত নগরায়ণকে বায়ু দূষণের জন্য সবচেয়ে বেশি দায়ী করা হয়। এছাড়া বায়ু দূষণের জন্য চারটি উৎসকে চিহ্নিত করা হয়। এগুলো হলো- ১. ইটভাটা থেকে নির্গত ধোঁয়া, ২. পুরোনো যানবাহন থেকে নির্গত কালো ধোঁয়া, ৩. রাস্তার ধুলা এবং ৪. অপরিকল্পিত নির্মাণ কাজ।"
        },
        {
          "label": "গ",
          "question": "উদ্দীপকের ঘটনা-১' কোন সমস্যাকে চিহ্নিত করে? তার কারণসমূহ ব্যাখ্যা করো।",
          "explanation": "উদ্দীপকের ঘটনা-১ বেকারত্ব সমস্যাকে চিহ্নিত করে, যার নানাবিধ কারণ বিদ্যমান। উদ্দীপকে ঘটনা-১-এ দেখা যায়, এসএসসি পরীক্ষা শেষ করে করিম চাকরির পরীক্ষা দিতে দিতে হতাশ। কারণ সব পরীক্ষায় ভালো করলেও চাকরির পরীক্ষায় সে কৃতিত্ব অর্জন করতে পারছে না। করিমের এ ধরনের পরিস্থিতি বেকারত্ব সমস্যাকেই নির্দেশ করে। বাংলাদেশে বেকারত্বের বিভিন্ন' কারণ রয়েছে। যেমন- জনসংখ্যার আধিক্য বেকারত্বের অন্যতম প্রধান কারণ। বাংলাদেশে অপরিকল্পিত জনসংখ্যা বৃদ্ধির ফলে বেকারত্ব প্রকট আকার ধারণ করছে। এছাড়া বাংলাদেশ একটি কৃষিপ্রধান দেশ। কৃষির ওপর অধিক নির্ভরতার কারণে প্রচ্ছন্ন ও মৌসুমি বেকারত্ব সৃষ্টি হয়। কর্মসংস্থানের সুযোগের সীমাবদ্ধতা বাংলাদেশে বেকারত্বের অন্যতম কারণ। বাংলাদেশে প্রচলিত শিক্ষাব্যবস্থাও শিক্ষিত বেকার সৃষ্টির জন্য দায়ী। এক্ষেত্রে বৃত্তিমূলক শিক্ষার অভাব বেকার সমস্যার প্রধান কারণ। বেকারত্ব সমস্যার অন্যতম কারণ কারিগরি জ্ঞানের অভার। দেশে কারিগরি শিক্ষাব্যবস্থার অপর্যাপ্ততার জন্য মানুষ বেকার থেকে যায়। এছাড়া রাজনৈতিক অস্থিতিশীলতা, শিল্পায়নের অভাব, কুটির শিল্পের বিলুপ্তি প্রভৃতি কারণেও বাংলাদেশে বেকারত্বের সংখ্যা বৃদ্ধি পায়।"
        },
        {
          "label": "ঘ",
          "question": "উদ্দীপকের ঘটনা-২ যে সমস্যাকে চিহ্নিত করে, তার প্রতিকারের উপায় বিশ্লেষণ করো।",
          "explanation": "উদ্দীপকের ঘটনা-২ কর্মজীবী নারীর সমস্যাকে 'চিহ্নিত করে। নানাবিধ পদক্ষেপ গ্রহণের মাধ্যমে কর্মজীবী নারীর সমস্যা সমাধান করা যায়। যেসব নারী সাধারণত বাড়ির বাইরে নিয়মিত চাকরির মাধ্যমে বেতন, মজুরি অর্জন করে তাদেরকে কর্মজীবী নারী বলা হয়। কর্মজীবী নারীর জীবনে বিভিন্ন আর্থ-সামাজিক ও সাংস্কৃতিক সমস্যা লক্ষ করা যায়। যেমন- আবাসন ও যাতায়াত সমস্যা, যৌন নিপীড়ন, সহকর্মীদের তুলনায় মজুরি বৈষম্য, সামাজিক মর্যাদার অভাব, স্বাস্থ্যসম্মত শৌচাগারের অভাব ইত্যাদি। উদ্দীপকে ঘটনা-২-এ কর্মজীবী নারীর সমস্যাই বর্ণিত হয়েছে। কেননা ঘটনা-২-এ দেখা যায়, কলি একজন দক্ষ গার্মেন্টস কর্মী। কিন্তু দক্ষতা থাকা সত্ত্বেও কাজের ক্ষেত্রে প্রমোশন হয় কলির চেয়ে কম কর্মদক্ষতাসম্পন্ন রহিমের, যা কর্মজীবী নারীর সমস্যার বাস্তব চিত্রকেই তুলে ধরে। কর্মজীবী নারীর সমস্যা সমাধানের জন্য বেশকিছু পদক্ষেপ গ্রহণ করা প্রয়োজন। যেমন- কর্মক্ষেত্রে নারীর জন্য সুষ্ঠু পরিবেশ বজায় রাখতে সরকারি ও বেসরকারি সংস্থার উদ্যোগে নারীর নিরাপত্তা বিধানের জন্য নীতি প্রণয়ন করা যেতে পারে। প্রতিষ্ঠান কর্তৃক নারী-পুরুষকে যোগ্যতার ভিত্তিতে সমান সুযোগ-সুবিধা ও মর্যাদা নিশ্চিত করতে হবে। এছাড়া ব্যক্তিগত পর্যায়ে নারীর কর্মজীবন সম্পর্কে সমাজস্থ মানুষের বিদ্যমান ধ্যান-ধারণা পরিবর্তন ও উপযুক্ত মানসিক সহযোগিতা কর্মক্ষেত্রে নারীর সমস্যাকে অনেকাংশে দূর করতে সম্ভব। পরিশেষে বলা যায়, কর্মজীবী নারীর বিদ্যমান সমস্যা সমাধানের জন্য উপরে বর্ণিত পদক্ষেপ গ্রহণের পাশাপাশি সহকর্মীদের অসহযোগিতামূলক মনোভাব পরিবর্তনও একান্ত জরুরি।"
        }
      ]
    },
    {
      "number": "5",
      "uddipok": "মুন্নার বাবা ঢাকা বিশ্ববিদ্যালয়ের অধ্যাপক, তার ভাই একজন ডাক্তার। মুন্না তার বন্ধু শফিকের গ্রামের বাড়িতে বেড়াতে আসে। এখানে শফিকদের অনেক সম্মান। শফিকের বাবার অনেক জায়গাজমি এবং উনার কথার গুরুত্ব রয়েছে।",
      "tag": "VNSC 23",
      "sub_questions": [
        {
          "label": "ক",
          "question": "গ্রাম কাকে বলে?",
          "explanation": "গ্রাম বলতে এমন একটি কৃষি নির্ভর জনপদকে বোঝায়, যেখানে কৃষকরা তাদের চাষাবাদের ভূমিকে কেন্দ্র করে বসবাস করে।"
        },
        {
          "label": "খ",
          "question": "মহাজনী ব্যবস্থা বলতে কী বোঝ?",
          "explanation": "বাংলাদেশের গ্রামীণ সমাজে মহাজনী ব্যবস্থা প্রচলিত রয়েছে। মহাজনী ধারণাটি অনেক প্রাচীন। এ ব্যবস্থায় সাধারণত ধনী শ্রেণি সুদ বা অন্য কোনো শর্তের বিনিময়ে গ্রামের দরিদ্রদের টাকা বা কৃষি উপকরণ ঋণ দেয়। গ্রামীণ সমাজে মহাজনী ব্যবস্থার অপ্রাতিষ্ঠানিক ঋণ প্রদান ক্ষমতা কাঠামোর একটি প্রাচীন উপাদান। মহাজনরা নানাভাবে ঋণ গ্রহীতাদের ওপর প্রভাব বিস্তার করে।"
        },
        {
          "label": "গ",
          "question": "মুন্না কোন সমাজের সদস্য? সামাজিক স্তরবিন্যাসে মুন্নার পরিবারের অবস্থান ব্যাখ্যা করো।",
          "explanation": "মুন্না নগর বা শহুরে সমাজের সদস্য। সামাজিক স্তরবিন্যাসে মুন্নার পরিবার মধ্যবিত্ত শ্রেণির অন্তর্ভুক্ত। সম্পত্তি শহরের সামাজিক স্তরবিন্যাসের একটি মুখ্য উপাদান। সম্পত্তি কম বেশির কারণে সমাজে ব্যক্তির স্তরভেদ বিভিন্ন হয়ে থাকে। সম্পত্তির পরিমাণ তথা আয়ভেদে বাংলাদেশের শহরসমূহে পাঁচটি শ্রেণি লক্ষ করা যায়। এগুলোর মধ্যে অন্যতম হলো মধ্যবিত্ত শ্রেণি। সাধারণত শহরে বসবাসরত অধিকাংশ মানুষ 'মধ্যবিত্ত শ্রেণির আওতাভুক্ত। সীমিত আয়ের শিক্ষিত চাকরিজীবী শ্রেণিই মধ্যবিত্তের কাতারে পড়ে। যেমন- সাধারণ ডাক্তার, প্রকৌশলী, আইনজীবী, বিশ্ববিদ্যালয় বা কলেজ শিক্ষক, সাংবাদিক, ব্যবসায়ী, বিভিন্ন পেশাজীবী গোষ্ঠীর মানুষ মধ্যবিত্ত শ্রেণির অন্তর্ভুক্ত। উদ্দীপকের মুন্নার বাবা ঢাকা বিশ্ববিদ্যালয়ের অধ্যাপক। এছাড়া তার ভাই একজন ডাক্তার। যেহেতু শহুরে সমাজের সামাজিক স্তরবিন্যাসের ক্ষেত্রে বিশ্ববিদ্যালয়ের শিক্ষক এবং সাধারণ ডাক্তার মধ্যবিত্ত শ্রেণির অন্তর্ভুক্ত যেহেতু বলা যায়, সামাজিক স্তরবিন্যাসে মুন্নার পরিবার মধ্যবিত্ত শ্রেণির পর্যায়ভুক্ত।"
        },
        {
          "label": "ঘ",
          "question": "উদ্দীপকের শফিক কোন সমাজের সদস্য? শফিক যে স্তরবিন্যাসে অবস্থান করে তা বিশ্লেষণ করো।",
          "explanation": "উদ্দীপকের শফিক গ্রামীণ সমাজের সদস্য। সামাজিক স্তরবিন্যাসে শফিক উচ্চস্তরে অবস্থান করে। গ্রামীণ সমাজে সামাজিক স্তরবিন্যাসের মূলভিত্তি হলো ভূমি মালিকানা। ভূমিই সেখানে প্রধান অর্থনৈতিক সম্পদ। ভূমি মালিকানার ভিত্তিতে গ্রামীণ সমাজে বিভিন্ন শ্রেণির লক্ষ করা যায়। এগুলোর মধ্যে অন্যতম হলো ধনী কৃষক। গ্রামীণ সমাজে সামাজিক স্তরবিন্যাসের ভিত্তিতে ধনী কৃষক উচ্চস্তরে অবস্থান করে। গ্রাম সমাজে যারা অধিক ভূমির মালিক বা ধনী কৃষক তারা যথেষ্ট সচ্ছলভাবে দিনযাপন করতে পারে। তারাই ধনী কৃষক হিসেবে বিবেচিত হয়। এদের অনেকেই আবার অন্যদেরকে জমি বর্গা চায় করতে দেয়। গ্রামের অনেক ধনী কৃষক আবার মহাজনী কারবার অর্থাৎ ঋণ প্রদান বা বন্ধকী কারবারের সাথে জড়িত থাকে। বাংলাদেশি সমাজবিজ্ঞানী বি. কে. জাহাঙ্গীরের মতে, গ্রামের যেসব কৃষকের ২৫ বিঘার উপরে জমির মালিকানা আছে, তারা ধনী কৃষকের অন্তর্ভুক্ত। গ্রামীণ সমাজে ধনী কৃষকরা অনেক সম্মান ও মর্যাদার অধিকারী হয় এবং তাদের মৃতামতকে যথেষ্ট গুরুত্ব প্রদান করা হয়। উদ্দীপকে শফিকরাও ধনী কৃষকের অন্তর্ভুক্ত। কেননা শফিক গ্রামে বসবাস করে। সেখানে শফিকদের অনেক সম্মান। কারণ শফিকের বাবার অনেক জায়গা জমি আছে। এছাড়াও শফিকের বাবার কথারও গুরুত্ব রয়েছে। উপরের আলোচনার ভিত্তিতে বলা যায়, যেহেতু শফিকের পরিবার গ্রামের ধনী কৃষক সেহেতু সামাজিক স্তরবিন্যাসে শফিক উচ্চতর অবস্থান করে।"
        }
      ]
    },
    {
      "number": "6",
      "uddipok": "রিতা একটি বই পড়ছিল রেবতী বর্মণের। সেখানে সে একটা সভ্যতার কথা জানে, যা সুমেরু বা দ্রাবিড় সভ্যতা বলে পরিচিত। বইটি পড়ে সে আরও জানতে পারে যে, পূর্বে উৎপাদন কৌশল ছিল গাছের ডাল-পালা ও পাথর, যা ছিল অনুন্নত। বর্তমানে মানুষের উৎপাদন কৌশল উন্নত থেকে উন্নততর হচ্ছে। ফলে উৎপাদনে এসেছে বৈপ্লবিক পরিবর্তন।",
      "tag": "VNSC 23",
      "sub_questions": [
        {
          "label": "ক",
          "question": "লৌহের ব্যবহার কারা প্রথম শুরু করে?",
          "explanation": "এশিয়া মাইনরে বসবাসরত হিট্রাইটরা লৌহের ব্যবহার প্রথম শুরু করে।"
        },
        {
          "label": "খ",
          "question": "'নবোপলীয় বিপ্লব' কোন যুগকে কেন বলা হতো? ব্যাখ্যা করো।",
          "explanation": "সভ্যতার উন্নতিতে অবদান বিবেচনা করে নব্যপ্রস্তর যুগকে 'নবোপলীয় বিপ্লব' বলা হয়। নব্যপ্রস্তর যুগে মানুষ প্রকৃতিকে আয়ত্তে এনে কৃষিকাজ ও পশুপালন শুরু করে। এ যুগের মানুষ তাঁতের কাজ, ঘরবাড়ি নির্মাণ শুরু করে, সেইসাথে নৌকা, কৃষি যন্ত্রপাতি ইত্যাদি তৈরি করতে সক্ষম হয়। পাশাপশি কৃষিতে প্রয়োজনের অতিরিক্ত ফসল ফলায় সমাজের অনেকেই ব্যবসায়-বাণিজ্য আরম্ভ করে। ফলে এ সময় বাজার ও শহর গড়ে উঠে। এসব উন্নতি লক্ষ করে অস্ট্রেলিয়ান প্রত্নতাত্ত্বিক ও ভাষাতত্ত্ববিদ ভের গর্ডন চাইল্ড নব্যপ্রস্তর যুগের সমাজ ও সভ্যতার অগ্রগতিকে 'নবোপলীয় বিপ্লব' হিসেবে আখ্যায়িত করেন।"
        },
        {
          "label": "গ",
          "question": "উদ্দীপকে 'উৎপাদন কৌশল অনুন্নত' বলতে কোন যুগকে বুঝিয়েছে? ব্যাখ্যা করো।",
          "explanation": "উদ্দীপকে উৎপাদন কৌশল অনুন্নত বলতে প্রাচীন প্রস্তর যুগকে বোঝানো হয়েছে। সভ্যতার সূচনা হয়েছিল প্রাচীন প্রস্তর যুগে। এ যুগের মানুষ আগুনের ব্যবহার, পোশাক পরিধান এবং বেশকিছু শিল্পকর্মের শিক্ষা দিয়েছে। কিন্তু প্রাচীন প্রস্তর যুগের মানুষের জীবন ছিল সীমিত গণ্ডিতে আবদ্ধ। তারা পাথর দিয়ে পশু-পাখি শিকার করত এবং কাঁচা মাংস খেত। তাদের রান্না সামগ্রী, হাতলবিশিষ্ট কুঠার, দালানকোঠা, তীর-ধনুক, চাষযোগ্য শস্য, সবজি, গৃহপালিত পশু কিছুই ছিল না। অর্থাৎ প্রাচীন প্রস্তর যুগের মানুষদের উৎপাদন কৌশল ছিল খুবই অনুন্নত। উদ্দীপকে বলা হয়েছে, আগে উৎপাদন কৌশল ছিল গাছের ডাল-পালা ও পাথর, যা ছিল অনুন্নত। পূর্বোক্ত আলোচনার ভিত্তিতে বলা যায়, অনুন্নত উৎপাদন কৌশল বলতে প্রাচীন প্রস্তর যুগকেই নির্দেশ করা হয়েছে।"
        },
        {
          "label": "ঘ",
          "question": "উদ্দীপকে সুমেরু বা দ্রাবিড় সভ্যতা বলতে কোন সভ্যতাকে বোঝায়? উক্ত সভ্যতার বিকাশধারা বিশ্লেষণ করো।",
          "explanation": "উদ্দীপকে সুমেরীয় বা দ্রাবিড় সভ্যতা বলতে ব্রোঞ্জ যুগের সভ্যতাকে বোঝানো হয়েছে। ব্রোঞ্জ যুগীয় সভ্যতা একটি ধারাবাহিক বিবর্তনের মাধ্যমে বিকশিত হয়েছে। প্রাচীন ইউরোপ, এশিয়া এবং মধ্যপ্রাচ্যের মানুষের ধাতুগত সাংস্কৃতিক উন্নয়নের তৃতীয় পর্যায় হলো ব্রোঞ্জ যুগ। সুমেরীয় সভ্যতায় সর্বপ্রথম তামার সাথে টিন মিশিয়ে ব্রোঞ্জ তৈরির প্রক্রিয়া শুরু হয়। এ যুগকে প্রথম ধাতুর যুগ হিসেবে আখ্যায়িত করা হয়। এ যুগে ব্রোঞ্জের তৈরি নানারকম যন্ত্রপাতি পৃথিবীর বিভিন্ন স্থানে উন্নত সভ্যতা গড়ে তুলতে সাহায্য করেছিল। এর মধ্যে মিশরীয়, সুমেরীয়, ক্যালডীয়, ব্যাবিলনীয়, অ্যাসিরীয়, ক্যালডীয়, হিট্রাইট, সিন্ধু, ক্রিট, আজটেক, ইনকা, চৈনিক ইত্যাদি সভ্যতা উল্লেখযোগ্য। উদ্দীপকে সুমেরীয় ও দ্রাবিড় বা সিন্ধু সভ্যতার কথা বলা হয়েছে। পূর্বোক্ত আলোচনার প্রেক্ষিতে বলা যায়, উল্লেখিত দুটি সভ্যতা দ্বারা ব্রোঞ্জ যুগীয় সভ্যতাকেই নির্দেশ করা হয়েছে। নবোপলীয় সমাজ বিকাশের মধ্য দিয়ে মিসর বা মেসোপটেমিয়াতে প্রথম ব্রোঞ্জ যুগের নগরসভ্যতার উদ্ভব ঘটেছিল। খ্রিষ্টপূর্ব ৪০০০ থেকে ৩০০০ অব্দের মধ্যে মিসর, ভারত, মেসোপটেমিয়া ও চীনে ব্রোঞ্জযুগ শুরু এবং তা খ্রিষ্টপূর্ব ১৪০০ পর্যন্ত স্থায়ী ছিল। ভারতীয় উপমহাদেশের সিন্ধু অববাহিকায় ব্রোঞ্জ যুগের উন্নত নগরসভ্যতার বিকাশ ঘটেছিল খ্রিষ্টপূর্ব ২৬০০ অব্দের কাছাকাছি সময়ে। খ্রিষ্টপূর্ব ১২০০ অব্দে লৌহ আবিষ্কারের সাথে সাথে ব্রোঞ্জ যুগের অবসান ঘটে।"
        }
      ]
    },
    {
      "number": "7",
      "uddipok": "জনাব মাসুদ একজন গবেষক। তিনি নৃগোষ্ঠী নিয়ে গবেষণা করতে গিয়ে দেখলেন যে, একটি নৃগোষ্ঠী মৃতদেহ দিনের বেলায় পোড়ায় না। তারা মনে করে মৃত্যুর পর আত্মা 'ক' নামক স্থানে চলে যায়। যেখানে জীবিতরা যেতে পারে না। অন্যদিকে অন্য একটি নৃগোষ্ঠী স্বর্ণ ও নরক বিশ্বাস করে। তারা মৃতদেহ পুড়িয়ে ফেলে এবং কপালের হাড় কুড়িয়ে এনে বিশেষ অনুষ্ঠানের মাধ্যমে নদীতে ফেলে দেয়।",
      "tag": "VNSC 23",
      "sub_questions": [
        {
          "label": "ক",
          "question": "আজং কী?",
          "explanation": "'আজং' বলতে গারোদের বিবাহ অনুষ্ঠানে প্রদেয় উপহারকে বোঝায়।"
        },
        {
          "label": "খ",
          "question": "বিজু উৎসব কারা এবং কীভাবে পালন করে?",
          "explanation": "চাকমা ক্ষুদ্র নৃ-গোষ্ঠীর সদস্যরা বিজু উৎসব পালন করে। নববর্ষকে বরণের উদ্দেশ্যে চাকমারা তিন দিন ব্যাপী বিজু উৎসব পালন করে। এ উৎসব পালনের জন্য- তারা ঘরবাড়ি ফুল দিয়ে সাজায়, অতিথিদের জন্য বিভিন্ন ঐতিহ্যবাহী খাবার তৈরি করে। এ সময় ছোটরা বড়দের কাছ থেকে আশীর্বাদ কামনা করে। মূলত চৈত্র মাসের শেষ দুইদিন এবং বৈশাখ মাসের প্রথম দিন মোট তিনটি পর্বে এ উৎসব পালিত হয়। যথা- ফুলবিজু, মূলবিজু ও 'নুওবজুর' বা নতুন বছর।"
        },
        {
          "label": "গ",
          "question": "উদ্দীপকে প্রথম নৃগোষ্ঠীর ধর্মীয় জীবন ব্যাখ্যা করো।",
          "explanation": "উদ্দীপকের প্রথম নৃগোষ্ঠীটি 'গারো' ক্ষুদ্র নৃগোষ্ঠীকে নির্দেশ করছে। গারোরা বিশ্বাস করে, দেহ থেকে আত্মার বিদায়ে মানুষের মৃত্যু হলেও আত্মা অমর। তাদের বিশ্বাস মৃত্যুর পর আত্মা 'চিকমাং' নামক স্থানে চলে যায়। এটি মূলত মৃতের দেশ, যেখানে জীবিতরা যেতে পারে না। গারোরা মৃতদেহকে গোসল করিয়ে বাঁশের তৈরি মেঝেতে কম পক্ষে একদিন- একরাত রেখে দিয়ে দ্বিতীয় রাতে পোড়ায়। তাদের ধর্মমতে, দিনের বেলায় মৃতদেহ পোড়ানো নিষিদ্ধ। উদ্দীপকের গবেষক জনাব মাসুদ যে নৃগোষ্ঠী নিয়ে গবেষণা করছেন তার সাথে গারোদের কতিপয় সাদৃশ্য লক্ষ করা যায়। অর্থাৎ তিনি গারোদের জীবন নিয়ে গবেষণা করছেন। গারোদের ঐতিহ্যবাহী আদি ধর্ম হলো 'সাংসারেক'। তাদের প্রধান দেবতার নাম 'টাটারা রাবুগা'। তাদের অন্য একজন দেবতা হচ্ছে সাংজং অর্থাৎ সূর্য। প্রাচীনকাল থেকেই তারা আত্মার অবিনাশিতা ও পুনর্জন্মবাদে বিশ্বাসী। পাশাপাশি তারা সর্বপ্রাণবাদ এবং অতিপ্রাকৃতিকেও বিশ্বাস করে। বাংলাদেশে বসবাসরত গারোদের ৯০% ধর্মান্তরিত খ্রিষ্টান, প্রায় ২% মুসলিম ও হিন্দু এবং বাকি ৮% ঐতিহ্যবাহী সাংসারেক ধর্ম পালন করে।"
        },
        {
          "label": "ঘ",
          "question": "উদ্দীপকে দ্বিতীয় নৃগোষ্ঠীর জীবনপ্রণালি বিশ্লেষণ করো।",
          "explanation": "উদ্দীপকে দ্বিতীয় নৃগোষ্ঠী বাংলাদেশের বসবাসকারী চাকমা ক্ষুদ্র নৃগোষ্ঠীর সাথে সাদৃশ্যপূর্ণ। চাকমাদের জীবনপ্রণালি অত্যন্ত বৈচিত্র্যপূর্ণ। বৌদ্ধ ধর্মাবলম্বী চাকমারা পুনর্জন্মে বিশ্বাস করে। চাকমা সমাজে মৃত্যুর পর মৃতদেহকে পুড়িয়ে সৎকার করা হয়। সাধারণত বিকেলের দিকে সৎকার কাজ সম্পন্ন হয়। মৃত ব্যক্তি পুনর্জন্ম গ্রহণ করবে এমন বিশ্বাস থেকে তারা মৃতের কিছু চিহ্ন সৎকার সম্পন্নকৃত স্থানে রেখে যায়। অনেকে মৃতের হাড় সংগ্রহ করে তা মাটির পাত্রে রেখে দেয় এবং পরে কাছাকাছি নদীতে ভাসিয়ে দেয়। উদ্দীপকের দ্বিতীয় নৃগোষ্ঠীর বিশ্বাসের সাথে উল্লিখিত চাকমা ক্ষুদ্র নৃগোষ্ঠীর ধর্মীয় বিশ্বাসের সাদৃশ্য রয়েছে। চাকমাদের সামাজিক-সাংস্কৃতিক জীবনধারা অত্যন্ত বৈচিত্র্যপূর্ণ। তারা প্রধানত তিনটি দলে বিভক্ত। যথা- চাকমা, তঞ্চঙ্গা ও দৈংনক। চাকমা ও তঞ্চঙ্গা উভয় সমাজে প্রায় ৪৬টি উপদল বা গঝা রয়েছে। পিতার সূত্র ধরে সন্তানদের গঝা বা বংশপরিচয় নির্ধারিত হয়। অর্থাৎ তাদের পরিবার ব্যবস্থা পিতৃতান্ত্রিক। ঐতিহ্যগতভাবে চাকমাদের অর্থনীতি জুম চাষের ওপর নির্ভরশীল। এছাড়া বাঁশ ও বেত দিয়ে তৈরি বিভিন্ন আসবাবপত্র এবং বাদ্যযন্ত্র তৈরি করে বাজারে বিক্রি করেও তারা জীবিকা নির্বাহ করে। তাদের প্রধান খাদ্যদ্রব্য হচ্ছে ভাত, মাছ, মাংস- সবজি ইত্যাদি। চাকমারা প্রধানত বৌদ্ধ ধর্মের অনুসারী। তাদের প্রধান সামাজিক উৎসব হচ্ছে বিজু। পুরাতন বর্ষকে বিদায় ও নতুন বর্ষকে বরণ করতে তারা এ উৎসব পালন করে। উপরের আলোচনা থেকে বোঝা যায়, চাকমাদের জীবনধারা বৈচিত্র্যপূর্ণ ও স্বতন্ত্র বৈশিষ্ট্যসম্পন্ন।"
        }
      ]
    },
    {
      "number": "8",
      "uddipok": "",
      "tag": "VNSC 23",
      "sub_questions": [
        {
          "label": "ক",
          "question": "১৯৪০ সালের লাহোর প্রস্তাবে কোন ধরনের সরকার গঠনের কথা বলা হয়?",
          "explanation": "১৯৪০ সালের লাহোর, প্রস্তাবে প্রাদেশিক স্বায়ত্তশাসিত সরকার গঠনের কথা বলা হয়।"
        },
        {
          "label": "খ",
          "question": "বাঙালির জাতীয়তাবাদের ধারণা ব্যাখ্যা করো।",
          "explanation": "বাঙালি জাতীয়তাবাদ হচ্ছে বাংলা ভাষাভাষী জনগোষ্ঠীর এক বিশেষ ধরনের মানসিকতা, যা দ্বারা তারা নিজেদের অন্যান্য জাতিগোষ্ঠী থেকে আলাদা মনে করে। বাঙালি জাতীয়তাবাদ বলতে বোঝায় নিজেকে বাঙালি জাতির অন্তর্ভুক্ত মনে করা, বাঙালি জাতির ইতিহাস, ঐতিহ্য, সংস্কৃতি, বিকাশ, অগ্রগতি, ভৌগোলিক অবস্থান, আর্থ-সামাজিক, রাজনৈতিক মুক্তির আকাঙ্ক্ষা ইত্যাদির সঙ্গে একাত্মবোধ করা এবং বাঙালি জাতির ঐতিহ্য, মূল্যবোধ, স্বকীয়তা রক্ষা ও বিকাশে বিশ্বাসী হওয়া।\""
        },
        {
          "label": "গ",
          "question": "উদ্দীপকে 'পতাকা' অর্জন বলতে কী বোঝায়? তার পটভূমি ব্যাখ্যা করো।",
          "explanation": "উদ্দীপকে পতাকা অর্জন বলতে বাংলাদেশের স্বাধীনতা অর্জনকে বোঝানো হয়েছে। বাংলাদেশের স্বাধীনতা অর্জনের একটি ধারাবাহিক পটভূমি রয়েছে। ১৯৪৭ থেকে ১৯৭১ সাল পর্যন্ত সংঘটিত বিভিন্ন আন্দোলনের মধ্য দিয়ে গড়ে ওঠা জাতীয়তাবাদী চেতনার চূড়ান্ত বহিঃপ্রকাশ হলো 'বাংলাদেশ' নামক স্বাধীন রাষ্ট্র। ভাষা আন্দোলনের চেতনা বাঙালির মনে জাতীয়তাবাদী চেতনার উন্মেষ ঘটায়, যার প্রতিফলন দেখা যায় ১৯৫৪ সালের যুক্তফ্রন্ট নির্বাচনে। এ নির্বাচনে মুসলিম লীগের শোচনীয় পরাজয় ঘটানোর মাধ্যমে পূর্ব বাংলার মানুষ পশ্চিম পাকিস্তানের কর্তৃত্বমুক্ত হওয়ার রায় প্রদান করে। ১৯৬২ সালের শিক্ষা আন্দোলন বাঙালি ছাত্রসমাজকে স্বৈরশাসক আইয়ুব খানের বিরুদ্ধে ঐক্যবদ্ধ করে তোলে। ১৯৬৬ সালে নির্যাতিত ও অধিকার বঞ্চিত বাঙালির পক্ষে বঙ্গবন্ধু ছয় দফা উত্থাপন করেন, যা আদায়ের কর্মসূচি ব্যাপক গণআন্দোলনে রূপ নেয়। এর ওপর ভিত্তি করে ছাত্রদের ১১ দফা আন্দোলন ও উনসত্তরের গণঅভ্যুত্থান সংঘটিত হয় এবং আইয়ুব খানের পতন ঘটে। এরপর ১৯৭০ সালের সাধারণ নির্বাচনে আওয়ামী লীগ প্রাদেশিক ও জাতীয় পরিষদে ছয় দফা ও ১১ দফার ভিত্তিতে নিরঙ্কুশ বিজয় লাভ করে। কিন্তু পাকিস্তানি শাসকগোষ্ঠী ক্ষমতা হস্তান্তরে গড়িমসি শুরু করলে বঙ্গবন্ধু ৭ মার্চের ঐতিহাসিক ভাষণে মুক্তিসংগ্রামের আহ্বান জানান। অবশেষে ২৬ মার্চ বঙ্গবন্ধুর স্বাধীনতা ঘোষণার প্রেক্ষিতে আপামর বাঙালি মুক্তিযুদ্ধে ঝাঁপিয়ে পড়ে। দীর্ঘ নয় মাস রক্তক্ষয়ী যুদ্ধের মাধ্যমে ১৬ ডিসেম্বর বাঙালি চূড়ান্ত বিজয় এবং লাল-সবুজের পতাকা লাভ করে। উদ্দীপকে সবুজের ভিতর লাল রঙের পতাকার কথা বলা হয়েছে। অর্থাৎ বাংলাদেশের পতাকার কথা নির্দেশ করা হয়েছে। আর এ পতাকা লাভ তথা স্বাধীনতা অর্জনের একটি দীর্ঘ এবং ধারাবাহিক পটভূমি বিদ্যমান।"
        },
        {
          "label": "ঘ",
          "question": "উদ্দীপকের পতাকা অর্জনের পিছনে রাজনৈতিক ও সাংস্কৃতিক বৈষম্যের প্রভাব বিশ্লেষণ করো।",
          "explanation": "উদ্দীপকের পতাকা অর্জন তথা স্বাধীনতা অর্জনের পিছনে পশ্চিম পাকিস্তানি শাসকগোষ্ঠীর বাঙালির প্রতি কৃত রাজনৈতিক ও সাংস্কৃতিক বৈষম্য গুরুত্বপূর্ণ প্রভাব রেখেছিল।' অখণ্ড পাকিস্তানের ইতিহাসের সমগ্র সময়টাতে রাজনৈতিকভাবে বাঙালিদের তেমন কোনো ভূমিকা পালন করতে দেওয়া হয়নি। রাষ্ট্রীয় ক্ষমতার প্রধান উৎস রাষ্ট্রপতি, অর্থমন্ত্রী, আমলাতন্ত্রের প্রধান প্রধান পদ থেকে বাঙালিদের বঞ্চিত করা হয়। বাঙালিদের সার্বিক মুক্তি ও পূর্ব বাংলার স্বায়ত্তশাসন আদায়ের জন্য ১৯৬৬ সালের ৬ ফেব্রুয়ারি বঙ্গবন্ধু শেখ মুজিবুর রহমান ৬ দফা দাবি উত্থাপন করেন। কিন্তু পশ্চিম পাকিস্তানি রাজনীতিবিদরা ও সরকার ছয় দফার বিরুদ্ধে বিরূপ প্রতিক্রিয়া ব্যক্ত করে। স্বয়ং প্রেসিডেন্ট আইয়ুব খান ছয় দফার বিরুদ্ধে সমালোচনামুখর হয়ে ওঠেন। তিনি বঙ্গবন্ধু শেখ মুজিবুর রহমান ও তার দলকে 'বিচ্ছিন্নতাবাদী' বলে আখ্যায়িত এবং তাদের আন্দোলনের বিরুদ্ধে অস্ত্রের ভাষা প্রয়োগের হুমকি প্রদান করেন। ১৯৭০ সালের নির্বাচনে আওয়ামী লীগ নিরঙ্কুশ বিজয় লাভ করার পরও তাদের কাছে ক্ষমতা হস্তান্তর করা হয়নি। সাংস্কৃতিক ক্ষেত্রেও পূর্ব পাকিস্তানের মানুষ চরম বৈষম্যের শিকার হয়। পশ্চিম পাকিস্তানি শাসকগোষ্ঠী সংখ্যাগরিষ্ঠ মানুষের ভাষা বাংলাকে রাষ্ট্রভাষা করার পরিবর্তে উর্দুকে একমাত্র রাষ্ট্রভাষা করার সিদ্ধান্ত নেয়। আইয়ুব খান ক্ষমতায় এসে রোমান হরফে বাংলা লেখার জন্য 'ভাষা সংস্কার কমিটি' গঠন করেন। ১৯৬৭ সালে বেতারে রবীন্দ্রসংগীত প্রচার বন্ধ করে দেওয়া হয়। উপরে আলোচিত রাজনৈতিক ও সাংস্কৃতিক বৈষম্য বাংলার মানুষ মুখ বুজে সহ্য করেনি। বিভিন্ন সময় নানা আন্দোলন-সংগ্রামের মধ্য দিয়ে তারা এর প্রতিবাদ জানিয়েছে। এ প্রতিবাদের চূড়ান্ত ফল হচ্ছে ১৯৭১ সালে স্বাধীন, সার্বভৌম বাংলাদেশ রাষ্ট্রের অভ্যুদয়। সুতরাং এ কথা নিশ্চিতভাবেই বলা যায়, বাংলাদেশের স্বাধীনতা অর্জনের পিছনে রাজনৈতিক ও সাংস্কৃতিক বৈষম্য তাৎপর্যপূর্ণ প্রভাব রেখেছিল।"
        }
      ]
    },
    {
      "number": "9",
      "uddipok": "",
      "tag": "VNSC 23",
      "sub_questions": [
        {
          "label": "ক",
          "question": "কোন সমস্যার প্রভাব ইকো-সিস্টেমকে ভারসাম্যহীন করে?",
          "explanation": "পরিবেশগত সমস্যার প্রভাব ইকো-সিস্টেমকে ভারসাম্যহীন করে।"
        },
        {
          "label": "খ",
          "question": "জনসংখ্যা অভিশাপ না আশীর্বাদ- ব্যাখ্যা করো।",
          "explanation": "অতিরিক্ত জনসংখ্যা দেশের জন্য অভিশাপ কিন্তু কাম্য ও দক্ষ জনসংখ্যা হলো আশীর্বাদ। যদি কোনো দেশের জনসংখ্যা প্রয়োজনাতিরিক্ত হয় তথা জনসংখ্যা দ্বারা জনগণের কল্যাণ ব্যাহত হয় এবং দেশের অর্থনৈতিক উন্নয়ন বাধাপ্রাপ্ত হয় তখন সেই জনসংখ্যাকে সমস্যা বা অভিশাপ হিসেবে বিবেচনা করা হয়। অন্যদিকে কাম্য জনসংখ্যা বলতে বোঝায় যে জনসংখ্যা কোনো দেশের সম্পদ ও সুযোগের পূর্ণ সদ্ব্যবহারের নিশ্চয়তা দেয়। অর্থাৎ কাম্য জনসংখ্যা দেশের জন্য আশীর্বাদ। তবে অতিরিক্ত জনসংখ্যাকেও পর্যাপ্ত প্রশিক্ষণের মাধ্যমে মানবসম্পদ হিসেবে গড়ে তুলতে পারলে তারাও আশীর্বাদ হিসেবে বিবেচিত হয়।"
        },
        {
          "label": "গ",
          "question": "উদ্দীপকে 'স্লোগান-২ কোন সমস্যার উত্তরণ? তার পিছনের কারণ ব্যাখ্যা করো।",
          "explanation": "উদ্দীপকের স্লোগান-২ হচ্ছে নিরক্ষরতা সমস্যা উত্তরণ। নিরক্ষরতা কথাটির উদ্ভব ঘটেছে 'নিরক্ষর', শব্দ থেকে। 'নিরক্ষর' এর শাব্দিক অর্থ হলো সাক্ষরজ্ঞানের অভাব। সাক্ষরতার আধুনিক ধারণা অনুযায়ী মাতৃভাষায় পড়তে, লিখতে পারা, দৈনন্দিন হিসাব করতে পারা এবং লিখে রাখার ক্ষমতাই হলো সাক্ষরতা। যিনি উল্লিখিত তিনটি যোগ্যতার অধিকারী নন তিনি নিরক্ষর। মূলত নিরক্ষর হলো সেই ব্যক্তি যে লিখতে-পড়তে পারে না। আর অক্ষর জ্ঞানের অভাবই হলো নিরক্ষরতা উদ্দীপকের স্লোগান-২ এ বলা হয়েছে, \"সাক্ষরতা হলো দুর্দশা থেকে আশা পর্যন্ত একটি সেতু\"। যা নিরক্ষরতা সমস্যার উত্তরণকেই নির্দেশ করে। কেননা সাক্ষরতা হলো নিরক্ষরতার বিপরীত রূপ। বাংলাদেশে নিরক্ষরতার অন্যতম প্রধান কারণ হলো দারিদ্র্য। দারিদ্র্যের কারণে অনেক পিতামাতা সন্তানদের সুষ্ঠুভাবে, লেখাপড়া শেখাতে পারে না। তবে যাদের সামর্থ আছে তারা পুত্র সন্তানের শিক্ষাকে প্রাধান্য, এবং কন্যাসন্তানের শিক্ষার প্রতি নেতিবাচক মনোভাব পোষণ করে। যা নিরক্ষরতার আরও একটি গুরুত্বপূর্ণ কারণ। এ দেশে নিরক্ষরতার পিছনে বিদ্যালয়ের অনুন্নত পরিবেশ যেমন দায়ী তেমনিভাবে দক্ষ ও প্রশিক্ষণপ্রাপ্ত শিক্ষকের অভাব, অবকাঠামোগত সুযোগ-সুবিধার অভাব ইত্যাদিও অনেকাংশে দায়ী। এছাড়া গ্রামীণ জনগণের মধ্যে যারা অপেক্ষাকৃত দরিদ্র তারা সন্তানদের বিদ্যালয়ে পাঠানোর চেয়ে কৃষিকাজে নিয়োজিত করাকে বেশি লাভজনক মনে করে, যা নিরক্ষরতার আরও একটি উল্লেখযোগ্য কারণ। সর্বোপরি জনসংখ্যা বৃদ্ধির উচ্চহার, সরকারি ও বেসরকারি উদ্যোগের সমন্বয়ের অভাব, গতানুগতিক শিক্ষা পদ্ধতি প্রভৃতিকে নিরক্ষরতার কারণ হিসেবে উল্লেখ করা যায়।"
        },
        {
          "label": "ঘ",
          "question": "উদ্দীপকে স্লোগান-১-এর ১টির প্রভাবে বর্তমানে বাংলাদেশে মানুষের মধ্যে শ্বাসকষ্ট, অ্যাজমা, চোখ ব্যথা ইত্যাদি দেখা যাচ্ছে।",
          "explanation": "উদ্দীপকের স্লোগান-১ পরিবেশগত সমস্যাকে নির্দেশ করে। পরিবেশগত সমস্যার ১টি ধরন তথা বায়ু দূষণের প্রভাবে বর্তমানে বাংলাদেশের মানুষের মধ্যে শ্বাসকষ্ট, অ্যাজমা চোখ ব্যথা ইত্যাদি দেখা যাচ্ছে। পরিবেশগত সমস্যা বলতে পরিবেশের বিভিন্ন উপাদানের দূষণের মাধ্যমে সৃষ্ট সমস্যাকে বোঝায়। এসব সমস্যার মধ্যে বায়ু দূষণ, শব্দ দূষণ, মাটি দূষণ, পানি দূষণ ইত্যাদি উল্লেখযোগ্য। উদ্দীপকের স্লোগান- ১ এ বলা হয়েছে, \"নিঃশ্বাস নিন, গাছকেও একটু আনন্দ দিন\", যা মূলত পরিবেশের ভারসাম্য রক্ষার বিষয়কে ইঙ্গিত করছে। কেননা বায়ু দূষণের মতো পরিবেশগত সমস্যার ফলে বায়ুমণ্ডলে কার্বনের পরিমাণ বৃদ্ধি পায়, যা গাছের জন্য আনন্দদায়ক নয়। আর স্লোগানটির মাধ্যমে উক্ত পরিবেশগত সমস্যা প্রতিরোধের ইঙ্গিত করা হয়েছে। পরিবেশগত সমস্যার অন্যতম ধরন বায়ু দূষণের, অনেকগুলো ক্ষতিকর প্রভাব রয়েছে। যেমন- হৃদরোগ, শ্বাসকষ্ট, ফুসফুস ক্যান্সার, উচ্চ রক্তচাপ, অ্যাজমা, হাঁপানি, মাইগ্রেন প্রভৃতি রোগ বায়ু দূষণের প্রত্যক্ষ ও পরোক্ষ প্রভাবে সৃষ্টি হয়। যেমনটি বাংলাদেশের জনগণের মধ্যেও দেখা যায় বলে প্রশ্নে উল্লেখ করা হয়েছে। বায়ু দূষণ প্রতিকারের জন্য বিভিন্ন সরকারি, বেসরকারি সংস্থা এবং জনগণকে উদ্যোগী ও সচেতন হতে হবে। এজন্য বেশি করে গাছ লাগাতে হবে এবং অপ্রয়োজনে বৃক্ষ নিধন বন্ধ করতে হবে। ত্রুটিপূর্ণ ও কালো ধোঁয়া নিঃসরণকারী যানবাহন নিষিদ্ধ করতে হবে। কলকারখানার ধোঁয়া যাতে বায়ু দূষণ করতে না পারে সেজন্য উন্নত প্রযুক্তি ব্যবহার করতে হবে। বায়ু দূষণ নিরোধ নতুন আইন প্রণয়ন ও বিদ্যমান আইনের যথাযথ বাস্তবায়ন নিশ্চিত করতে হবে। সর্বোপরি, সরকার ও জনগণের সদিচ্ছা ও সচেতন আচরণের মাধ্যমে বায়ু দূষণের প্রতিকার সম্ভব বলে আমি মনে করি।"
        }
      ]
    },
    {
      "number": "10",
      "uddipok": "",
      "tag": "VNSC 23",
      "sub_questions": [
        {
          "label": "ক",
          "question": "পল্লী মঙ্গল সমিতির কাজ কী?",
          "explanation": "'পল্লী মঙ্গল সমিতি'র কাজ হচ্ছে- গ্রাম অঞ্চলের দরিদ্র জনগোষ্ঠীর আর্থ-সামাজিক উন্নয়নে পরিকল্পনা প্রণয়ন ও তার বাস্তবায়ন।"
        },
        {
          "label": "খ",
          "question": "কাজের বিনিময়ে খাদ্য কর্মসূচির লক্ষ্য ও উদ্দেশ্য কী?",
          "explanation": "পল্লি অঞ্চলের মানুষের জন্য কাজের সুযোগ সৃষ্টির পাশাপাশি অভাবগ্রস্ত এলাকাগুলোতে খাদ্যশস্যের সরবরাহ ও প্রাপ্যতা নিশ্চিত করা কাজের বিনিময়ে খাদ্য কর্মসূচির লক্ষ্য এবং উদ্দেশ্য। কাজের বিনিময়ে খাদ্য কর্মসূচির মূল লক্ষ্য হচ্ছে- বিভিন্ন দাতা দেশ, সংস্থা এবং সরকারের নিজস্ব তহবিল থেকে প্রাপ্ত খাদ্যশস্য ত্রাণ হিসেবে বিতরণ না করে কাজের বিনিময়ে তা বিতরণ করা। পাশাপাশি গ্রামীণ অবকাঠামো নির্মাণ, সেচ ব্যবস্থার উন্নয়ন ও কৃষি উৎপাদন বৃদ্ধির মাধ্যমে কর্মসংস্থানের সুযোগ সৃষ্টি করা।"
        },
        {
          "label": "গ",
          "question": "উদ্দীপকের তথ্য কণিকা-১ কোন সংস্থাকে নির্দেশ করছে? তার কার্যাবলি ব্যাখ্যা করো।",
          "explanation": "উদ্দীপকের তথ্য কণিকা-১ বাংলাদেশের অন্যতম বেসরকারি সংস্থা ব্র্যাককে নির্দেশ করছে। আর্থ-সামাজিক উন্নয়নে সংস্থাটি বহুমুখী কর্মকাণ্ড পরিচালনা করে। বাংলাদেশের স্বাধীনতার পর যুদ্ধবিধ্বস্ত দেশের নিঃস্ব মানুষের জন্য জরুরি ও তাৎক্ষণিক সাহায্য এবং পুনর্বাসনের লক্ষ্যে ১৯৭২ সালে ফজলে হাসান আবেদের উদ্যোগে ব্র্যাক প্রতিষ্ঠিত হয়। উদ্দীপকের তথ্য কণিকা-১-এ ব্র্যাক প্রতিষ্ঠা বিষয়ক এ তথ্যই তুলে ধরা হয়েছে। প্রতিষ্ঠার পর থেকেই এদেশের মানুষের আর্থ-সামাজিক উন্নয়নে ব্র্যাক নানামুখী কার্যক্রম পরিচালনা করছে। ব্র্যাকের প্রধান কার্যক্রম হলো গ্রামের ভূমিহীন দরিদ্রদের মধ্যে বিভিন্ন উপার্জনমূলক কাজের জন্য স্বল্প সুদে ঋণদান করা। এতে ব্র্যাকের সব উদ্যোগের মূলে রয়েছে গ্রাম সংগঠন।. গ্রাম সংগঠনগুলো সদস্যদের সামাজিক সহায়তা এবং ক্ষুদ্র ঋণ সেবা প্রদান করে থাকে। ব্র্যাক পরিচালিত দরিদ্র শিশুদের জন্য উপ-আনুষ্ঠানিক শিক্ষা একটি অত্যন্ত গুরুত্বপূর্ণ কর্মসূচি। যারা কোনোদিন বিদ্যালয়ের চৌকাঠ মাড়াতে পারত না ব্র্যাক সেসব দরিদ্র শিশুদের জন্য বিনা বেতনে এবং বিনামূল্যে বই-খাতা, শ্লেট, পেন্সিল সরবরাহ করে শিক্ষাদানের ব্যবস্থা করছে। এছাড়া খাবার স্যালাইন তৈরি, শিশুদের টিকাদান ও ভিটামিন 'এ' বিতরণ, পরিবার পরিকল্পনা, পুষ্টি ও পয়ঃনিষ্কাশন প্রভৃতি কর্মসূচি গ্রহণ করে ব্র্যাক গ্রামীণ মানুষের স্বাস্থ্য ও পরিবেশের উন্নয়নের ক্ষেত্রেও গুরুত্বপূর্ণ ভূমিকা পালন করে চলেছে।"
        },
        {
          "label": "ঘ",
          "question": "উদ্দীপকের তথ্য কণিকা-২ কোন সংস্থাকে নির্দেশ করছে? সামাজিক উন্নয়নে উভয় সংস্থার সমন্বিত গুরুত্ব বিশ্লেষণ করো।",
          "explanation": "উদ্দীপকের তথ্য কণিকা-২ বাংলাদেশ পল্লি উন্নয়ন বোর্ডকে নির্দেশ করছে। ষাটের দশকে প্রবর্তিত 'কুমিল্লা মডেল' বাস্তবায়নের লক্ষ্যে স্বাধীনতার পর 'সমন্বিত পল্লি উন্নয়ন কর্মসূচি' (আইআরডিপি) গ্রহণ করা হয়। আইআরডিপির মূল লক্ষ্য ছিল গ্রামীণ মাঝারি, ক্ষুদ্র ও প্রান্তিক কৃষকদেরকে সমবায় সমিতির আওতায় সংগঠিত করে কৃষি আধুনিকায়ন, উৎপাদন বৃদ্ধি এবং খাদ্যে স্বয়ংসম্পূর্ণতা অর্জন করা। পরবর্তী সময়ে ১৯৭৫ সালে নারী উন্নয়নের লক্ষ্যে বিশেষ প্রকল্প চালু করা হয়। আইআরডিপিকে সরকার ১৯৮২ সালে এক অধ্যাদেশের মাধ্যমে জাতীয় কর্মসূচি হিসেবে আখ্যায়িত করে 'বাংলাদেশ পল্লি উন্নয়ন বোর্ড' গঠন করে। উদ্দীপকে বলা হয়েছে, স্বাধীনতার পরবর্তী সময় থেকে গ্রামীণ দরিদ্র জনগণের আর্থ-সামাজিক উন্নয়নে কাজ করে। পরবর্তী সময়ে ১৯৭৫ সালে মহিলা উন্নয়নের লক্ষ্যে বিশেষ প্রকল্প গ্রহণ করে। এসব তথ্য উপরে আলোচিত বাংলাদেশ পল্লি উন্নয়ন বোর্ডকেই নির্দেশ করে। সামাজিক উন্নয়নে তথ্য কণিকা-১ দ্বারা নির্দেশিত বেসরকারি সংস্থা এবং তথ্য কণিকা-২-এ নির্দেশিত সরকারি সংস্থার সমন্বিত কার্যক্রম অতীব প্রয়োজনীয়। সরকারি ও বেসরকারি সংস্থার সমন্বয়ের মাধ্যমে দেশে কর্মসংস্থান সৃষ্টি করে দারিদ্র্য বিমোচনের মাধ্যমে বেকার সমস্যা দূর করা সম্ভব। কেননা সরকারি সংস্থা এককভাবে যে সামান্য সংখ্যক কর্মসংস্থান সৃষ্টি করে তা এ বৃহৎ জনগোষ্ঠীর দেশে খুবই নগণ্য। তাই এক্ষেত্রে সরকারি ও বেসরকারি সমন্বয়ের মাধ্যমে যৌথভাবে দেশের বেকার লোকদের কর্মসংস্থান বৃদ্ধি করে বেকার সমস্যা দূর করা যায়। বাংলাদেশে আয়তনের তুলনায় জনসংখ্যা অনেক বেশি। তাই দেশের সামাজিক উন্নয়নের জন্য এ জনসংখ্যা নিয়ন্ত্রণ প্রয়োজন। এক্ষেত্রে সরকারি সংস্থা ও বেসরকারি সংস্থা যৌথ উদ্যোগের মাধ্যমে দেশের জনগণকে সচেতন করে জনসংখ্যা নিয়ন্ত্রণের জন্য বিভিন্ন ধরনের সভা, সেমিনারের আয়োজন করে থাকে। এছাড়া বেসরকারি বিভিন্ন সংস্থা জনসংখ্যা নিয়ন্ত্রণের বিভিন্ন উপকরণ সরবরাহ করার মাধ্যমে দেশের জনসংখ্যা নিয়ন্ত্রণের পদক্ষেপ গ্রহণ করা হয়। সরকারি ও বেসরকারি উদ্যোগের সমন্বয়ের মাধ্যমেই সমাজের জনগণের জানমালের নিরাপত্তা বিধান করা যায়। সামাজিক উন্নয়নের ক্ষেত্রে সমাজের প্রত্যেকটি ব্যক্তিকেই সম্পৃক্ত করা অত্যাবশ্যক। কারও একক প্রচেষ্টায় সামাজিক উন্নয়ন প্রায় অসম্ভব। সামাজিক উন্নয়নের ক্ষেত্রে সরকারি ও বেসরকারি সমন্বয়ের মাধ্যমেই দেশের জনগণ লাভজনক ক্ষেত্রে অর্থ বিনিয়োগ করতে পারে। এক্ষেত্রে বিনিয়োগকারীরা সরকারের নিকট থেকে ঋণ গ্রহণের মাধ্যমে বেসরকারি সংস্থার সহযোগিতায় অর্থ বিনিয়োগ করতে আগ্রহী হয়। উপরের আলোচনার প্রেক্ষিতে আমরা বলতে পারি যে, সামাজিক উন্নয়নে সরকারি ও বেসরকারি সংস্থার সমন্বিত কার্যক্রমের গুরুত্ব অপরিসীম।"
        }
      ]
    },
    {
      "number": "11",
      "uddipok": "কেয়া তার ভাইয়ের কর্মস্থল নওগাঁয় বেড়াতে যায়। সেখানে ধর্মপাল নির্মিত একটি বিহার দেখে যেটা বাংলাদেশের নালন্দা বলে পরিচিত। তাছাড়া সে আরও কয়েকটি বিখ্যাত স্থান ঘুরে দেখে।",
      "tag": "VNSC 23",
      "sub_questions": [
        {
          "label": "ক",
          "question": "ঐতিহাসিক সমাজবিজ্ঞান কাকে বলে?",
          "explanation": "সমাজবিজ্ঞানের যে শাখায় প্রাচীন সমাজ, সমাজের উদ্ভব, বিকাশ এবং বর্তমান সমাজের জীবনযাত্রা সম্পর্কে গবেষণা করা হয় তাকে ঐতিহাসিক সমাজবিজ্ঞান বলে।"
        },
        {
          "label": "খ",
          "question": "সংকর ধাতুর যুগ কোনটি? ব্যাখ্যা করো।",
          "explanation": "পাথরের যুগ ও লৌহ যুগের মধ্যবর্তী প্রযুক্তিগত যুগকে ব্রোঞ্জ বা সংকর ধাতুর যুগ বলা হয়। সম্ভবত সুমেরীয় সভ্যতায় সর্বপ্রথম তামার সাথে টিন মিশিয়ে ব্রোঞ্জ তৈরির প্রক্রিয়া শুরু হয়। ব্রোঞ্জ যুগের অধিকাংশ ধাতব দ্রব্য উক্ত শংকর ধাতু দিয়ে তৈরি বলে একে শংকর ধাতুর যুগও বলা হয়। এ যুগকে প্রথম ধাতুর যুগ হিসেবে আখ্যায়িত করা হয়। এ যুগে ব্রোঞ্জ ধাতু দিয়ে নানা ধরনের যন্ত্রপাতি ও অস্ত্র তৈরি করা হয়। খ্রিষ্টপূর্ব ৩০০০ অব্দের কাছাকাছি সময়ে নিকট প্রাচ্যে এ যুগের সূচনা ঘটে। আর খ্রিষ্টপূর্ব ১২০০ অব্দে লৌহ আবিষ্কারের সাথে সাথে এ যুগের অবসান ঘটে।"
        },
        {
          "label": "গ",
          "question": "উদ্দীপকে উল্লিখিত বিহারটির মতো আরেকটি বিহার তোমার পাঠ্যবইয়ের আলোকে ব্যাখ্যা করো।",
          "explanation": "উদ্দীপকে উল্লেখিত বিহার তথা পাহাড়পুর বিহারের মতো আরেকটি বিহার হলো শালবন বিহার। কুমিল্লা শহর হতে প্রায় ৮ কিলোমিটার পশ্চিমে ময়নামতি-লালমাই পাহাড়ের মধ্যবর্তী স্থানে ঐতিহাসিক ময়নামতি শালবন বিহারের ধ্বংসাবশেষ অবস্থিত। ময়নামতিতে খনন করে আবিষ্কৃত প্রত্নস্থানসমূহের মধ্যে শালবন বিহার সবচেয়ে গুরুত্বপূর্ণ। সাত শতকের শেষ বা আট শতকের শুরুতে দেব বংশীয় রাজা শ্রী ভবদেব এ বিহারটি নির্মাণ করেছিলেন। এ বিহারের প্রতিটি দিকের দেয়াল প্রায় ১৬৮ মিটার করে লম্বা। ১৬ ফুট চওড়া ও ৪-৬ ফুট উঁচু' দেওয়াল দ্বারা বেষ্টিত। বিহারের চারপাশে ১২০১২ ফুট বর্গাকারের সর্বমোট ১১৫টি কক্ষ আছে। এসব কক্ষে শিক্ষার্থী, ভিক্ষু এবং শ্রমণেরা বাস করতেন। একটা কক্ষ অন্য একটা কক্ষ হতে ৫.৫ ফুট প্রশস্ত দেওয়াল দ্বারা পৃথক। কক্ষগুলোতে কাঠের দরজা লাগানোর ব্যবস্থা ছিল। চারদিকের কক্ষগুলোর সামনে ৮.৫ ফুট চওড়া বারান্দা আছে। প্রত্যেক কক্ষে বুদ্ধমূর্তি ও নিত্যব্যবহার্য ক্ষুদ্র ক্ষুদ্র আসবাবপত্র রাখার জন্য দেওয়ালের গায়ে কুলঙ্গী আছে। ময়নামতি জাদুঘরে সংরক্ষিত প্রাচীন কীর্তিসমূহের অধিকাংশ এ বিহারের কক্ষগুলোতে পাওয়া গেছে। কয়েকটি কক্ষে ইটের তৈরি বেদীর চিহ্ন আছে। এসব বেদী পূজার কাজে ব্যবহৃত হতো। ময়নামতির শালবন বিহার ধ্বংসস্তূপ হতে সর্বমোট ৬টি তাম্রফলক, ৩টি স্বর্ণ মুদ্রা, ৬টি স্বর্ণের দুল, ২২৪টি রূপার মুদ্রা, ব্রোঞ্জের কাসকেট, বহু বুদ্ধ ও বৌদ্ধ দেব-দেবীর মূর্তি, কাদামাটির থালা-বাসন, হাঁড়ি, কারুকার্য খচিত ইট ইত্যাদি পাওয়া গেছে।"
        },
        {
          "label": "ঘ",
          "question": "উদ্দীপকে কেয়া যে স্থানে বেড়াতে গিয়েছে সেটা কোন প্রত্নতাত্ত্বিক স্থান? উক্ত স্থানের ঐতিহাসিক নিদর্শনসমূহ বিশ্লেষণ করো।",
          "explanation": "উদ্দীপকে কেয়া যে স্থানে বেড়াতে গিয়েছে সেটি বাংলাদেশের অন্যতম প্রত্নতাত্ত্বিক স্থান পাহাড়পুরকে নির্দেশ করছে। অষ্টম শতাব্দীতে বরেন্দ্রভূমিতে সোমপুর নামক স্থানে পালবংশের দ্বিতীয় শাসক রাজা ধর্মপাল এক মহাবিহার প্রতিষ্ঠা করেন। বাংলাদেশের নওগাঁ জেলার বদলগাছী সদর উপজেলার অন্তর্গত পাহাড়পুর নামক স্থানে উক্ত বিহারের ধ্বংসাবশেষ আবিষ্কৃত হয়েছে, যা পাহাড়পুর বা সোমপুর বিহার নামে পরিচিত। উদ্দীপকের কেয়া তার ভাইয়ের কর্মস্থল নওগাঁয় বেড়াতে গিয়ে ধর্মপাল নির্মিত যে বিহার দেখে তা পাহাড়পুর বিহারকেই নির্দেশ করছে। পাহাড়পুর বিহারে প্রাপ্ত ঐতিহাসিক নিদর্শনসমূহ বাংলাদেশের সমাজ ও সভ্যতার ইতিহাসের একটি গুরুত্বপূর্ণ উৎস। পাহাড়পুরে উদ্ধারকৃত প্রাচীন সম্পদের মধ্যে প্রস্তর মূর্তি অন্যতম। বৌদ্ধমূর্তি ছাড়াও হিন্দুদের অনেক দেবীর মূর্তি পাওয়া গিয়েছে এখানে। প্রস্তর মূর্তি ছাড়াও পাহাড়পুরে অনেকগুলো পোড়ামাটির ফলক পাওয়া গিয়েছে। কিছু পোড়ামাটির ফলকে বৌদ্ধ ও ব্রাহ্মণ দেব-দেবীর চিহ্ন দেখা যায়। একদিকে যেমন পদ্মপাণি, মঞ্জুশ্রী ইত্যাদি মহাযানপন্থি বৌদ্ধ দেব-দেবীর মূর্তি পাওয়া গিয়েছ অন্যদিকে শিব, ব্রহ্ম, বিষ্ণু, গণেশ, সূর্য প্রভৃতি ব্রাহ্মণ দেবতার মূর্তিও স্থান পেয়েছে। পাহাড়পুরে অসংখ্য মুদ্রাও আবিষ্কৃত হয়েছে, যার প্রায় অধিকাংশ মুদ্রাই মুসলিম আমলের। এখানে বাগদাদের প্রসিদ্ধ খলিফা হারুন-অর রশীদের একটি রৌপ্যমুদ্রাও পাওয়া গিয়েছে। বাংলার সঙ্গে বাগদাদের যে বাণিজ্যিক সম্পর্ক ছিল এ মুদ্রা তাই প্রমাণ করে। পাহাড়পুরের বেশির ভাগ মুদ্রাই ষোড়শ শতাব্দীর। পরিশেষে বলা যায়, পাহাড়পুর আবিষ্কৃত প্রত্নতাত্ত্বিক নিদর্শনসমূহ তৎকালীন মানুষের পুরকৌশল ও স্থাপত্যবিদ্যার উৎকর্ষকে ফুটিয়ে তোলে।"
        }
      ]
    }
  ]
}