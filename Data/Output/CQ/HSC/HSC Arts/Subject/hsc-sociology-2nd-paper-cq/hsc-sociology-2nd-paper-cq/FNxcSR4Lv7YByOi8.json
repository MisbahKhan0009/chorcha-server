{
  "title": "ঢাকা, কুমিল্লা, যশোর ২০২২",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "রফিক সাহেব ক্লাসে এমন কিছু চিন্তাবিদের নাম বললেন যাদের গবেষণা কিংবা চিন্তা চেতনা বাংলাদেশের সমাজ ও সংস্কৃতি জানতে সহায়ক ভূমিকা পালন করে। পরবর্তীতে ব্রিটিশ শাসনামলে এ ধারা আরও সমৃদ্ধ হয়। আধুনিককালে জনসংখ্যা বৃদ্ধি, অপরাধ প্রবণতা সম্পর্কে। জানতে এই বিষয়টি কার্যকরী ভূমিকা পালন করছে। এই বিষয়ের জ্ঞান দ্বারাই যেকোনো সামাজিক পরিকল্পনা প্রণয়ন করা সম্ভব।",
      "tag": "DB, CB, JB 22",
      "sub_questions": [
        {
          "label": "ক",
          "question": "বাংলাদেশে সমাজবিজ্ঞানের জনক কে?",
          "explanation": "বাংলাদেশের সমাজবিজ্ঞানের জনক অধ্যাপক ড. এ. কে. নাজমুল করিম।"
        },
        {
          "label": "খ",
          "question": "সমাজবিজ্ঞান চর্চায় ঢাকা বিশ্ববিদ্যালয়ের ভূমিকা ব্যাখ্যা করো।",
          "explanation": "ঢাকা বিশ্ববিদ্যালয়ে সমাজবিজ্ঞান বিভাগ প্রতিষ্ঠার মাধ্যমে বাংলাদেশে সমাজবিজ্ঞান চর্চার চূড়ান্ত প্রাতিষ্ঠানিক ভিত্তি রচিত হয়। ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে 'সমাজবিজ্ঞান বিভাগ' নামে একটি স্বতন্ত্র বিভাগ আনুষ্ঠানিকভাবে যাত্রা শুরু করে। পরবর্তী সময়ে এ বিশ্ববিদ্যালয়কে কেন্দ্র করে পর্যায়ক্রমে বিভিন্ন বিশ্ববিদ্যালয়ে সমাজবিজ্ঞান বিভাগ প্রতিষ্ঠিত হয়। ফলে বাংলাদেশে সমাজবিজ্ঞান চর্চার ব্যাপক দ্বার উন্মোচিত হয়। যেহেতু ঢাকা বিশ্ববিদ্যালয়কে কেন্দ্র করে বাংলাদেশে সমাজবিজ্ঞানের প্রাতিষ্ঠানিক পঠন-পাঠন ও আলোচনা বিস্তৃতি লাভ করেছে সেহেতু বলা যায়, বাংলাদেশে সমাজবিজ্ঞান চর্চায় ঢাকা বিশ্ববিদ্যালয়ের ভূমিকা অপরিসীম ।"
        },
        {
          "label": "গ",
          "question": "উদ্দীপকের আলোকে বাংলাদেশে সমাজবিজ্ঞান চর্চার পটভূমি ব্যাখ্যা করো।",
          "explanation": "বাংলাদেশে সমাজবিজ্ঞান চর্চার পটভূমি রচনায় বিভিন্ন সমাজচিন্তাবিদের নিবন্ধ ও গ্রন্থসমূহ গুরুত্বপূর্ণ অবদান রেখেছে। ভারতীয় উপমহাদেশে সমাজচিন্তার ইতিহাস প্রায় দু'হাজার বছরের পুরোনো। মৌর্য যুগের কূটনীতিবিদ কৌটিল্যের 'অর্থশাস্ত্র', গুপ্ত যুগের দার্শনিক বাৎসায়নের 'কামসূত্র', সুলতান মাহমুদের সভাসদ ও পারস্যের পণ্ডিত আবু রাইহান আল-বেরুনির 'ভারততত্ত্ব', মুঘল যুগের ইতিহাসবিদ আবুল ফজলের আইন-ই-আকবরি', 'আকবরনামা' ইত্যাদি গ্রন্থে উপমহাদেশ তথা বাংলাদেশের সমাজ ও সংস্কৃতির চমৎকার বিবরণ পাওয়া যায়। ব্রিটিশ শাসনামলে স্কটিশ ইতিহাসবিদ ও ইন্ডিয়ান সিভিল সার্ভিসের সদস্য উইলিয়াম উইলসন হান্টারের সম্পাদনায় সামাজিক তথ্যের আকর গ্রন্থ 'The Imperial Gazetteer' প্রকাশিত হলে উপমহাদেশের সমাজ সম্পর্কিত চিন্তাধারা নতুন গতি লাভ করে। ব্রিটিশদের পাশাপাশি বাঙালি বুদ্ধিজীবীরাও তাদের নানা রচনায় সমকালীন রাজনীতি, অর্থনীতি, ইতিহাস ও প্রথা-পদ্ধতির ছবি ফুটিয়ে তুলেছিলেন। এসব রচনার মধ্যে বঙ্কিমচন্দ্র চট্টোপাধ্যায়ের 'লোকরহস্য', ঈশ্বরচন্দ্র বিদ্যাসাগরের 'বোধোদয়' ইত্যাদি উল্লেখযোগ্য। বিশের দশকে প্রতিষ্ঠিত শিখা গোষ্ঠীর অন্তর্ভুক্ত লেখকদের রচনাও বাংলাদেশে সমাজবিজ্ঞান চর্চার পটভূমি তৈরি করে দিয়েছিল। | উদ্দীপকের রফিক স্যার সমাজবিজ্ঞান চর্চার পটভূমিতে এমন চিন্তাবিদদের প্রতিই ইঙ্গিত করেছেন। কেননা তিনি ক্লাসে যেসব চিন্তাবিদের নাম বলেন | তাদের চিন্তা-চেতনা বাংলাদেশের সমাজ ও সংস্কৃতির স্বরূপ জানতে সহায়তা করেছে।"
        },
        {
          "label": "ঘ",
          "question": "উদ্দীপকে সমাজবিজ্ঞান পাঠের প্রয়োজনীয়তা যথাযথভাবে প্রতিফলিত হয়েছে— উক্তিটি মূল্যায়ন করো।",
          "explanation": "উদ্দীপকে সমাজবিজ্ঞান পাঠের প্রয়োজনীয়তা যথাযথভাবে প্রতিফলিত হয়েছে— উক্তিটি যথার্থ নয়। উদ্দীপকে বলা হয়েছে, আধুনিককালে জনসংখ্যা বৃদ্ধি, অপরাধপ্রবণতা সম্পর্কে জানতে এ বিষয়টি তথা সমাজবিজ্ঞান কার্যকরী ভূমিকা পালন করছে। এছাড়া সমাজবিজ্ঞানের জ্ঞান দ্বারা যেকোনো সামাজিক পরিকল্পনা প্রণয়ন করা সম্ভব। এগুলো সমাজবিজ্ঞান পাঠের কতিপয় গুরুত্ব তুলে ধরলেও তা বিষয়টির সামগ্রিক প্রয়োজনীয়তার বহিঃপ্রকাশ নয়। বস্তুত সমাজবিজ্ঞান পাঠের সবচেয়ে গুরুত্বপূর্ণ প্রয়োজনীয়তা হলো সামাজিক জীবনের কার্যাবলি ও তার কারণ সম্পর্কে যথাযথ এবং পূর্ণাঙ্গ ধারণা লাভ করা। সমাজের মানুষের আচার-অনুষ্ঠান, রীতিনীতি, মূল্যবোধ, প্রথা-প্রতিষ্ঠান সম্পর্কে গভীর অনুসন্ধানের জন্য সমাজবিজ্ঞানের জ্ঞান প্রয়োজন। পরিবার, | বিবাহ ও জ্ঞাতিসম্পর্কের ভূমিকা অনুধাবনেও সমাজবিজ্ঞানের জ্ঞান একান্ত প্রয়োজন। সমাজবিজ্ঞান অধ্যয়নের মাধ্যমে সামাজিক পরিবেশ সম্পর্কে | পুঙ্খানুপুঙ্খভাবে জানা যায়। সমাজের বিভিন্ন শ্রেণি-পেশার মানুষ, তাদের সম্পর্ক, গোষ্ঠী আচরণ প্রভৃতি সম্পর্কে জানতেও সমাজবিজ্ঞানের জ্ঞান অপরিহার্য। পাশাপাশি যেকোনো সামাজিক সমস্যার স্বরূপ উদ্ঘাটন ও সমাধানের পথ রচনায় সমাজবিজ্ঞানের জ্ঞান সহায়ক ভূমিকা পালন করে। সমাজবিজ্ঞান অধ্যয়নের মাধ্যমে সামাজিক পরিবর্তনের গতি-প্রকৃতি অনুধাবন ও স্বরূপ উদ্ঘাটন করা সম্ভব। এছাড়া দারিদ্র্য দূরীকরণ এবং এ সম্পর্কে বিভিন্ন পরিকল্পনা গ্রহণ ও বাস্তবায়নেও সমাজবিজ্ঞান সহায়ক ভূমিকা রাখে। সর্বোপরি সামাজিক মানুষকে অধিকার ও দায়িত্ববোধে • সচেতন করার পাশাপাশি সুনাগরিকের গুণাবলি অর্জনে সমাজবিজ্ঞান সহায়ক ভূমিকা পালন করে । পরিশেষে বলা যায়, সমাজবিজ্ঞান যেহেতু সমাজের পূর্ণাঙ্গ জ্ঞান সেহেতু সমাজকাঠামো ও মানুষের সমাজজীবন সম্পর্কে পুঙ্খানুপুঙ্খ জ্ঞান অর্জনের জন্য সমাজবিজ্ঞানের প্রয়োজনীয়তা অপরিসীম। উদ্দীপকে এ বিষয়টি যথাযথভাবে ফুটে উঠেনি।"
        }
      ]
    },
    {
      "number": "2",
      "uddipok": "শিউলি গ্রামের দুস্থ মহিলা। দিনমজুর স্বামীর রোজগারে সন্তানদের নিয়ে অনাহারে অর্ধাহারে দিন কাটাতে হতো। অতঃপর স্থানীয় একটি বেসরকারি সংস্থা থেকে কিছু নগদ অর্থ নিয়ে হাঁস- মুরগির খামার গড়ে তোলে। এখন সে অনেকটা সচ্ছল। অন্যদিকে তার প্রতিবেশী বিউটি সংসারে একটু সচ্ছলতা আনার জন্য শিউলির মতো সংস্থা থেকে কিছু টাকা নিয়ে সেলাই মেশিন কিনে কাপড়। সেলাই করে পরিবারের আয় বৃদ্ধি করছে।",
      "tag": "DB, CB, JB 22",
      "sub_questions": [
        {
          "label": "ক",
          "question": "BARD-এর পূর্ণরূপ কী?",
          "explanation": "BARD-এর পূর্ণরূপ- 'Bangladesh Academy for Rural Development'."
        },
        {
          "label": "খ",
          "question": "কুমিল্লা মডেল বলতে কী বোঝায়?",
          "explanation": "বাংলাদেশ পল্লি উন্নয়ন একাডেমি (বার্ড) থেকে উদ্ভূত ও বিকশিত একটি গ্রামোন্নয়ন উদ্যোগ হলো 'কুমিল্লা মডেল'। 'কুমিল্লা মডেল' হলো কুমিল্লা জেলায় প্রয়োগকৃত এমন একটি কার্যক্রম, যা তৃণমূল পর্যায়ের জনগণ তথা কৃষকদের প্রত্যক্ষ অংশগ্রহণের মাধ্যমে ও সমবায়ের ভিত্তিতে কৃষি এবং পল্লি উন্নয়ন কার্যক্রম পরিচালনা করে থাকে। উন্নত কৃষি পদ্ধতির প্রসার, প্রযুক্তিগত উদ্ভাবনসমূহ প্রয়োগে কৃষকদের উৎসাহ দান, কৃষকদের প্রশিক্ষণ প্রদান, পুঁজিগঠনে উৎসাহ দান, ঋণপ্রাপ্তিতে সাহায্য প্রভৃতির মাধ্যমে কৃষকদের দক্ষতা বৃদ্ধি করে গ্রামীণ সমাজজীবনের সমস্যা সমাধান করা তথা সার্বিক গ্রামোন্নয়নই কুমিল্লা মডেলের মূল লক্ষ্য।"
        },
        {
          "label": "গ",
          "question": "উদ্দীপকে বেসরকারি সংস্থার যে কার্যক্রম প্রতিফলিত হয়েছে তা ব্যাখ্যা করো।",
          "explanation": "উদ্দীপকে বেসরকারি সংস্থার ঋণদানমূলক কার্যক্রম প্রতিফলিত হয়েছে। বেসরকারি সংস্থা বলতে এমন অলাভজনক স্বেচ্ছাসেবী সংস্থাকে বোঝায়, যা সামাজিক কল্যাণ ও জনগণের সামগ্রিক উন্নয়নের লক্ষ্যে গড়ে ওঠে। বেসরকারি সংস্থাসমূহ আর্থ-সামাজিক উন্নয়নের লক্ষ্যে বিভিন্ন ধরনের কার্যক্রম যেমন- গ্রামীণ উন্নয়ন, দারিদ্র্য বিমোচন, ঋণদান, কর্মসংস্থান সৃষ্টি, শিক্ষার উন্নয়ন, টিকাদান কর্মসূচি, পরিবার পরিকল্পনা বাস্তবায়ন প্রভৃতি পরিচালনা করে থাকে। ঋণ প্রদান কর্মসূচি বেসরকারি সংস্থার অন্যতম কার্যক্রম। গ্রামীণ আর্থ-সামাজিক অবস্থার উন্নয়নের লক্ষ্যে বেসরকারি সংস্থাগুলো বিভিন্ন খাতে ঋণ প্রদান করে থাকে। উদ্দীপকে দেখা যায়, গ্রামের দুস্থ মহিলা শিউলিকে দিনমজুর স্বামীর রোজগারে সন্তানদের নিয়ে অনাহারে, অর্ধাহারে দিন কাটাতে হতো। অতঃপর স্থানীয় একটি বেসরকারি সংস্থা থেকে কিছু নগদ অর্থ নিয়ে হাঁস-মুরগির খামার গড়ে তুলে এখন সে অনেকটা সচ্ছল। তার পতিবেশী বিউটিও একটি সংস্থা থেকে টাকা নিয়ে সেলাই মেশিন কিনে পরিবারের আয় বৃদ্ধি করেছে। পূর্বোক্ত আলোচনার সাথে তুলনা করলে বোঝা যায়, তাদের বিভিন্ন সংস্থা থেকে নগদ অর্থ গ্রহণ আর্থ-সামাজিক উন্নয়ন বেসরকারি সংস্থার ঋণদান কর্মসূচির সাথে সাদৃশ্যপূর্ণ। কেননা বেসরকারি সংস্থা ক্ষুদ্র ঋণ প্রদানের মাধ্যমে মানবসম্পদ উন্নয়ন ও দারিদ্র্য বিমোচনে ভূমিকা রাখে।"
        },
        {
          "label": "ঘ",
          "question": "নারীর কর্মসংস্থান সৃষ্টিতে উদ্দীপকে বর্ণিত সংস্থাটির ভূমিকা মূল্যায়ন করো।",
          "explanation": "নারীর কর্মসংস্থান সৃষ্টিতে উদ্দীপকে বর্ণিত সংস্থা তথা বেসরকারি সংস্থা প্রশিক্ষণ ও ঋণদানের মাধ্যমে গুরুত্বপূর্ণ ভূমিকা পালন করে। বেসরকারি সংস্থাসমূহ গ্রামাঞ্চলের অজ্ঞ, অশিক্ষিত, দরিদ্র নারী সমাজকে সহজ শর্তে ঋণদান এবং নানামুখী প্রশিক্ষণ কর্মসূচির মাধ্যমে শিক্ষিত ও স্বাবলম্বী করে গড়ে তুলছে। এই নারীরা সচেতন ও অর্থনৈতিকভাবে স্বাবলম্বী হওয়ায় পরিবার এবং সমাজে সিদ্ধান্ত গ্রহণ প্রক্রিয়ায় গুরুত্বপূর্ণ ভূমিকা রাখতে পারছে। গ্রামীণ নারীদের আর্থ-সামাজিক অবস্থা উন্নয়নের মাধ্যমে নারীর ক্ষমতায়ন বৃদ্ধি বেসরকারি সংস্থার অন্যতম উদ্দেশ্য। এ লক্ষ্যে বেসরকারি সংস্থা গ্রামীণ নারীদের আত্মকর্মসংস্থানের প্রতি গুরুত্ব প্রদান করে। এক্ষেত্রে বেসরকারি সংস্থাসমূহ নারীদেরকে বিভিন্ন ধরনের প্রশিক্ষণ প্রদান করে থাকে। যেমন- হাঁস-মুরগি পালন, ক্ষুদ্র ও কুটির শিল্প, মৎস্য চাষ, শাকসবজির বাগান করা প্রভৃতি। বেসরকারি সংস্থাগুলো শুধু প্রশিক্ষণ প্রদান নয়, বরং প্রশিক্ষণ শেষে সহজ শর্তে ঋণের ব্যবস্থাও করে থাকে। যার ফলে প্রশিক্ষণপ্রাপ্তরা স্বাবলম্বী হতে পারছে। এছাড়া বেসরকারি সংস্থাগুলো নারীদেরকে শিক্ষা, স্বাস্থ্য ও শিশু পরিচর্যার ওপর দক্ষ করে গড়ে তোলার জন্যও নানা ধরনের কার্যক্রম পরিচালনা করে। পরিশেষে বলা যায়, বেসরকারি সংস্থাসমূহ তাদের উন্নয়নমূলক কার্যক্রমের মাধ্যমে গ্রামীণ নারীদের আত্মকর্মসংস্থান ও স্বনির্ভর সমাজ গঠনে ভূমিকা রাখে।"
        }
      ]
    },
    {
      "number": "3",
      "uddipok": "দৃশ্যকল্প-১: প্রিয়া বাংলাদেশের ময়মনসিংহ অঞ্চলে বসবাসকারী একটি ক্ষুদ্র নৃগোষ্ঠীর সদস্য। কিছুদিন পূর্বে প্রিয়ার বিয়ে হয়েছে। স্বামীকে নিয়ে প্রিয়া বর্তমানে মায়ের বাড়িতে বসবাস করছে। দৃশ্যকল্প-২: পার্বত্য চট্টগ্রাম অঞ্চলে বসবাসকারী বিমলও একটি ক্ষুদ্র নৃগোষ্ঠীর সদস্য। বিয়ের পর বিমল তার স্ত্রীকে নিজ বাড়িতে এনে স্থায়ীভাবে বসবাস করছে। তাদের সামাজিক সংগঠন অত্যন্ত মজবুত।",
      "tag": "DB, CB, JB 22,MCPC 24",
      "sub_questions": [
        {
          "label": "ক",
          "question": "হেডম্যান' কোন নৃগোষ্ঠীর মৌজা প্রধান?",
          "explanation": "হেডম্যান' চাকমা নৃগোষ্ঠীর মৌজা প্রধান।"
        },
        {
          "label": "খ",
          "question": "জুম চাষ কেন নিষিদ্ধ করা হয়েছে? বুঝিয়ে লেখো।",
          "explanation": "পাহাড়ি বনভূমি, জীববৈচিত্র্য ও পরিবেশ রক্ষার জন্য জুম চাষ নিষিদ্ধ করা হয়েছে। বাংলাদেশে বসবাসরত অধিকাংশ ক্ষুদ্র নৃ-গোষ্ঠীর অর্থনীতির প্রধান ভিত্তি ছিল জুম চাষ। এর জন্য পাহাড়ি বনাঞ্চল কেটে ও পুড়িয়ে জমি তৈরি করা হতো। এ প্রক্রিয়াটি পরিবেশ ও জীববৈচিত্র্যের জন্য ক্ষতিকর এবং ঝুঁকিপূর্ণ। জুম চাষের ক্ষতিকর দিকগুলো হচ্ছে- ভূমিক্ষয়, জমির উর্বরতা হ্রাস, জীববৈচিত্র্য, হ্রাস, বন্য প্রাণীর চারণভূমি হ্রাস, উষ্ণতা বৃদ্ধি ইত্যাদি। পরিবেশের ওপর জুম চাষের এসর নেতিবাচক প্রভাবের কারণে সরকার জুম চাষ নিষিদ্ধ করেছে।"
        },
        {
          "label": "গ",
          "question": "দৃশ্যকল্প-১-এ কোন ক্ষুদ্র নৃগোষ্ঠীর কথা বলা হয়েছে? ব্যাখ্যা করো।",
          "explanation": "দৃশ্যকল্প-১-এ গারো ক্ষুদ্র নৃগোষ্ঠীর কথা বলা হয়েছে। গারোরা বাংলাদেশের অন্যতম ক্ষুদ্র নৃগোষ্ঠী। গারোরা অধিকাংশ বৃহত্তর ময়মনসিংহ অঞ্চলে বসবাস করেন। তারা বাঙালিদের থেকে ভিন্নভাবে পরিবার গঠন করেন। গারো পরিবার মাতৃসূত্রীয় অর্থাৎ গারোদের মধ্যে সম্পত্তি ও বংশ নাম মাতৃধারায় মাতা থেকে মেয়েতে বর্তায়। গারো দম্পতি স্ত্রীর বাবার গৃহে বসবাস করে অর্থাৎ সেখানে মাতৃবাস নীতি অনুসরণ করা হয়। গারো সমাজের প্রায় সব ক্ষেত্রে মায়ের কর্তৃত্ব বজায় থাকে। উদ্দীপকের দৃশ্যকল্প-১-এ দেখা যায়, প্রিয়া বাংলাদেশের ময়মনসিংহ অঞ্চলে বসবাসকারী একটি ক্ষুদ্র নৃগোষ্ঠীর সদস্য। বিয়ের পর স্বামীকে নিয়ে সে বর্তমানে মায়ের বাড়িতে বসবাস করছে। উপরে আলোচিত গারো ক্ষুদ্র নৃগোষ্ঠীর ভৌগোলিক অবস্থান এবং পরিবারের বিবাহোত্তর বাসস্থান নীতির সাথে প্রিয়ার নৃগোষ্ঠীর বৈশিষ্ট্য মিলে যায়। সুতরাং বোঝা যায়, উদ্দীপকে গারো ক্ষুদ্র নৃগোষ্ঠীর কথা বলা হয়েছে।"
        },
        {
          "label": "ঘ",
          "question": "উদ্দীপকে বর্ণিত প্রিয়া ও বিমল উভয়ই ক্ষুদ্র নৃগোষ্ঠীর সদস্য হলেও তাদের পরিবার ও বিবাহ ব্যবস্থা স্বতন্ত্র- মূল্যায়ন করো",
          "explanation": "উদ্দীপকে বর্ণিত প্রিয়া ও বিমল যথাক্রমে গারো এবং চাকমা ক্ষুদ্র নৃগোষ্ঠীর সদস্য। তাদের পরিবার ও বিবাহ ব্যবস্থায় স্বতন্ত্র বৈশিষ্ট্য বিদ্যমান। গারো সমাজ মাতৃতান্ত্রিক। তাই বিয়ের পর গারো দম্পতি স্ত্রীর বাবার গৃহে বসবাস করে। এ প্রেক্ষিতে দৃশ্যকল্প-১-এর প্রিয়া গারো নৃগোষ্ঠীর সদস্য। অন্যদিকে চাকমা পরিবার পিতৃতান্ত্রিক। বিয়ের পর চাকমা দম্পতি স্বামীর পিতৃগৃহে বসবাস করে। দৃশ্যকল্প-২-এর বিমল যেহেতু বিয়ের পর স্ত্রীকে নিজ বাড়িতে এনে রেখেছে সেহেতু বলা যায়, সে চাকমা নৃগোষ্ঠীর সদস্য। গারো সমাজে পারিবারিক সম্পত্তি ও বংশনাম মা থেকে মেয়েতে বর্তায়। সাধারণত মায়ের মৃত্যুর পর কনিষ্ঠা কন্যা সম্পত্তির উত্তরাধিকার লাভ করে। পক্ষান্তরে চাকমা সমাজে সন্তানদের বংশপরিচয় এবং সম্পত্তির উত্তরাধিকার পিতার সূত্র ধরে নির্ণীত হয়। পিতার মৃত্যুর পর পুত্র সন্তানেয়া সমান হারে সম্পত্তির মালিকানা পেলেও কন্যারা কোনো সম্পত্তি পায় না। গারোরা একই গোত্রে বিবাহ করতে পারে না এবং তাদের মধ্যে 'প্যারালাল কাজিন বিবাহ' নিষিদ্ধ। গারোদের মধ্যে একক বিবাহ বেশি দেখা যায় এবং বহু বিবাহ বা বিবাহ বিচ্ছেদ খুবই কম হয়। অন্যদিকে, চাকমা সমাজে অন্তর্বিবাহ ও বহির্বিবাহ উভয়ই প্রচলিত আছে। চাকমা সমাজে 'ক্রস কাজিন' ও 'প্যারালাল কাজিন' বিবাহ প্রচলিত থাকলেও আপন চাচাতো ভাইবোনের মধ্যে বিয়ের বিষয়ে সামাজিক বিধি-নিষেধ রয়েছে। 'পরিশেষে বলা যায়, গারো ও চাকমা ক্ষুদ্র নৃগোষ্ঠীর পরিবার এবং বিবাহ ব্যবস্থার মধ্যে নানাবিধ পার্থক্য রয়েছে।"
        }
      ]
    },
    {
      "number": "4",
      "uddipok": "শীতের শিশিরভেজা ভোরে ফাইয়াজ খালিপায়ে ফুল নিয়ে তার স্কুলে যাওয়ার জন্য বাসা থেকে বের হয়ে দেখতে পায়, রাস্তায়। অনেক মানুষ তার মতো ফুল নিয়ে শ্রদ্ধা জানানোর জন্য শহীদ মিনারের দিকে যাচ্ছে। ফাইয়াজের মন গর্বে ভরে যায় এ দৃশ্য দেখে। সে শ্রদ্ধায় স্মরণ করে যারা ভাষার জন্য রক্ত ঝরিয়েছিল।",
      "tag": "DB, CB, JB 22",
      "sub_questions": [
        {
          "label": "ক",
          "question": "যুক্তফ্রন্ট নির্বাচন কত সালে অনুষ্ঠিত হয়?",
          "explanation": "যুক্তফ্রন্ট তথা পূর্ব পাকিস্তানের প্রাদেশিক নির্বাচন অনুষ্ঠিত হয় ১৯৫৪ সালে।"
        },
        {
          "label": "খ",
          "question": "অপারেশন সার্চলাইট বলতে কী বোঝায়?",
          "explanation": "১৯৭১ সালের ২৫শে মার্চ রাতে পাকিস্তানি সেনাবাহিনী নিরস্ত্র বাঙালির ওপর যে নৃশংস হত্যাকাণ্ড চালায়, তা 'অপারেশন সার্চলাইট' নামে পরিচিত। বাঙালির স্বাধিকার আন্দোলনকে চিরতরে স্তব্ধ করার জন্য ইয়াহিয়ার নির্দেশে পাকিস্তানি সেনাবাহিনী ১৯৭১ সালের ২৫শে মার্চ রাতে নিরস্ত বাঙালির ওপর নির্মম হত্যাযজ্ঞ চালায়। বহু ছাত্র-শিক্ষকসহ কয়েক হাজার - মানুষকে তারা ঘুমন্ত অবস্থায় হত্যা করে। বাংলাদেশের ইতিহাসে ভয়াবহ এ রাত 'কালরাত্রি' নামে পরিচিত। পাকিস্তান সেনাবাহিনী এ হত্যা পরিকল্পনার নাম দিয়েছিল 'অপারেশন সার্চলাইট'।"
        },
        {
          "label": "গ",
          "question": "উদ্দীপকে কোন আন্দোলনের কথা বলা হয়েছে? ব্যাখ্যা করো।",
          "explanation": "উদ্দীপকে ১৯৫২ সালের ভাষা আন্দোলনের কথা বলা হয়েছে। ভাষা আন্দোলন বাঙালির স্বাধিকার আন্দোলনের প্রথম পদক্ষেপ। ১৯৪৭ সালে পাকিস্তান প্রতিষ্ঠার পর পরই শাসকগোষ্ঠী ভাষার প্রশ্নে বাঙালি সংস্কৃতির ওপর প্রবল আঘাত হানে। ১৯৪৮ সালের ২১ মার্চ ঢাকার রেসকোর্স ময়দানে (বর্তমান সোহরাওয়ার্দী উদ্যান) এবং ২৪ মার্চ ঢাকা বিশ্ববিদ্যালয়ের সমাবর্তনে পাকিস্তানের তৎকালীন গভর্নর জেনারেল মোহাম্মদ আলী জিন্নাহ ঘোষণা করেন, \"Urdu and only Urdu shall be the State Language of Pakistan.\" সাথে সাথে উপস্থিত ছাত্র-জনতা এ উক্তির তীব্র প্রতিবাদ জানায়। ১৯৫০ সালে পাকিস্তানের তৎকালীন প্রধানমন্ত্রী লিয়াকত আলী খানও উর্দুকে গণপরিষদের ভাষা হিসেবে ঘোষণা করেন। পাকিস্তান সরকারের এরূপ অন্যায় সিদ্ধান্তের বিরুদ্ধে পূর্ব' পাকিস্তানে প্রতিবাদ-বিক্ষোভ চলতে থাকে। এরই ধারাবাহিকতায় ১৯৫২ সালের ২১ ফেব্রুয়ারি 'সর্বদলীয় রাষ্ট্রভাষা সংগ্রাম পরিষদ' কর্তৃক সারাদেশে বিক্ষোভ মিছিল ও সভা আয়োজনের কর্মসূচি পালনের সিদ্ধান্ত | নেওয়া হয়। কর্মসূচি অনুযায়ী, ২১ ফেব্রুয়ারি ছাত্র-জনতা ১৪৪ ধারা ভা করে মিছিল বের করলে সে মিছিলে পুলিশ গুলিবর্ষণ করে। নিহত হন সালাম, বরকত, জব্বার প্রমুখ। মাতৃভাষার জন্য জীবনদানের এমন ঘটনা পৃথিবীর ইতিহাসে বিরল। দিবসটিতে আপামর বাঙালি প্রভাত ফেরিতে অংশ নিয়ে শহীদ মিনারে ফুল দেওয়ার মাধ্যমে শহিদদের প্রতি শ্রদ্ধাঞ্জলি জানায়। উদ্দীপকের বর্ণনায় দেখা যায়; ফাইয়াজ শীতের শিশিরভেজা ভোরে খালি। পায়ে ফুল নিয়ে তার স্কুলে যাওয়ার জন্য বের হয়। তখন সে দেখতে পায় তার মতো অনেকেই ফুল নিয়ে শহীদ মিনারের দিকে ম যাচ্ছে। ভাষার জন্য যারা রক্ত ঝরিয়েছিল তাদেরকে সে শ্রদ্ধায় স্মরণ করে। উপরের আলোচনার সাথে তুলনা করলে বোঝা যায়, ফাইয়াজ ১৯৫২ সালের ভাষা শহিদদের। পারণ করে ২১ ফেব্রুয়ারি ভোরে শহীদ মিনারে ফুল দিতে যাচ্ছিল। সুতরাং এটি স্পষ্ট যে, উদ্দীপকে ভাষা আন্দোলনের কথা বলা হয়েছে।"
        },
        {
          "label": "ঘ",
          "question": "উদ্দীপকের আন্দোলনটি বাঙালি জাতীয়তাবাদকে কীভাবে প্রভাবিত করেছিল? বিশ্লেষণ করো।",
          "explanation": "উদ্দীপকের আন্দোলন তথা ভাষা আন্দোলন বাঙালি জাতীয়তাবাদের উন্মেষ ও বিকাশে তাৎপর্যপূর্ণ ভূমিকা পালন করেছিল। ভাষা আন্দোলনকে কেন্দ্র করে পূর্ব বাংলার জনগণ সর্বপ্রথম অধিকার সচেতন হয়ে ওঠে। বাংলা ভাষাকে পাকিস্তানের অন্যতম রাষ্ট্রভাষা হিসেবে স্বীকৃতি দিতে না চাওয়ায় ভাষাগত ঐক্যের ভিত্তিতে বাঙালি প্রতিবাদ করে। পরবর্তী সময়ে তীব্র আন্দোলনের মধ্য দিয়ে বাংলা ভাষা রাষ্ট্রভাষার স্বীকৃতি পায়। ফলে বাঙালিরা নিজেদের অধিকার প্রতিষ্ঠায় সচেতন হয় এবং অসাম্প্রদায়িক বাঙালি জাতীয়তাবাদের বীজ বপিত হয়। এ আন্দোলন বাঙালির সামাজিক, রাজনৈতিক ও সাংস্কৃতিক জীবনে বৈপ্লবিক পরিবর্তন বয়ে আনে। এ আন্দোলনের চেতনায় বাঙালি বুঝতে পারে ন্যায্য অধিকার আদায়ের জন্য ঐক্যবদ্ধ হওয়ার কোনো বিকল্প নেই। সর্বোপরি ভাষা আন্দোলনের ফলে আপামর বাঙালির ভেতর এই চেতনা জাগ্রত হয় যে, ধর্মের দিক থেকে বিভিন্নতা থাকলেও সাংস্কৃতিক দিক থেকে বাঙালিরা একই জাতিগোষ্ঠীর অন্তর্ভুক্ত। এ চেতনা ধর্মভিত্তিক জাতীয়তার পরিবর্তে ভাষা ও সংস্কৃতিভিত্তিক জাতীয়তাবাদের জন্ম দেয়। উপরের আলোচনার পরিসমাপ্তিতে বলা যায়, ভাষা আন্দোলনের ফলে সর্বপ্রথম পৃথক জাতিগোষ্ঠী হিসেবে বাঙালির চেতনা জাগ্রত হয়েছিল, আর এর ওপর ভিত্তি করেই বাঙালি জাতীয়তাবাদের উন্মেষ ঘটেছিল।"
        }
      ]
    },
    {
      "number": "5",
      "uddipok": "দৃশ্যপট-১: কাশেম সাহেব দুইশ বিঘা জমির মালিক। অনেক। কৃষি শ্রমিক তার জমিতে কাজ করে। এলাকায় তার অনেক প্রভাব। বিচার-সালিশেও কাশেম সাহেবের ভূমিকা তাৎপর্যপূর্ণ। দৃশ্যপট-২: শিমুল সাহেব গার্মেন্টস কারখানার মালিক। তার কারখানায় অনেক শ্রমিক কাজ করে। তিনি শ্রমিক ও এলাকাবাসীর কল্যাণে নানা। ধরনের কর্মকাণ্ড করে থাকেন। তার এসব কর্মকাণ্ডের জন্য এলাকাবাসী তাকে স্থানীয় সরকার নির্বাচনে অংশ নিতে অনুরোধ করছে। শিমুল। সাহেবও বিষয়টি নিয়ে ভাবছেন।",
      "tag": "DB, CB, JB 22",
      "sub_questions": [
        {
          "label": "ক",
          "question": "NGO এর পূর্ণরূপ লেখো।",
          "explanation": "NGO এর পূর্ণরূপ 'Non Government Organization'"
        },
        {
          "label": "খ",
          "question": "গ্রামীণ সমাজে বিনোদনের ক্ষেত্রে পরিবর্তন হচ্ছে- ব্যাখ্যা করো।",
          "explanation": "আধুনিকতার সংস্পর্শে এসে বর্তমানে গ্রামীণ সমাজে বিনোদনের ক্ষেত্রে পরিবর্তন হচ্ছে। গ্রামীণ সমাজে অতীতে বিনোদনের মাধ্যম হিসেবে ছিল পালাগান, যাত্রাগান, হাডুডু খেলা প্রভৃতি। কিন্তু বিশ্বায়ন ও প্রযুক্তির ব্যবহার তথা আধুনিকতার ছোঁয়ায় এসব ক্ষেত্রে পরিবর্তন এসেছে। বর্তমানে টেলিভিশন, মোবাইল ফোন, ইউটিউব প্রভৃতি গ্রামীণ সমাজের বিনোদনের প্রধান মাধ্যম হিসেবে জায়গা করে নিয়েছে। যেমন- গ্রামের শিশু কিশোররা দাড়িয়াবান্ধা, ডাংগুলি প্রভৃতি খেলার পরিবর্তে এখন ভিডিও গেমস বা ইন্টারনেট ভিত্তিক খেলা বেশি পছন্দ করে। বয়স্করাও এখন ঐতিহ্যবাহী বিনোদনের পরিবর্তে প্রযুক্তিনির্ভর বিনোদনের প্রতি ঝুঁকে পড়েছে। অর্থাৎ গ্রামীণ সমাজে বিনোদনের ধরন পাল্টে যাচ্ছে।"
        },
        {
          "label": "গ",
          "question": "দৃশ্যপট-১-এর কাশেম সাহেব যে সমাজে বসবাস করেন সে সমাজের স্তরবিন্যাসের উপাদানটি চিহ্নিত করে ব্যাখ্যা করো।",
          "explanation": "দৃশ্যপট-১-এর কাশেম সাহেব গ্রামীণ সমাজে বসবাস করেন। তার সমাজের স্তরবিন্যাসের উপাদান হলো ভূমি মালিকানা। গ্রামীণ সমাজে সামাজিক স্তরবিন্যাসের মূল ভিত্তি হলো ভূমি মালিকানা। বাংলাদেশের গ্রামীণ সমাজের অর্থনীতি কৃষিনির্ভর। আর কৃষিভিত্তিক অর্থনীতিতে উৎপাদনের প্রধান উপকরণ হচ্ছে ভূমি। ভূমি মালিকানার ভিত্তিতে গ্রামীণ সমাজে চারটি শ্রেণি দেখা যায়, যথা- ধনী কৃষক, প্রান্তিক কৃষক, বর্গাচাষী, ভূমিহীন কৃষক। বাংলাদেশি সমাজবিজ্ঞানী বি. কে. জাহাঙ্গীরের মতে, যেসব কৃষকের ২৫ বিঘার উপর জমির মালিকানা আছে তারা ধনী কৃষকের অন্তর্ভুক্ত। ভূমিহীন কৃষক বা কৃষি শ্রমিক মজুরির বিনিময়ে ধনী কৃষকের জমিতে শ্রম দেয়। ভূমির মালিকানা একজন ব্যক্তির সামাজিক মর্যাদা নির্ধারণ করতে পারে। এ কারণে গ্রামীণ সমাজের নেতৃত্বে থাকে সাধারণত ধনী কৃষকরা। যেমনটি দৃশ্যপট-১-এ ফুটে উঠেছে। উদ্দীপকের দৃশ্যপট-১-এ বলা হয়েছে, কাশেম সাহেব দুইশ বিঘা জমির মালিক। অনেক কৃষি শ্রমিক তার জমিতে শ্রম দেয়। উপরের আলোচনার সাথে তুলনা করলে বোঝা যায় তিনি একজন ধনী কৃষক। আর ধনী কৃষক হওয়াতে এলাকায় তার অনেক প্রভাব এবং বিচার সালিশে তাৎপর্যপূর্ণ ভূমিকা রাখেন। সুতরাং বলা যায়, সামাজিক স্তরবিন্যাসের ভূমির মালিকানা উপাদানের ভিত্তিতে কাশেম সাহেব উচ্চ মর্যাদা ভোগ করেন।"
        },
        {
          "label": "ঘ",
          "question": "কাশেম সাহেব ও শিমুল সাহেবের ক্ষমতা কাঠামোর মধ্যে তাৎপর্যপূর্ণ পার্থক্য রয়েছে\"- উক্তিটি মূল্যায়ন করো।",
          "explanation": "কাসেম সাহেব ও শিমুল সাহেবের তথা গ্রামীণ ও শহুরে ক্ষমতা কাঠামোর মধ্যে তাৎপর্যপূর্ণ পার্থক্য রয়েছে\"- উক্তিটি যথার্থ। বাংলাদেশের গ্রামীণ সমাজে ক্ষমতা ও নেতৃত্ব অনেকাংশে ঐতিহ্য, মর্যাদাসম্পন্ন জ্ঞাতিগোষ্ঠী এবং ভূমি মালিকানার সাথে সম্পর্কযুক্ত। বর্তমানে কৃষিতে ক্রমাগত আধুনিকায়ন এবং ক্রমবর্ধমান সম্পদ প্রবাহের ফলে ক্ষমতা কাঠামোর এই ঐতিহাসিক ধরনের ক্ষেত্রে কিছুটা পরিবর্তন দেখা গেলেও এখনও গ্রামীণ সমাজে উচ্চ বংশীয় লোক, বৃহৎ জ্ঞাতিস্রোষ্ঠীর নেতৃত্বদানকারী ব্যক্তি এবং অনেক জমির মালিকরা মূল ক্ষমতাশালী হিসেবে বিবেচিত হন। যেমনটি দৃশ্যপট-১-এ প্রতিফলিত হয়েছে। অন্যদিকে শহরে সাধারণত বিভিন্ন রাজনৈতিক দলের নেতা, শিল্প-কারখানার মালিক, গুরুত্বপূর্ণ পেশাজীবী, উচ্চপদস্থ সরকারি আমলারা ক্ষমতার ধারক ও বাহক হিসেবে স্বীকৃত। যেমন- দৃশ্যপট-২-এর শিমুল সাহেব গার্মেন্টস কারখানার মালিক হওয়ায় এবং এলাকাবাসীর কল্যাণে কাজ করায় এলাকাবাসী তাকে স্থানীয় সরকারের প্রতিনিধি হিসেবে নির্বাচন করতে বলছে। এক্ষেত্রে ক্ষমতা নির্ধারণে অর্থনৈতিক অবস্থান কাজ করেছে। ভূমি শহুরে সমাজে অত্যন্ত মূল্যবান সম্পত্তি হিসেবে বিবেচিত হলেও কেবল ভূমির মালিক হলেই নগর ক্ষমতা কাঠামোর অংশ হওয়া যায় না। এছাড়া শহুরে সমাজের জীবনযাপন যেহেতু অনেকটাই নৈর্ব্যক্তিক বা আত্মকেন্দ্রিক, সেহেতু ক্ষমতা কাঠামোর মূল অংশ হওয়ার জন্য গ্রামীণ সমাজের মতো জাতিগোষ্ঠীর নেতৃত্ব এখানে তেমন গুরুত্ব পায় না। উপরের আলোচনার পরিসমাপ্তিতে বলা যায়, শহুরে সমাজের জীবন আধুনিক ও আনুষ্ঠানিক হওয়ায় ক্ষমতা কাঠামোর প্রকৃতি নির্ধারণে সম্পত্তি, শিক্ষা, রাজনৈতিক দলের নেতৃত্ব, পেশা প্রভৃতি উপাদান মূল ভূমিকা রাখে। আর গ্রামীণ সমাজ ঐতিহ্যবাহী ও অনানুষ্ঠানিক হওয়ায় সনাতন উপাদানগুলো (ভূমির মালিকানা, জ্ঞাতিসম্পর্ক, উচ্চ বংশ ইত্যাদি) ক্ষমতা কাঠামোতে মুখ্য ভূমিকা পালন করে।"
        }
      ]
    },
    {
      "number": "6",
      "uddipok": "",
      "tag": "DB, CB, JB 22",
      "sub_questions": [
        {
          "label": "ক",
          "question": "বেকারত্ব কী?",
          "explanation": "বেকারত্ব হলো কোনো সমাজে কর্মক্ষম লোক থাকা সত্ত্বেও কর্মসংস্থানের অভাব।"
        },
        {
          "label": "খ",
          "question": "দারিদ্র্য কীভাবে নিরক্ষরতা সৃষ্টি করে? ব্যাখ্যা করো।",
          "explanation": "দারিদ্র্যের কারণে পিতামাতা সন্তানের শিক্ষার ব্যয়ভার বহনে অপারগ হন বলে দারিদ্র্য নিরক্ষরতা সৃষ্টি করে। দারিদ্র্যকে বাংলাদেশের নিরক্ষরতার প্রধান কারণ হিসেবে গণ্য করা হয়। কেননা দেশে ব্যাপক দারিদ্র্যের কারণে অনেক পিতামাতা তাদের সন্তানসন্তুতিদের বিদ্যালয়ে পাঠাতে পারেন না। প্রতিদিন দুবেলা দু'মুঠো অন্নের সংস্থান করা যাদের জন্য কষ্টকর তাদের পক্ষে সন্তানের লেখাপড়ার খরচ যোগানো আশাতীত। আর এভাবেই দারিদ্র্য প্রতিনিয়ত নিরক্ষরতা সৃষ্টি করে চলছে।"
        },
        {
          "label": "গ",
          "question": "ছক-১ কোন সামাজিক সমস্যাকে নির্দেশ করে? ব্যাখ্যা করো।",
          "explanation": "ছক-১ জনসংখ্যা সমস্যাকে নিদের্শ করে। যদি কোনো দেশের জনসংখ্যা প্রয়োজনাতিরিক্ত বা জনসংখ্যার ফলে জনগণের কল্যাণ ব্যাহত কিংবা দেশের অর্থনৈতিক উন্নয়ন বাধাপ্রাপ্ত হয় তখন জনসংখ্যাকে সমস্যা হিসেবে বিবেচনা করা হয়। পৃথিবীর অন্যতম ঘনবসতিপূর্ণ ও জনবহুল দেশ হচ্ছে বাংলাদেশ। ১৯৫১ সাল থেকে ১৯৮০ সাল পর্যন্ত ৩০ বছরে এদেশের জনসংখ্যা দ্বিগুণ হয়েছে। বাংলাদেশের আয়তন এক থাকলেও জনসংখ্যা ক্রমাগত বেড়ে যাচ্ছে। যার ফলে বাংলাদেশের জনসংখ্যার ঘনত্ব দিন দিন বৃদ্ধি পাচ্ছে। 'বাংলাদেশ অর্থনৈতিক সমীক্ষা-২০২১' অনুযায়ী বাংলাদেশের জনসংখ্যার ঘনত্ব প্রতি বর্গকিলোমিটারে ১১৪০ জন। ক্ষুদ্র আয়তনবিশিষ্ট এদেশে জনসংখ্যার ঘনত্ব বৃদ্ধি পাওয়ায় বিভিন্ন সামাজিক সমস্যা দিনদিন বেড়েই চলছে। এসব সমস্যার মধ্যে খাদ্যাভাব, দারিদ্র্য, শিক্ষার অভাব, বাসস্থানের স্বল্পতা, যানবাহনে উপচে পড়া ভীড়, পরিবেশগত সমস্যা প্রভৃতি উল্লেখযোগ্য। যেমনটি ছক-১-এ ফুটে উঠেছে।.. উদ্দীপকের ছক-১-এ উল্লেখ করা হয়েছে, বাস ট্রেন ও লঞ্চে উপড়ে পড়া ভীড়, সড়কে যানবাহনের আধিক্য এবং বাসস্থান সমস্যা। পূর্বোক্ত আলোচনা থেকে বোঝা যায়, এগুলো অধিক জনসংখ্যার প্রভাবে সৃষ্ট বিভিন্ন সামাজিক সমস্যা। অর্থাৎ উদ্দীপকের ছক-১ জনসংখ্যা সমস্যার ইঙ্গিত বহন করছে।"
        },
        {
          "label": "ঘ",
          "question": "ছক-২-এর সমস্যাটি ছক-১-এ নির্দেশিত সমস্যার প্রভাব- তোমার মতামত দাও।",
          "explanation": "ছক-২-এর সমস্যা তথা পরিবেশগত সমস্যা হলো ছক-১-এ নির্দেশিত জনসংখ্যা সমস্যার প্রভাব- মন্তব্যটির সাথে আমি একমত পোষণ করি। অতিরিক্ত জনসংখ্যার জন্য যানবাহন এবং কল-কারখানার সংখ্যা বৃদ্ধি পাচ্ছে। এসব যানবাহন ও কারখানার দূষিত ধোঁয়া বায়ুদূষণ ঘটাচ্ছে। বেশিরভাগ কল-কারখানারই বর্জ্য শোধনের ব্যবস্থা নেই। এসব বর্জ্য নদীতে বা জলাধারে ফেলার কারণে পানি দূষিত হচ্ছে। জনসংখ্যা বৃদ্ধির কারণে গৃহস্থালির বর্জ্য, মলমূত্র, রান্নাঘরের বর্জ্য, অসুস্থ মানুষের মল- মূত্র থেকে রোগ উৎপাদনকারী ব্যাকটেরিয়ার পরিমাণও বৃদ্ধি পাচ্ছে।- এসব বর্জ্য অনেক সময় নদী কিংবা জলাশয়ে ফেলা হয়। এর ফলে দূষিত হচ্ছে পানি। অধিক জনসংখ্যার খাদ্য চাহিদা পূরণের জন্য জমিতে বেশি রাসায়নিক সার ও কীটনাশক ব্যবহার করা হচ্ছে। এর ফলে মাটি তার উর্বরতা শক্তি 'হারাচ্ছে, যা মাটি দূষণের অন্যতম কারণ। এছাড়া জমি অতিকর্ষণের ফলে ভূমিক্ষয়, উর্বরতা হ্রাস ও মাটির গুণাগুণের ব্যাপকভাবে অবনতি ঘটছে। এর ফলে মাটি দূষণের পরিমাণও বৃদ্ধি পাচ্ছে। উপরের আলোচনার প্রেক্ষিতে বলা যায়, অতিরিক্ত জনসংখ্যার কারণে শিল্পায়ন, নগরায়ণ এবং মানুষের বিভিন্ন কর্মকাণ্ড দ্বারা পরিবেশ নানাভাবে দূষিত হচ্ছে।"
        }
      ]
    },
    {
      "number": "7",
      "uddipok": "",
      "tag": "DB, CB, JB 22",
      "sub_questions": [
        {
          "label": "ক",
          "question": "ইভটিজিং কী?",
          "explanation": "ইভটিজিং বলতে যেকোনো ধরনের আচরণ দ্বারা নারীদের উত্যক্ত করাকে বোঝায়।"
        },
        {
          "label": "খ",
          "question": "জঙ্গিবাদের সাথে দারিদ্র্যের সম্পর্ক ব্যাখ্যা করো।",
          "explanation": "ব্যক্তির জঙ্গিবাদের সাথে যুক্ত হওয়ার পিছনে দারিদ্র্য অন্যতম কারণ হিসেবে কাজ করে। দারিদ্র্য ব্যক্তির বিবেচনাবোধ বা বিবেক অনেকাংশে নষ্ট করে দেয়। আবার অনেকসময় বিবেক নষ্ট না হলেও দারিদ্র্যজনিত পরিস্থিতির কারণে ব্যক্তি বিবেচনাবোধ অনুসারে কাজ করতে পারে না। এজন্যই দেখা যায়, জঙ্গিবাদের হোতারা সাধারণত দরিদ্র মানুষদেরকেই তাদের সংগঠনের কর্মী হওয়ার জন্য বিভিন্ন প্রলোভন দেখায়। দারিদ্র্যের কারণে যে প্রলোভন উপেক্ষা করা দরিদ্র মানুষের পক্ষে সম্ভব হয় না। অর্থাৎ দারিদ্র্য এবং জঙ্গিবাদ একটি চক্রের মতো পরস্পরের সাথে জড়িত।"
        },
        {
          "label": "গ",
          "question": "উদ্দীপকে? চিহ্নিত স্থান কোন সামাজিক সমস্যাকে নির্দেশ করে? ব্যাখ্যা করো।",
          "explanation": "উদ্দীপকের '?' চিহ্নিত স্থান 'মাদকাসক্তি' নামক সামাজিক সমস্যাকে নির্দেশ করে। মাদকাসক্তি বলতে মাদকদ্রব্যের প্রতি প্রবল আকর্ষণকে বোঝায়। এটি এমন একটি অবস্থা, যখন মানুষ বিভিন্ন রকম মাদকের নিয়মিত ব্যবহারের মাধ্যমে তার শরীর ও মনকে ঐ সমস্ত মাদকের ওপর নির্ভরশীল করে তোলে। একজন ব্যক্তির মাদকাসক্ত হওয়ার পিছনে নানাবিধ কারণ থাকতে পারে। এক্ষেত্রে মাদকাসক্ত সঙ্গীদের ভূমিকা অগ্রগণ্য। ব্যক্তি তার মাদকাসক্ত বন্ধুদের প্ররোচনায় কৌতূহলবশত দু'একবার মাদক গ্রহণ করে ক্রমশ মাদকাসক্ত হয়ে পড়ে। প্রেমে ব্যর্থতা, পরীক্ষায় অনুত্তীর্ণ প্রভৃতি ঘটনা ব্যক্তির মাঝে বঞ্চনা, হতাশা ও অনিদ্রার সৃষ্টি করে। এ অবস্থায় সে সহজেই নেশার প্রতি আসক্ত হয়ে পড়ে। কেউ আবার সমাজজীবনের বিভিন্ন পরিস্থিতি, মানসিক চাপ ইত্যাদি থেকে সাময়িকভাবে মুক্তির প্রত্যাশায় মাদক গ্রহণ করে। যেমনটি উদ্দীপকের ছকেও উল্লেখ করা হয়েছে। উদ্দীপকের ছকে কৌতূহল, সঙ্গদোষ, হতাশা, প্রেমে ব্যর্থতা ও মানসিক চাপ থেকে মুক্তি উল্লেখ করা হয়েছে। উপরের আলোচনার সাথে তুলনা করলে বোঝা যায়, এগুলো মাদকাসক্তির উল্লেখযোগ্য কারণ। তাই বলা যায়, উদ্দীপকের'?' চিহ্নিত স্থানে মাদকাসক্তির প্রতি নির্দেশ করা হয়েছে।"
        },
        {
          "label": "ঘ",
          "question": "উদ্দীপকের সমস্যাটি সমাধানে কী কী পদক্ষেপ নেওয়া যেতে। পারে বলে তুমি মনে কর? ব্যাখ্যা করো।",
          "explanation": "উদ্দীপকের সমস্যাটি তথা মাদকাসক্তি নামক সামাজিক সমস্যা সমাধানে প্রতিকার, প্রতিরোধ ও সচেতনতামূলক পদক্ষেপ নেওয়া যেতে পারে বলে আমি মনে করি। মাদকাসক্তি মোকাবিলায় নানামুখী প্রতিরোধ ও প্রতিকারমূলক ব্যবস্থা গ্রহণ করতে হবে। পরিবার এক্ষেত্রে প্রাথমিক ও মুখ্য ভূমিকা পালন করতে পারে। পরিবারের সদস্যদের মাঝে হৃদ্যতাপূর্ণ সম্পর্ক থাকলে ব্যক্তি অসৎ সঙ্গ বা বন্ধু-বান্ধবের প্রভাবমুক্ত থাকতে পারে। পরিবারে নৈতিক শিক্ষার প্রতিও গুরুত্বারোপ করতে হবে। বিদ্যালয়, বিশ্ববিদ্যালয়, ধর্মীয় শিক্ষা প্রতিষ্ঠানে মাদকদ্রব্যের কুফল সম্পর্কে শিশু-কিশোরদের প্রয়োজনীয় জ্ঞান-দানের ব্যবস্থা করতে হবে। এর পাশাপাশি বিভিন্ন গণমাধ্যম, প্রচার মাধ্যমে মাদকদ্রব্যের নেতিবাচক দিক সম্পর্কে ব্যাপক সচেতনতামূলক প্রচারণার ব্যবস্থা করতে হবে। মাদকাসক্তি প্রতিরোধে সরকারি উদ্যোগের পাশাপাশি বেসরকারি উদ্যোগকেও কাজে লাগাতে হবে। মাদক বিষয়ে সরকারি-বেসরকারি পর্যায়ে বিস্তারিত শুমারি হওয়া উচিত। মাদকদ্রব্যের চোরাচালান, বিক্রয়, বিপণন ও ব্যবহার নিয়ন্ত্রণে বিভিন্ন সরকারি সংস্থা যেমন- পুলিশ, বিজিবি, র‍্যাব, সেনাবাহিনীকে আরও কার্যকর ভূমিকা পালন করতে হবে। এছাড়া মাদকাসক্তি নিরাময় ও মাদকদ্রব্য নিয়ন্ত্রণ প্রচেষ্টায় নিয়োজিত প্রতিষ্ঠানগুলোতে আরো দক্ষ এবং প্রশিক্ষণপ্রাপ্ত সমাজকর্মী নিয়োগের। ব্যবস্থা করতে হবে। উপরের আলোচনা শেষে বলা যায়, মাদকাসক্তি সমস্যা থেকে উত্তরণে স্থানীয়, জাতীয় ও আন্তর্জাতিক পর্যায়ে সমন্বিত পদক্ষেপ গ্রহণ করতে হবে।"
        }
      ]
    },
    {
      "number": "8",
      "uddipok": "১৯৬৬ ↓ ১৯৬৯ ↓ ১৯৭০ ↓ ?",
      "tag": "DB, CB, JB 22",
      "sub_questions": [
        {
          "label": "ক",
          "question": "তমদ্দুন মজলিস কী?",
          "explanation": "'তমদ্দুন মজলিস' রাষ্ট্রভাষা বাংলার দাবিতে সৃষ্ট প্রথম সাংস্কৃতিক সংগঠন।"
        },
        {
          "label": "খ",
          "question": "লাহোর প্রস্তাব বলতে কী বোঝায়?",
          "explanation": "১৯৪০ সালে লাহোরে শেরে বাংলা এ. কে. ফজলুল হক কর্তৃক পেশকৃত প্রস্তাবই হলো লাহোর প্রস্তাব। ১৯৪০ সালের ২৩ মার্চ পাঞ্জাবের লাহোরে অনুষ্ঠিত মুসলিম লীগের বার্ষিক কাউন্সিল অধিবেশনে বাংলার মুখ্যমন্ত্রী এ. কে. ফজলুল হক উপমহাদেশের মুসলমানদের স্বার্থসংবলিত একটি প্রস্তাব পেশ করেন। এ প্রস্তাবে মুসলিম জাতিগোষ্ঠীর জন্য পৃথক রাষ্ট্রের দাবি জানানো হয়। শেরে বাংলার এই প্রস্তাবই ঐতিহাসিক 'লাহোর প্রস্তাব' বা 'পাকিস্তান প্রস্তাব' নামে পরিচিত।"
        },
        {
          "label": "গ",
          "question": "উদ্দীপকের দ্বিতীয় সালটির তাৎপর্য বর্ণনা করো।",
          "explanation": "১৯৬৯ সালে সংঘটিত গণঅভ্যুত্থান বাঙালি জাতীয়তাবাদের চেতনা সুদৃঢ় করার মাধ্যমে স্বাধীন বাংলাদেশের অভ্যুদয়ে ভূমিকা রাখে। এজন্য উদ্দীপকের দ্বিতীয় সাল তথা ১৯৬৯ সাল বাংলাদেশের ইতিহাসে অত্যন্ত তাৎপর্যপূর্ণ। মৌলিক গণতন্ত্র, আগরতলা মামলা ও আইয়ুব খানের নির্যাতনের বিরুদ্ধে পাকিস্তানের উভয় অংশে ১৯৬৯ সালে এক দুর্বার গণ-আন্দোলন শুরু হয়। ১৯৬৯ সালের ৪ঠা জানুয়ারি ছাত্রসমাজ 'সর্বদলীয় ছাত্র সংগ্রাম পরিষদ' গঠন করে। এ পরিষদ বঙ্গবন্ধুর ছয় দফার সাথে আরও কয়েকটি দাবি মিলিয়ে ১১ দফা কর্মসূচি ঘোষণা করে। এ দাবি আপামর বাঙালির সমর্থন লাভ, করে। আন্দোলনের সময় পুলিশের গুলিতে ছাত্রনেতা আসাদুজ্জামান শহিদ হন। আসাদ হত্যার প্রতিবাদে পূর্ব পাকিস্তান জুড়ে ব্যাপক আন্দোলন শুরু হয়। ছাত্র আন্দোলন গণঅভ্যুত্থানে রূপ নেয়। আন্দোলনের তীব্রতায় প্রেসিডেন্ট আইয়ুব খান 'আগরতলা মামলা' বাতিল ও বঙ্গবন্ধুকে মুক্তি দিতে বাধ্য হন। জনগণের গণতান্ত্রিক অধিকার আদায়ের আন্দোলন তাতেও না থামায় ১৯৬৯ সালের ২৫শে মার্চ আইয়ুব খান সেনাপ্রধান ইয়াহিয়া, খানের নিকট ক্ষমতা হস্তান্তর করেন। গণঅভ্যুত্থানে আইয়ুব খানের পতনের ফলে গণমানুষের বিজয় অর্জিত হয়। এ থেকে প্রমাণিত হয় বাঙালি জাতি পাকিস্তানিদের ঔপনিবেশিক শাসনশৃঙ্খলে আর আবদ্ধ থাকতে চায় না। এ আন্দোলনের সফলতা বাঙালিকে মুক্তি সংগ্রামের মধ্য দিয়ে স্বাধীন ও সার্বভৌম বাংলাদেশ প্রতিষ্ঠায় উদ্বুদ্ধ করেছিল। ১৯৬৯ সালের গণঅভ্যুত্থানের মাধ্যমেই বাঙালি পশ্চিম পাকিস্তানি শাসকগোষ্ঠীর বিরুদ্ধে প্রত্যক্ষ লড়াইয়ে নামে। কার্যত বাঙালি জাতীয়তাবাদের চূড়ান্ত বিকাশে উনসত্তরের গণঅভ্যুত্থান রেখেছিল এক বিশেষ ভূমিকা।"
        },
        {
          "label": "ঘ",
          "question": "উদ্দীপকের প্রশ্নবোধক চিহ্নে কোন সালটি বসবে? এর সাথে উল্লিখিত সালগুলোর সম্পর্ক নিদের্শ করো।",
          "explanation": "উদ্দীপকের প্রশ্নবোধক চিহ্নে ১৯৭১ সাল বসবে। ১৯৭১ সালের মুক্তিযুদ্ধের সাথে উদ্দীপকে উল্লেখিত ১৯৬৬, ১৯৬৯ এবং ১৯৭০ সালের সম্পর্ক অত্যন্ত ঘনিষ্ঠ। ১৯৬৬ সালের ফেব্রুয়ারি মাসে লাহোরে বিরোধী রাজনৈতিক দলগুলোর সম্মেলনে বঙ্গবন্ধু শেখ মুজিবুর রহমান অধিকারবঞ্চিত বাঙালির পক্ষে ছয় দফা-দাবি পেশ করেন। যা বাঙালির শাসনতান্ত্রিক মুক্তির আকাঙ্ক্ষা প্রকাশ করে এবং বাঙালি জাতীয়তাবাদের নতুন অধ্যায়ের সূচনা ঘটায়। বাংলাদেশের স্বাধীনতা আন্দোলনের পথ সুগমকরণে ছয় দফা কর্মসূচি এবং উক্ত কর্মসূচিভিত্তিক আন্দোলনের ভূমিকা, ছিল অত্যন্ত গুরুত্বপূর্ণ। ছয় দফাভিত্তিক আন্দোলনকে নস্যাৎ করতে পাকিস্তান সরকার ১৯৬৮ সালে বঙ্গবন্ধু শেখ মুজিবুর রহমানকে প্রধান আসামি করে আগরতলা মামলা দায়ের করে। এ প্রেক্ষিতে সর্বদলীয় ছাত্র সংগ্রাম পরিষদ ১১ দফা কর্মসূচি ঘোষণা করে এবং মওলানা আবদুল হামিদ খান ভাসানীর নেতৃত্বে ১৯৬৯ সালে এক দুর্বার আন্দোলন গড়ে তোলে। ফলে আইয়ুব খান মামলা প্রত্যাহার করেন এবং রাজনীতি থেকে পদত্যাগ করেন। এ আন্দোলনের বিজয়ের প্রভাবেই ১৯৭০ সালের সাধারণ নির্বাচনে জনগণ আওয়ামী লীগকে বিপুল ভোটে জয়ী করে। কিন্তু পাকিস্তান সরকার ক্ষমতা হস্তান্তর না করলে ১৯৭১ সালের ৭ই মার্চ বঙ্গবন্ধু ঢাকার রেসকোর্স ময়দানে বাংলাদেশকে স্বাধীন করার জন্য মুক্তি সংগ্রামের উদাত্ত আহ্বান জানান। ২৬শে মার্চ প্রথম প্রহরে বঙ্গবন্ধু বাংলাদেশের স্বাধীনতা ঘোষণা করেন। তার নির্দেশে বাঙালিরা মুক্তির সংগ্রাম ঝাঁপিয়ে পড়ে। এর ফলে আমরা অর্জন করি স্বাধীন সার্বভৌম বাংলাদেশ। উপরের আলোচনার প্রেক্ষিতে বলা যায়, উদ্দীপকে উল্লেখিত সালগুলো পরস্পর সম্পর্কিত এবং এ সালগুলোতে সংঘটিত ঘটনাবলির চূড়ান্ত ফল হিসেবেই স্বাধীন বাংলাদেশের অভ্যুদয় ঘটে।"
        }
      ]
    },
    {
      "number": "9",
      "uddipok": "দৃশ্যপট-১: জালাল সাহেব টিভিতে একটি ডকুমেন্টারি দেখে জানতে পারেন মানব সভ্যতার অন্যতম একটি যুগ সম্পর্কে। এ যুগে এসে মানুষ কৃষি উৎপাদন করতে শিখে ও যাযাবর জীবনের অবসান ঘটায়। ধারালো ও মসৃণ পাথরের হাতিয়ারের ব্যবহার ছিল তাদের প্রাত্যহিক জীবনের অংশ। দৃশ্যপট-২: রহমান সাহেব একজন নির্মাণ ঠিকাদার। সাম্প্রতিক সময়ে নির্মাণ কাজে অপরিহার্য ধাতুর আকাশচুম্বি দামে তিনি উদ্বিগ্ন হয়ে। পড়েন। মানব সভ্যতা বিকাশের সর্বশেষ পর্যায়ে এই ধাতুর আবির্ভাব। এই ধাতুর ব্যাপক ব্যবহারের ফলেই শিল্প বিপ্লব সম্ভব হয়েছে।",
      "tag": "DB, CB, JB 22",
      "sub_questions": [
        {
          "label": "ক",
          "question": "'নবোপলীয় বিপ্লব' কথাটি কে ব্যবহার করেছেন?",
          "explanation": "'নবোপলীয় বিপ্লব' কথাটি ব্যবহার করেন অস্ট্রেলিয়ান প্রত্নতাত্ত্বিক -ভের গর্ডন চাইল্ড।"
        },
        {
          "label": "খ",
          "question": "\"আগুনের আবিষ্কার জীবনকে সহজ করে\"- ব্যাখ্যা করো।",
          "explanation": "নিম্নপ্রত্নপ্রস্তর যুগের শেষের দিকে অথবা মধ্যপ্রত্নপ্রস্তর যুগের প্রতম দিকে মানুষ আগুন আবিষ্কার করে। আর আগুনের ব্যবহার মানুষের দৈনন্দিন জীবনের অনেক কাজ, সহজ করে দেয়। আগুনের আবিষ্কার সমাজ ও সভ্যতা বিকাশে নানাবিধ গুরুত্বপূর্ণ ভূমিকা পালন করে। আগুন আবিষ্কারের আগে মানুষের প্রধান খাদ্য ছিল বনের ফলমূল এবং শিকারের কাঁচা মাছ-মাংস। আগুন আবিষ্কারের ফলে তারা মাছ-মাংস ঝলসে বা রান্না করে খেতে শেখে। আগুন থেকে প্রাপ্ত প্রয়োজনীয় তাপ ও আলো দ্বারা তারা তীব্র শীতে নিজেদের রক্ষা করতে শেখে। এছাড়া আগুন জ্বালিয়ে মানুষ বুনো পশুর হাত থেকে নিজেদের নিরাপত্তা নিশ্চিত করে। অর্থাৎ আগুনের আবিষ্কার তৎকালীন মানুষের জীবনকে অনেক সহজ করে তোলে।"
        },
        {
          "label": "গ",
          "question": "দৃশ্যপট-১-এ কোন যুগের কথা বলা হয়েছে? ব্যাখ্যা করো।",
          "explanation": "দৃশ্যপট-১-এ নব্যপ্রস্তর যুগের কথা বলা হয়েছে।' নব্যপ্রস্তর যুগের প্রধান আবিষ্কার কৃষিকাজ। এ যুগের মানুষ প্রকৃতিকে কিছুটা আয়ত্তে এনে নিজেদের খাদ্য নিজেরাই উৎপাদন করতে শেখে। ফলে যাযাবর জীবনের অবসান ঘটে এবং মানুষ কৃষিজমি কেন্দ্রিক স্থায়ী বসবাস শুরু করে। কৃষি অর্থনীতি উদ্ভবের ফলে খাদ্যের নিশ্চয়তা আরও বৃদ্ধি পায় এবং কৃষিতে উদ্বৃত্ত খাদ্য উৎপাদনও সম্ভব হয়। অর্থাৎ কৃষিতে উৎপাদিত ফসল নিজেদের প্রয়োজন মেটানোর পরও অবশিষ্ট থাকে। এ যুগের মানুষ পাথরের তৈরি হাতিয়ার ও অস্ত্রশস্ত্র ব্যবহার করে কৃষিকাজ এবং আত্মরক্ষা করত। নব্যপ্রস্তর যুগের মানুষ মসৃণ, ধারালো ও উন্নত ধরনের হাতিয়ার তৈরি করে। যেমন- চাকু, কুঠার, গাঁইতি, নিড়ানি প্রভৃতি ছিল তাদের নিত্য ব্যবহার্য। যেমনটি উদ্দীপকেও বলা হয়েছে। উদ্দীপকের দৃশ্যপট-১-এ দেখা, যায়, জালাল সাহেব মানব সভ্যতার অন্যতম যুগ সম্পর্কে একটি ডকুমেন্টারি দেখেন। যে যুগে মানুষ কৃষি উৎপাদন করতে শেখে ও যাযাবর জীবনের অবসান ঘটায়। ধারালো ও মসৃণ পাথরের হাতিয়ার ছিল তাদের প্রাত্যহিক জীবনের অংশ। এ বিষয়গুলো উপরে আলোচিত নব্যপ্রস্তর যুগের বৈশিষ্ট্যের সাথে সাদৃশ্যপূর্ণ। তাই বলা যায়, দৃশ্যপট-১-এ নব্যপ্রস্তর যুগের কথা বলা হয়েছে।"
        },
        {
          "label": "ঘ",
          "question": "মানব সভ্যতার অগ্রগতিতে দৃশ্যপট-২-এর যুগের অবদান মূল্যায়ন করো।",
          "explanation": "দৃশ্যপট-২-এ লৌহ যুগের কথা' বলা হয়েছে। মানব সভ্যতার অগ্রগতিতে লৌহ যুগের অবদান অনস্বীকার্য।. খ্রিষ্টপূর্ব ১৫০০ অব্দে মধ্যপ্রাচ্যে লৌহের ব্যবহার শুরু হয়। ধাতু হিসেবে লৌহের ব্যবহার মানবসভ্যতার উৎকর্ষের এখনও পর্যন্ত সর্বোচ্চ পর্যায়। কৃষিকাজের উদ্ভব যেমন মানুষের জীবনধারাকে পাল্টে দিয়েছিল, তেমনি লৌহের ব্যবহার মানুষের জীবনধারায় বিরাট পরিবর্তন এনেছে। বিশেষ করে লৌহ আবিষ্কারের ফলে উৎপাদন ব্যবস্থায় যন্ত্রচালিত শক্তির ব্যবহার সম্ভব এবং শিল্পবিপ্লব ত্বরান্বিত হয়েছে। যেমনটি দৃশ্যপট-২-এ বলা হয়েছে, মানবসভ্যতার সর্বশেষ পর্যায়ে এ ধাতুর আবির্ভাব এবং এর ফলেই শিল্প বিপ্লব সম্ভব হয়েছে। অর্থাৎ দৃশ্যপট-২ লৌহ ধাতু এবং লৌহ যুগকে নির্দেশ করছে। লোহার ব্যবহার মানবসভ্যতার বিকাশে এক যুগান্তকারী পদক্ষেপ। লৌহ নির্মিত যন্ত্রপাতি ব্যবহারের ফলে ফসল উৎপাদন আগের তুলনায় বহুগুণে বৃদ্ধি পায়। লৌহভিত্তিক শিল্পকারখানা গড়ে ওঠায় মানুষের কর্মসংস্থানের নতুন নতুন ক্ষেত্র সৃষ্টি হয়। ঘরবাড়ি, আসবাবপত্র, রাস্তাঘাট, হালকা ও ভারী যন্ত্রপাতি প্রভৃতি নির্মাণে লৌহের ব্যবহার নগরায়ণ ও শিল্পায়নকে ত্বরান্বিত করে। এ যুগে চাকা যুক্ত শফ্ট আবিষ্কৃত হয়। এ আবিষ্কারের ফলে যাতায়াত, পণ্য পরিবহন, ব্যবসা-বাণিজ্য বৃদ্ধি পায়। সর্বোপরি লৌহের আবিষ্কার ও ব্যবহার বর্তমান আধুনিক সভ্যতা সৃষ্টিতে গুরুত্বপূর্ণ ভূমিকা পালন করে। এজন্যই বলা হয়ে থাকে, আধুনিক মানব সভ্যতার ভিত্তি লৌহযুগের গর্ভেই অঙ্কুরিত হয়েছিল। উপরের আলোচনা শেষে তাই বলা যায়, লৌহের ব্যবহারের ফলেই আধুনিক সভ্যতার মূলভিত্তি স্থাপিত হয়েছে।"
        }
      ]
    },
    {
      "number": "10",
      "uddipok": "",
      "tag": "DB, CB, JB 22",
      "sub_questions": [
        {
          "label": "ক",
          "question": "লেখার আবিষ্কার হয়েছে কোন যুগে?",
          "explanation": "ব্রোঞ্জ যুগে লেখার আবিষ্কার হয়েছে।"
        },
        {
          "label": "খ",
          "question": "তাম্রযুগ বলতে কী বোঝ? ব্যাখ্যা করো।",
          "explanation": "প্রত্নতত্ত্বে তাম্রযুগকে চ্যালকোলিথিক যুগ (Chalcolithic Age) বলা হয়। এই শব্দটি দুটি গ্রিক শব্দ থেকে এসেছে: খ্যালকস (Khalkos), যার অর্থ তামা, এবং লিথোস (Lithos), যার অর্থ পাথর। অর্থাৎ, এটি ছিল তামা ও পাথরের যুগ । বিশ্বের বিভিন্ন অঞ্চলে এর সূচনা ও শেষ ভিন্ন ভিন্ন সময়ে হলেও, সাধারণভাবে এর সময়কাল ধরা হয় খ্রিস্টপূর্ব ৪০০০ থেকে ৩০০০ অব্দ পর্যন্ত। তাম্রযুগের প্রধান বৈশিষ্ট্য ধাতুর প্রথম ব্যবহার এটিই প্রথম যুগ যখন মানুষ খনি থেকে আকরিক সংগ্রহ করে তা থেকে ধাতু নিষ্কাশন (Smelting) করতে শেখে। পাথর ও তামার সহাবস্থান: এই যুগে পাথরের অস্ত্রের ব্যবহার বন্ধ হয়ে যায়নি, বরং উন্নত পাথরের অস্ত্রের পাশাপাশি তামা দিয়ে তৈরি সরঞ্জাম (যেমন: কুঠার, ছুরি, বঁড়শি) ব্যবহৃত হতো। প্রযুক্তিগত উদ্ভাবন মানুষ আকরিক গলিয়ে ছাঁচে ঢেলে (Casting) বিভিন্ন আকৃতির জিনিসপত্র তৈরির কৌশল আয়ত্ত করে, যা ছিল একটি বৈপ্লবিক প্রযুক্তিগত অগ্রগতি।"
        },
        {
          "label": "গ",
          "question": "উদ্দীপকে কোন প্রত্নতাত্ত্বিক স্থানের নির্দেশ করা হয়েছে? ব্যাখ্যা করো।",
          "explanation": "উদ্দীপকে বাংলাদেশের অন্যতম প্রত্নতাত্ত্বিক স্থান ময়নামতিকে নির্দেশ করা হয়েছে। প্রাচীন বাংলার সমতট অঞ্চলের বৌদ্ধ সভ্যতার অন্যতম প্রত্নতাত্ত্বিক নিদর্শন কুমিল্লার ময়নামতি। বাংলাদেশের প্রাচীন বৌদ্ধ ধ্বংসাবশেষের সবচেয়ে বেশি সংগ্রহ এখানেই পাওয়া গেছে। কুমিল্লা শহর থেকে প্রায় ৮ কি.মি. দক্ষিণ-পশ্চিমে ময়নামতি অবস্থিত। ময়নামতি মূলত কতকগুলো ছোট পাহাড়ের সমন্বিত রূপ। এখানে আবিষ্কৃত প্রত্নস্থলের মধ্যে উল্লেখযোগ্য হলো- শালবন বিহার, আনন্দ বিহার, ভোজ বিহার, কৌটিলা মুড়া, রূপবান মুড়া, চারপত্র মুড়া, চণ্ডী মুড়া প্রভৃতি। উদ্দীপকের ছকে শালবন বিহার, আনন্দ বিহার ও' কৌটিলা মুড়া উল্লেখ করা হয়েছে। পূর্বোক্ত আলোচনা হতে বোঝা যায়, এগুলো ময়নামতি নামক প্রত্নতাত্ত্বিক স্থানে আবিষ্কৃত বিভিন্ন প্রত্নস্থল। তাই বলা যায়, উদ্দীপক দ্বারা ময়নামতি প্রত্নতাত্ত্বিক স্থানের প্রতি ইঙ্গিত করা হয়েছে।"
        },
        {
          "label": "ঘ",
          "question": "উদ্দীপকে উল্লেখিত নিদর্শনগুলো বাংলাদেশের সামাজিক ইতিহাসকে ধারণ করে- বিশ্লেষণ করো।",
          "explanation": "উদ্দীপকে উল্লেখিত নিদর্শনগুলো তথা ময়নামতিতে আবিষ্কৃত বিভিন্ন প্রত্নতাত্ত্বিক নিদর্শন বাংলাদেশের সামাজিক ইতিহাসকে ধারণ করে- মন্তব্যটি যথার্থ বলে আমি মনে করি। ময়নামতিতে আবিষ্কৃত নানা প্রত্নতাত্ত্বিক নিদর্শন থেকে প্রাচীন বাংলার ধর্মীয় ও সামাজিক জীবনের চিত্র ফুটে ওঠে। এখানে আবিষ্কৃত নিদর্শনগুলো থেকে সহজেই অনুমেয় যে, অতীতে এ অঞ্চলকে কেন্দ্র করে একটি সমৃদ্ধ সভ্যতা গড়ে উঠেছিল। ময়নামতির শালবন বিহার, আনন্দ বিহার ও কৌটিলা মুড়া প্রত্নস্থল থেকে প্রাপ্ত নিদর্শন থেকে আমরা জানতে পেরেছি, এ অঞ্চলে কয়েকশত বছর যাবত বৌদ্ধ ধর্ম, সমাজ, সংস্কৃতি তথা বৌদ্ধ সভ্যতার এক স্বর্ণযুগ কেটেছে। ময়নামতির বৌদ্ধ সভ্যতার যুগে সমাজ ও সংস্কৃতি ছিল প্রধানত ধর্ম প্রভাবিত। এখানে প্রাপ্ত স্বর্ণ, রৌপ্য ও ব্রোঞ্জ নির্মিত অলংকারাদি, লোহার দ্রব্যাদি, কাঠ নির্মিত দ্রব্যাদি, মৃৎ পাত্রাদি, অলংকৃত ইট, প্রস্তর ভাস্কর্য, তামারপাত্র ও দৈনন্দিন জীবনে ব্যবহার্য বিভিন্ন জিনিসপত্র তৎকালীন সমাজজীবন ও সভ্যতার এক জীবন্ত চিত্র তুলে ধরে। তখনকার সমাজে মুদ্রা অর্থনীতির প্রচলন শুরু হয়েছিল। ভূমিতে ব্যক্তি মালিকানার নিদর্শন পাওয়া গিয়েছে। অর্থাৎ সমাজে একটি সুদক্ষ প্রশাসন ব্যবস্থা চালু ছিল। মুদ্রার প্রচলন এবং ব্যক্তিগত ভূমি মালিকানা থাকার অর্থ সমাজে অসমতার অস্তিত্ব ছিল। বস্তুত এ দেশে সামাজিক ইতিহাস রচনায় ময়নামতিতে আবিষ্কৃত নানা নিদর্শন বিশেষ অবদান রেখেছে। উপরের আলোচনার প্রেক্ষিতে বলা যায়, কোনো দেশের প্রাচীন সামাজিক-সাংস্কৃতিক ইতিহাস সেদেশের প্রত্নতাত্ত্বিক নিদর্শনের মাধ্যমে সহজেই অনুধাবন করা যায়। এমনিভাবে ময়নামতিতে প্রাপ্ত নিদর্শনগুলোও বাংলাদেশের সামাজিক ইতিহাসকে ধারণ করে।"
        }
      ]
    },
    {
      "number": "11",
      "uddipok": "ইতিহাস অধ্যয়ন করে তাহসিন পাক-ভারত উপমহাদেশের একটি প্রাচীন সভ্যতার বিষয়ে জ্ঞান লাভ করে। এ সভ্যতার বিশেষ বৈশিষ্ট্য হচ্ছে, এতে রয়েছে আধুনিক নাগরিক জীবনের সুযোগ- সুবিধা। একতলা-দোতলা বাড়ি, গলি ও সুপ্রশস্ত রাস্তা, পরিকল্পিত। আবাসিক ও পয়ঃনিষ্কাশন ব্যবস্থা, ল্যাম্প পোস্ট, শস্যাগার প্রভৃতির উপস্থিতি ছিল বলে সে জানতে পারে।",
      "tag": "DB, CB, JB 22",
      "sub_questions": [
        {
          "label": "ক",
          "question": "জাভা মানব কোন যুগের অধিবাসী?",
          "explanation": "জাভা মানব নিম্ন প্রাচীন প্রস্তর যুগের অধিবাসী।"
        },
        {
          "label": "খ",
          "question": "প্রত্নতত্ত্বের উৎস হিসেবে মুদ্রার ভূমিকা ব্যাখ্যা করো।",
          "explanation": "মুদ্রার মাধ্যমে কোনো নির্দিষ্ট বংশ বা শাসকের শাসনকাল, সাম্রাজ্যসীমা, সাংস্কৃতিক ও অর্থনৈতিক অবস্থা প্রভৃতি সম্পর্কে জানা সম্ভব বলে প্রত্নতত্ত্বের উৎস হিসেবে মুদ্রার ভূমিকা অপরিসীম। মুদ্রায় খোদিত সন-তারিখ থেকে কোনো রাজবংশ বা নির্দিষ্ট রাজার শাসনকাল ও বংশ পরম্পরা সম্পর্কে ধারণা লাভ করা যায়। মুদ্রার প্রাপ্তিস্থানের বিস্তৃতির প্রেক্ষিতে কোনো সাম্রাজ্যের ভৌগোলিক বিস্তৃতি সম্পর্কেও তথ্য পাওয়া যায়। মুদ্রায় ব্যবহৃত ধাতু ও এর পরিমাণ ঐ সময়ের অর্থনৈতিক অবস্থা সম্পর্কে আভাস দেয়। আবার মুদ্রায় খোদিত বিভিন্ন চিত্র বিশ্লেষণের মাধ্যমে তৎকালীন সমাজের সাংস্কৃতিক বা ধর্মীয় চিন্তাভাবনার ধারণা পাওয়া যায়। সর্বোপরি মুদ্রা একটি নির্দিষ্ট সময়ের ইতিহাস বহন করে বলে প্রত্নতত্ত্বের উৎস হিসেবে এর গুরুত্ব অনেক।"
        },
        {
          "label": "গ",
          "question": "উদ্দীপকে কোন সভ্যতার প্রতি ইঙ্গিত করা হয়েছে? ব্যাখ্যা করো।",
          "explanation": "উদ্দীপকে সিন্ধু সভ্যতার প্রতি ইঙ্গিত করা হয়েছে। সিন্ধু নদের তীরে গড়ে ওঠা সিন্ধু সভ্যতাকে 'মহেঞ্জোদারো' বা 'হরপ্পা' সভ্যতাও বলা হয়। বর্তমান পাকিস্তান রাষ্ট্রের অন্তর্গত সিন্ধু প্রদেশের লারকানা জেলায় 'মহেঞ্জোদারো' এবং পাঞ্জাবের মন্টগোমারি জেলায় হরপ্পা সভ্যতার ধ্বংসাবশেষ আবিষ্কার হয়। সিন্ধু সভ্যতার ধ্বংসাবশেষ থেকে যেসব প্রত্নতাত্ত্বিক নিদর্শন আবিষ্কৃত হয়েছে তার মধ্যে রয়েছে- বিভিন্ন আকৃতির অট্টালিকা, সুপ্রশস্ত রাস্তা, হলঘর, বৃহৎ আকৃতির স্নানাগার, রাস্তার পাশের সারিবদ্ধ ল্যাম্পপোস্ট, বড় আকারের প্রাসাদ ইত্যাদি। সিন্ধু সভ্যতার শাসকরা পুরো নগরজুড়েই স্নানাগার, শস্যাগার, পরিকল্পিত পয়ঃপ্রণালি, উন্নত সাংস্কৃতিক প্রতিষ্ঠান প্রভৃতি স্থাপন করেছিল। উদ্দীপকের তাহসিন ইতিহাস পাঠ করে পাক-ভারত উপমহাদেশের একটি প্রাচীন সভ্যতার বিষয়ে জ্ঞান লাভ করে। এ সভ্যতার বৈশিষ্ট্য হচ্ছে আধুনিক নাগরিক সুবিধা, একতলা-দোতলা, বাড়ি, গলি, সুপ্রশস্ত রাস্তা, পরিকল্পিত আবাসিক ও পয়ঃনিষ্কাশন ব্যবস্থা, ল্যাম্পপোস্ট, শস্যাগার প্রভৃতির উপস্থিতি। যেমনটি উপরে আলোচিত সিন্ধু সভ্যতার বৈশিষ্ট্যের ক্ষেত্রেও পরিলক্ষিত হয়। সুতরাং বলা যায়, উদ্দীপক দ্বারা সিন্ধু সভ্যতাকে নির্দেশ করা হয়েছে।"
        },
        {
          "label": "ঘ",
          "question": "তাহসিন উদ্দীপকে বর্ণিত সভ্যতাটির সমাজতাত্ত্বিক গুরুত্ব কীভাবে লিপিবদ্ধ করতে পারে? বিশ্লেষণ করো।",
          "explanation": "আধুনিক নগর সভ্যতায় সিন্ধু সভ্যতার প্রভাব বিশ্লেষণের মাধ্যমে তাহসিন এ সভ্যতার সমাজতাত্ত্বিক গুরুত্ব লিপিবদ্ধ করতে পারে। সিন্ধু সভ্যতার ধ্বংসাবশেষ থেকে আবিষ্কৃত প্রত্নতাত্ত্বিক নিদর্শন থেকে বোঝা যায় যে, আর্য সভ্যতার আগেও উপমহাদেশে উন্নত নগর সভ্যতার বিকাশ ঘটেছিল। এ সভ্যতা কেবল মহেঞ্জোদারো ও হরপ্পার মধ্যে সীমাবদ্ধ ছিল না। বরং পূর্ব পাঞ্জাবের রূপড় থেকে শুরু করে গুজরাটের কুচ অঞ্চল পর্যন্ত সিন্ধু সভ্যতা বিস্তৃতি লাভ করেছিল। আয়তনের দিক থেকে এ সভ্যতা উত্তর-দক্ষিণে ১,১০০ কি. মি.-এর বেশি এবং পূর্ব- পশ্চিমে ১,৬০০ কি. মি.-এর অধিক এলাকাজুড়ে বিকশিত হয়েছিল। উদ্দীপকের তাহসিন সিন্ধু সভ্যতার সমাজতাত্ত্বিক গুরুত্ব লিখতে গিয়ে শুরুতেই এর পরিচয় সম্পর্কিত এসব তথ্য উল্লেখ করতে পারে। কারণ অঞ্চলের বিশালতা যেকোনো সভ্যতার শক্তিশালী প্রভাবকেই তুলে ধরে। উদ্দীপকে যেসব প্রত্নতাত্ত্বিক নিদর্শনের উল্লেখ রয়েছে সেগুলো পর্যবেক্ষণ করে বোঝা যায়, বর্তমানে আমরা যে আধুনিক নগর সভ্যতাকেন্দ্রিক জীবনযাপন করি তা অনেকাংশেই সিন্ধু সভ্যতার নগর পরিকল্পনা দ্বারা প্রভাবিত। এ সভ্যতার নগরগুলোর মতোই আধুনিক শহরগুলোতে অট্টালিকা, সুপ্রশস্ত রাস্তা, সড়কবাতি, এসেম্বলি হল প্রভৃতি দেখা যায়। বস্তুত সিন্ধু সভ্যতার অধিবাসী বা দ্রাবিড়দের প্রথা, রীতিনীতি ও নির্মাণ কৌশল আর্যরা গ্রহণ করেছিল, যা বিবর্তিত হতে হতে বর্তমান ভারতীয় সমাজ গড়ে উঠেছে। তাহসিনের লেখায় এ বিষয়টি সুস্পষ্টভাবে ফুটে ওঠা প্রয়োজন। উদ্দীপকের তাহসিন তার লেখায় সিন্ধু ও আধুনিক ভারত উপমহাদেশের তুলনামূলক আলোচনার মাধ্যমে দেখাতে পারে যে, সিন্ধু সভ্যতায় প্রাপ্ত প্রত্নতাত্ত্বিক নিদর্শনের গুরুত্ব অপরিসীম। কারণ এ নিদর্শনগুলো থেকেই বোঝা যায়, ভারত উপমহাদেশের মানুষ প্রাচীনকাল থেকেই উন্নত সভ্যতার অধিকারী।"
        }
      ]
    }
  ]
}