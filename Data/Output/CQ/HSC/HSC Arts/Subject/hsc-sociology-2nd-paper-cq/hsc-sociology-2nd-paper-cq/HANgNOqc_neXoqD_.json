{
  "title": "নজরুল ইসলাম কলেজ, ময়মনসিংহ ২০২৩",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "উদ্দীপকটি লক্ষ করো এবং সংশ্লিষ্ট প্রশ্নের উত্তর দাও: ১৯৫৭ → ১৯৬৯ → ১৯৭০ → ১৯৯২",
      "tag": "SSNICM 23",
      "sub_questions": [
        {
          "label": "ক",
          "question": "বাংলাদেশের সমাজবিজ্ঞানের অগ্রপথিক কে?",
          "explanation": "বাংলাদেশের সমাজবিজ্ঞানের অগ্রপথিক ড. এ. কে. নাজমুল করিম।"
        },
        {
          "label": "খ",
          "question": "বস্তুগত সংস্কৃতি সভ্যতার নিদর্শন- বুঝিয়ে লেখো।",
          "explanation": "বস্তুগত সংস্কৃতির মাধ্যমে সভ্যতার বহিঃপ্রকাশ ঘটে। মানুষ তার জীবন যাপনের জন্য বস্তুগত যা কিছু তৈরি ও ব্যবহার করে তা বস্তুগত সংস্কৃতির মধ্যে পড়ে। অর্থাৎ বস্তুগত সংস্কৃতি হচ্ছে মানুষের অর্জিত সেইসব গুণগত সাফল্য যার মাধ্যমে প্রধানত বোঝা যায় যে, মানুষ প্রকৃতিকে কতটুকু আয়ত্তে এনেছে। এ আয়ত্তে আনাটাই সভ্যতা হিসেবে বিবেচিত হয়। এ কারণেই বলা হয়, সভ্যতার নিদর্শন হচ্ছে বস্তুগত সংস্কৃতি।"
        },
        {
          "label": "গ",
          "question": "উল্লিখিত সালগুলো বাংলাদেশে সমাজবিজ্ঞান চর্চায় কেন গুরুত্বপূর্ণ? ব্যাখ্যা করো।",
          "explanation": "উদ্দীপকে উল্লেখিত সালগুলো বাংলাদেশে প্রাতিষ্ঠানিকভাবে সমাজবিজ্ঞান চর্চার জন্য গুরুত্বপূর্ণ। বাংলাদেশে প্রাতিষ্ঠানিকভাবে সমাজবিজ্ঞান চর্চার ইতিহাস খুব দীর্ঘ নয়। ঢাকা বিশ্ববিদ্যালয় ও ইউনেস্কোর যৌথ উদ্যোগ এবং সহযোগিতায় ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে 'সমাজবিজ্ঞান বিভাগ' নামে একটি স্বতন্ত্র বিভাগ আনুষ্ঠানিকভাবে যাত্রা শুরু করে। এরপর ১৯৬৯ ও ১৯৭০ সালে যথাক্রমে রাজশাহী এবং চট্টগ্রাম বিশ্ববিদ্যালয়ে সমাজবিজ্ঞানের স্বতন্ত্র বিভাগ প্রতিষ্ঠা করা হয়। স্বাধীনতার পর ১৯৯২ সালে শাহজালাল বিজ্ঞান ও প্রযুক্তি বিশ্ববিদ্যালয়ে স্বতন্ত্র সমাজবিজ্ঞান বিভাগ প্রতিষ্ঠিত হয়। উদ্দীপকে ১৯৫৭, ১৯৬৯, ১৯৭০ এবং ১৯৯২ সালের উল্লেখ করা হয়েছে। পূর্বোক্ত আলোচনায় সুস্পষ্ট, এ সালগুলোতে বাংলাদেশের বিভিন্ন বিশ্ববিদ্যালয়ে স্বতন্ত্র সমাজবিজ্ঞান বিভাগ প্রতিষ্ঠিত হয়েছিল। সুতরাং বলা যায়, উদ্দীপকের সালগুলো বাংলাদেশে প্রাতিষ্ঠানিকভাবে সমাজবিজ্ঞান চর্চার জন্য গুরুত্বপূর্ণ।"
        },
        {
          "label": "ঘ",
          "question": "\"সমাজবিজ্ঞান একটি গতিশীল বিজ্ঞান\"- উদ্দীপকের আলোকে ব্যাখ্যা করো।",
          "explanation": "উদ্দীপকের সালগুলো প্রমাণ করে যে, সমাজবিজ্ঞান স্থির নয় বরং একটি গতিশীল বিজ্ঞান। সমাজবিজ্ঞান শাস্ত্রের অন্যতম প্রকৃতি হচ্ছে গতিশীলতা। একটি গতিশীল বিজ্ঞান হিসেবে সমাজবিজ্ঞান বিভিন্ন সামাজিক প্রতিষ্ঠান কীভাবে কালের পরিক্রমায় উন্নত ও পরিবর্তিত হচ্ছে তার আলোচনা করে। সেইসাথে সমাজবিজ্ঞান তার নিজের বিকাশের মাধ্যমেও গতিশীল চরিত্র বজায় রাখে। উদ্দীপকের সালগুলো তার প্রমাণ। বাংলাদেশে ১৯৫৭ সালে ঢাকা বিশ্ববিদ্যালয়ে সর্বপ্রথম স্বতন্ত্র সমাজবিজ্ঞান বিভাগ প্রতিষ্ঠিত হয়। কিন্তু এখানেই সমাজবিজ্ঞানের যাত্রা থেমে যায়নি। পরবর্তী সময়ে ১৯৬৯ সালে রাজশাহী বিশ্ববিদ্যালয়ে, ১৯৭০ সালে চট্টগ্রাম বিশ্ববিদ্যালয়ে এবং ১৯৯২ সালে শাহজালাল বিজ্ঞান ও প্রযুক্তি বিশ্ববিদ্যালয়ে সমাজবিজ্ঞান বিভাগ প্রতিষ্ঠিত হয়। এছাড়া অন্যান্য বিশ্ববিদ্যালয়েও নানা সময়ে সমাজবিজ্ঞান বিভাগ প্রতিষ্ঠা করা হয়েছে। অর্থাৎ সমাজবিজ্ঞান শাস্ত্রটি তার বিকাশধারা একটিমাত্র শিক্ষা প্রতিষ্ঠানে সীমাবদ্ধ রাখেনি। উপরের আলোচনার পরিসমাপ্তিতে বলা যায়, 'সমাজবিজ্ঞান তার আলোচনায় গতিশীলতা বজায় রাখার পাশাপাশি বিকাশধারায়ও গতিশীল থেকেছে। উদ্দীপকে উল্লেখিত সালগুলো সমাজবিজ্ঞান শাস্ত্রের গতিশীলতারই প্রমাণ।"
        }
      ]
    },
    {
      "number": "2",
      "uddipok": "দৃশ্য-১: অনুন্নত, ভোঁতা ও অমসৃণ হাতিয়ারের পরিবর্তে এ যুগে উন্নত, ধারালো হাতিয়ার তৈরী এবং শস্য উৎপাদন ও সংরক্ষণ পদ্ধতি আবিষ্কার। দৃশ্য-২: সহজলভ্য, দামে সস্তা এবং তুলনামূলকভাবে মজবুত হওয়ায় এ যুগে এর ব্যবহার দিন দিন বেড়ে চলেছে বলে একে আধুনিক সভ্যতার ধারক বলা হয়।",
      "tag": "SSNICM 23",
      "sub_questions": [
        {
          "label": "ক",
          "question": "প্রত্নতত্ত্বের ইংরেজী প্রতিশব্দ কী?",
          "explanation": "প্রত্নতত্ত্বের ইংরেজি প্রতিশব্দ 'Archaeology'"
        },
        {
          "label": "খ",
          "question": "প্রত্নতত্ত্ব বলতে কী বোঝায়?",
          "explanation": "প্রত্নতত্ত্ব বলতে বোঝায় প্রাগৈতিহাসিক সমাজ ও মানুষ সম্পর্কিত বিজ্ঞানভিত্তিক অধ্যয়ন। প্রত্নতত্ত্বের ইংরেজি প্রতিশব্দ 'Archacology' যা এসেছে গ্রিক শব্দ 'Arkhaios' (অর্থ-প্রাচীন) আর 'Logia' (অর্থ-অধ্যয়ন বা পাঠ) থেকে। অর্থাৎ- উৎপত্তিগত অর্থে প্রত্নতত্ত্ব অর্থ হচ্ছে 'প্রাচীন বিদ্যা'। ব্রিটিশ প্রত্নতত্ত্ববিদ স্যার ই.বি. টেইলর প্রত্নতত্ত্বের সংজ্ঞা প্রদান করতে গিয়ে বলেন, \"প্রত্নতত্ত্ব হচ্ছে অতীতের ধ্বংসাবশেষ সম্পর্কিত পাঠ।\" সুতরাং, উৎপত্তিগত অর্থ এবং টেইলর প্রদত্ত সংজ্ঞার আলোকে বলা যায় যে, অতীতকালের মানুষের ব্যবহার্য দ্রব্যসামগ্রী, হাতিয়ার, বাসগৃহ ইত্যাদির ধ্বংসাবশেষ পরীক্ষা- নিরীক্ষার মাধ্যমে সে সময়ের সামাজিক জীবনের অধ্যয়নই হলো প্রত্নতত্ত্ব।"
        },
        {
          "label": "গ",
          "question": "উদ্দীপকের বর্ণিত দৃশ্য-১-এ যে প্রত্নতাত্ত্বিক যুগের কথা বলা হয়েছে তার সংস্কৃতি ব্যাখ্যা করো।",
          "explanation": "উদ্দীপকে বর্ণিত দৃশ্য-১-এ নব্যপ্রস্তর যুগের কথা বলা হয়েছে। এ যুগের সংস্কৃতি মানুষের ধারাবাহিক উন্নতির প্রতিফলন। নব্যপ্রস্তর যুগের প্রধান আবিষ্কার কৃষিকাজ। এ যুগের মানুষ প্রকৃতিকে কিছুটা আয়ত্তে এনে নিজেদের খাদ্য নিজেরাই উৎপাদন করতে শেখে। ফলে যাযাবর জীবনের অবসান ঘটে এবং মানুষ কৃষিজমি কেন্দ্রিক স্থায়ী বসবাস শুরু করে। কৃষি অর্থনীতি উদ্ভবের ফলে খাদ্যের নিশ্চয়তা আরও বৃদ্ধি পায় এবং কৃষিতে উদ্বৃত্ত খাদ্য উৎপাদনও সম্ভব হয়। নব্যপ্রস্তর যুগের মানুষ মসৃণ, ধারালো ও উন্নত ধরনের হাতিয়ার তৈরি করে। যেমন- চাকু, কুঠার, গাঁইতি, নিড়ানি প্রভৃতি ছিল তাদের নিত্য ব্যবহার্য। যেমনটি উদ্দীপকেও বলা হয়েছে। উদ্দীপকের দৃশ্য-১-এ বলা হয়েছে, অনুন্নত, ভোঁতা ও অমসৃণ হাতিয়ারের পরিবর্তে এ যুগে উন্নত, ধারালো হাতিয়ার তৈরি এবং শস্য উৎপাদন ও সংরক্ষণ পদ্ধতি আবিষ্কার করা হয়। এ বিষয়গুলো উপরে আলোচিত নব্যপ্রস্তর যুগের বৈশিষ্ট্যের সাথে সাদৃশ্যপূর্ণ। নব্যপ্রস্তর যুগে সংস্কৃতির উল্লেখযোগ্য সংযোজনের মধ্যে রয়েছে মৃৎপাত্র তৈরি, বন্যপশুকে গৃহপালিত পশুতে রূপান্তরিত, কৃষিকাজে বিভিন্ন হাতিয়ারের ব্যবহার, বয়নশিল্প ও. স্থাপত্যশিল্পের উদ্ভব, স্থায়ী বসতি নির্মাণ কৌশল, বাগিচা বা উদ্যান চাষাবাদ, বিনিময় ব্যবস্থা, অতি প্রাকৃত শক্তিতে বিশ্বাস, জাদুবিদ্যা, উদ্বৃত্ত ও সঞ্চয়, সম্পত্তির চেতনা ইত্যাদি।"
        },
        {
          "label": "ঘ",
          "question": "দৃশ্য-২ কে আধুনিক সভ্যতার ধারক বলা হয় কেন? তোমার মতামত দাও।",
          "explanation": "উৎপাদন পদ্ধতিতে বৈপ্লবিক পরিবর্তন নিয়ে আসায় দৃশ্য-২-এ উল্লেখিত বিষয় তথা লৌহকে আধুনিক সভ্যতার ধারক বলা হয়। উদ্দীপকের দৃশ্য-২-এ বলা হয়েছে, সহজলভ্য, দামে সস্তা এবং তুলনামূলকভাবে মজবুত হওয়ায় এ যুগে এর ব্যবহার দিন দিন বেড়ে চলছে। সহজেই বোঝা যায়, এ আলোচনা দ্বারা লৌহকে নির্দেশ করা হয়েছে। কারণ লোহা সহজলভ্য, দামে সস্তা এবং তুলনামূলকভাবে অন্য ধাতুর তুলনায় মজবুত। ধাতু হিসেবে লৌহের ব্যবহার মানবসভ্যতার উৎকর্ষের এখনও পর্যন্ত সর্বোচ্চ পর্যায়। কৃষিকাজের উদ্ভব যেমন মানুষের জীবনধারাকে পাল্টে দিয়েছিল, তেমনি লৌহের ব্যবহার মানুষের জীবনধারায় বিরাট পরিবর্তন এনেছে। বিশেষ করে লৌহ আবিষ্কারের ফলে উৎপাদন ব্যবস্থায় যন্ত্রচালিত শক্তির ব্যবহার সম্ভব এবং শিল্পবিপ্লব ত্বরান্বিত হয়েছে। লোহার ব্যবহার মানবসভ্যতার বিকাশে এক যুগান্তকারী পদক্ষেপ। লৌহ নির্মিত যন্ত্রপাতি ব্যবহারের ফলে ফসল উৎপাদন আগের তুলনায় বহুগুণে বৃদ্ধি পায়। লৌহভিত্তিক শিল্পকারখানা গড়ে ওঠায় মানুষের কর্মসংস্থানের নতুন নতুন ক্ষেত্র সৃষ্টি হয়। ঘরবাড়ি, আসবাবপত্র, রাস্তাঘাট, হালকা ও ভারী যন্ত্রপাতি প্রভৃতি নির্মাণে লৌহের ব্যবহার নগরায়ণ ও শিল্পায়নকে ত্বরান্বিত করে। এ যুগে ঢাকা যুক্ত শফ্ট আবিষ্কৃত হয়। এ আবিষ্কারের ফলে যাতায়াত, পণ্য পরিবহন, ব্যবসা-বাণিজ্য বৃদ্ধি পায়। সর্বোপরি লৌহের আবিষ্কার ও ব্যবহার বর্তমান আধুনিক সভ্যতা সৃষ্টিতে গুরুত্বপূর্ণ ভূমিকা পালন করে। এজন্যই বলা হয়ে থাকে, আধুনিক মানব সভ্যতার ভিত্তি লৌহযুগের গর্ভেই অঙ্কুরিত হয়েছিল। উপরের আলোচনার ভিত্তিতে নিশ্চিতভাবেই বলা যায়, উৎপাদন পদ্ধতিতে লোহার ব্যবহারের দিক লক্ষ করেই একে আধুনিক সভ্যতার ধারক হিসেবে বিবেচনা করা হয়।"
        }
      ]
    },
    {
      "number": "3",
      "uddipok": "রোহান পরীক্ষা শেষে তার মামার সাথে এমন এক স্থানে বেড়াতে যায়, যা প্রাচীন বৌদ্ধ ধর্মের পাদপীঠ হিসাবে সুপরিচিত বাংলাদেশের এই প্রত্নতাত্ত্বিক নিদর্শন। স্থানটি ১১ মাইল ব্যাপী লালমাই পাহাড়ি অঞ্চলে অবস্থিত।",
      "tag": "SSNICM 23",
      "sub_questions": [
        {
          "label": "ক",
          "question": "ক্রোম্যাগনন মানব কোন যুগের বাসিন্দা ছিল?",
          "explanation": "ক্রোম্যাগনন মানব-উচ্চ প্রাচীন প্রস্তর যুগের বাসিন্দা ছিল।"
        },
        {
          "label": "খ",
          "question": "চাকা আবিষ্কার সভ্যতার চালিকাশক্তি- ব্যাখ্যা করো।",
          "explanation": "মানব সভ্যতার চালিকাশক্তি হিসেবে চাকার উদ্ভাবন এক মাইলফলক। চাকা আবিষ্কারের ফলে যাতায়াত, পণ্য পরিবহন, ব্যবসা-বাণিজ্য বৃদ্ধি পায় ও শ্রম বিভাগ প্রসারিত হয়। শুধু যানবাহনের ক্ষেত্রে নয়, চাকা শিল্পকর্মেও নতুন ধারা প্রবর্তন করেছিল। বিশেষ করে চাকা ব্যবহারের ফলে মৃৎশিল্পে যুগান্তকারী পরিবর্তন আসে। চাকা আবিষ্কারের ফলে পৃথিবীর বিভিন্ন অঞ্চলে যাতায়াত করা সহজ হয়। ফলে বিভিন্ন জাতির মধ্যে ভাবের আদান- প্রদান, ব্যবসা-বাণিজ্য বৃদ্ধি পায়। এসব কারণে চাকার আবিষ্কারকে সভ্যতার অন্যতম চালিকাশক্তি হিসেবে গণ্য করা হয়।"
        },
        {
          "label": "গ",
          "question": "উদ্দীপকটি কোন প্রত্নতাত্ত্বিক স্থানকে নির্দেশ করছে? ব্যাখ্যা করো।",
          "explanation": "উদ্দীপকে বাংলাদেশের অন্যতম প্রত্নতাত্ত্বিক স্থান ময়নামতিকে নির্দেশ করা হয়েছে। প্রাচীন বাংলার সমতট অঞ্চলের বৌদ্ধ সভ্যতার অন্যতম প্রত্নতাত্ত্বিক নিদর্শন কুমিল্লার ময়নামতি। বাংলাদেশের প্রাচীন বৌদ্ধ ধ্বংসাবশেষের সবচেয়ে বেশি সংগ্রহ এখানেই পাওয়া গেছে। কুমিল্লা শহর থেকে প্রায় ৮ কি.মি. দক্ষিণ-পশ্চিমে ১১ মাইল ব্যাপী পাহাড়ি অঞ্চলে ময়নামতি অবস্থিত। ময়নামতি মূলত কতকগুলো ছোট পাহাড়ের সমন্বিত রূপ। এখানে আবিষ্কৃত প্রত্নস্থলের মধ্যে উল্লেখযোগ্য হলো- শালবন বিহার, আনন্দ বিহার, ভোজ বিহার, কৌটিলা মুড়া, রূপবান মুড়া, চারপত্র মুড়া, চণ্ডী মুড়া প্রভৃতি। উদ্দীপকে বলা হয়েছে, রোহান তার মামার সাথে এমন একটি স্থানে বেড়াতে যায়, যা প্রাচীন বৌদ্ধ ধর্মের পাদপীঠ হিসেবে সুপরিচিত। স্থানটি ১১ মাইল ব্যাপী পাহাড়ি অঞ্চলে অবস্থিত। এ বিষয়গুলো উপরে আলোচিত ময়নামতি প্রত্নস্থানের, সাথে সাদৃশ্যপূর্ণ। সুতরাং বলা যায়, উদ্দীপক দ্বারা ময়নামতি প্রত্নস্থানকে নির্দেশ করা হয়েছে।"
        },
        {
          "label": "ঘ",
          "question": "উদ্দীপকে বর্ণিত স্থানটি বাংলাদেশের সমাজ ইতিহাস রচনায় গুরুত্বপূর্ণ ভূমিকা রাখে- উত্তরের সপক্ষে তোমার মতামত দাও।",
          "explanation": "উদ্দীপক দ্বারা নির্দেশিত ময়নামতি প্রত্নস্থানটি বাংলাদেশের সামাজিক ইতিহাস রচনায় গুরুত্বপূর্ণ ভূমিকা পালন করে- উক্তিটি যথার্থ। ময়নামতিতে আবিষ্কৃত নানা প্রত্নতাত্ত্বিক নিদর্শন থেকে প্রাচীন বাংলার ধর্মীয় ও সামাজিক জীবনের চিত্র ফুটে ওঠে। এখানে আবিষ্কৃত নিদর্শনগুলো থেকে সহজেই অনুমেয় যে, অতীতে এ অঞ্চলকে কেন্দ্র করে একটি সমৃদ্ধ সভ্যতা গড়ে উঠেছিল। ময়নামতির শালবন বিহার, আনন্দ বিহার ও কৌটিলা মুড়া প্রত্নস্থল থেকে প্রাপ্ত নিদর্শন থেকে আমরা জানতে পেরেছি, এ অঞ্চলে কয়েকশত বছর যাবত বৌদ্ধ ধর্ম, সমাজ, সংস্কৃতি তথা বৌদ্ধ সভ্যতার এক স্বর্ণযুগ কেটেছে। ময়নামতির বৌদ্ধ সভ্যতার যুগে সমাজ ও সংস্কৃতি ছিল প্রধানত ধর্ম প্রভাবিত। এখানে প্রাপ্ত স্বর্ণ, রৌপ্য ও ব্রোঞ্জ নির্মিত অলংকারাদি, লোহার দ্রব্যাদি, কাঠ নির্মিত দ্রব্যাদি, মৃৎ পাত্রাদি, অলংকৃত ইট, প্রস্তর ভাস্কর্য, তামারপাত্র ও দৈনন্দিন জীবনে ব্যবহার্য বিভিন্ন জিনিসপত্র তৎকালীন সমাজজীবন ও সভ্যতার এক জীবন্ত চিত্র তুলে ধরে। তখনকার -সমাজে মুদ্রা অর্থনীতির প্রচলন শুরু হয়েছিল। ভূমিতে ব্যক্তি মালিকানার নিদর্শন পাওয়া গিয়েছে। অর্থাৎ সমাজে একটি সুদক্ষ প্রশাসন ব্যবস্থা চালু ছিল। মুদ্রার প্রচলন এবং ব্যক্তিগত ভূমি মালিকানা থাকার অর্থ সমাজে অসমতার অস্তিত্ব ছিল। বস্তুত এ দেশে সামাজিক ইতিহাস রচনায় ময়নামতিতে আবিষ্কৃত নানা নিদর্শন বিশেষ অবদান রেখেছে। উপরের আলোচনার প্রেক্ষিতে বলা যায়, কোনো দেশের প্রাচীন সামাজিক-সাংস্কৃতিক ইতিহাস সেদেশের প্রত্নতাত্ত্বিক নিদর্শনের মাধ্যমে সহজেই অনুধাবন করা যায়। এমনিভাবে ময়নামতিতে প্রাপ্ত নিদর্শনগুলোও বাংলাদেশের সামাজিক ইতিহাস রচনায় গুরুত্বপূর্ণ ভূমিকা রাখে।"
        }
      ]
    },
    {
      "number": "4",
      "uddipok": "নিচের তথ্যগুলো লক্ষ করো এবং প্রশ্নগুলোর উত্তর দাও:",
      "tag": "SSNICM 23",
      "sub_questions": [
        {
          "label": "ক",
          "question": "চিকমাং কী?",
          "explanation": "গারোদের বিশ্বাস অনুযায়ী চিকমাং হচ্ছে, মৃতের দেশ।"
        },
        {
          "label": "খ",
          "question": "এথনিক সম্প্রদায় বলতে কী বোঝ?",
          "explanation": "এথনিক সম্প্রদায় বলতে একটি 'সাধারণ সাংস্কৃতিক বৈশিষ্ট্যসম্পন্ন জনগোষ্ঠীকে বোঝায়। যেসব সম্প্রদায়ের সামাজিক, সাংস্কৃতিক ও অর্থনৈতিক অবস্থা দেশের জাতীয় জাতিগোষ্ঠীর চেয়ে আলাদা এবং জীবনধারা সম্পূর্ণ বা আংশিকভাবে নিজস্ব রীতি বা ঐতিহ্য দ্বারা পরিচালিত হয় তাদেরকে ক্ষুদ্র নৃগোষ্ঠী বা এথনিক সম্প্রদায় বলে। এথনিক সম্প্রদায়ের সদস্যরা নিজস্ব সংস্কৃতি ও জীবিকা পদ্ধতি অনুসরণ করে সাধারণত একটি নির্দিষ্ট এলাকায় বসবাস করে।"
        },
        {
          "label": "গ",
          "question": "উদ্দীপকে 'ক' অংশ থেকে যে ক্ষুদ্র নৃগোষ্ঠীর ইঙ্গিত পাওয়া যায় তাদের সাংস্কৃতিক জীবন ব্যাখ্যা করো।",
          "explanation": "উদ্দীপকের 'ক' অংশ দ্বারা মণিপুরি ক্ষুদ্র নৃগোষ্ঠীর ইঙ্গিত পাওয়া যায়। মণিপুরি ক্ষুদ্র নৃগোষ্ঠীর সাংস্কৃতিক জীবন বৈচিত্র্যপূর্ণ। বাংলাদেশে বসবাসরত নৃ-গোষ্ঠীসমূহের মধ্যে মণিপুরি নৃ-গোষ্ঠী অন্যতম। এরা মূলত বাংলাদেশের সিলেট অঞ্চলে বাস করে। মণিপুরি নৃ-গোষ্ঠীর লোকজন তাদের সাংস্কৃতিক কর্মকাণ্ডের কারণে সমধিক পরিচিতি লাভ করেছে। সকল পূজা-পার্বণ ও আচার-অনুষ্ঠানে তারা নৃত্যগীতের আয়োজন করে। নৃত্যগীতের সাথে তাদের ধর্মীয় বিশ্বাস জড়িত। নৃত্য মণিপুরিদের কাছে খুবই পবিত্র বিষয়। তাদের মতে, নৃত্য শুদ্ধতা ও স্বর্গসুখ বয়ে আনে। মণিপুরিরা 'নাগ পোশাক' নামক বিশেষ ধরনের পোশাক পরে উৎসবে নৃত্য পরিবেশন করে। তাদের নৃত্যের মধ্যে লাইহারাউয়া খুব জনপ্রিয়। এছাড়া রাস নৃত্য তাদের আরেকটি জনপ্রিয় নৃত্য, যা রাধা- কৃষ্ণের উদ্দেশ্যে করা হয়। মণিপুরি সমাজে প্রচলিত বহু কাহিনি, লোকগীতি, ধাঁধা, রূপকথার মধ্যে তাদের নিজস্ব সংস্কৃতির একটি সুন্দর ও চমৎকার পরিচয় পাওয়া যায়। উদ্দীপকের 'ক' অংশে বলা হয়েছে, একটি নৃ-গোষ্ঠী বৃহৎ সিলেট অঞ্চলে বাস করে। যারা নৃত্যকে পবিত্র মনে করে। এদের চোখ ক্ষুদ্রাকৃতির। এসব বৈশিষ্ট্য মণিপুরি ক্ষুদ্র নৃগোষ্ঠীকে নির্দেশ করে। পূর্বোক্ত আলোচনায় সুস্পষ্ট, মণিপুরি ক্ষুদ্র নৃগোষ্ঠীর সদস্যরা বৈচিত্র্যপূর্ণ এবং ঐতিহ্যবাহী সাংস্কৃতিক জীবনধারার অধিকারী।"
        },
        {
          "label": "ঘ",
          "question": "উদ্দীপকের 'খ' অংশের নৃগোষ্ঠীর বিবাহ ও পরিবার ব্যবস্থার বিশেষত্ব পর্যালোচনা করো।",
          "explanation": "উদ্দীপকের 'খ' অংশ দ্বারা নির্দেশিত গারো ক্ষুদ্র নৃগোষ্ঠীর বিবাহ ও পরিবার ব্যবস্থা অন্য ক্ষুদ্র নৃগোষ্ঠীর তুলনায় বিশেষত্বপূর্ণ এবং আলাদা। বাংলাদেশের গারোদের ৮০ শতাংশ ধর্মান্তরিত খ্রিষ্টান। তাদের ভাষার নাম 'মান্দি'। উদ্দীপকের 'খ' অংশে গারোদের এসব তথ্য তুলে ধরা হয়েছে। গারো পরিবার প্রধানত মাতৃসূত্রীয়। এ ব্যবস্থায় বংশনাম ও সম্পত্তি মাতৃধারায় মাতা থেকে মেয়েতে বর্তায়। গারো পরিবারে মা সব সম্পত্তির 'মালিক। সাধারণত মায়ের মৃত্যুর পর কনিষ্ঠা কন্যা বা 'নোকনা' সম্পত্তির উত্তরাধিকার লাভ করে। রীতি অনুযায়ী নোকনার বোনেরা তাদের মায়ের কাছ থেকে সম্পত্তি পায় না। যারা সম্পত্তি পায় না তাদের বলা হয় 'এগেট'। গারোদের বিবাহ ব্যবস্থায় বৈচিত্রতা লক্ষণীয়। গারো সমাজে যুগল বিবাহ রীতি অধিক প্রসিদ্ধ। প্যারালাল কাজিন বিবাহ নিষিদ্ধ এবং ক্রসকাজিন বিবাহ অনুমোদিত। বহুপত্নিক বিবাহ স্বীকৃত হওয়ায় সহোদর দু'বোনকে এক সাথে স্ত্রী হিসেবে গ্রহণ করার অনুমতি আছে। তবে গারোদের বিবাহের মধ্যে যৌতুক প্রথা নেই। বিবাহ বিচ্ছেদ স্বীকৃত থাকলেও তা বিরল ঘটনা। বিবাহ বিচ্ছেদ ঘটলেও সালিশ, জরিমানার মাধ্যমে সমাধান করা হয়ে থাকে। অধিকাংশ গারো খ্রিষ্ট ধর্মাবলম্বী হওয়ায় তারা খ্রিষ্টান রীতিতেই বিবাহ করে থাকে। উপরের আলোচনার আলোকে বলা যায়, গারোদের বিবাহ ও পরিবার ব্যবস্থা স্বতন্ত্র এবং বৈচিত্র্যময়, যা অন্য নৃগোষ্ঠীদের মধ্যে নেই।"
        }
      ]
    },
    {
      "number": "5",
      "uddipok": "বাংলাদেশের উত্তরাঞ্চলে একটি আদি অস্ট্রিক ক্ষুদ্র নৃ-গোষ্ঠীর বাস। এদের ঐতিহ্যবাহী নৃত্যগীত 'ঝুমুর'। পূজা-পার্বণে তারা নৃত্যগীতের আয়োজন করে। প্রাচীনকালে এরা তীর-ধনুক দিয়ে শিকার করতো। বর্তমানে এরা দিনমজুর ও কৃষিজীবী।",
      "tag": "SSNICM 23",
      "sub_questions": [
        {
          "label": "ক",
          "question": "সোমপুর বিহার কোথায় অবস্থিত?",
          "explanation": "সোমপুর বিহার নওগাঁ জেলার বদলগাছী উপজেলার অন্তর্ভুক্ত পাহাড়পুর নামক গ্রামে অবস্থিত।"
        },
        {
          "label": "খ",
          "question": "চাকমা সংগঠন বলতে কী বোঝ?",
          "explanation": "চাকমা সংগঠন বলতে চাকমা সার্কেল তথা চাকমা জাতির সংগঠনকে বোঝায়। ধারাবাহিকতা অনুসারে পরিবার চাকমা সমাজে বিদ্যমান সবচেয়ে ক্ষুদ্র সংগঠন; তারপর গত্তি বা গঝা। এর চেয়ে বৃহৎ আয়তনের সামাজিক একক হচ্ছে পাড়া বা আদাম। তার চেয়েও বড় সামাজিক সংগঠন হলো গ্রাম বা মৌজা। এভাবে মৌজার চেয়ে বৃহত্তম চাকমা সংগঠন বলতে চাকমা সার্কেলকে বুঝায়। চাকমা সার্কেলের প্রধান হিসেব রাজা দায়িত্ব পালন করেন।"
        },
        {
          "label": "গ",
          "question": "উদ্দীপকে ইঙ্গিতকৃত নৃ-গোষ্ঠীর দৈহিক বৈশিষ্ট্য ও সমাজ সংগঠন বর্ণনা করো।",
          "explanation": "উদ্দীপকে ইঙ্গিতকৃত নৃগোষ্ঠী হচ্ছে সাঁওতাল। সাঁওতালদের দৈহিক আকার ও সমাজ সংগঠনের ক্ষেত্রে নিজস্ব বৈশিষ্ট্য রয়েছে। উদ্দীপকের বর্ণনায় প্রথমেই উল্লেখ আছে যে, বাংলাদেশের উত্তরাঞ্চলে একটি আদি অস্ট্রিক ক্ষুদ্র নৃগোষ্ঠীর বাস। আর উপরের বর্ণনায়ও উল্লেখ আছে যে, সাঁওতালরা উত্তরাঞ্চলে বসবাসকারী আদি অস্ট্রেলীয় দলের সদস্য। তাই বলা যায়, উদ্দীপকে সাঁওতাল নৃগোষ্ঠীকেই ইঙ্গিত করা হয়েছে। সাঁওতালরা বাংলাদেশের উত্তরাঞ্চলে বসবাসকারী অন্যতম বৃষৎ নৃগোষ্ঠী। গোষ্ঠীগত বিচারে সাঁওতালদের সাথে অস্ট্রেলিয়ান আদিবাসীদের দৈহিক বৈশিষ্ট্যের সাদৃশ্য রয়েছে। তাদের গায়ের রং কালো এবং নাক নিগ্রোদের মতো চ্যান্টা। মাথার খুলি গোলাকার, মুখ গহ্বর বড়, ঠোঁট মোটা, চুল কালো এবং কোঁকড়া। তাদের দেহের উচ্চতা মাঝারি ধরনের। আর এসব বৈশিষ্ট্যই প্রমাণ করে সাঁওতালরা আদি-অস্ট্রেলীয় দলের সদস্য। সমাজ সংগঠনের দিক থেকে সাঁওতালরা ১২টি গোত্রে এবং উপগোত্রে বিভক্ত। সাঁওতাল সমাজের মূল ভিত্তি হচ্ছে 'গ্রাম পঞ্চায়েত'। প্রতিটি গ্রামেই পঞ্চায়েত রয়েছে এবং পঞ্চায়েত পরিচালনায় সাতজন গুরুত্বপূর্ণ ব্যক্তি নিযুক্ত থাকেন। 'মানঝাহি' বা 'মাঝি' হলেন গ্রাম প্রধান। তার নেতৃত্বেই গ্রামের যাবতীয় কার্যাবলি সম্পাদিত হয়। সাঁওতাল সমাজ হচ্ছে পিতৃতান্ত্রিক এবং পিতার সম্পত্তিতে মেয়েদের কোন্তুে অধিকার থাকে না। পুত্রহীন পিতার সম্পত্তির মালিক হয় তার সহোদর ভাইয়েরা। সাঁওতাল সমাজে বহিঃগোত্র বিবাহ প্রচলিত। বিবাহ বিচ্ছেদ বিরল হলেও ক্ষেত্র বিশেষে বিচ্ছেদ দেখা যায়।"
        },
        {
          "label": "ঘ",
          "question": "উদ্দীপকের নৃ-গোষ্ঠীর ধর্ম ও সাংস্কৃতিক জীবনধারা আলোচনা করো।",
          "explanation": "উদ্দীপকে সাঁওতাল নৃগোষ্ঠীর কথা বলা হয়েছে। তাদের ধর্মীয় ও সাংস্কৃতিক জীবনধারা সম্পর্কে নিম্নে আলোচনা করা হলো- সাঁওতালদের মধ্যে সনাতন ধর্ম এবং খ্রিষ্টধর্মের সুস্পষ্ট প্রভাব লক্ষ করা যায়। তাদের বিশ্বাস সৃষ্টিকর্তা এবং আত্মা অমূর ও অবিনশ্বর। সাঁওতালরা পরজগতে বিশ্বাসী এবং স্বর্গ-নরকের প্রতি আস্থাশীল। সাঁওতালরা বিভিন্ন দেব-দেবীর পূজা করে থাকে। সাঁওতালি ভাষায় তাদের দেবতাকে বলা হয় 'বোঙ্গা' এবং তাদের আদি দেবতা হলো সূর্য। এছাড়াও তারা 'মারাং বুরু' 'আবেগ বোঙ্গা' 'গোঁসাই এরা' প্রমুখ দেবতার পূজা করে থাকে। সাঁওতালদের ধর্মীয় বিশ্বাসের আরেকটি বৈশিষ্ট্য হলো উল্কি চিহ্ন আঁকা। পুরুষরা হাতের কব্জির ওপর বেজোড় সংখ্যক এবং মেয়েরা হাতে ও বুকে উল্কি চিহ্ন আঁকে। তাদের মতে উল্কিবিহীন অবস্থায় মৃত্যুবরণ করলে পরকালে কঠিন শাস্তি পেতে হবে। সাঁওতালদের নিজস্ব উৎসবের মধ্যে বাহা, সোহরাই উল্লেখযোগ্য উৎসব। সোহরাই তাদের সবচেয়ে বড় উৎসব। সাঁওতাল সমাজে ঝুমুর নৃত্যগীত বেশ প্রচলিত। কারণ সাঁওতাল সমাজে সংস্কৃতির একটি গুরুত্বপূর্ণ অংশ হচ্ছে নৃত্য। প্রায় সকল পূজা ও অনুষ্ঠানের নৃত্য পরিবেশন করা হয়ে থাকে। সাঁওতালদের বিয়েতে বিভিন্ন ধরনের অনুষ্ঠান হয়ে থাকে। বিয়ে ও অন্যান্য উৎসবে সাঁওতালরা মদ খেয়ে নৃত্য পরিবেশন করে থাকে। উৎসবের সময় সাঁওতাল মেয়েরা হাত-পা ও গলায় পিতল বা নিরেট কাসার গয়না পরে আর পুরুষরা গলায় মালা ও হাতে বালা পরে থাকে। উপরের আলোচনার প্রেক্ষিতে বলা যায়, সাঁওতালদের ধর্মীয় ও সাংস্কৃতিক জীবন একটি নির্দিষ্ট পরিমন্ডলে আবদ্ধ, কারণ তাদের ধর্মীয় বিশ্বাস এবং সংস্কৃতি স্বতন্ত্র ও আলাদা প্রকৃতির।"
        }
      ]
    },
    {
      "number": "6",
      "uddipok": "'অপমানে তুমি জ্বলে উঠেছিল সেদিন বর্ণমালা সেই থেকে শুরু সেই থেকে দিন বদলের পালা' আবু হেনা মোস্তফা কামাল",
      "tag": "SSNICM 23",
      "sub_questions": [
        {
          "label": "ক",
          "question": "কার নেতৃত্ব 'তমদ্দুন মজলিস' গঠিত হয়েছিল?",
          "explanation": "ঢাকা বিশ্ববিদ্যালয়ের পদার্থবিজ্ঞান বিভাগের অধ্যাপক আবুল কাশেমের নেতৃত্বে 'তমদ্দুন মজলিস' গঠিত হয়েছিল।"
        },
        {
          "label": "খ",
          "question": "বাঙালির মুক্তির সনদটি ব্যাখ্যা করো।",
          "explanation": "১৯৬৬ সালে বঙ্গবন্ধু শেখ মুজিবুর রহমান কর্তৃক উত্থাপিত ছয় দফা হচ্ছে বাঙালির মুক্তি সনদ। ১৯৪৭ সালের ১৪ আগস্ট স্বাধীনতা লাভের পর থেকেই পশ্চিম পাকিস্তানের শাসকগোষ্ঠী কর্তৃক পূর্ব পাকিস্তানের জনগণ নানাভাবে নির্যাতিত ও নিপীড়িত হতে থাকে। এ অবস্থার অবসান এবং পূর্ববাংলার জনগণের অধিকার আদায়ের লক্ষ্যে ১৯৬৬ সালের ৫ ও ৬ ফেব্রুয়ারি পাকিস্তানের লাহোরে অনুষ্ঠিত বিরোধী দলগুলোর এক সম্মেলনে বঙ্গবন্ধু শেখ মুজিবুর রহমান যে দাবিসমূহ পেশ করেন, তা ছয় দফা কর্মসূচি হিসেবে অভিহিত। ছয় দফা কর্মসূচি ছিল বাঙালি জাতির 'মুক্তির সনদ' বা 'ম্যাগনাকার্টা'।"
        },
        {
          "label": "গ",
          "question": "উদ্দীপকটি বাংলাদেশের কোন বিশেষ আন্দোলনকে নির্দেশ করছে? ব্যাখ্যা করো।",
          "explanation": "উদ্দীপকে উল্লেখিত কবিতাটি বাংলাদেশের ইতিহাসে অত্যন্ত তাৎপর্যময় ভাষা আন্দোলনকে নির্দেশ করছে। ১৯৪৭ সালে পাকিস্তান রাষ্ট্রের সৃষ্টির পর থেকেই বাঙালিদের সাংস্কৃতিক ক্ষেত্রে বশ্যতা স্বীকার করানোর জন্য পাকিস্তানিরা উঠে পড়ে লাগে। ১৯৪৭ সালেই উর্দুকে পাকিস্তানের রাষ্ট্রভাষা করার প্রস্তাব আসলে, বুদ্ধিজীবীরা প্রবন্ধ লিখে তার প্রতিবাদ জানান। ১৯৪৮ সালের মার্চ মাসে পাকিস্তানের প্রতিষ্ঠাতা মুহাম্মদ আলী জিন্নাহ ঢাকায় ছাত্রদের উদ্দেশ্যে বক্তৃতায় বলেন, 'উর্দুই হবে পাকিস্তানের রাষ্ট্রভাষা'। বাংলার নির্ভীক ছাত্রসমাজ সাথে সাথে এ বক্তব্যের প্রতিবাদ জানায়। আর সেই সাথে সূত্রপাত হয় ঐতিহাসিক ভাষা আন্দোলনের। ১৯৫২ সালে পাকিস্তানের প্রধানমন্ত্রী খাজা নাজিম উদ্দীন এক জনসভায় আবারও ঘোষণা করেন, উর্দুই হবে পাকিস্তানের একমাত্র রাষ্ট্রভাষা। এ ঘোষণা শোনা মাত্রই পূর্ব পাকিস্তানের জনগণ ক্ষোভে ফেটে পড়ে। ভাষা আন্দোলনের গতিকে তীব্রতর করতে গঠিত হয় 'সর্বদলীয় রাষ্ট্রভাষা সংগ্রাম পরিষদ'। ১৯৫২ সালের ২১শে ফেব্রুয়ারি জারিকৃত ১৪৪ ধারা ভেঙে ছাত্ররা মিছিল বের করে। মিছিলে পুলিশ বাহিনী গুলি করলে বরকত, জব্বার, রফিক, শফিকসহ অনেকে নিহত হন। উদ্দীপকে উল্লিখিত কবিতাটি ভাষা আন্দোলনের পটভূমি ও আন্দোলনের চিত্র বহন করছে। যেমন- \"অপমানে তুমি জ্বলে উঠেছিলে\" চরণটি ভাষা আন্দোলনের পটভূমি অর্থাৎ সাংস্কৃতিক বৈষম্যের চিত্র ফুটিয়ে তুলেছে। আর \"সেই থেকে দিন বদলের পালা\" চরণটি ভাষা আন্দোলনের চিত্র তুলে ধরেছে। উপরের আলোচনার পরিপ্রেক্ষিতে সুস্পষ্টভাবে বলা যায় যে, উদ্দীপকটি ভাষা আন্দোলনই নির্দেশ করছে।"
        },
        {
          "label": "ঘ",
          "question": "উদ্দীপকে নির্দেশিত আন্দোলন বাঙালি জাতীয়তাবাদের মূল ভিত্তি- তুমি কি একমত? উত্তরের সপক্ষে যুক্তি দাও।",
          "explanation": "উদ্দীপকে নির্দেশিত ভাষা আন্দোলন বাঙালি জাতীয়তাবাদের মূলভিত্তি। ভাষা আন্দোলন বাঙালি জাতীয়তাবাদের মূলভিত্তি। পাকিস্তান রাষ্ট্র সৃষ্টির পর পশ্চিম পাকিস্তানের বৈষম্য ও নির্যাতনের বিরুদ্ধে পূর্ব বাংলায় বাঙালিদের প্রথম বিদ্রোহ গড়ে ওঠে ভাষাকে কেন্দ্র করে। এই আন্দোলন পাকিস্তানি জাতীয়তাবাদের ভিত্তিকে দুর্বল করে এবং বাঙালিদের মধ্যে বাঙালি জাতীয়তাবাদী চেতনার জন্ম 'দেয়। এ আন্দোলনের ফলে বাঙালি জাতির মধ্যে যে জাতীয়তাবাদী চেতনার উন্মেষ ঘটে তা তাদের রাজনৈতিক, অর্থনৈতিক ও সাংস্কৃতিক মুক্তির পথকে সুগম করার পাশাপাশি স্বাধীনতা অর্জনে গুরুত্বপূর্ণ ভূমিকা পালন করে।। স্বাধীন বাংলাদেশের ভিত্তি ছিল ভাষা আন্দোলনের মাধ্যমে সৃষ্ট জাতীয়তাবাদ। এ আন্দোলনের অনুপ্রেরণায় বাঙালিরা ধাপে ধাপে স্বাধিকার থেকে স্বায়ত্তশাসন এবং স্বায়ত্তশাসন থেকে স্বাধীনতার দিকে অগ্রসর হয়। '৫৪ র যুক্তফ্রন্ট নির্বাচন, ৬২ এর শিক্ষা আন্দোলন, '৬৬ এর ছয় দফা আন্দোলন, '৬৯ এর গণ-আন্দোলন, '৭০ এর নির্বাচন এবং '৭১ এর স্বাধীনতা সংগ্রাম সবই '৫২, এর ভাষা আন্দোলনের অনুপ্রেরণার ফসল। অর্থাৎ ভাষা আন্দোলন বাঙালি জনগণের মধ্যে জাতীয় সংহতি ও একাত্মবোধ সৃষ্টি করে এবং বাঙালিদের নিজেদের স্বাতন্ত্র্য সত্তা সম্পর্কে সচেতন করে তোলে। উপরের আলোচনার পরিপ্রেক্ষিতে তাই সুস্পষ্টভাবে বলা যায়, ভাষা আন্দোলন ছিল বাঙালি জাতীয়তাবাদের মূলভিত্তি।"
        }
      ]
    },
    {
      "number": "7",
      "uddipok": "অধিক জনসংখ্যা, দারিদ্র্য, নিরক্ষরতা ইত্যাদি বাংলাদেশের প্রধান সামাজিক সমস্যা। সমস্যাগুলো ধীরে ধীরে জটিল আকার ধারণ করছে, আবার কোনোটা হ্রাস পাচ্ছে। একটি বিজ্ঞান এসব সামাজিক সমস্যার কারণ, প্রভাব ও প্রতিকার বিষয়ক বিজ্ঞানভিত্তিক আলোচনা ও গবেষণা করে। এই বিজ্ঞানের গবেষণালব্ধ জ্ঞান সামাজিক সমস্যা সমাধানে কার্যকরী ভূমিকা পালন করতে পারে।",
      "tag": "SSNICM 23",
      "sub_questions": [
        {
          "label": "ক",
          "question": "'সমাজবিজ্ঞান সমীক্ষণ' বইটি কার লেখা?",
          "explanation": "'সমাজবিজ্ঞান সমীক্ষণ' বইটি ড. এ. কে নাজমুল করিমের লেখা।"
        },
        {
          "label": "খ",
          "question": "\"সমাজ গবেষণায় নিরপেক্ষতা আবশ্যক\"- ব্যাখ্যা করো।",
          "explanation": "সমাজ গবেষণায় গ্রহণযোগ্য ফলাফল পেতে ব্যক্তিগত বা সামাজিক মূল্যবোধ দ্বারা প্রভাবিত না হয়ে নিরপেক্ষ থাকা আবশ্যক। 'বিজ্ঞানের ধর্ম হলো নৈতিকতার ক্ষেত্রে নিরপেক্ষ থাকা। সমাজবিজ্ঞান মানুষের আচার-আচরণ, আদর্শ-মূল্যবোধ, কার্যাবলি কীভাবে পারস্পরিক সম্পর্কের ভিত্তিতে গড়ে ওঠে এবং কীভাবে এর গতিশীলতা বজায় থাকে তার বিজ্ঞানভিত্তিক অধ্যয়ন করে। আর সমাজবিজ্ঞানের বৈজ্ঞানিক চরিত্র বজায় রাখার জন্য সমাজ গবেষণায় নিরপেক্ষতা অবলম্বন আবশ্যক।"
        },
        {
          "label": "গ",
          "question": "উদ্দীপকে যে বিজ্ঞানের কথা বলা হয়েছে, বাংলাদেশে তার বিকাশধারা ব্যাখ্যা করো।",
          "explanation": "উদ্দীপকে সমাজবিজ্ঞানের কথা বলা হয়েছে। উদ্দীপকে ইঙ্গিতকৃত বিজ্ঞান সামাজিক সমস্যার কারণ, প্রভাব ও প্রতিষ্কার বিষয়ক বিজ্ঞানভিত্তিক' আলোচনা ও গবেষণা করে, যা সমাজবিজ্ঞান বিষয়কে নির্দেশ করে। বাংলাদেশে সমাজবিজ্ঞানের বিকাশ ধারার ক্ষেত্রে দেখা যায়, একটি স্বতন্ত্র বিভাগ হিসেবে ঢাকা বিশ্ববিদ্যালয়ে সমাজবিজ্ঞানকে প্রতিষ্ঠার পটভূমি প্রস্তুত করতে ১৯২১ সাল থেকে ১৯৫৬ সাল পর্যন্ত এ বিশ্ববিদ্যালয়ের বিভিন্ন বিভাগের বহু জ্ঞানী শিক্ষক ও অন্যান্য বিদ্বান ব্যক্তির সমাজচিন্তামূলক অনেক মূল্যবান নিবন্ধ ও পুস্তক প্রকাশনা এবং বিভিন্ন সেমিনারে বিভিন্ন মননশীল প্রবন্ধ পাঠ গুরুত্বপূর্ণ অবদান রেখেছে। ১৯৫০ সালে প্রখ্যাত ফরাসি অধ্যাপক ক্লদ লেভি স্ট্রস বাংলাদেশে সমাজবিজ্ঞান, নৃবিজ্ঞান পঠন-পাঠনের সম্ভাব্যতা যাচাই করার উদ্দেশ্যে ঢাকায় আসেন এবং পার্বত্য চট্টগ্রাম পরিদর্শন করেন। তার সাথে ঢাকা বিশ্ববিদ্যালয়ের অধ্যাপক অজিত কুমার সেন ও নাজমুল করিম দেখা করেন এবং সমাজবিজ্ঞান বিভাগ প্রতিষ্ঠার ক্ষেত্রে ইউনেস্কোর সাহায্য সহযোগিতা প্রত্যাশা করেন। এরই ফলশ্রুতিতে ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে সমাজবিজ্ঞান একটি স্বতন্ত্র বিভাগ হিসেবে আনুষ্ঠানিকভাবে আত্মপ্রকাশ করে। পরবর্তীকালে ঢাকা বিশ্ববিদ্যালয়ের অভিজ্ঞতাকে ভিত্তি করে ১৯৬৯ সালে রাজশাহী বিশ্ববিদ্যালয়ে সমাজবিজ্ঞান পৃথক বিভাগ হিসেবে আত্মপ্রকাশ করে এবং ১৯৭০ সালে সম্মান কোর্স শুরু হয়। ১৯৭০ সালে চট্টগ্রাম বিশ্ববিদ্যালয়ে সমাজতত্ত্ব একটি স্বতন্ত্র বিভাগ হিসেবে স্বীকৃতি লাভ করে। বর্তমানে সমাজবিজ্ঞানের বিকাশের জন্য বিভিন্ন কলেজ ও অন্যান্য শিক্ষা প্রতিষ্ঠানে এইচএসসি এবং ডিগ্রি কোর্সে সমাজবিজ্ঞান চালু হয়েছে। পাশাপাশি বিভিন্ন বিশ্ববিদ্যালয়সহ জাতীয় বিশ্ববিদ্যালয়ের অধীনে কলেজগুলোতে সমাজবিজ্ঞান স্বতন্ত্র বিভাগ হিসেবে স্বীকৃতি পেয়েছে এবং সমাজবিজ্ঞানের পরিচর্যা চলছে।"
        },
        {
          "label": "ঘ",
          "question": "উন্নয়নশীল দেশের সামাজিক সমস্যা সমাধানের জন্য উত্ত বিষয়টির জ্ঞান অপরিহার্য উক্তিটির সপক্ষে যুক্তি দাও।",
          "explanation": "উন্নয়নশীল দেশের সামাজিক সমস্যা সমাধানের জন্য উক্ত বিষয়টির অর্থাৎ সমাজবিজ্ঞানের জ্ঞান অপরিহার্য- উক্তিটি যথার্থ। উদ্দীপকে সমাজবিজ্ঞান বিষয়ের কথা বলা হয়েছে। কেননা সমাজবিজ্ঞান সামাজিক সমস্যার বিজ্ঞানভিত্তিক আলোচনা ও গবেষণা করে। পাশাপাশি সমাজবিজ্ঞানের গবেষণালব্ধ জ্ঞান সামাজিক সমস্যা সমাধানে গুরুত্বপূর্ণ ভূমিকা পালন করে। তাই উন্নয়নশীল দেশের সামাজিক সমস্যা সমাধানে একান্তভাবে প্রয়োজন সমাজবিজ্ঞানের জ্ঞান। উন্নয়নশীল দেশে সমাজের নানা স্তরে বিভিন্ন সামাজিক সমস্যা লক্ষ করা যায়। এ সমস্যাগুলোর মধ্যে দারিদ্র্য, জনসংখ্যাস্ফীতি, বাল্যবিবাহ, বেকারত্ব, মাদকাসক্তি ইত্যাদি উল্লেখযোগ্য। এসব সমস্যার সমাধান ছাড়া সুখী ও সমৃদ্ধশালী সমাজ গঠন কল্পনা ছাড়া আর কিছুই নয়। যদিও এসব সমস্যা সমূলে ধ্বংস করা সম্ভব নয়, তবুও যথোপযুক্ত পদক্ষেপ গ্রহণের মধ্য দিয়ে এর মাত্রা অনেকাংশে কমিয়ে আনা সম্ভব। আর এ ক্ষেত্রে সমাজবিজ্ঞানের জ্ঞান সবচেয়ে বেশি সহায়তা করতে পারে। কারণ একটি তাত্ত্বিক বিষয় হিসেবে সমাজবিজ্ঞান সামাজিক সমস্যাগুলোকে সঠিকভাবে চিহ্নিত করে এবং এর সমাধানে বিজ্ঞানভিত্তিক গবেষণা চালায়। বিশেষ করে সমস্যার উৎস কোথায়, সমাজের ওপর এর প্রভাব কীরূপ, সমাধানের জন্য কোন ব্যবস্থা অধিকতর উপযোগী ইত্যাদি বিষয় মাথায় রেখে সমাজবিজ্ঞান গবেষণা করে। ফলে দেখা যায়, সামাজিক সমস্যা সমাধানে সমাজবিজ্ঞানীর পরিচালিত গবেষণাই বেশি ফলপ্রসূ হয়। উপরের আলোচনার প্রেক্ষিতে বলা যায়, উন্নয়নশীল দেশের সামাজিক সমস্যা চিহ্নিত করে সেগুলো সমাধানের সঠিক ব্যবস্থা গ্রহণ করতে এবং উন্নয়নবান্ধব দেশ গড়তে সমাজবিজ্ঞান পঠন-পাঠনের গুরুত্ব অপরিসীম।"
        }
      ]
    },
    {
      "number": "8",
      "uddipok": "বাবা-মা দুজনই চাকরজীবী হওয়ায় মাহিকে তারা পর্যাপ্ত সময় দিতে পারতেন না। এমনটি পড়াশোনার দিকে খেয়াল না রাখা এবং নৈতিক শিক্ষা দিতেও তারা ব্যর্থ। পরবর্তীকালে মাহি বন্ধুদের দ্বারা প্রভাবিত হয়ে নেশাজাত দ্রব্য গ্রহণ করে এবং নেশার টাকা সংগ্রহ করতে না পারলে চুরি, ছিনতাই করতেও দ্বিধা করে না।",
      "tag": "SSNICM 23",
      "sub_questions": [
        {
          "label": "ক",
          "question": "Push Factor কী?",
          "explanation": "Push Factor হলো এমন কিছু উপাদান যেগুলোর কারণে মানুষ স্থানান্তরিত হতে বাধ্য হয়।"
        },
        {
          "label": "খ",
          "question": "সিন্ধু সভ্যতাকে নগর সভ্যতা বলা হয় কেন?",
          "explanation": "সিন্ধু সভ্যতায় পরিকল্পিত নগরের বিকাশ ঘটেছিল বলে একে নগর সভ্যতা বলা হয়। সিন্ধু সভ্যতায় আবিষ্কৃত নগরের ভবনগুলো ছিল পোড়ানো ইটের তৈরি। এ সভ্যতায় স্বাস্থ্যকর নাগরিক পরিবেশ সৃষ্টি করতে প্রয়োজনীয় গোসলখানা, পয়ঃপ্রণালি, পৌরসভা, সুশৃঙ্খল প্রশাসন, উন্নত সাংস্কৃতিক প্রতিষ্ঠান, শক্তিশালী কেন্দ্রীয় সরকার, খাজনা আদায় প্রথা তথা নগর জীবনের প্রয়োজনীয় সুযোগ-সুবিধা বিদ্যমান ছিল। এ কারণে সিন্ধু সভ্যতাকে নগর সভ্যতা বলা হয়।"
        },
        {
          "label": "গ",
          "question": "উদ্দীপকে বর্ণিত মাহির মাদকাসক্তির কারণ কী? ব্যাখ্যা করো।",
          "explanation": "উদ্দীপকের মাহির মাদকাসক্তির কারণ পরিবারের যথাযথ দায়িত্ব পালন না করা এবং অসৎ সঙ্গ বা বন্ধুবান্ধব। সন্তানের জীবনে পরিবারের গুরুত্ব সর্বাধিক। জন্মের পর থেকে কর্মজীবনে প্রবেশের পূর্ব পর্যন্ত সন্তান বাবা-মা অর্থাৎ পরিবারের তত্ত্বাবধানে বড় হয়। আচরণ, ন্যায়বোধ, সামাজিকতা, সঠিক লক্ষ্য অনুযায়ী জীবন গঠন- এসব কিছুই পরিবারে শিক্ষা দেওয়া হয়। অর্থাৎ সন্তানের জীবন বিনির্মাণে বাবা-মা তথা পরিবারের কর্তব্য সবচেয়ে বেশি। উদ্দীপকের মাহির বাবা-মা দুজনই চাকরিজীবী। ফলে তারা মাহিকে পর্যাপ্ত সময় দিতে পারেন না। তারা মাহিকে নৈতিক শিক্ষা দিতেও পারেননি। এর চূড়ান্ত ফল হচ্ছে মাহির মাদকাসক্তি। মাদকাসক্তদের নিয়ে এক গবেষণায় দেখা গেছে, এদের বেশিরভাগই বন্ধুবান্ধবের পাল্লায় পড়ে প্রথমে মাদক গ্রহণ করে। সাধারণত কিশোর-কিশোরীরা তাদের সমবয়সী বন্ধুবান্ধব দ্বারা বেশি প্রভাবিত হয়। একজন মাদকাসক্ত ব্যক্তি তার সঙ্গীদের নেশার জগতে আনার জন্য আপ্রাণ চেষ্টা চালায়। ক্রমাগত ঐ ছেলে বা মেয়ে খারাপ কোনো বন্ধুর বা অসৎ সঙ্গের প্ররোচনায় মাদক গ্রহণ করে এবং এক সময় মাদকের ওপর পুরোপুরি নির্ভরশীল হয়ে পড়ে। উদ্দীপকে লক্ষণীয়, মাহির বাবা-মা দুজনেই চাকরিজীবী হওয়ায় তাকে পর্যাপ্ত সময় দিতে পারেন না। তাকে নৈতিক শিক্ষা দিতেও তারা ব্যর্থ। পরবর্তী সময়ে মাহি বন্ধুদের প্রভাবে নেশা করতে শুরু করে। উদ্দীপকের এ তথ্য সরাসরিই ইঙ্গিত করে যে, পরিবারের দায়িত্বে অবহেলা এবং অসৎ সঙ্গ বা বন্ধুবান্ধবের কারণেই মাহি মাদকাসক্ত হয়ে পড়ে।"
        },
        {
          "label": "ঘ",
          "question": "উদ্দীপকে পরিস্থিতি থেকে উত্তরণে তুমি কী সুপারিশ করবে? সুচিন্তিত মতামত দাও।",
          "explanation": "উদ্দীপকের সমস্যাটি তথা মাদকাসক্তি নামক সামাজিক সমস্যা সমাধানে প্রতিকার, প্রতিরোধ ও সচেতনতামূলক পদক্ষেপ নেওয়া যেতে পারে বলে আমি মনে করি। মাদকাসক্তি মোকাবিলায় নানামুখী প্রতিরোধ ও প্রতিকারমূলক ব্যবস্থা গ্রহণ করতে হবে। পরিবার এক্ষেত্রে প্রাথমিক ও মুখ্য ভূমিকা পালন করতে পারে। পরিবারের সদস্যদের মাঝে হৃদ্যতাপূর্ণ সম্পর্ক থাকলে ব্যক্তি অসৎ সঙ্গ বা বন্ধু-বান্ধবের প্রভাবমুক্ত থাকতে পারে। পরিবারে নৈতিক শিক্ষার প্রতিও গুরুত্বারোপ করতে হবে। বিদ্যালয়, বিশ্ববিদ্যালয়, ধর্মীয় শিক্ষা প্রতিষ্ঠানে মাদকদ্রব্যের কুফল সম্পর্কে শিশু-কিশোরদের প্রয়োজনীয় জ্ঞান-দানের ব্যবস্থা করতে হবে। এর পাশাপাশি বিভিন্ন গণমাধ্যম, প্রচার মাধ্যমে মাদকদ্রব্যের নেতিবাচক দিক সম্পর্কে ব্যাপক সচেতনতামূলক প্রচারণার ব্যবস্থা করতে হবে। মাদকাসক্তি প্রতিরোধে সরকারি উদ্যোগের পাশাপাশি বেসরকারি উদ্যোগকেও, কাজে লাগাতে হবে। মাদক বিষয়ে সরকারি-বেসরকারি পর্যায়ে বিস্তারিত শুমারি হওয়া উচিত। মাদকদ্রব্যের চোরাচালান, বিক্রয়, বিপণন ও ব্যবহার নিয়ন্ত্রণে বিভিন্ন সরকারি সংস্থা যেমন- পুলিশ, বিজিবি, র‍্যাব, সেনাবাহিনীকে আরও কার্যকর ভূমিকা পালন করতে হবে। এছাড়া মাদকাসক্তি নিরাময় ও মাদকদ্রব্য নিয়ন্ত্রণ প্রচেষ্টায় নিয়োজিত প্রতিষ্ঠানগুলোতে আরো দক্ষ এবং প্রশিক্ষণপ্রাপ্ত সমাজকর্মী নিয়োগের ব্যবস্থা করতে হবে। উপরের আলোচনা শেষে বলা যায়, মাদকাসক্তি সমস্যা থেকে উত্তরণে স্থানীয়, জাতীয় ও আন্তর্জাতিক পর্যায়ে সমন্বিত পদক্ষেপ গ্রহণ করতে হবে।"
        }
      ]
    },
    {
      "number": "9",
      "uddipok": "লুবনা একটি বেসরকারি সংস্থার কর্মরত। প্রায়ই তার অফিসের সহকর্মীদের অশ্লীল মন্তব্য, অনাকাঙ্ক্ষিত আচরণ ইত্যাদির কারণে এমন বিব্রতকর অবস্থার মুখোমুখি হয় যে, ইদানিং তার চাকরি ছেড়ে দিতে ইচ্ছে করে। ফলে সামাজিক নিরাপত্তার অভাববোধ তার জীবনকে হতাশাগ্রস্ত করে তুলছে।",
      "tag": "SSNICM 23",
      "sub_questions": [
        {
          "label": "ক",
          "question": "কত সালে ব্র্যাক প্রতিষ্ঠিত হয়?",
          "explanation": "১৯৭২ সালে ব্র্যাক প্রতিষ্ঠিত হয়।"
        },
        {
          "label": "খ",
          "question": "জাতীয়তাবাদ বলতে কী বোঝায়?",
          "explanation": "জাতীয়তাবাদ বলতে কিছু উপাদানের ভিত্তিতে নির্দিষ্ট কোনো অঞ্চল বা দেশের জনগোষ্ঠীর মধ্যে সৃষ্ট জাতিগত চেতনাকে বোঝায়। জাতীয়তাবাদ বলতে এমন একটি আদর্শকে বোঝানো হয়, যেখানে জাতিকে মানব সমাজের কেন্দ্রীয় অবস্থানে স্থাপন করা হয় এবং অন্যান্য সামাজিক ও রাজনৈতিক আদর্শকে পরে স্থান দেওয়া হয়। বস্তুত স্বদেশ তথা মাতৃভূমির গৌরব ও অগৌরবকে কেন্দ্র করে একটি দেশের মানুষ বা জাতির অন্তরে যে উল্লাস, স্বতঃস্ফূর্ত আবেগ, অনুভূতি, চেতনা, আত্মমর্যাদা ইত্যাদি সঞ্চারিত হয় তাকেই জাতীয়তাবাদ বলে।"
        },
        {
          "label": "গ",
          "question": "উদ্দীপকে বাংলাদেশের কোন সামাজিক সমস্যাকে নির্দেশ করে? ব্যাখ্যা করো।",
          "explanation": "উদ্দীপকটি বাংলাদেশের অন্যতম সামাজিক সমস্যা যৌন নিপীড়নকে নির্দেশ করে। বর্তমান সময়ের আলোচিত একটি সমস্যা হলো যৌন নিপীড়ন। সাধারণত কোনো পুরুষের আচার-আচরণে যখন কোনো নারী শারীরিক ও মানসিক যন্ত্রণার মুখোমুখি হয়' তখন তাকে যৌন নিপীড়ন বলে। যৌন নিপীড়নের ধরনগুলোর মধ্যে উল্লেখযোগ্য হচ্ছে- অশ্লীল গান বাজানো বা গাওয়া, অশ্লীল বা উদ্দেশ্যমূলক কথা বলা, অশ্লীল অঙ্গভঙ্গি করা, পিছু নেওয়া, পথরোধ করে দাঁড়ানো, শিষ দেওয়া, প্রেম নিবেদন বা বিয়ের প্রস্তাব দেওয়া, প্রস্তাবে সাড়া না দিলে হুমকি দেওয়া ইত্যাদি। উদ্দীপকে দেখা যায়, লুবনা একটি বেসরকারি সংস্থায় কর্মরত। তার অফিসের সহকর্মীদের অশ্লীল মন্তব্য, অনাকাঙ্ক্ষিত আচরণ ইত্যাদির কারণে 'তাকে খুব বিব্রতকর অবস্থার মধ্যে মুখোমুখি হতে হয়। এক পর্যায়ে সে চাকরি ছেড়ে দিতে ইচ্ছা পোষণ করে। বাংলাদেশের সামাজিক প্রেক্ষাপটের আলোকে বলা যায় যে, উদ্দীপকের লুবনার। অবস্থা 'যৌন নিপীড়ন' নামক সামাজিক সমস্যাকে ইঙ্গিত করছে।"
        },
        {
          "label": "ঘ",
          "question": "উদ্দীপকের বর্ণিত সামাজিক নিরসনে তুমি কী কী সুপারিশ প্রদান করবে?",
          "explanation": "উদ্দীপকের ঘটনা দ্বারা যৌন নিপীড়ন নামক সামাজিক সমস্যা প্রকাশ পায়, যার নিরসনে আমি নিম্নোক্ত কার্যক্রম পরিচালনার সুপারিশ করছি। সুষ্ঠু সামাজিকীকরণ ও শিক্ষার মাধ্যমে মানুষের মধ্যে মানবিক মূল্যবোধ জাগিয়ে তোলা। যৌন নিপীড়ন প্রতিরোধে সামাজিক আন্দোলন গড়ে তোলা এবং সুস্পষ্ট আইন প্রণয়নের মাধ্যমে তা কঠোরভাবে বাস্তবায়ন করা। নারীদের সামাজিক, রাজনৈতিক ও মৌলিক চাহিদা নিশ্চিত করা এবং যথার্থ শিক্ষার অধিকার প্রদান করা। নৈতিক শিক্ষা প্রদানের মাধ্যমে সমাজে নারী-পুরুষ বৈষম্যের বিলোপ সাধন করা। সমাজের উল্লেখযোগ্য ব্যক্তিত্বদের (যেমন- শিক্ষক, বিচারক, ইমাম) যৌন নিপীড়ন প্রতিরোধে সোচ্চার হওয়া এবং নারীর প্রতি শ্রদ্ধা বাড়াতে জনসাধারণকে যৌক্তিক উৎসাহ প্রদান করা। যৌন নিপীড়ককে আইনের হাতে সোপর্দ করা এবং দৃষ্টান্তমূলক শাস্তি প্রদানের মাধ্যমে সবাইকে সোচ্চার করা। সর্বোপরি নারীর অধিকার ও সম্মান প্রতিষ্ঠায় গণমাধ্যমগুলোর সোচ্চার ভূমিকা গড়ে তোলা। উপরের কার্যক্রমগুলো যথাযথভাবে পরিচালনা করা হলে আশা করা যায় যে, সমাজে যৌন নিপীড়ন অনেকাংশে কমে আসবে।"
        }
      ]
    },
    {
      "number": "10",
      "uddipok": "নিচের তথ্যগুলো লক্ষ করো এবং প্রশ্নগুলো উত্তর দাও: ক খ ধনী কৃষক প্রান্তিক কৃষক বর্গাচাষী ভূমিহীন শাসক এলিট অশাসক এলিট চাপ সৃষ্টিকারী দল",
      "tag": "SSNICM 23",
      "sub_questions": [
        {
          "label": "ক",
          "question": "গ্রামীণ জনগোষ্ঠীর প্রধান পেশা কী?",
          "explanation": "গ্রামীণ জনগোষ্ঠীর প্রধান পেশা কৃষিকাজ।"
        },
        {
          "label": "খ",
          "question": "বৃক্ষ নিধন সমাজে কী ধরনের সমস্যা সৃষ্টি করতে পারে? ব্যাখ্যা করো।",
          "explanation": "বৃক্ষ নিধনের ফলে নানা ধরনের প্রাকৃতিক সমস্যা সৃষ্টি হতে পারে। বৃক্ষ নিধনের ফলে বায়ুমণ্ডলে কার্বন ডাই-অক্সাইডের পরিমাণ বৃদ্ধি পাবে এবং বিশ্ব ক্রমাগত উষ্ণ হবে। ফলস্বরূপ, পরিবেশ তার ভারসাম্য হারাবে এবং ঘন ঘন খরা, বন্যা, ঘূর্ণিঝড়, ভূমিকম্পের মতো প্রাকৃতিক দুর্যোগ দেখা দিবে, যা সমাজজীবনে নেতিবাচক প্রভাব বিস্তার এবং স্বাভাবিক জীবনযাত্রাকে ব্যাহত করবে।"
        },
        {
          "label": "গ",
          "question": "উদ্দীপকের 'ক' অংশ গ্রামীণ সামাজিক স্তরবিন্যাসের কোন উপাদানটিকে নির্দেশ করে? ব্যাখ্যা করো।",
          "explanation": "উদ্দীপকের 'ক' অংশ গ্রামীণ সামাজিক স্তরবিন্যাসের ভূমি মালিকানা উপাদানটিকে নির্দেশ করে। গ্রামীণ সমাজে সামাজিক স্তরবিন্যাসের মূল ভিত্তি হলো ভূমি মালিকানা। ভূমি মালিকানার ভিত্তিতে গ্রামীণ সমাজে চারটি শ্রেণি দেখা যায়। এসব শ্রেণি হলো- ১. ধনী কৃষক, ২. প্রান্তিক কৃষক, ৩. বর্গাচাষী কৃষক, ৪. ভূমিহীন কৃষক বা কৃষি শ্রমিক। যেসব কৃষক নিজ জমিতে চাষ করে যথেষ্ট সচ্ছলভাবে দিনযাপন করে তারাই ধনী কৃষক। এদের অনেকই জমি অন্যকে চাষ করতে দেয়। যারা নিজ জমি চাষ করে কোনো রকমে জীবন নির্বাহ করে তারা প্রান্তিক কৃষক। তারা তাদের ভাগ্য উন্নয়নের জন্য যথেষ্ট পরিশ্রম চালায়। এদের সাথে বর্গাদার ও ধনী কৃষকশ্রেণির সম্পর্ক তেমন নিবিড় না। বর্গাচাষীরা সামান্য ভূমির মালিক। স্বভাবতই এ শ্রেণি ধনী কৃষক শ্রেণির অনুগত থাকে। তারা ধনী কৃষকের জমি বর্গাচাষ করে থাকে। ভূমির মালিকানা হারিয়ে ভূমিহীনে পরিণত হয়েছে এমন অনেক কৃষকই গ্রামাঞ্চলে দেখতে পাওয়া যায়। এরা ধনী ও প্রান্তিক কৃষকদের জমিতে মজুরির বিনিময়ে কাজ করে। উদ্দীপকের 'ক' অংশে ধনী কৃষক, প্রান্তিক কৃষক, বর্গাচাষী ও ভূমিহীনদের কথা উল্লেখ করা হয়েছে। পূর্বোক্ত আলোচনার প্রেক্ষিতে বলা যায়, এ শ্রেণিবিভাজন গ্রামীণ সামাজিক স্তরবিন্যাসের ভূমি মালিকানা উপাদানকে ইঙ্গিত করে।"
        },
        {
          "label": "ঘ",
          "question": "উদ্দীপকের 'খ' অংশের আলোকে বাংলাদেশের নগর সমাজে ক্ষমতার গতিপ্রকৃতি বিশ্লেষণ করো।",
          "explanation": "উদ্দীপকের 'খ' অংশে বাংলাদেশের নগর সমাজের ক্ষমতার গতিপ্রকৃতির স্তর দেখানো হয়েছে। শহুরে সমাজে ক্ষমতার ভিত্তিতে ৩টি শ্রেণি পরিলক্ষিত হয়। যথা- (১) শাসক এলিট (২) অশাসক এলিট (৩) চাপ সৃষ্টিকারী দল শাসক এলিট বলতে তাদেরকে বোঝায়, যারা শাসন ক্ষমতায় অধিষ্ঠিত থাকে। অর্থাৎ রাজনৈতিক ক্ষমতার পরিপূর্ণ ব্যবহারের মাধ্যমে রাষ্ট্র পরিচালনায় গুরুত্বপূর্ণ ভূমিকা পালন করে। অশাসক এলিট হলো ক্ষমতাসীন রাজনৈতিক দল ব্যতীত অন্যান্য রাজনৈতিক দল ও তার নেতারা, যারা সরকারের সমালোচনা করেন এবং ভবিষ্যতে ক্ষমতায় আসার অপেক্ষায় থাকেন। চাপ সৃষ্টিকারী দল কোনো রাজনৈতিক দল নয়। এ শ্রেণি দেশের আর্থ- সামাজিক ও রাজনৈতিক অবস্থা পর্যবেক্ষণপূর্বক বিভিন্ন বিষয়ের ওপর মন্তব্য, গঠনমূলক সমালোচনা, বিবৃতি প্রদান বা সাক্ষাৎকার দিয়ে থাকে। এ শ্রেণি নেতৃত্বের গতি-প্রকৃতি নির্ধারণে গুরুত্বপূর্ণ ভূমিকা পালন করে। উপরের আলোচনার পরিসমাপ্তিতে বলা যায়, নগরের ক্ষমতা কাঠামোতে শাসক এলিট, অশাসক এলিট এবং চাপ সৃষ্টিকারী দল গুরুত্বপূর্ণ ভূমিকা পালন করলেও মূলত শাসক এলিটরাই ক্ষমতা কাঠামোর মূল নির্ধারক হিসেবে বিবেচিত হয়।"
        }
      ]
    },
    {
      "number": "11",
      "uddipok": "বিশ্ববিদ্যালয় থেকে পড়াশোনা শেষ করে বেশ কয়েকবছর অতিবাহিত হয়ে গেলেও চাকরি না পাওয়ায় সজল হতাশাগ্রস্ত হয়ে পড়েছিল। পরবর্তী সময়ে একটি বেসরকারি সংস্থা থেকে ঋণ নিয়ে গ্রামের অন্যান্য বেকার যুবকদের নিয়ে নিজের পুকুরে মাছ চাষ করে আত্মকর্মসংস্থানের সুযোগ সৃষ্টি করে। এছাড়া গ্রামের হতদরিদ্র নারীদের নিয়ে নকশিকাঁথা সেলাই, বাঁশ ও বেতের বিভিন্ন জিনিস তৈরী করে দেশে-বিদেশে পাঠাচ্ছে।",
      "tag": "SSNICM 23",
      "sub_questions": [
        {
          "label": "ক",
          "question": "BARD এর পূর্ণরূপ কী?",
          "explanation": "BARD-এর পূর্ণরূপ- 'Bangladesh Academy for Rural Development'."
        },
        {
          "label": "খ",
          "question": "\"নিরক্ষরতা দূরককরণে নারী শিক্ষার বিকল্প নেই\"- ব্যাখ্যা করো।",
          "explanation": "সমাজ থেকে নিরক্ষরতা দূর করতে হলে নারী শিক্ষার কোনো বিকল্প নেই। শিশুর প্রথম শিক্ষক হলেন মা। মায়ের কাছ থেকেই শিশু প্রথম অক্ষর জ্ঞান লাভ করে। এখন মা বা নারীর যদি অক্ষর জ্ঞান না থেকে তাহলে স্বাভাবিকভাবেই তিনি তার শিশুকে অক্ষর জ্ঞান শেখাতে পারবেন না। আর মা বা নারী যদি শিক্ষিত হন তাহলে শিশুও স্বাভাবিকভাবে শিক্ষিত হয়ে গড়ে উঠবে। এজন্যই বলা হয়, নিরক্ষরতা দূরীকরণে নারী শিক্ষার কোনো বিকল্প নেই।"
        },
        {
          "label": "গ",
          "question": "উদ্দীপকের বর্ণিত ঘটনাটিতে বেসরকারি সংস্থার কোন কার্যক্রম গৃহীত হয়েছে? ব্যাখ্যা করো।",
          "explanation": "উদ্দীপকের ঘটনাটিতে বেসরকারি সংস্থার ঋণদানমূলক কার্যক্রম প্রতিফলিত হয়েছে। বেসরকারি সংস্থাসমূহ আর্থ-সামাজিক উন্নয়নের লক্ষ্যে বিভিন্ন ধরনের কার্যক্রম যেমন- গ্রামীণ উন্নয়ন, দারিদ্র্য বিমোচন, ঋণদান, কর্মসংস্থান সৃষ্টি, শিক্ষার উন্নয়ন, টিকাদান কর্মসূচি, পরিবার পরিকল্পনা বাস্তবায়ন প্রভৃতি কর্মসূচি পরিচালনা করে থাকে। এগুলোর মধ্যে ঋণ প্রদান কর্মসূচি বেসরকারি সংস্থার অন্যতম কার্যক্রম।\" গ্রামীণ আর্থ-সামাজিক অবস্থার উন্নয়নের লক্ষ্যে বেসরকারি সংস্থাগুলো বিভিন্ন খাতে ঋণ প্রদান করে থাকে। এসব খাতের মধ্যে রয়েছে- হাঁস-মুরগি পালন, ক্ষুদ্র ও কুটির শিল্প গঠন, মৎস্য চাষ, শাকসবজির বাগান, সার ক্রয়, গরু পালন ইত্যাদি। উদ্দীপকে দেখা যায়, বিশ্ববিদ্যালয় থেকে পড়াশোনা শেষ করে চাকরি না পেয়ে হতাশাগ্রস্ত সজল বেসরকারি সংস্থা থেকে ঋণ নিয়ে অন্যান্য বেকার যুবকদের নিয়ে নিজের পুকুরে মাছ চাষের মাধ্যমে আত্মকর্মসংস্থানের সুযোগ সৃষ্টি করে। পূর্বোক্ত আলোচনার প্রেক্ষিতে বলা যায় যে, উদ্দীপকে বেসরকারি সংস্থার ঋণদানমূলক কার্যক্রম প্রতিফলিত হয়েছে।"
        },
        {
          "label": "ঘ",
          "question": "উদ্দীপকে বর্ণিত সংস্থার কার্যক্রম বাংলাদেশর গ্রামীণ আর্থ- সামাজিক উন্নয়নকে তরান্বিত করবে- মূল্যায়ন করো।",
          "explanation": "উদ্দীপক দ্বারা নির্দেশিত সংস্থা অর্থাৎ বেসরকারি সংস্থার কার্যক্রম নিঃসন্দেহে বাংলাদেশের গ্রামীণ আর্থ-সামাজিক উন্নয়নকে তরান্বিত করবে। বাংলাদেশের সার্বিক উন্নয়নের পাশাপাশি বেসরকারি সংস্থাগুলো সমাজের দরিদ্র শ্রেণির আর্থ-সামাজিক উন্নতির চেষ্টা চালিয়ে যাচ্ছে। এরই অংশ হিসেবে বেসরকারি সংস্থাগুলো নারী শিক্ষার বিস্তার, নারীর ক্ষমতায়নে অনুকূল সামাজিক পরিবেশ তৈরি, দরিদ্র মানুষের জন্য মূলধন তৈরি ইত্যাদি কাজ করছে। বেসরকারি সংস্থাগুলো তাদের সামাজিক উন্নয়ন কর্মসূচির অংশ হিসেবে দেশে শিশু ও বয়স্ক শিক্ষা কার্যক্রমের মাধ্যমে নিরক্ষরতা মুক্ত দেশ গড়তে গুরুত্বপূর্ণ ভূমিকা পালন করছে। এ লক্ষ্যে তারা বিভিন্ন ধরনের শিক্ষা উপকরণ বিনামূল্যে বিতরণ করছে। পাশাপাশি নারীদেরকে সামাজিকভাবে প্রতিষ্ঠিত করার জন্য গ্রামাঞ্চলের অজ্ঞ, অশিক্ষিত, দরিদ্র নারী সমাজকে সহজ শর্তে ঋণদান ও নানামুখী প্রশিক্ষণ কর্মসূচির মাধ্যমে শিক্ষিত ও স্বাবলম্বী করে তুলছে। এসব কর্মসূচির পাশাপাশি বেসরকারি সংস্থাগুলো কৃষির উন্নয়নে কৃষকদের প্রশিক্ষণ প্রদান, বিভিন্ন ধরনের কৃষি উপকরণ সরবরাহসহ নানাবিধ কার্যক্রম গ্রহণ করে। এছাড়া বেসরকারি সংস্থাগুলো দারিদ্র্য, দূরীকরণেও ব্যাপক ভূমিকা রাখে। তারা দারিদ্র্য দূরীকরণের লক্ষ্যে দরিদ্রদের সহজ শর্তে ঋণ প্রদান করে বিভিন্ন কর্মে নিয়োজিত করার মধ্য দিয়ে দারিদ্র্যের অবসান ঘটানোর চেষ্টা করে। উপরের আলোচনার পরিসমাপ্তিতে বলা যায়, বাংলাদেশের মতো উন্নয়নশীল দেশে বেসরকারি সংস্থাগুলো যেসব কর্মসূচি পরিচালনা করে তা এ দেশের আর্থ-সামাজিক উন্নয়নকে ত্বরান্বিত করছে।"
        }
      ]
    }
  ]
}