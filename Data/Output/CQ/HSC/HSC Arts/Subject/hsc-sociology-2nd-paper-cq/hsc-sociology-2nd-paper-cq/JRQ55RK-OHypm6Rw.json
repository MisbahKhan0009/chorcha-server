{
  "title": "ঢাকা, দিনাজপুর, সিলেট, যশোর ২০১৮",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "অষ্টম শ্রেণির ছাত্রী রোকাইয়ার বিয়ে হয় প্রতিষ্ঠিত ব্যবসায়ী জামান আহমেদের সাথে। বছর ঘুরতেই রোকাইয়ার কোল আলো করে জন্ম নেয় একটি পুত্র সন্তান। রোকাইয়ার গ্রামে এখনও অনেক নিরক্ষর নারী রয়েছে যারা নিজেদের অধিকার বিষয়ে সচেতন নয়।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "ঢাকা বিশ্ববিদ্যালয়ে সমাজবিজ্ঞানের যাত্রা শুরু হয় কোন শিক্ষাবর্ষ থেকে?",
          "explanation": "ঢাকা বিশ্ববিদ্যালয়ে সমাজবিজ্ঞানের যাত্রা শুরু হয় ১৯৫৭-৫৮ শিক্ষাবর্ষ থেকে।"
        },
        {
          "label": "খ",
          "question": "সমাজবিজ্ঞান পাঠ মানুষের মধ্যে সচেতনতা জাগ্রত করে।- বুঝিয়ে লেখো।",
          "explanation": "সমাজবিজ্ঞান যেহেতু সমাজ সংশ্লিষ্ট সব কিছু নিয়ে অধ্যয়ন ও গবেষণা করে সেহেতু এ শাস্ত্র পাঠ করলে মানুষের মধ্যে সচেতনতা জাগ্রত হয়। সমাজের সদস্য হিসেবে প্রত্যেক মানুষের উচিত তার দায়িত্ব, কর্তব্য ও অধিকার সম্পর্কে সচেতন হওয়া। আর এই সচেতনতা জাগিয়ে তোলার ক্ষেত্রে সমাজবিজ্ঞান গুরুত্বপূর্ণ ভূমিকা পালন করে। বিশেষ করে ব্যক্তি, গোষ্ঠী ও বিভিন্ন অনুষ্ঠান-প্রতিষ্ঠানের পারম্পরিক সম্পর্ক আলোচনার মাধ্যমে সমাজবিজ্ঞান তার পাঠককে আত্মসচেতন এবং শ্রেণিসচেতন মানুষ হিসেবে গড়ে ওঠার বিষয়ে সাহায্য করে। বস্তুত সমাজে বসবাসকারী মানুষ সমাজের গতি-প্রকৃতি সম্পর্কে কোনোভাবেই উদাসীন থাকতে পারে না। সে নিজের অস্তিত্বের প্রয়োজনেই সমাজে সংঘটিত বিভিন্ন বিষয় সম্পর্কে সচেতন থাকতে চায়। আর সমাজবিজ্ঞান পাঠের মাধ্যমে ব্যক্তির মধ্যে এ সচেতনতা সৃষ্টি হয়।"
        },
        {
          "label": "গ",
          "question": "উদ্দীপকে রোকাইয়ার বিয়ে বাংলাদেশের কোন সামাজিক সমস্যাকে চিহ্নিত করে? ব্যাখ্যা করো।",
          "explanation": "উদ্দীপকের রোকাইয়ার বিয়ে বাংলাদেশের অন্যতম সামাজিক সমস্যা বাল্যবিবাহকে চিহ্নিত করে। বাংলাদেশে প্রচলিত আইন অনুসারে ১৮ বছরের কম বয়সী মেয়ে এবং ২১ বছরের কম বয়সী ছেলের বিবাহকে বাল্যবিবাহ বলে। এছাড়া বর-কনের মধ্যে যেকোনো একজনের বয়স নির্ধারিত বয়সের চেয়ে কম হলেও তা বাল্যবিবাহ হিসেবে বিবেচিত হবে। দারিদ্র্য, সামাজিক নিরাপত্তার অভাব, নিরক্ষরতা, লিঙ্গ বৈষম্য, সামাজিক চাপ ইত্যাদি কারণে এ ধরনের বিবাহ সংঘটিত হয়। ব্যক্তি ও সমাজের ওপর বাল্যবিবাহের প্রভাব যথেষ্ট নেতিবাচক। বিশেষ করে এ ধরনের বিবাহের ফলে মাতৃমৃত্যুর হার, পারিবারিক সহিংসতা, বিবাহবিচ্ছেদ, যৌনবাহিত রোগ, মানসিক সমস্যা ইত্যাদি বেড়ে যায়। উদ্দীপকে আমরা দেখি, অষ্টম শ্রেণির ছাত্রী রোকাইয়ার বিয়ে হয় প্রতিষ্ঠিত ব্যবসায়ী জামান আহমেদের সাথে। সাধারণত অষ্টম শ্রেণিতে পড়ুয়া কোনো ছাত্রীর বয়স হতে পারে সর্বোচ্চ ১৩ বছর। বাংলাদেশের আইনে ১৮ বছরের নিচে কোনো মেয়ের বিয়ে হলে সেটি বাল্যবিবাহ হিসেবে গণ্য হবে। যেহেতু রোকাইয়ার বয়স আনুমানিক ১৩ বছর সেহেতু তার বিয়েও বাল্যবিবাহের অন্তর্ভুক্ত হবে। এ ধরনের বিবাহ সামাজিক সমস্যা হিসেবে বিবেচিত, যা উপরের আলোচনায় ফুটে উঠেছে। তাই নিশ্চিতভাবেই বলা যায়, রোকাইয়ার বিয়ে সামাজিক সমস্যা বাল্যবিবাহকে নির্দেশ করে।"
        },
        {
          "label": "ঘ",
          "question": "রোকাইয়ার গ্রামের সমস্যা প্রতিরোধে সমাজবিজ্ঞানের জ্ঞান বিশেষ ভূমিকা রাখতে পারবে। মূল্যায়ন করো।",
          "explanation": "রোকাইয়ার গ্রামে বিদ্যমান সমস্যা তথা বাল্যবিবাহ ও নিরক্ষরতা প্রতিরোধে সমাজবিজ্ঞানের জ্ঞান বিশেষ ভূমিকা রাখতে পারে। সমাজবিজ্ঞানের অধ্যয়নের মাধ্যমে সমাজের ত্রুটি-বিচ্যুতি তথা সামাজিক সমস্যাবলি চিহ্নিত করা যায়। আমরা জানি, বাংলাদেশে জনসংখ্যাস্ফীতি, দারিদ্র্য, নিরক্ষরতা ও বাল্যবিবাহসহ নানাবিধ সামাজিক সমস্যা রয়েছে। এসব সামাজিক সমস্যার ধরন, কারণ ও ফলাফল চিহ্নিত করে সমাধান করতে হলে সমাজবিজ্ঞানের জ্ঞান বিশেষ প্রয়োজন। অর্থাৎ- এসব সমস্যা সমাধানে যে নীতিমালা গ্রহণ করতে হবে তার জন্য সমাজবিজ্ঞান সম্পর্কে ধারণা থাকা আবশ্যক। কেননা সমাজবিজ্ঞান বস্তুনিষ্ঠভাবে সামাজিক সমস্যার প্রকৃতি ও ফলাফল বের করার পাশাপাশি তার আলোকে সমস্যার সমাধান করতে চেষ্টা করে। বিদ্যমান সমস্যার জন্য কোন ধরনের পদক্ষেপ কার্যকর হতে পারে তা সমাজবিজ্ঞান পাঠের মাধ্যমেই নিখুঁতভাবে জানা যায়। আলোচ্য উদ্দীপকে দুটি সমস্যা (বাল্যবিবাহ ও নিরক্ষরতা) আলোচনা করা হয়েছে। এ দুটি সমস্যা সমাধান বা প্রতিরোধ করতে হলে সমাজবিজ্ঞানের জ্ঞান আবশ্যক। উদাহরণ হিসেবে বলা যায়, বাল্যবিবাহ ও নিরক্ষরতা প্রতিরোধ করতে হলে প্রথমেই সমস্যা দুটির প্রকৃতি ও কারণ বের করতে হবে। কেননা প্রকৃতি ও কারণ বের করা গেলেই সমাধানের পথ খুঁজে পাওয়া যাবে। আর আমরা জানি, তাত্ত্বিক বিজ্ঞান হিসেবে সমাজবিজ্ঞানের অন্যতম কাজ হচ্ছে বিদ্যমান সমস্যার প্রকৃতি ও কারণ খুঁজে বের করা। সুতরাং সমাজবিজ্ঞানের একজন মনোযোগী পাঠক তার অর্জিত জ্ঞান ব্যবহার করে সহজেই সামাজিক সমস্যা সমাধানের পথে এগিয়ে যেতে পারবে। এছাড়া সমাজবিজ্ঞানের জ্ঞানের সাহায্যে গ্রামের স্বল্প শিক্ষিত ও অশিক্ষিত জনগণকে বিভিন্ন পরামর্শ প্রদান করে বাল্যবিবাহ এবং নিরক্ষরতার বিরুদ্ধে সামাজিক প্রতিরোধ গড়ে তোলা যায়, যা এ দুটি সমস্যা নিরসনে কার্যকর ভূমিকা রাখবে। উপরের আলোচনা শেষে তাই বলা যায়, উদ্দীপকের গ্রামে বিদ্যমান সামাজিক সমস্যা প্রতিরোধে সমাজবিজ্ঞানের জ্ঞান গুরুত্বপূর্ণ ভূমিকা রাখতে পারবে।"
        }
      ]
    },
    {
      "number": "2",
      "uddipok": "ঘটনা-১: তারিন উচ্চ শিক্ষার জন্য যুক্তরাষ্ট্রের একটি বিশ্ববিদ্যালয়ে অনলাইনে আবেদন করে। বিশ্ববিদ্যালয়ে ভর্তির সব কার্যক্রমই সম্পন্ন করে অনলাইনে। পরিচিতিমূলক ক্লাসে সে দেখতে। পায় বিভিন্ন দেশের শিক্ষার্থী। যারা তার মতো একই প্রক্রিয়ায় এখানে ভর্তি হয়েছে। ঘটনা-২: সোহান সাহেব উচ্চ শিক্ষা শেষে বাচ্চাদের খেলনা তৈরির কারখানা গড়ে তোলেন। চীন, জাপান, তাইওয়ান থেকে বিভিন্ন উপকরণ এনে তার কারখানায় সমন্বয় করে খেলনা তৈরি করেন। তিনি বিভিন্ন দেশে খেলনা রপ্তানির কথা ভাবছেন।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "ই-গভর্নেন্স কী?",
          "explanation": "তথ্য প্রযুক্তির সহায়তায় সরকারি প্রশাসন পরিচালনা করাই হচ্ছে ই- গভর্নেন্স।"
        },
        {
          "label": "খ",
          "question": "\"সামাজিক পরিবর্তন হলো সমাজকাঠামোর পরিবর্তন।\"- ব্যাখ্যা করো।",
          "explanation": "সমাজকাঠামো বলতে সমাজের বিভিন্ন অংশের মধ্যে বিদ্যমান আন্তঃসম্পর্ককে বোঝায়। সমাজের এই বিভিন্ন অংশের আন্তঃসম্পর্ক স্থির নয়, বরং পরিবর্তনশীল। এ কারণে সমাজকাঠামোর পরিবর্তন হলে সামাজিক পরিবর্তন সাধিত হয়। উদাহরণ হিসেবে বলা যায়, সমাজেয় অর্থব্যবস্থা পাল্টে গেলে সমাজে বসবাসকারী বিভিন্ন শ্রেণি কাঠামোতেও পরিবর্তন ঘটে। এজন্য সমাজতাত্ত্বিকরা মনে করেন, \"সামাজিক পরিবর্তন হলো মূলত সমাজকাঠামোর পরিবর্তন।\""
        },
        {
          "label": "গ",
          "question": "উদ্দীপকে ঘটনা-১ সামাজিক পরিবর্তনের কোন উপাদানের প্রভাবকে নির্দেশ করছে? ব্যাখ্যা করো।",
          "explanation": "উদ্দীপকের ঘটনা-১ সামাজিক পরিবর্তনের প্রযুক্তিগত উপাদানের প্রভাবকে নির্দেশ করছে। তথ্য আদান-প্রদানের যন্ত্রনির্ভর কলাকৌশলই হলো তথ্যপ্রযুক্তি। এটি প্রযুক্তিভিত্তিক এক ধরনের যোগাযোগ ব্যবস্থা। সাম্প্রতিককালে তথ্য প্রযুক্তির ব্যাপক উন্নতির ফলে কার্যত সব বিষয়ে তথ্যপ্রাপ্তি যেমন সহজ হয়েছে তেমনি বিশ্বের একপ্রান্ত থেকে অন্য প্রান্তে যোগাযোগ করা যাচ্ছে মুহূর্তের মধ্যেই। ইন্টারনেটের সাহায্যে পরিচালিত ই-মেইল, চ্যাট, ভিডিও কল, কনফারেন্সিং, ফেসবুকের মতো সামাজিক যোগাযোগের মাধ্যম ইত্যাদি সুবিধার মাধ্যমে সারা বিশ্বের নাগরিক সমাজ খুব কাছাকাছি চলে এসেছে। এই ইন্টারনেটের ব্যবহার এখন সর্বত্র লক্ষণীয়। বিশেষ করে শিক্ষা খাতে এর ব্যবহার ব্যাপক। এখন শিক্ষাথীরা অনলাইনে দেশ- বিদেশের কলেজ-বিশ্ববিদ্যালয়ে ভর্তির কার্যক্রম সম্পন্ন করছে, যেমনটি উদ্দীপকের তারিনের ক্ষেত্রে দেখা যায়। উদ্দীপকের তারিন যুক্তরাষ্ট্রের একটি বিশ্ববিদ্যালয়ে অনলাইনে ভর্তির আবেদন করে ভর্তির সব কার্যক্রম সম্পন্ন করে, যা তথ্য প্রযুক্তির উপাদানের ওপর নির্ভর করেই সম্ভব হয়েছে। তাই বলা যায়, উদ্দীপকের ঘটনা-১ সামাজিক পরিবর্তনের প্রযুক্তিগত উপাদানের প্রভাবকে ইঙ্গিত করে।"
        },
        {
          "label": "ঘ",
          "question": "উদ্দীপকে ঘটনা-১ ও ঘটনা-২ বিশ্বায়নের প্রভাবেরই ফল- বিশ্লেষণ করো।",
          "explanation": "উদ্দীপকের ঘটনা-১ তথা শিক্ষাক্ষেত্রে তথ্য প্রযুক্তির ব্যবহার ও ঘটনা-২ তথা আন্তর্জাতিক বাণিজ্যের প্রসার বিশ্বায়নের প্রভাবেরই ফল। তথ্য প্রযুক্তির ব্যাপক উন্নতির ফলে আজ তথ্যপ্রাপ্তি যেমন সহজ হয়েছে তেমনি যোগাযোগ করা যাচ্ছে অতি দ্রুত। বিশেষ করে শিক্ষাক্ষেত্রে এ প্রযুক্তির ব্যাপক ব্যবহার লক্ষণীয়। শিক্ষার্থীরা এখন উদ্দীপকের তারিনের মতো অনলাইনে ভর্তি কার্যক্রম সম্পন্ন এমনকী পড়াশোনা করছে। কোনো শিক্ষার্থী চাইলে ঘরে বসেও অনলাইন পদ্ধতিতে বিদেশের কোনো বিশ্ববিদ্যালয়ে পড়তে কিংবা লাইব্রেরি ব্যবহার করতে পারে। বর্তমানে বিভিন্ন শিক্ষা প্রতিষ্ঠানে ডিজিটাল পদ্ধতিতে পাঠদানের ব্যবস্থা চালু করা হয়েছে। অনেক শিক্ষক এখন অনলাইনে লেকচার দিচ্ছেন এবং শিক্ষার্থীরা ঘরে বসেই তা শুনে পাঠ কার্যক্রম সম্পন্ন করছে। এর সবকিছুই সম্ভব হয়েছে বিশ্বায়নের কারণে। বিশ্বায়ন অন্যান্য প্রযুক্তির - পাশাপাশি বিশ্বময় তথ্যপ্রযুক্তিরও প্রসার ঘটিয়েছে। আবার তথ্যের অবাধ প্রবাহ বিশ্বায়নেরই অন্যতম মৌলিক উপাদান। অন্যদিকে বিশ্বায়ন প্রক্রিয়ার একটি গুরুত্বপূর্ণ অনুষঙ্গ হচ্ছে বিশ্বব্যাপী পণ্যের অবাধ প্রবাহের নীতি। এ কারণে বিভিন্ন দেশের মধ্যে অবাধ ব্যবসায়িক সম্পর্ক গড়ে উঠেছে। বিশেষ করে বিশ্বায়নের ছোঁয়ায় আমদানি-রপ্তানি তথা ব্যবসা-বাণিজ্যের ক্ষেত্রে বিধিনিষেধ ও নিয়ন্ত্রণ অনেকখানিই উঠে গেছে। যেমনটা আমরা দেখি উদ্দীপকের সোহান সাহেবের ব্যবসায়ের ক্ষেত্রে। বিশ্বায়ন প্রক্রিয়ার কারণেই তিনি বিভিন্ন দেশ থেকে খুচরা যন্ত্রাংশ আমদানি করে খেলনা তৈরি করতে পারছেন। আবার বিশ্বায়ন প্রক্রিয়ার কারণেই তিনি বিভিন্ন দেশে খেলনা সংযোজন করে রপ্তানির কথাও চিন্তা করতে পারছেন। উপরের আলোচনা থেকে বলা যায়, উদ্দীপকে বর্ণিত শিক্ষা ক্ষেত্রে প্রযুক্তির প্রভাব ও আন্তর্জাতিক বাণিজ্য প্রসারের ঘটনার পেছনে বিশ্বায়নের অপরিসীম প্রভাব কাজ করেছে।"
        }
      ]
    },
    {
      "number": "3",
      "uddipok": "নিশ্চিন্তপুর গ্রামের রাশেদ চাষাবাদ করেই জীবিকা চালাতো। গ্রামের কয়েক কিলোমিটার দূরে ইপিজেড গড়ে উঠায় রাশেদ চাষাবাদ ছেড়ে ইপিজেডের কারখানায় কাজ নেয়। গ্রামে বাবা-মাকে রেখে পরিবারসহ ইপিজেড এলাকায় বাসা নেয়। কয়েক বছরের মধ্যেই ইপিজেড এলাকায় ঘনবসতি গড়ে উঠে। কারখানার বর্জ্যে ছোট নদীটির পানি কালো রঙ ধারণ করে। এলাকায় ডায়রিয়ার প্রকোপ দেখা দিয়েছে। অনেকেই মাদকাসক্ত।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "বিশ্বায়ন কী?",
          "explanation": "বিশ্বায়ন এমন একটি বহুমুখী প্রক্রিয়া যেখানে বিশ্ব ক্রমবর্ধমান যারে আন্তঃসম্পর্কিত এবং আন্তঃযোগাযোগের প্রক্রিয়ার মধ্য দিয়ে অগ্রসর হচ্ছে।"
        },
        {
          "label": "খ",
          "question": "নগরায়ণ মানুষের জীবনযাত্রা প্রণালীতে পরিবর্তন আনে- ব্যাখ্যা করো।",
          "explanation": "নগরায়ণ হচ্ছে গ্রাম থেকে নগর বা শহরে রূপান্তরিত করার প্রক্রিয়া। আর স্বাভাবিকভাবেই যখন কোনো ব্যক্তি এক পরিবেশ থেকে অন্য পরিবেশে স্থানান্তরিত হয় তখন তার জীবনযাপন প্রণালিতে পরিবর্তন আসতে বাধ্য। কারণ নগরায়ণ প্রক্রিয়ার মূল উদ্দেশ্যই হলো অবস্থার উন্নতি সাধন। সাধারণত জনসংখ্যা বৃদ্ধি, স্থানের অপ্রতুলতা, যানবাহনের অসুবিধা, উন্নয়ন পরিকল্পনা ইত্যাদি কারণে নগরায়ণ ঘটে। এই প্রতিটি কারণ ব্যক্তি জীবনের সাথে গভীরভাবে সম্পর্কিত। এজন্যই দেখা যায়, নগরায়ণ সমাজকাঠামোর পাশাপাশি মানুষের জীবনযাত্রা প্রণালিতেও ব্যাপক পরিবর্তন আনে।"
        },
        {
          "label": "গ",
          "question": "উদ্দীপকের রাশেদের জীবনে যে পরিবর্তন তা সামাজিক পরিবর্তনের কোন উপাদানের ফল? ব্যাখ্যা করো।",
          "explanation": "উদ্দীপকের রাশেদের জীবনে যে পরিবর্তন তা সামাজিক পরিবর্তনের শিল্পায়ন নামক উপাদানের ফল। সমকালীন সামাজিক পরিবর্তনের অন্যতম কারণ শিল্পায়ন। শিল্পায়ন বলতে সমাজে আধুনিক যান্ত্রিক শিল্পের বিকাশকে বোঝায়। শিল্পায়ন মানুষের অর্থনৈতিক জীবনের পরিবর্তন ঘটায়। কারণ উৎপাদন যন্ত্রের উন্নতির ফলে উৎপাদন বৃদ্ধির পাশাপাশি মানুষের জীবনযাত্রার মানও বৃদ্ধি পায়। জীবনযাপনের পাশাপাশি শিল্পায়নের ফলে সমাজকাঠামোতেও মৌলিক পরিবর্তন আসে। বিশেষ করে এর প্রভাবে গ্রামীণ যৌথ পরিবার ভেঙে একক পরিবার গঠিত হয়, অর্থনৈতিক আত্মনির্ভরশীলতা বৃদ্ধি পায়, মেয়েরা পুরুষের পাশাপাশি ঘরের বাইরে এসে কলকারখানায় উৎপাদনকর্মে নিয়োজিত হয়। শিল্পায়নের আরেকটি প্রত্যক্ষ ফল স্থানান্তর। সাধারণত যেসব এলাকায় শিল্পায়ন হয় সেসব এলাকায় মানুষের সমাগম বাড়ে। যেমনটি উদ্দীপকের রাশেদের বেলায়ও ঘটেছে। সে চাষাবাদ করেই জীবিকা নির্বাহ করতো। কিন্তু তার গ্রাম থেকে কয়েক কিলোমিটার দূরে ইপিজেড গড়ে ওঠায় চাষাবাদ বাদ দিয়ে ইপিজেড কারখানায় চাকরি নেয়। পরে ইপিজেড এলাকায় বাসা নেয়। রাশেদের জীবনে এই পরিবর্তন শিল্পায়নের প্রত্যক্ষ ফল। উপরের আলোচনার প্রেক্ষিতে বলা যায়, শিল্পায়নের ফলে মানুষের জীবনে যে পরিবর্তন আসে তারই বাস্তব রূপ আমরা রাশেদের জীবনে দেখতে পাই।"
        },
        {
          "label": "ঘ",
          "question": "ইপিজেড এলাকায় উদ্ভূত পরিস্থিতির সামাজিক প্রভাব বিশ্লেষণ করো।",
          "explanation": "উদ্দীপকের ইপিজেড এলাকায় ঘনবসতি, পানি দূষণ, ডায়রিয়ার প্রকোপ, মাদকাসক্ত বৃদ্ধি ইত্যাদি পরিস্থিতির উদ্ভব হওয়ার সামাজিক প্রভাব অত্যন্ত ভয়াবহ। শিল্পায়নের ফলে শহরে বা নগরে জনসংখ্যা বৃদ্ধি পায়। বৃদ্ধি পাওয়া জনসংখ্যার বাসস্থানের সমস্যা মেটানোর জন্য নগরে বস্তি এলাকা গড়ে ওঠে। নগর সমাজে এই বস্তি এলাকা থেকেই বিভিন্ন অপরাধের (মাদক ব্যবসা, মাদকাসক্তি, ছিনতাই, রাহাজানি ইত্যাদি) সূচনা হয়। পাশাপাশি শিল্পায়নের ফলে মানুষের প্রত্যাশা ও চাহিদা বৃদ্ধি পায়। এই চাহিদা পূরণ করতে গিয়ে অপরাধ বৃদ্ধি পাচ্ছে। চুরি, রাহাজানি, ছিনতাই, ইভটিজিং, যৌন হয়রানি, ডাকাতি, খুনসহ নানাবিধ অপরাধ শিল্পাঞ্চলে অহরহ ঘটতে থাকে। শিল্পায়নের ফলে পানি দূষণও ব্যাপকভাবে বৃদ্ধি পাচ্ছে। শিল্প- কারখানার বর্জ্য সরাসরি নদীর পানিতে গিয়ে মিশছে। এই পানি দিয়ে গোসল ও পান করার ফলে মানুষ চর্মরোগ, ডায়রিয়াসহ বিভিন্ন মারাত্মক পানিবাহিত রোগে আক্রান্ত হচ্ছে। ফলে প্রতিনিয়ত স্বাস্থ্য ঝুঁকি বাড়ছে। শিল্পায়নের আরেকটি নেতিবাচক ফল হচ্ছে এর ফলে মাদকাসক্তি বৃদ্ধি পায়। বিশেষ করে সামাজিক নিয়ন্ত্রণের শিথিলতা, কৌতূহল, বন্ধুবান্ধবের প্রভাব, হতাশা থেকে মুক্তি লাভ ইত্যাদি কারণে শিল্প এলাকার তরুণ সমাজ মাদকাসক্ত হচ্ছে। ফলে তারা শারীরিক দিক থেকে নিজের অস্তিত্বকে যেমন বিপন্ন করছে, তেমনি তাদের পরিবারকেও বিপদে ফেলছে। এসব সমস্যার সবগুলোই সমাজজীবন তথা সমাজকাঠামোর ওপর নেতিবাচক প্রভাব ফেলে। এ সমস্যাগুলো থাকলে উদ্দীপকের ইপিজেড এলাকার মতো অন্যান্য শিল্পাঞ্চল, নগর অথবা গ্রামের মানুষ স্বাভাবিক জীবনযাপন করতে পারে না। উপরের আলোচনা শেষে বলা যায়, উল্লিখিত পরিস্থিতিগুলো কোনো সমাজে সৃষ্টি হলে তা কখনোই ওই সমাজের জন্য সুখকর নয়, বরং অত্যন্ত ক্ষতিকর।"
        }
      ]
    },
    {
      "number": "4",
      "uddipok": "তাসফিয়া শীতকালীন ছুটিতে নানাবাড়ি বেড়াতে যায়। সকালে নানুর হাতে বানানো পিঠা খেয়ে সে নানার সাথে ঘুরতে বের হয়। তার নানা এলাকায় বেশ প্রভাবশালী ব্যক্তি। লোকজন বেশ আন্তরিকভাবে তার সাথে কথা বলে। কিন্তু এখানকার মানুষজন মোবাইল ফোন, ইন্টারনেট ব্যবহার করলেও এসবের ইতিবাচক ব্যবহার এখনও শিখেনি। এখনও মানুষের মধ্যে অজ্ঞতা, কুসংস্কার বিদ্যমান, যা দেখে তাসফিয়া অবাক হয়।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "'সমাজবিজ্ঞান সমীক্ষণ' গ্রন্থটি কার লেখা?",
          "explanation": "'সমাজবিজ্ঞান সমীক্ষণ' গ্রন্থটি বাংলাদেশের সমাজবিজ্ঞানের জনক ড. এ. কে. নাজমুল করিমের লেখা।"
        },
        {
          "label": "খ",
          "question": "মানবসৃষ্ট সবকিছুই সংস্কৃতি'- উক্তিটি বুঝিয়ে লেখো।",
          "explanation": "সংস্কৃতি বলতে মানুষের সার্বিক জীবনপ্রণালি ও সৃষ্টিকে বোঝায় । সমাজতাত্ত্বিক দৃষ্টিকোণ থেকে মানুষ যা কিছু করে তাই সংস্কৃতি। .. সংস্কৃতির একটি পূর্ণাঙ্গ সংজ্ঞা প্রদান করতে গিয়ে ইংরেজ নৃবিজ্ঞানী ই. বি. টেইলর বলেন, “সংস্কৃতি হচ্ছে সেই জটিল ব্যবস্থা যার অন্তর্ভুক্ত হচ্ছে সমাজবাসীর জ্ঞান, বিজ্ঞান, ধর্ম, ধ্যান-ধারণা, বিশ্বাস, শিল্প আইন, নীতিকথা, আচার-ব্যবহার, অভ্যাস, মূল্যবোধ প্রভৃতি; এগুলো সমাজবাসী সমাজের সদস্য হিসেবে অর্জন করে থাকে।\" সংজ্ঞাটি পর্যালোচনা করলে বোঝা যায় যে, সংস্কৃতি বলতে কেবল মার্জিত রুচি, ব্যবহার বা অভ্যাসের উৎকর্ষতা বোঝায় না, বরং মানুষ জীবনধারণ করতে গিয়ে যা কিছু করে তার সমষ্টিকে বোঝায়। এ জন্যই সমাজবিজ্ঞানীরা মনে করেন, মানবসৃষ্ট সবকিছুই সংস্কৃতির অন্তর্ভুক্ত।"
        },
        {
          "label": "গ",
          "question": "উদ্দীপকে বাংলাদেশের কোন সংস্কৃতি প্রতিফলিত হয়েছে? ব্যাখ্যা করো।",
          "explanation": "উদ্দীপকে বাংলাদেশের গ্রামীণ সংস্কৃতি প্রতিফলিত হয়েছে। বাংলাদেশ গ্রাম প্রধান দেশ। সামাজিকতা এদেশের গ্রামীণ জীবনের অনন্য বৈশিষ্ট্য। এদিক থেকে বলা যায়, সংস্কৃতির ধারক ও বাহক গ্রাম। এজন্য বাংলাদেশের সংস্কৃতি বলতে মূলত গ্রামীণ সংস্কৃতিকে বোঝায়। গ্রামীণ সংস্কৃতির কিছু সাধারণ বৈশিষ্ট্য সব সময়ই পরিলক্ষিত হয়। যেমন— নতুন ধান উঠলে নবান্ন উৎসব পালিত হয়। এ সময় ঘরে ঘরে হরেক রকমের পিঠা-পায়েস তৈরি হয়। আবার শীতের সময় খেজুরের রসের পায়েস কিংবা নানা ধরনের পিঠা তৈরি গ্রামীণ সংস্কৃতির আরেকটি সাধারণ বৈশিষ্ট্য। উদ্দীপকের তাসফিয়া শীতকালীন ছুটিতে নানাবাড়ি বেড়াতে গিয়ে নানুর হাতে তৈরি পিঠা খেয়ে নানার সাথে ঘুরতে বের হয়। সাধারণত গ্রামীণ পরিবেশেই শীতকালে এ ধরনের পিঠা তৈরির দৃশ্য লক্ষ করা যায়। তাই বলা যায়, উদ্দীপকে বাংলাদেশের গ্রামীণ সংস্কৃতির বৈশিষ্ট্য ফুটে উঠেছে।"
        },
        {
          "label": "ঘ",
          "question": "উদ্দীপকে বর্ণিত সামাজিক অবস্থা সাংস্কৃতিক ব্যবধানের ফল- বিশ্লেষণ করো।",
          "explanation": "উদ্দীপকের গ্রামের মানুষেরা মোবাইল ফোন ও ইন্টারনেটের ব্যবহার করলেও এর ইতিবাচক ব্যবহার এখনও শেখেনি, যা প্রকৃতপক্ষে সাংস্কৃতিক ব্যবধানেরই ফল। আমেরিকান সমাজবিজ্ঞানী অগবার্ন প্রদত্ত সাংস্কৃতিক ব্যবধান' তত্ত্বের মাধ্যমে আমরা জানতে পারি, বস্তুগত ও অবস্তুগত সংস্কৃতি একই গতিতে চলতে পারে না। অর্থাৎ বিজ্ঞান ও প্রযুক্তির ব্যাপক উন্নতির ফলে বস্তুগত . সংস্কৃতি যতো দ্রুতগতিতে এগিয়ে যায়, অবস্তুগত সংস্কৃতি ততো দ্রুত এগুতে পারে না। ফলে সৃষ্টি হয় সাংস্কৃতিক ব্যবধান বা পিছিয়ে পড়া। উদাহরণস্বরূপ বলা যায়, নানাবিধ আবিষ্কার ও উদ্ভাবনের ফলে সমাজের অবস্তুগত দিকের (ধর্ম, শিক্ষা, শিল্পকলা, মূল্যবোধ ইত্যাদি) চেয়ে বস্তুগত দিক (বাসস্থান, হাতিয়ার, তৈজসপত্র, যন্ত্রপাতি ইত্যাদি) দ্রুত গতিতে পরিবর্তন হয়। ফলে বস্তুগত অংশের সঙ্গে অবস্তুগত অংশের ব্যবধান সৃষ্টি হয়। পিছিয়ে পড়া অবস্তুগত সংস্কৃতিকে তখন শূন্যতা বা অসামঞ্জ্যতা মোকাবিলায় তৎপর হতে হয়। উদ্দীপকের গ্রামের লোকজন মোবাইল, ইন্টারনেট ব্যবহার করলেও এর ইতিবাচক ব্যবহার এখনও শেখেনি। মোবাইল, ইন্টারনেট ইত্যাদি বস্তুগত | সংস্কৃতি হলেও এর পরিচালনার কৌশল অবস্তুগত সংস্কৃতি। গ্রামের মানুষ এ ধরনের উন্নত আবিষ্কারের প্রাথমিক ব্যবহার শিখলেও শুরুতেই ইতিবাচক পরিচালনার কৌশল আয়ত্ত্ব করতে পারে না। ফলে বস্তুগত ও অবস্তুগত সংস্কৃতির মধ্যে তৈরি হয় সাংস্কৃতিক ব্যবধান। উপরের আলোচনার প্রেক্ষিতে তাই বলা যায়, উদ্দীপকে বর্ণিত সামাজিক অবস্থা সাংস্কৃতিক ব্যবধানের ফল।"
        }
      ]
    },
    {
      "number": "5",
      "uddipok": "গ্রামের প্রভাবশালী ব্যক্তি রশিদ চৌধুরী নিজ পরিবার নিয়ে গর্ববোধ করেন। তিন ছেলে, ছেলে বউ, নাতি-নাতনী নিয়ে তার বৃহৎ। পরিবার। প্রচুর জমিজমা থাকলেও সেসব বর্গাদাররা চাষাবাদ করে। তার ছেলেরা শিক্ষিত এবং গ্রামেই ব্যবসা-বাণিজ্য করে। তার এক ছেলের স্ত্রী শিক্ষক। অন্য ছেলের স্ত্রী স্থানীয় ইউপি মেম্বার। রশিদ চৌধুরীর ছোট ছেলে সাকিব তার চাকুরিজীবী স্ত্রী ও দুই সন্তানসহ শহরে বাস করেন।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "ক্ষমতার ভিত্তিতে পরিবার কয় ধরনের?",
          "explanation": "ক্ষমতার ভিত্তিতে পরিবার দুই ধরনের। যথা- পিতৃ ও মাতৃতান্ত্রিক পরিবার।"
        },
        {
          "label": "খ",
          "question": "লেভিরেট বিবাহের তাৎপর্য কী?",
          "explanation": "সম্পত্তি নিজেদের মধ্যে রাখা এবং সন্তানদের সামাজিক নিরাপত্তা নিশ্চিত 'করার দিক থেকে লেভিরেট বা ভ্রাতৃবধু বিবাহ বিশেষ গুরুত্বের দাবিদার। মৃত ভাইয়ের বিধবা স্ত্রীর সঙ্গে বিবাহ বন্ধনে আবদ্ধ হওয়াকে লেভিরেট বিবাহ বলে। কোনো মহিলার স্বামী মারা গেলে আত্মীয়তার সম্পর্ক যাতে বিচ্ছিন্ন না হয় অথবা মৃত ব্যক্তির সম্পত্তি বিধবা মহিলাটি যাতে তার বাবা- মার সংসারে নিয়ে যেতে না পারে কিংবা মৃত ব্যক্তির যদি সন্তান বা উত্তরাধিকারী থাকে তাহলে সেই উত্তরাধিকারী যাতে সামাজিক ও অর্থনৈতিক দিক থেকে সুরক্ষিত থাকতে পারে সে উদ্দেশ্যে এ ধরনের বিবাহ সংঘটিত হয়। এ কারণে এ ধরনের বিবাহ কখনও কখনও পারিবারিক ও সামাজিক দিক থেকে বিশেষ গুরুত্ব রাখে।"
        },
        {
          "label": "গ",
          "question": "উদ্দীপকে সাকিবের পরিবারের ধরন ব্যাখ্যা করো।",
          "explanation": "নিম্নের অনুরূপ… উদ্দীপকে বর্ণিত পরিবারটি একই সাথে একক এবং নয়াবাস পরিবার। বর্তমান সময়ে সমগ্র বিশ্বে সর্বাধিক জনপ্রিয় পরিবার ব্যবস্থা হচ্ছে একক বা অণু পরিবার। একজন স্বামী এবং একজন স্ত্রী নিয়ে এ পরিবার গঠিত হয়। একক পরিবারে স্বামী-স্ত্রীর সন্তানাদি থাকতে পারে, আবার নাও থাকতে পারে। শিল্পায়ন, নগরায়ণ ও আধুনিকায়নের ফলে একক পরিবার ক্রমশ সর্বব্যাপী বিস্তার লাভ করেছে। গ্রামীণ সমাজের তুলনায় নগর সমাজে এ ধরনের পরিবারের সংখ্যা বেশি। যৌথ পরিবার ব্যবস্থা ভেঙে একক পরিবারের সৃষ্টি হয়ে থাকে। আবার বিয়ের পর যদি স্বামী-স্ত্রী নতুন কোনো • জায়গায় গিয়ে আলাদা বসবাস করে তবে তাকে নয়াবাস পরিবার বলে। এক্ষেত্রে নবদম্পতি স্বামীর কিংবা স্ত্রীর বাবার বাড়িতে থাকে না। উদ্দীপকের বাবর সাহেব তার স্ত্রী ও দুই সন্তান নিয়ে সিলেট শহরে বাস করেন। গঠন রীতি অনুযায়ী এটি একক পরিবারকে নির্দেশ করে। আবার বাবর সাহেব যেহেতু গ্রাম ছেড়ে শহরে গিয়ে বাস করেন অর্থাৎ নতুন জায়গায় বাস করেন সেহেতু এটি নয়াবাস পরিবারকে নির্দেশ করে। তাই বলা যায়, উদ্দীপকে একই সাথে একক এবং নয়াবাস পরিবারের চিত্র ফুটে উঠেছে।"
        },
        {
          "label": "ঘ",
          "question": "উদ্দীপকে রশিদ চৌধুরীর পরিবারটি সনাতন গ্রামীণ পরিবার। থেকে ব্যতিক্রম।- বিশ্লেষণ করো।",
          "explanation": "উদ্দীপকের রশীদ চৌধুরীর পরিবার একটি বর্ধিত পরিবার, যা সনাতন বা যৌথ গ্রামীণ পরিবার থেকে ভিন্ন বা ব্যতিক্রম। আমরা জানি, অণু পরিবারের বাড়তি রূপ হলো বর্ধিত পরিবার। বাংলাদেশের শহর ও গ্রাম এলাকায় এ ধরনের বহু পরিবার লক্ষ করা যায়। এ ধরনের পরিবারে সাধারণত স্বামী-স্ত্রী, তাদের সন্তানাদি, নাতি-নাতনিসহ বসবাস করেন। মূলত দুই বা তিন পুরুষের পরিবার হলো বর্ধিত পরিবার। অন্যদিকে সনাতন বা যৌথ পরিবারে সাধারণত পিতা-মাতা তাদের বিবাহিত পুত্র-পুত্রবধূ, অবিবাহিত পুত্র-কন্যা, নাতি-নাতনি ও নিকটস্থ কিছু আত্মীয়-স্বজন নিয়ে বাস করেন। এ ধরনের পরিবারে সাধারণত তিনের অধিক প্রজন্ম বাস করে। উপরে আলোচিত যৌথ ও বর্ধিত পরিবার সম্পর্কিত তুলনামূলক আলোচনায় সহজেই প্রতীয়মান হবে যে, উদ্দীপকের রশীদ চৌধুরীর পরিবার বর্ধিত পরিবার। কারণ বর্ধিত পরিবার দুই বা তিন প্রজন্ম নিয়ে গঠিত, যেমনটি তার পরিবারে দেখা যায়। উপরের আলোচনা শেষে বলা যায়, রশীদ চৌধুরীর পরিবার গঠনগত দিক থেকে সনাতন বা যৌথ পরিবার থেকে ব্যতিক্রম।"
        }
      ]
    },
    {
      "number": "6",
      "uddipok": "ক্ষুদ্র নৃগোষ্ঠীর সদস্য বিজন বাংলাদেশের উত্তরাঞ্চলের একটি জেলার বাসিন্দা। সে অস্ট্রালয়েড নরবংশের অন্তর্ভুক্ত। বাবার মৃত্যুর পর বিজন ও তার ভাই বাবার সব সম্পত্তির মালিক হয়। তাদের কথা বলার নিজস্ব ভাষা আছে। বাংলাদেশের মধ্যাঞ্চলের একটি জেলায় বাস করে ক্ষুদ্র নৃগোষ্ঠীর সদস্য কণিকার পরিবার। মায়ের মৃত্যুর পর কণিকা সব সম্পত্তির মালিক হয়। তাদের নৃগোষ্ঠীর অধিকাংশ ধর্মান্তরিত।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "কোচ নৃগোষ্ঠীর ভাষা কী?",
          "explanation": "কোচ নৃগোষ্ঠীর ভাষার নাম তিব্বতীয় বর্মণ।"
        },
        {
          "label": "খ",
          "question": "ক্ষুদ্র নৃগোষ্ঠী নৃত্যের মাধ্যমে তাদের ঐতিহ্যকে তুলে ধরে।- বুঝিয়ে লেখো।",
          "explanation": "বাংলাদেশে বসবাসরত অনেক নৃগোষ্ঠী (মণিপুরি, সাঁওতাল, খাসিয়া, গারো ইত্যাদি) নৃত্যকে কেবল বিনোদন হিসেবে বিবেচনা করে না, বরং তারা এর মাধ্যমে তাদের ঐতিহ্য তুলে ধরে। উদাহরণ হিসেবে বলা যায়, মণিপুরি নৃগোষ্ঠী মনে করে নৃত্য শুদ্ধতা ও স্বর্গসুখ বয়ে আনে। পাশাপাশি নৃত্য তাদের নিজস্ব সংস্কৃতিকেও তুলে ধরে। মণিপুরিদের মতোই সাঁওতাল, খাসিয়া কিংবা গারো সম্প্রদায় নৃত্যকে তাদের সংস্কৃতি ও ঐতিহ্য প্রকাশের মাধ্যম হিসেবে বিবেচনা করে। এজন্যই বলা হয়, ক্ষুদ্র নৃগোষ্ঠী নৃত্যের মাধ্যমে তাদের ঐতিহ্যকে তুলে ধরে।"
        },
        {
          "label": "গ",
          "question": "উদ্দীপকের বিজন বাংলাদেশের কোন ক্ষুদ্র নৃগোষ্ঠীর সদস্য? ব্যাখ্যা করো।",
          "explanation": "উদ্দীপকের বিজন বাংলাদেশের সাঁওতাল ক্ষুদ্র নৃগোষ্ঠীর সদস্য। সাঁওতালরা বাংলাদেশের অন্যতম বৃহৎ ক্ষুদ্র নৃগোষ্ঠী। এ নৃগোষ্ঠীর সদস্যরা বাংলাদেশের উত্তরাঞ্চলের রাজশাহী, নওগাঁ, নাটোর, বগুড়া, রংপুর, গাইবান্ধা প্রভৃতি জেলায় বাস করে। সাঁওতালরা অস্ট্রিক ভাষা-ভাষী আদি অস্ট্রেলীয় \"(প্রোটো-অস্ট্রালয়েড) জনগোষ্ঠীর বংশধর। সাঁওতালদের চেহারা গাঢ় কালো, নাক চ্যান্টা, ঠোঁট পুরু, মুখে দাড়ি-গোফ কম, চুল কালো ও কোঁকড়ানো, দেহের উচ্চতা মাঝারি ধরনের। সাঁওতাল সমাজে সম্পত্তির উত্তরাধিকার নীতি পিতৃসূত্রীয়। পিতার সম্পত্তিতে পুত্রদের সকলের সমান অধিকার রয়েছে। মেয়েরা পৈত্রিক সম্পত্তির কোনো অংশ দাবি করতে পারে না। উদ্দীপকের ক্ষুদ্র নৃগোষ্ঠীর সদস্য বিজন বাংলাদেশের উত্তরাঞ্চলের একটি জেলার বাসিন্দা। সে অস্ট্রালয়েড নরবংশের অন্তর্ভুক্ত। তার বাবার মৃত্যুর পর সে নিজে এবং তার ভাই সম্পত্তির মালিক হয়। বিজনের নৃগোষ্ঠীর এসব বৈশিষ্ট্যের সাথে উপরে উল্লিখিত সাঁওতাল সমাজের তুলনা করলে সহজেই বোঝা যাবে যে, বিজন সাঁওতাল নৃগোষ্ঠীর সদস্য।"
        },
        {
          "label": "ঘ",
          "question": "ক্ষুদ্র নৃগোষ্ঠীর সদস্য হিসেবে কণিকার উত্তরাধিকার নীতি বিশ্লেষণ করো।",
          "explanation": "উদ্দীপকের কণিকা গারো ক্ষুদ্র নৃগোষ্ঠীর সদস্য। কারণ গারো সমাজে সম্পত্তির উত্তরাধিকার নীতি মাতৃসূত্রে বর্তায়। যেমনটা কণিকার ক্ষেত্রে ঘটেছে। গারো পরিবারে মাতাই সব সম্পত্তির মালিক। সাধারণত মায়ের মৃত্যুর পর কনিষ্ঠা কন্যা বা 'নোকনা' সম্পত্তির উত্তরাধিকার লাভ করে। নোকনা অর্থ পরিবারের ভিত্তি। রীতি অনুযায়ী নোকনার বোনেরা তাদের মাতা থেকে সম্পত্তি পায় না। যারা সম্পত্তি পায় না তাদের বলা হয় 'এগেট'। এগেটরা অস্থায়ীভাবে মাতৃগৃহে বসবাস করে এবং তাদের ওপর বৃদ্ধ পিতামাতার দেখাশোনার কোনো দায়িত্ব বর্তায় না। বৃদ্ধ পিতামাতার দেখাশোনার দায়িত্ব নৌকনার ওপর বর্তায়। উল্লেখ্য যে, গারো পরিবারে সম্পত্তির মালিকানা স্ত্রীর হলেও ব্যবস্থাপনার দায়িত্ব স্বামীর। পরিশেষে বলা যায়, বর্তমানে আধুনিকতার প্রভাবে গারো সমাজে বিভিন্ন ক্ষেত্রে পরিবর্তন আসলেও মাতৃসূত্রীয় কাঠামো এখনও বহাল আছে। ফলে গারো সমাজে নারীরা ঠিক পুরুষের ওপর কর্তৃত্ব না করলেও তুলনামূলকভাবে যথেষ্ট মর্যাদা ও স্বাধীনতা ভোগ করে।"
        }
      ]
    },
    {
      "number": "7",
      "uddipok": "কাশেম সাহেব বর্গাদারের মাধ্যমে জমি চাষ করান। জমির আয় থেকেই তিনি ছেলেমেয়েদের লেখাপড়া করান। গ্রামের যেকোনো বিচার-সালিশ, সিদ্ধান্ত গ্রহণে সবাই তাঁকে ডাকেন। তাঁর ছোট ভাই শফিক সাহেব উচ্চশিক্ষিত হয়ে গ্রামের একটি বিদ্যালয়ে শিক্ষকতা করতেন। গত ইউনিয়ন পরিষদের নির্বাচনে তিনি চেয়ারম্যান নির্বাচিত হন। সেখানে কাশেম সাহেবের বর্গাদাররা নির্বাচনি মিছিল, মিটিং-এ অংশ নেয়।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "সামাজিক স্তরবিন্যাস কী?",
          "explanation": "সামাজিক স্তরবিন্যাস হচ্ছে এমন প্রক্রিয়া যার মাধ্যমে সমাজে ব্যক্তি বা গোষ্ঠীকে মর্যাদা, শ্রেণি, ক্ষমতা ইত্যাদি বৈশিষ্ট্যের ভিত্তিতে বিভিন্ন স্তরে বিন্যস্ত করা হয়।"
        },
        {
          "label": "খ",
          "question": "গ্রামীণ সমাজের সদস্যদের সমষ্টিগত চেতনা বলতে কী বুঝায়?",
          "explanation": "গ্রামের অধিবাসীদের পারস্পরিক ঘনিষ্ঠ সম্পর্কের কারণে যে অভিন্ন চিন্তা-চেতনা সৃষ্টি হয় তাকেই গ্রামীণ সমাজের সদস্যদের 'সমষ্টিগত চেতনা' বলে। অভিন্ন রক্তের সম্পর্ক গ্রামীণ সমাজের ভিত্তি। ফলে তাদের মধ্যকার সম্পর্কগুলোও হয় খুবই অন্তরঙ্গ। এই অন্তরঙ্গ সম্পর্ক থেকেই তারা সমষ্টিগত চেতনা লালন করে। যেমন- গ্রামে কেউ বিপদগ্রস্ত হলে সবাই তার পাশে এসে দাঁড়ায়। আবার কেউ যদি সমাজবিরোধী কাজে লিপ্ত হয় তাহলে সবাই তাকে বাঁধা দেয়। এ সমষ্টিগত চেতনার কারণেই গ্রামীণ সমাজে সামাজিক রীতিনীতি, আচার-বিচার, প্রথা ইত্যাদি অভিন্ন প্রকৃতির হয়।"
        },
        {
          "label": "গ",
          "question": "সামাজিক স্তরবিন্যাসে কাশেম সাহেবের অবস্থান নির্ণয় করো।",
          "explanation": "গ্রামীণ সমাজের ভূমিভিত্তিক সামাজিক স্তরবিন্যাসে কাশেম সাহেব ধনী কৃষক হিসেবে বিবেচিত হবেন। ভূমির মালিকানার ভিত্তিতে গ্রামীণ সমাজব্যবস্থার সামাজিক স্তরবিন্যাসে চার ধরনের শ্রেণি দেখা যায়। যথা- ১. ধনী কৃষক, ২. প্রান্তিক কৃষক, ৩. বর্গাচাষী এবং ৪. ভূমিহীন কৃষক। গ্রামীণ সমাজে যেসব ব্যক্তি অনেক ভূ- সম্পত্তির মালিক এবং ভূমির ওপর নির্ভর করে যথেষ্ট সচ্ছলভাবে জীবনযাপন করতে পারে তাদেরকে ধনী কৃষক বলে। এদের অনেকেই আবার অন্যদের ভাগে জমি চাষ করতে দেয় এবং মহাজনী কারবার অর্থাৎ ঋণ প্রদান বা বন্ধকী কারবারের সাথে জড়িত থাকে। গ্রামীণ সমাজে এ ধরনের ব্যক্তি প্রভাবশালী হিসেবে গণ্য হয়। উদ্দীপকে আমরা দেখতে পাই, কাশেম সাহেব অনেক ভূসম্পত্তির মালিক। তিনি অনেক জমি বর্গা দেন এবং জমির আয় দিয়েই ছেলেমেয়েদের লেখাপড়া করান। গ্রামের যেকোনো বিচার-সালিশে সবাই তার সিদ্ধান্তকে গুরুত্ব দেয়। অর্থাৎ তিনি তার গ্রামে বেশ প্রভাবশালী। পূর্বোক্ত আলোচনার ভিত্তিতে এটা সুস্পষ্ট যে, গ্রামীণ সমাজের ভূমিভিত্তিক সামাজিক স্তরবিন্যাসে কাশেম সাহেব ধনী কৃষক শ্রেণিতে অবস্থান করছেন।"
        },
        {
          "label": "ঘ",
          "question": "উদ্দীপকে শফিক সাহেবের ক্ষেত্রে জ্ঞাতিসম্পর্কের ভূমিকা মূল্যায়ন করো।",
          "explanation": "উদ্দীপকের ধনী কৃষক কাশেম সাহেবের ছোট ভাই শফিক সাহেবের ইউনিয়ন পরিষদের চেয়ারম্যান নির্বাচিত হওয়ার ক্ষেত্রে জ্ঞাতিসম্পর্কের ভূমিকা অত্যন্ত গুরুত্বপূর্ণ। গ্রামীণ ক্ষমতা, কাঠামোয় জ্ঞাতিসম্পর্কের ভূমিকা একটি প্রভাবশালী উপাদান। বিভিন্ন ধরনের (রক্ত সম্পর্কিত, বৈবাহিক, প্রথাগত ইত্যাদি) জ্ঞাতি গোষ্ঠীর সমর্থন নির্বাচনের সময় গুরুত্বপূর্ণ হয়ে ওঠে। জ্ঞাতিসম্পর্কের কারো. সাথে ব্যক্তিগত বিরোধ থাকলেও-সাধারণত লোকে নির্বাচনের সময় সেসব ভুলে জ্ঞাতিকে সমর্থন দিয়ে থাকে। কারণ নিজেদের মধ্য থেকে জনপ্রতিনিধি নির্বাচিত হলে তারা যেমন উন্নয়নের দিক থেকে উপকৃত হয়, তেমনি ক্ষমতার দিক থেকেও এক ধরনের বিশেষ সুবিধা ভোগ করে। বিশেষ করে এই ক্ষমতাকে কাজে লাগিয়ে অনেক সময় তারা নিজেদের স্বার্থ উদ্ধারে সচেষ্ট হয়। আবার নির্বাচনের প্রার্থীরাও ধরে নেন যে জ্ঞাতি-গোষ্ঠী। তাকেই সমর্থন দেবে এবং তাদের ভোটগুলো নির্বাচনে বিজয়ী হতে তাকে সাহায্য করবে। এজন্যই দেখা যায়, বেশি আত্মীয়-স্বজন থাকলে ক্ষমতার অঙ্গনে প্রবেশ সহজ হয়। উদ্দীপকে দেখা যায়, শফিক সাহেবের নির্বাচনি প্রচারণায় তার ভাই কাশেম সাহেবের বর্গাদাররা (প্রথাগত জ্ঞাতি) অংশগ্রহণ করে, যা রাজনৈতিক ক্ষেত্রে জ্ঞাতিসম্পর্কের কার্যকর ভূমিকাকেই নির্দেশ করে। উপরের আলোচনা শেষে এ কথা সন্দেহাতীতভাবে বলা যায় যে, শফির সাহেবের চেয়ারম্যান নির্বাচিত হওয়ার ক্ষেত্রে জ্ঞাতিসম্পর্ক কার্যকর ভূমিকা রেখেছে।"
        }
      ]
    },
    {
      "number": "8",
      "uddipok": "দৃশ্যপট-১: 'ক' নামক দেশের দুটি অংশের মধ্যে হাজার। কিলোমিটারের ভৌগোলিক দূরত্ব। ধর্মীয় ঐক্যের ভিত্তিতে সৃষ্ট দেশটির মানুষের জীবনধারায় মিল নেই। দুই অংশের মধ্যে বৈষম্যও প্রবল। জাতীয় আয়ের সিংহভাগ পূর্বাঞ্চল হতে আসলেও পশ্চিমাঞ্চলের। প্রভাবশালী শাসকগোষ্ঠী তা নিজেদের উন্নয়নে ব্যবহার করে। দৃশ্যপট-২: ১৯৭১ সালের ৭ই মার্চ একটি ভাষণে ঘোষণা করা হয়। “এবারের সংগ্রাম আমাদের মুক্তির সংগ্রাম, এবারের সংগ্রাম আমাদের স্বাধীনতার সংগ্রাম।\"",
      "tag": "RB, BB 21,DB, DIN.B, SB, JB 18",
      "sub_questions": [
        {
          "label": "ক",
          "question": "তমদ্দুন মজলিশ কী?",
          "explanation": "তমদ্দুন মজলিশ ১৯৪৭ সালে গঠিত একটি সাংস্কৃতিক সংগঠন। এ সংগঠন বাংলা ভাষাকে শিক্ষার মাধ্যম ও আইন-আদালতের ভাষা হিসেবে ব্যবহারের জন্য জোর প্রচারণা চালায়।"
        },
        {
          "label": "খ",
          "question": "বাংলাদেশের ইতিহাসে ১৯৭০ সালের নির্বাচনের তাৎপর্য কী?",
          "explanation": "বাংলাদেশের ইতিহাসে ১৯৭০ সালের নির্বাচনের তাৎপর্য অত্যর ব্যাপক। সত্তরের নির্বাচনে আওয়ামী লীগ জাতীয় পরিষদে ১৬৭টি আসন এবং প্রাদেশিক পরিষদে ২৯৮টি আসন লাভ করে নিরঙ্কুশ সংখ্যাগরিষ্ঠতা লাভ করে। এ নির্বাচনে আওয়ামী লীগের বিজয়ের মাধ্যমে বাঙালি জাতীয়তাবাদের ভিত্তি সুদৃঢ় হয় এবং বাঙালি জাতীয়তাবাদ রাজনৈতিক ও শাসনতান্ত্রিক ভিত্তি লাভ করে। পাশাপাশি এ নির্বাচনের ফলাফল যুক্ত পাকিস্তানের মৃত্যুবার্তা ঘোষণা করে।"
        },
        {
          "label": "গ",
          "question": "উদ্দীপকে দৃশ্যপট-১ বাংলাদেশের ইতিহাসের কোন ঘটনার সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকের দৃশ্যপট-১ বাংলাদেশের ইতিহাসের অন্যতম আলোচিত বিষয় পশ্চিম ও পূর্ব পাকিস্তানের মধ্যকার বৈষম্যের সাথে সাদৃশ্যপূর্ণ। পূর্ব ও পশ্চিম পাকিস্তান ছিল ১৯৪৭ সালে ধর্মের ভিত্তিতে সৃষ্ট পাকিস্তান রাষ্ট্রের দুটি অঞ্চল। উভয় অঞ্চলের মধ্যে ভৌগোলিক দূরত্ব ছিল প্রায় ১২০০ কিলোমিটার। শুরু থেকেই কেন্দ্রের ক্ষমতায় থাকা পশ্চিম পাকিস্তানের অবাঙালি শাসকরা পূর্ব পাকিস্তানের মানুষের সাথে বৈষম্যমূলক আচরণ করে আসছিল। বিশেষ করে অর্থনৈতিক ক্ষেত্রে এ বৈষম্য ছিল প্রবল। পাকিস্তানের মোট রপ্তানি আয়ে পূর্ব পাকিস্তানের অবদান ছিল বেশি। কিন্তু পূর্ব পাকিস্তানের অর্জিত এ বৈদেশিক মুদ্রার সিংহভাগ ব্যয় হতো পশ্চিম পাকিস্তানের উন্নয়নে। সব গুরুত্বপূর্ণ আর্থিক প্রতিষ্ঠানগুলো স্থাপিত হয়েছিল পশ্চিম পাকিস্তানে। বাৎসরিক বাজেটের ৭৫% ভাগ ব্যয় হতো পশ্চিম পাকিস্তানে, মাত্র ২৫% ভাগ-ব্যয় হতো পূর্ব পাকিস্তানে। অথচ পূর্ব পাকিস্তান থেকে রাজস্ব আয় হতো শতকরা ৬২ ভাগ। সামরিক বাহিনীসহ সরকারি চাকরিতে নিয়োগের ক্ষেত্রেও পশ্চিম পাকিস্তানিদের আধিপত্য ছিল প্রকট। মোট কথা, সবক্ষেত্রেই পশ্চিম পাকিস্তানিরা পূর্ব পাকিস্তানের প্রতি বৈষম্যমূলক আচরণ করতো। উদ্দীপকের দৃশ্যকল্প-১-এ বলা হয়েছে, শা ধর্মীয় ঐক্যের ভিত্তিতে সৃষ্ট দেশের দুটি অঞ্চলের মানুষের জীবনধারায় মিল নেই। দুই অংশের মধ্যে বৈষম্যও প্রবল। জাতীয় আয়ের সিংহভাগ পূর্বাঞ্চল। থেকে এলেও তার বেশিরভাগ ব্যয় হতো পশ্চিমাঞ্চলের উন্নয়নে। পূর্বের আলোচনার পরিপ্রেক্ষিতে বলা যায়, উদ্দীপকের ঘটনা-১ বাংলাদেশের ইতিহাসের গুরুত্বপূর্ণ আলোচ্য বিষয় পূর্ব ও পশ্চিম পাকিস্তানের মধ্যকর বৈষম্যের সাথে সামঞ্জস্যপূর্ণ।"
        },
        {
          "label": "ঘ",
          "question": "দৃশ্যপট-২ কীভাবে বাঙালি জাতিকে স্বাধীনতা সংগ্রামে উদ্বুদ্ধ করেছিল? বিশ্লেষণ করো।",
          "explanation": "উদ্দীপকের দৃশ্যপট-২ অর্থাৎ বঙ্গবন্ধুর ৭ মার্চের ভাষণ বাঙারি জাতিকে তার অধিকার আদায়ে সোচ্চার করে স্বাধীনতা সংগ্রামে উদ্বুখ করেছিল। বঙ্গবন্ধু শেখ মুজিবুর রহমান ১৯৭১ সালের ৭ মার্চ ঢাকার রেসকোর্স ভাষণে তিনি পশ্চিম পাকিস্তানি শাসকগোষ্ঠীর শোষণ ও বঞ্চনার ইতিহাস, নির্বাচনে জয়ের পর বাঙালির সাথে প্রতারণা, বাঙালির রাজনৈতিক ইতিহাসের পটভূমি ও বাঙালির অধিকারের দাবি ইত্যাদি বিষয় তুলে ধরেন। ৭ মার্চের ভাষণের মাধ্যমেই বাঙালি ঐক্যবদ্ধ হওয়ার ও মুক্তিযুদ্ধের নির্দেশনা পায়। এ ভাষণের পরেই বাঙালি জাতির সামনে একটি মাত্র গন্তব্য নির্ধারণ হয়ে যায়, তা হলো স্বাধীনতা। ৭ মার্চে বঙ্গবন্ধুর ঘোষিত কর্মসূচি এবং আহ্বানে সাড়া দিয়ে সর্বস্তরের জনগণ ঐক্যবদ্ধ হয়। পূর্ব বাংলার সব অফিস-আদালত, শিক্ষা প্রতিষ্ঠান, কলকারখানা বন্ধ হয়ে যায়। ২৫ মার্চ রাতে পাকিস্তানি বাহিনীর গণহত্যা শুরুর পর পর বঙ্গবন্ধু স্বাধীনতার ঘোষণা দেন। গ্রেপ্তার হওয়ার আগে দেওয়া তার ঐ বাণী শোনার পরই চট্টগ্রামসহ দেশের বিভিন্ন জেলায় প্রাথমিক প্রতিরোধ গড়ে তোলা হয়। শুর হয় পাকিস্তানি সেনাবাহিনীর সঙ্গে বাঙালির এক অসম লড়াই, যা বাংলাদেশের ইতিহাসে মহান মুক্তিযুদ্ধ নামে পরিচিত। এরপর ৯ মাস দীর্ঘ রক্তক্ষয়ী সংগ্রাম, ত্রিশ লক্ষ বাঙালির জীবন বিসর্জন ও দুই লক্ষ মা-বোনের সম্ভ্রমের বিনিময়ে আমরা পাই আমাদের পরম কাঙ্ক্ষিত স্বাধীনতা। স্বাধীনতা যুদ্ধের এই পুরো সময়টাতে বঙ্গবন্ধুর ৭ মার্চের ভাষণ মুক্তিযোদ্ধাদের অনুপ্রেরণার উৎস হিসেবে অসামান্য ভূমিকা রেখেছে। উপরের আলোচনার পরিপ্রেক্ষিতে বলা যায়, বঙ্গবন্ধুর ৭ মার্চের ভাষণ বাঙালি জাতিকে যে সংগ্রামে উদ্বুদ্ধ করেছিল, তাই আমাদেরকে এনে দিয়েছে স্বাধীন বাংলাদেশ।"
        }
      ]
    },
    {
      "number": "9",
      "uddipok": "দৃশ্য-১: সাজুদের এলাকার কয়েকটি গ্রামে শুকনো মৌসুমে। চাষাবাদ ভালো হয় না। অনেকেই কাজহীন অবসর সময় কাটায়। বর্তমানে গ্রামবাসী আশার আলো দেখতে পাচ্ছে। কারণ সরকারি সংস্থা BRDB-এর উদ্যোগে এলাকায় গভীর নলকূপ বসানো হচ্ছে। দৃশ্য-২: গ্রামের হতদরিদ্র নারী সখিনা ও বানেসা স্থানীয় বেসরকারি সংস্থা থেকে টাকা নিয়ে নকশি কাঁথা সেলাই, বাঁশ ও বেতর বিভিন্ন জিনিস তৈরি করে বিক্রির জন্য শহরে পাঠাচ্ছে। গ্রামের অনেক নারী তাদের সাথে কাজ করছে।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "BARD-এর পূর্ণরূপ কী?",
          "explanation": "BARD-এর পূর্ণরূপ হলো- Bangladesh Academy for Rural Development."
        },
        {
          "label": "খ",
          "question": "দক্ষতা বৃদ্ধিতে প্রশিক্ষণের ভূমিকা গুরুত্বপূর্ণ- ব্যাখ্যা করো।",
          "explanation": "দক্ষতা বৃদ্ধিতে প্রশিক্ষণ কর্মসূচি গুরুত্বপূর্ণ ভূমিকা পালন করে। প্রশিক্ষণ কর্মসূচি দক্ষ মানবসম্পদ গড়ে তুলতে সাহায্য করে। আর দক্ষ মানবসম্পদ উন্নয়নের সহায়ক। এ কারণে সরকারি-বেসরকারি উভয় সংস্থাই দক্ষ মানবসম্পদ গড়ে তুলতে প্রশিক্ষণ কর্মসূচির ওপর গুরুত্ব দেয়। কারণ প্রশিক্ষণের মাধ্যমে ব্যক্তিকে নিজ কাজের ওপর ট্রেনিং দেওয়া হয়। ফলে সে নিজের কাজের বিষয়ে যেমন দক্ষতা অর্জন করে তেমনি তার এই দক্ষতা টেকসই উন্নয়নের জন্য ফলপ্রসূ হয়। তাই বলা হয়, দক্ষতা বৃদ্ধিতে প্রশিক্ষণের ভূমিকা গুরুত্বপূর্ণ।"
        },
        {
          "label": "গ",
          "question": "দৃশ্য-১-এ সরকারি সংস্থার কোন কার্যক্রম গৃহীত হয়েছে? ব্যাখ্যা করো।",
          "explanation": "উদ্দীপকের দৃশ্য-১-এ সরকারি সংস্থার কর্মসংস্থান সৃষ্টির কার্যক্রম গৃহীত হয়েছে। সরকারি সংস্থার, একটি গুরুত্বপূর্ণ দায়িত্ব হচ্ছে কর্মহীন জনগণের জন্য কর্মসংস্থানের ব্যবস্থা করা। এর মাধ্যমে যেমন বেকারত্ব দূর হয়, তেমনি এ মানুষগুলো নিজেদের সচ্ছলতা আনয়নের পাশাপাশি সামাজিক উন্নয়নে ভূমিকা রাখতে পারে। এ ক্ষেত্রে সরকারি সংস্থাগুলো সমবায় প্রতিষ্ঠানের মাধ্যমে কর্মসংস্থানের ব্যবস্থা করে। বিশেষ করে দেশের দরিদ্র জনগোষ্ঠীকে বিভিন্নভাবে সচেতন করার মাধ্যমে সমবায় গঠনে উদ্বুদ্ধ এবং তাদের পুঁজি গঠনের জন্য বিভিন্ন ধরনের লাভজনক কর্মকাণ্ডের ধারণা দিয়ে কর্মসংস্থানের সুযোগ সৃষ্টি করে। এছাড়াও সরকারি সংস্থা বিভিন্ন উন্নয়নমূলক কর্মকাণ্ড করে থাকে। বিশেষ করে গ্রামীণ উন্নয়নে রাস্তাঘাট নির্মাণ, পুল ও ব্রিজ তৈরি, নলকুপ বসানো ইত্যাদি ক্ষেত্রে গ্রামীণ জনগণকে সম্পৃক্ত করে তাদেরকে বেকারত্ব থেকে মুক্ত করার চেস্টা করে। উদ্দীপকের দৃশ্য-১-এ দেখা যায়, সাজুদের এলাকায় শুকনো মৌসুমে চাষাবাদ ভালো হয় না। ফলে অনেকেই কর্মহীন সময় কাটায়। বর্তমানে সরকারি সংস্থা BRDB-এর উদ্যোগে এলাকায় নলকূপ বসানো শুরু হলে তারা আশার আলো দেখতে পায়, কারণ এ কার্যক্রমে সম্পৃক্ত হওয়ার মাধ্যমে সাজুদের কর্মসংস্থানের সুযোগ সৃষ্টি হয়। সুতরাং এটা নিশ্চিতভাবে বলা যায় যে, দৃশ্য-১-এ সরকারি সংস্থার কর্মসংস্থান সৃষ্টির কার্যক্রম গৃহীত হয়েছে।"
        },
        {
          "label": "ঘ",
          "question": "দৃশ্য-২-এর সংস্থার কার্যক্রম বাংলাদেশের গ্রামীণ আর্থ-সামাজিক। উন্নয়নকে তরান্বিত করবে- মূল্যায়ন করো।",
          "explanation": "উদ্দীপকের দৃশ্য-২-এর সংস্থা অর্থাৎ বেসরকারি সংস্থার কার্যক্রম নিঃসন্দেহে বাংলাদেশের গ্রামীণ আর্থ-সামাজিক উন্নয়নকে তরান্বিত করবে। বাংলাদেশের সার্বিক উন্নয়নের পাশাপাশি বেসরকারি সংস্থাগুলো সমাজের দরিদ্র শ্রেণির আর্থ-সামাজিক উন্নতির চেস্টা চালিয়ে যাচ্ছে। এরই অংশ হিসেবে বেসরকারি সংস্থাগুলো নারী শিক্ষার বিস্তার, নারীর ক্ষমতায়নে অনুকূল সামাজিক পরিবেশ তৈরি, দরিদ্র মানুষের জন্য মূলধন তৈরি ইত্যাদি কাজ করছে। বেসরকারি সংস্থাগুলো তাদের সামাজিক উন্নয়ন কর্মসূচির অংশ হিসেবে দেশে শিশু ও বয়স্ক শিক্ষা কার্যক্রমের মাধ্যমে নিরক্ষরতা মুক্ত দেশ গড়তে গুরুত্বপূর্ণ ভূমিকা পালন করছে। এ লক্ষ্যে তারা বিভিন্ন ধরনের শিক্ষা উপকরণ বিনামূল্যে বিতরণ করছে। পাশাপাশি নারীদেরকে সামাজিকভাবে প্রতিষ্ঠিত করার জন্য গ্রামাঞ্চলের অজ্ঞ, অশিক্ষিত, দরিদ্র - নারী সমাজকে সহজ শর্তে ঋণদান ও নানামুখী প্রশিক্ষণ কর্মসূচির মাধ্যমে শিক্ষিত ও স্বাবলম্বী করে তুলছে। এসব কর্মসূচির পাশাপাশি বেসরকারি সংস্থাগুলো কৃষির উন্নয়নে কৃষকদের প্রশিক্ষণ প্রদান, বিভিন্ন ধরনের কৃষি উপকরণ সরবরাহসহ নানাবিধ কার্যক্রম গ্রহণ করে। এছাড়া বেসরকারি সংস্থাগুলো দারিদ্রদ্র্য দূরীকরণেও ব্যাপক ভূমিকা রাখে। তারা দারিদ্র্য দূরীকরণের লক্ষ্যে দরিদ্রদের সহজ শর্তে ঋণ প্রদান করে বিভিন্ন কর্মে নিয়োজিত করার মধ্য দিয়ে দারিদ্র্যের অবসান ঘটানোর চেষ্টা করে। উপরের আলোচনার পরিসমাপ্তিতে বলা যায়, বাংলাদেশের মতো উন্নয়নশীল দেশে বেসরকারি সংস্থাগুলো যেসব কর্মসূচি পরিচালনা করে তা এ দেশের আর্থ-সামাজিক উন্নয়নকে ত্বরান্বিত করছে।"
        }
      ]
    },
    {
      "number": "10",
      "uddipok": "স্লোগান-১: ছেলে হোক মেয়ে হোক দু'টি সন্তানই যথেস্ট। স্লোগান-২; আঠারোর আগে বিয়ে নয়, বিশের আগে সন্তান নয়।",
      "tag": "DB, DIN.B, SB, JB 18",
      "sub_questions": [
        {
          "label": "ক",
          "question": "জেন্ডার বৈষম্য কী?",
          "explanation": "লিঙ্গ পরিচয়ের ভিত্তিতে সৃষ্ট নারী-পুরুষের মধ্যকার বৈষম্যই হলো 'জেন্ডার বৈষম্য'।"
        },
        {
          "label": "খ",
          "question": "নিরক্ষরতা পরিবেশ দূষণের কারণ- ব্যাখ্যা করো।",
          "explanation": "সামাজিক সমস্যা সৃষ্টির পাশাপাশি পরিবেশ দূষণের অন্যতম কারণ নিরক্ষরতা। নিরক্ষর মানুষ একরকম অজ্ঞই হয়। অজ্ঞতার কারণে এ মানুষগুলো প্রাকৃতিক পরিবেশ সুরক্ষার প্রয়োজনীয়তা অনেক সময়ই বুঝতে পারে না। না বুঝেই সে এমন কাজ করে যা পরিবেশ দূষণের কারণ হয়ে দাঁড়ায়। উদাহরণ হিসেবে বলা যায়, ইউক্যালিপটাস গাছ পরিবেশের জন্য ক্ষতিকর। স্বাভাবিকভাবে এ তথ্য একজন নিরক্ষর মানুষের জানার কথা না। ফলে সে দ্রুত বর্ধনশীল হওয়ায় ইউক্যালিপটাস গাছ রোপন করে, যা শেষ পর্যন্ত পরিবেশকে দূষিত করে। যদি মানুষটি জানত যে তার কাজের ফলে পরিবেশ দূষিত হবে তাহলে হয়তো সে গাছটি লাগাত না।"
        },
        {
          "label": "গ",
          "question": "স্লোগান-১ কোন সামাজিক সমস্যাকে নির্দেশ করছে? ব্যাখ্যা করো।",
          "explanation": "উদ্দীপকে বর্ণিত স্লোগান-১ বাংলাদেশের জনসংখ্যা সমস্যাকে নির্দেশ করছে। যদি কোনো দেশের জনসংখ্যা প্রয়োজনাতিরিক্ত বা জনসংখ্যার ফলে জনগণের কল্যাণ ব্যাহত কিংবা দেশের অর্থনৈতিক উন্নয়ন বাধাপ্রাপ্ত হয় তখন জনসংখ্যাকে সমস্যা হিসেবে বিবেচনা করা হয়। পৃথিবীর অন্যতম ঘনবসতিপূর্ণ ও জনবহুল দেশ হচ্ছে বাংলাদেশ। ১৯৫১ সাল থেকে ১৯৮০ সাল পর্যন্ত ৩০ বছরে, এদেশের জনসংখ্যা দ্বিগুণ হয়েছে। বাংলাদেশের আয়তন ১,৪৭,৫৭০ বর্গ কি.মি.। আয়তন একই থাকছে অথচ জনসংখ্যা ক্রমাগত বেড়ে যাচ্ছে। যার ফলে বাংলাদেশের জনসংখ্যার ঘনত্ব দিন দিন বৃদ্ধি পাচ্ছে। 'বাংলাদেশ অর্থনৈতিক সমীক্ষা-২০২৩' অনুযায়ী বাংলাদেশের জনসংখ্যার ঘনত্ব প্রতি বর্গকিলোমিটারে ১১৫৩ জন। ক্ষুদ্র আয়তনবিশিষ্ট এদেশের জনসংখ্যার ঘনত্ব বৃদ্ধি পাওয়ায় সামাজিক সমস্যা দিনদিন বেড়েই চলছে। এ কারণে বাংলাদেশে জনসংখ্যা বৃদ্ধিকে এক নম্বর সমস্যা হিসেবে চিহ্নিত করে এর সমাধানে সরকারি-বেসরকারি পর্যায়ে বিভিন্ন কর্মসূচি গ্রহণ করা হয়েছে। সচেতনতামূলক কার্যক্রম তার অন্যতম। এ সচেতনতামূলক কাজের অন্যতম স্লোগান হলো, 'ছেলে হোক মেয়ে হোক দু'টি সন্তানই যথেষ্ট।' যা উদ্দীপকের ১নং স্লোগানে উল্লেখ করা হয়েছে। সুতরাং বলা যায়, উদ্দীপকে বর্ণিত ১নং স্লোগান বাংলাদেশের জনসংখ্যা সমস্যাকে নির্দেশ করছে।"
        },
        {
          "label": "ঘ",
          "question": "স্লোগান-২-এর সমস্যা সমাধানে তোমার সুচিন্তিত মতামত বিশ্লেষণ করো।",
          "explanation": "উদ্দীপকের স্লোগান-২-এ বলা হয়েছে 'আঠারোর আগে বিয়ে নয়', যা বাল্যবিবাহজনিত সমস্যা এবং 'বিশের আগে সন্তান নয়', যা জনসংখ্যা সমস্যাকে নির্দেশ করে। নিচে এ দুটি সামাজিক সমস্যার সমাধানে করণীয় সম্পর্কে আমার মতামত উপস্থাপন করা হলো- বাল্যবিবাহ একটি মারাত্মক সামাজিক ব্যাধি। এ ব্যাধি থেকে উত্তরণের উপায় হলো- জন্মনিবন্ধীকরণ, আইনের যথাযথ বাস্তবায়ন করে শিশুর সঠিক বয়স নির্ধারণ, বাল্যবিবাহের নেতিবাচক দিক সম্পর্কে পোস্টারিং, লিফলেটসহ বহুমুখী কার্যক্রম গ্রহণ করে পরিবারকেন্দ্রিক সচেতনতা ও উদ্বুদ্ধকরণ কার্যক্রম গ্রহণ। সব শ্রেণি-পেশার মানুষকে বাল্যবিবাহের কুফল, বাল্যবিবাহ নিরোধ আইন এবং শাস্তি সম্পর্কে অবহিতকরণ এবং বাল্যবিবাহ নিরোধ আইনের যথাযথ বাস্তবায়নে সুদৃঢ় পদক্ষেপ গ্রহণ করা। অন্যদিকে জনসংখ্যা সমস্যা প্রতিরোধে সবচেয়ে গুরুত্বপূর্ণ কাজ হলো বাল্যবিবাহ প্রতিরোধ। জনসংখ্যা সমস্যা প্রতিরোধের আরেকটি গুরুত্বপূর্ণ পদক্ষেপ হলো সামাজিক নিরাপত্তামূলক কর্মসূচি গ্রহণ। জনসংখ্যা সমস্যা সমাধানে জন্মনিয়ন্ত্রণ ও পরিবার পরিকল্পনাও ফলপ্রসূ। এছাড়া দুয়ের অধিক সন্তানের জন্য বিভিন্ন ধরনের কর নির্ধারণ এবং একটি বা দুটি সন্তানের জন্য বিভিন্ন ধরনের সুযোগ-সুবিধা প্রদানের পদক্ষেপ গ্রহণ জনসংখ্যা বৃদ্ধি রোধে সহায়ক ভূমিকা পালন করতে পারে। সর্বোপরি সব জনগণের মধ্যে শিক্ষার আলো এমনভাবে ছড়িয়ে দিতে হবে, যাতে তারা জনসংখ্যা সমস্যার। স্বরূপ অনুধাবন করে সঠিক পদক্ষেপ নিতে পারে। উপরের আলোচনা শেষে বলা যায়, বাল্যবিবাহ এবং জনসংখ্যা সমস্যা সমাধানে মানুষের সচেতনতার কোনো বিকল্প নেই। সেইসাথে এসব সমস্যা সমাধানে সরকার ও আইন প্রয়োগকারী সংস্থার কঠোর অবস্থান নেওয়াও একান্ত প্রয়োজন।"
        }
      ]
    },
    {
      "number": "11",
      "uddipok": "",
      "tag": "GECP 24,DB, DIN.B, SB, JB 18",
      "sub_questions": [
        {
          "label": "ক",
          "question": "নবোপলীয় বিপ্লব কী?",
          "explanation": "নব্যপ্রস্তর যুগের মানুষ কর্তৃক প্রকৃতিকে আয়ত্ত্বে এনে নিজের খাদ্য নিজে উৎপাদন করাই 'নবোপলীয় বিপ্লব'"
        },
        {
          "label": "খ",
          "question": "\"চাকার আবিষ্কার সভ্যতা বিকাশের অন্যতম ভিত্তি”- ব্যাখ্যা করো।",
          "explanation": "মানব সভ্যতার বিকাশে চাকার উদ্ভাবন এক মাইলফলক। চাকা আবিষ্কারের ফলে যাতায়াত, পণ্য পরিবহন, ব্যবসা-বাণিজ্য বৃদ্ধি পায় ও শ্রম বিভাগ প্রসারিত হয়। শুধু যানবাহনের ক্ষেত্রে নয়, চাকা শিল্পকর্মেও নতুন ধারা প্রবর্তন করেছিল। বিশেষ করে চাকা ব্যবহারের ফলে মৃৎশিল্পে যুগান্তকারী পরিবর্তন আসে। চাকা আবিষ্কারের ফলে 'পৃথিবীর বিভিন্ন অঞ্চলে যাতায়াত করা সহজ হয়। ফলে বিভিন্ন জাতির মধ্যে ভাবের আদান- প্রদান, ব্যবসা-বাণিজ্য বৃদ্ধি পায়। এসব কারণে চাকার আবিষ্কারকে সভ্যতা বিকাশের অন্যতম ভিত্তি হিসেবে গণ্য করা হয়।"
        },
        {
          "label": "গ",
          "question": "উদ্দীপকের প্রত্নতাত্ত্বিক নিদর্শনসমূহ বাংলাদেশের কোন প্রত্নতাত্ত্বিক স্থানকে নির্দেশ করছে? ব্যাখ্যা করো।",
          "explanation": "নিম্নের অনুরূপঃ উদ্দীপকে 'পাহাড়পুর' নামক প্রত্নতাত্ত্বিক স্থানের কথা বলা হয়েছে। পাহাড়পুর বিহার বাংলাদেশে বৌদ্ধ ও হিন্দু সংস্কৃতির এক আকর্ষণীয় নিদর্শন। অষ্টম শতাব্দীতে বরেন্দ্রভূমির সোমপুর নামক স্থানে পালবংশের দ্বিতীয় শাসক রাজা ধর্মপাল এই মহাবিহার প্রতিষ্ঠা করেন। এটি বর্তমান বাংলাদেশের উত্তর-পশ্চিমে অবস্থিত নওগাঁ জেলার বদলগাছী সদর উপজেলার অন্তর্গত পাহাড়পুর নামক স্থানে অবস্থিত। এই বিহারটির -উল্লেখযোগ্য প্রত্নতাত্ত্বিক নিদর্শন হলো- সোমপুর বিহার, স্নানঘাট, গন্ধেশ্বরীর মন্দির, সত্যপীর ভিটা ও জৈন বিহার। উদ্দীপকের ছকে সোমপুর বিহার, গন্ধেশ্বরীর মন্দির, স্নানঘাট ও সত্যপীর ভিটা উল্লেখ করা হয়েছে। পূর্বোক্ত আলোচনায় এটি স্পষ্ট যে, এগুলো পাহাড়পুরে প্রাপ্ত প্রত্নতাত্ত্বিক নিদর্শন। তাই বলা যায়, উদ্দীপকে পাহাড়পুর প্রত্নস্থানের প্রতি ইঙ্গিত করা হয়েছে।"
        },
        {
          "label": "ঘ",
          "question": "\"উদ্দীপকের নিদর্শনসমূহ বাংলাদেশের সামাজিক ইতিহাসকে ধারণ করে\"- ব্যাখ্যা করো।",
          "explanation": "নিম্নের অনুরূপঃ বাংলাদেশের সামাজিক ইতিহাস রচনায় উদ্দীপকে উল্লেখিত নিদর্শন তথা প্রত্নতাত্ত্বিক নিদর্শনসমূহ মুখ্য উপাদান হিসেবে ভূমিকা পালন করে। প্রত্নতাত্ত্বিক নিদর্শন কোনো দেশ কিংবা জাতির ইতিহাসের অন্যতম গুরুত্বপূর্ণ উৎস বা উপাদান হিসেবে স্বীকৃত। কেননা সভ্যতার পথে মানুষের যাত্রার ইতিহাস মূলত প্রত্নতাত্ত্বিক নিদর্শনসমূহ বিশ্লেষণের মাধ্যমেই জানা যায়। একইভাবে বাংলাদেশের বিভিন্ন প্রত্নস্থান যেমন- মহাস্থানগড়, ময়নামতি, পাহাড়পুর, উয়ারী-বটেশ্বর প্রভৃতিতে প্রাপ্ত প্রত্ননিদর্শন পরীক্ষা- নিরীক্ষা ও বিশ্লেষণ করে প্রত্নতত্ত্ববিদরা এখানকার সামাজিক ইতিহাস রচনার চেষ্টা চালান। প্রাচীনকাল থেকে মধ্যযুগ পর্যন্ত বাংলাদেশের সমাজকাঠামোর প্রকৃতি নির্ধারণে পাহাড়পুরের প্রত্নতাত্ত্বিক নিদর্শন সহায়ক ভূমিকা রাখে। এখানকার গন্ধেশ্বরীর মন্দির, সোমপুর বিহার, পাথর নির্মিত বিভিন্ন দেব-দেবীর মূর্তি প্রমাণ করে যে, প্রাচীনকালে (মৌর্য, গুপ্ত, পাল ও সেন আমল) এ অঞ্চলে বৌদ্ধ ও হিন্দু ধর্মের বেশ প্রভাব ছিল। সে সময়ের রাজারা কারুকার্য খচিত বিশাল আয়তনের ধর্ম মন্দির স্থাপনে বেশ আগ্রহ দেখিয়েছিলেন। এতে বোঝা যায়, রাষ্ট্রীয় কাজে ধর্ম বিশেষ গুরুত্বের দাবিদার ছিল। পাহাড়পুরে আবিষ্কৃত প্রাচীন মুদ্রার ধরন বিশ্লেষণ করে বলা যায়, তখন সমাজে মুদ্রা অর্থনীতির বিকাশ ঘটেছিল। আর মুদ্রা অর্থনীতির বিকাশ সমাজে সামাজিক অসমতা বা স্তরবিন্যাসের অস্তিত্বকে প্রমাণ করে। এ সভ্যতার তাম্রলিপি ও শিলালিপিতে উৎকীর্ণ ভূমি ক্রয়-বিক্রয়, ভূমিদান ইত্যাদির দলিল থেকে মনে করা যেতে পারে যে, ভূসম্পত্তিতে ব্যক্তিগত মালিকানা ছিল। উপরের আলোচনা থেকে স্পষ্টভাবে প্রতীয়মান হয় যে, উদ্দীপকে উল্লেখিত পাহাড়পুরের নিদর্শনসমূহ বিশ্লেষণ করে তদানীন্তন বাংলাদেশের সামাজিক ইতিহাসের একটি চিত্র তথা তৎকালীন সামাজিক ইতিহাস রচনা করা যায়।"
        }
      ]
    }
  ]
}