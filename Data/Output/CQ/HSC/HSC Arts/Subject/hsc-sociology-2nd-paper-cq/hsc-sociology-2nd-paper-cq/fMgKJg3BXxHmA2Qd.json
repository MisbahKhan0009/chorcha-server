{
  "title": "সরকারি এডওয়ার্ড কলেজ, পাবনা ২০২৩",
  "subtitle": "সমাজবিজ্ঞান (11)",
  "questions": [
    {
      "number": "1",
      "uddipok": "১৮৩৯ সালে ফ্রান্সে একটি বিষয়ের উদ্ভব হলেও বাংলাদেশে ১৯৫৭ সালো তা বিকাশ লাভ করে। ঢাকা বিশ্ববিদ্যালয়ের একজন অধ্যাপকের পরিশ্রমের ফলে এটির বিকাশ সম্ভব হয়। আর এজন্যই তাকে বাংলাদেশে এ বিজ্ঞানটির জনক বলে অভিহিত করা হয়। একটি সুখী ও সমৃদ্ধ বাংলাদেশ গড়ার জন্য এ সামাজিক বিজ্ঞানটির অধ্যয়ন অত্যন্ত জরুরি।",
      "tag": "GECP 23",
      "sub_questions": [
        {
          "label": "ক",
          "question": "বাংলাদেশে সমাজবিজ্ঞানের জনক কে?",
          "explanation": "বাংলাদেশের সমাজবিজ্ঞানের জনক অধ্যাপক ড. এ. কে. নাজমুল করিম।"
        },
        {
          "label": "খ",
          "question": "নবান্ন উৎসব কী? বুঝিয়ে লেখো।",
          "explanation": "বাংলাদেশে বছরের প্রধান শস্য সংগ্রহকে কেন্দ্র করে যে উৎসব পালন করা হয় তাকে নবান্ন উৎসব বলা হয়। নবান্ন শব্দের অর্থ 'নতুন অন্ন'। নতুন আমন ধান কাটার পর সে ধান থেকে প্রস্তুত চালের প্রথম রান্না উপলক্ষ্যে এ উৎসবের আয়োজন করা হয়। সাধারণত অগ্রহায়ণ মাসে এ উৎসব উদযাপিত হয়। তবে কোনো কোনো অঞ্চলে পৌষ ও মাঘ মাসেও নবান্ন উৎসবের আয়োজন করা হয়। এ সময় নতুন ফসল কৃষিজীবী মানুষের মনে, আনন্দ এনে দেয়। এ আনন্দের প্রতিফলন ঘটে পৌষ পিঠে, দুধ 'পিঠে, পিঠাপুলি প্রভৃতির অকৃপণ বিতরণের মধ্য দিয়ে।"
        },
        {
          "label": "গ",
          "question": "উদ্দীপকে কোন অধ্যাপকের কথা বলা হয়েছে? ব্যাখ্যা করো।",
          "explanation": "উদ্দীপকে বাংলাদেশের সমাজবিজ্ঞানের জনক ড. এ. কে. নাজমুল করিমের কথা বলা হয়েছে। বাংলাদেশে সমাজবিজ্ঞানের বিকাশে ড. নাজমুল করিমের অবদান সবচেয়ে বেশি। বিশেষ করে সমাজবিজ্ঞানকে একটি আলাদা বিভাগ হিসেবে প্রতিষ্ঠার ক্ষেত্রে তার অবদান অনস্বীকার্য। তার ঐকান্তিক আগ্রহ ও প্রচেষ্টার ফলে ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে ইউনেস্কোর সহযোগিতায় সর্বপ্রথম 'সমাজবিজ্ঞান' নামে একটি বিভাগ চালু হয়। ১৯৫৮ সালে তিনি এ বিভাগের বিভাগীয় প্রধানের দায়িত্ব গ্রহণ করেন। উল্লেখ্য যে, ১৯৬১ সাল পর্যন্ত সমাজবিজ্ঞান বিভাগে যোগদানকারী 'বাঙালি শিক্ষকদের মধ্যে একমাত্র নাজমুল করিম সমাজবিজ্ঞানে স্নাতকোত্তর ডিগ্রিধারী ছিলেন। অধ্যাপক নাজমুল করিম প্রথম বাঙালি যিনি সমাজবিজ্ঞানের ওপর সর্বপ্রথম একটি পূর্ণাঙ্গ গ্রন্থ রচনা করেন। তার লিখিত ' Changing Society in India, Pakistan and Bangladesh (1956)' গ্রন্থটি সমাজবিজ্ঞানের একটি গুরুত্বপূর্ণ সহায়ক পুস্তক হিসেবে এখনও সবার কাছে সমাদৃত। তার লিখিত অন্যান্য গ্রন্থের মধ্যে 'The Dynamics of Bangladesh Society (1980)', সমাজবিজ্ঞান সমীক্ষণ (১৯৭৩)' ইত্যাদি উল্লেখযোগ্য। বস্তুত অধ্যাপক ড. এ. কে. নাজমুল করিম ও তার ছাত্র-ছাত্রীদের ঐকান্তিক সাধনার ফলেই এদেশে সমাজবিজ্ঞানের পঠন-পাঠন ও আলোচনা বিস্তৃতি লাভ করেছে। বিশেষ করে সমাজবিজ্ঞানের বিকাশে বিভাগীয় যাদুঘর প্রতিষ্ঠা, মনোগ্রাফ লেখার ব্যবস্থা, গ্রামীণ প্রশ্নমালা পূরণের কার্যক্রম সবই তার অবদান। উদ্দীপকে বলা হয়েছে, ঢাকা বিশ্ববিদ্যালয়ের একজন অধ্যাপকের পরিশ্রমের ফলে ১৯৫৭ সালে বাংলাদেশে সমাজবিজ্ঞান বিকাশ লাভ করে। এ কারণে তাকে বাংলাদেশের সমাজবিজ্ঞানের জনক বলা হয়। আলোচিত এ ব্যক্তির সঙ্গে ড. এ. কে. নাজমুল করিমের সাদৃশ্য রয়েছে, যা উল্লিখিত আলোচনায় ফুটে উঠেছে। তাই বলা যায়, উদ্দীপকে অধ্যাপক ড. এ. কে. নাজমুল করিমের কথা বলা হয়েছে।"
        },
        {
          "label": "ঘ",
          "question": "'একটি সুখী ও সমৃদ্ধ বাংলাদেশ গড়ার জন্য এ সামাজিক বিজ্ঞানটির অধ্যয়ন অত্যন্ত জরুরি।'- উদ্দীপকের আলোকে তোমার মতামত দাও।",
          "explanation": "একটি সুখী ও সমৃদ্ধশালী বাংলাদেশ গড়ার ক্ষেত্রে উদ্দীপকে নির্দেশিত বিজ্ঞান তথা সমাজবিজ্ঞানের পঠন-পাঠন অত্যন্ত জরুরি। বাংলাদেশ তৃতীয় বিশ্বের একটি উন্নয়নশীল দেশ। এখনও এদেশে সমাজের নানা স্তরে বিভিন্ন সামাজিক সমস্যা লক্ষ করা যায়। এ সমস্যাগুলোর মধ্যে জনসংখ্যাস্ফীতি, বাল্যবিবাহ, বেকারত্ব, মাদকাসক্তি ইত্যাদি উল্লেখযোগ্য। এ সব সমস্যার সমাধান ছাড়া সুখী ও সমৃদ্ধশালী সমাজ গঠন কল্পনা ছাড়া আর কিছুই নয়। যদিও এসব সমস্যা সমূলে ধ্বংস করা যাবে না, তবুও যথোপযুক্ত পদক্ষেপ গ্রহণের মধ্য দিয়ে এর মাত্রা অনেকাংশে কমিয়ে আনা সম্ভব। আর এ ক্ষেত্রে সমাজবিজ্ঞানের জ্ঞান সবচেয়ে বেশি সহায়তা করতে পারে। কারণ একটি তাত্ত্বিক বিষয় হিসেবে সমাজবিজ্ঞান সামাজিক সমস্যাগুলোকে সঠিকভাবে চিহ্নিত করে এবং এর সমাধানে বিজ্ঞানভিত্তিক গবেষণা চালায়। বিশেষ করে সমস্যার উৎস কোথায়, সমাজের ওপর এর প্রভাব কীরূপ, সমাধানের জন্য কোন ব্যবস্থা অধিকতর উপযোগী ইত্যাদি বিষয় মাথায় রেখে সমাজবিজ্ঞান গবেষণা করে। ফলে দেখা যায়, সামাজিক সমস্যা সমাধানে সমাজবিজ্ঞানীর পরিচালিত গবেষণা বেশি ফলপ্রসু হয়। সামাজিক সমস্যা সমাধানের পাশাপাশি বাংলাদেশের সমাজজীবনকে সুখী ও সমৃদ্ধশালী করতে বহুমুখী উন্নয়ন পরিকল্পনা প্রণয়ন এবং বাস্তবায়নের জন্য বিভিন্ন ধরনের কার্যক্রম গ্রহণ করতে হয়। সমাজবিজ্ঞানের জ্ঞান ছাড়া এসব কার্যক্রম সম্পন্ন করা সম্ভব নয়। কার্যত বাংলাদেশকে সুখী ও সমৃদ্ধশালী করতে যেসব পরিকল্পনা গ্রহণ করা হয়, সমাজবিজ্ঞানের জ্ঞান না থাকলে তার বাস্তব রূপ দেওয়া সম্ভব না। উপরের আলোচনার প্রেক্ষিতে বলা যায়, বাংলাদেশের সমাজজীবনে যেসব সমস্যা লক্ষ করা যায় সেগুলোর সমাধানে ব্যবস্থা গ্রহণ এবং সুষ্ঠু উন্নয়ন পরিকল্পনার মাধ্যমে সুখী ও সমৃদ্ধশালী বাংলাদেশ গঠন করতে হলে সমাজবিজ্ঞানের জ্ঞান অপরিহার্য।"
        }
      ]
    },
    {
      "number": "2",
      "uddipok": "১৯৫৭ খ্রি. -> ১৯৬৯ খ্রি. -> ১৯৭০ খ্রি. -> ১৯৯২ খ্রি.",
      "tag": "GECP 23",
      "sub_questions": [
        {
          "label": "ক",
          "question": "'Changing Society in India, Pakistan and Bangladesh' গ্রন্থটির লেখক কে?",
          "explanation": "'Changing Society in India, Pakistan and Bangladesh' গ্রন্থটির লেখক অধ্যাপক ড. এ. কে. নাজমুল করিম।"
        },
        {
          "label": "খ",
          "question": "\"সমাজ ও রাষ্ট্রের পরিকল্পনা প্রণয়নে সমাজবিজ্ঞানের জ্ঞান জরুরি\"- ব্যাখ্যা করো।",
          "explanation": "টেকসই উন্নয়নের জন্য সমাজ ও রাষ্ট্রের পরিকল্পনা প্রণয়নে সমাজবিজ্ঞানের জ্ঞান অপরিহার্য। কোনো কাজ করার আগে অবশ্যই পরিকল্পনা করতে হয় যাতে সব কাজ সুষ্ঠু, সুন্দর ও বস্তুনিষ্ঠ হয়। আর পরিকল্পনা প্রণয়নে সমাজবিজ্ঞান সর্বোতভাবে সাহায্য করে। অর্থাৎ কী রকম পরিকল্পনা নিতে হবে, এর ফল কী আসতে পারে ইত্যাদি বিষয় নিয়ে সমাজবিজ্ঞান আলোচনা করে। এ কারণে সমাজ ও রাষ্ট্রের বিভিন্ন পরিকল্পনা প্রণয়নে সমাজবিজ্ঞানের ভূমিকা অপরিহার্য।"
        },
        {
          "label": "গ",
          "question": "উদ্দীপকের প্রথম সালটি কীভাবে সমাজবিজ্ঞান বিষয়ের সঙ্গে সম্পর্কিত? ব্যাখ্যা করো।",
          "explanation": "উদ্দীপকের প্রথম সালটি বাংলাদেশে সমাজবিজ্ঞান বিষয়ের প্রাতিষ্ঠানিকভাবে যাত্রা শুরুর সাথে সম্পৃক্ত। বিশ শতকের পঞ্চাশের দশকে প্রখ্যাত ফরাসি সামাজিক নৃবিজ্ঞানী ক্লদ লেভি স্ট্রস-এর নেতৃত্বে ইউনেস্কোর বিশেষজ্ঞ মিশন সমাজবিজ্ঞান পাঠের প্রাতিষ্ঠানিক ভিত্তি স্থাপনের জন্য ঢাকায় আসেন। ফরাসি অধ্যাপক লেভি স্ট্রসের সাথে তখন ঢাকা বিশ্ববিদ্যালয়ের যে ক'জন শিক্ষকের সাক্ষাৎ ঘটে এবং তিনি যাদের আন্তরিক সহযোগিতা পান তাদের মধ্যে ছিলেন অধ্যাপক অজিত কুমার সেন এবং এ. কে. নাজমুল করিম। তারা অধ্যাপক স্ট্রসের কাছ থেকে ঢাকা বিশ্ববিদ্যালয়ে সমাজবিজ্ঞান বিভাগ প্রতিষ্ঠার ক্ষেত্রে ইউনেস্কোর সহযোগিতার প্রতিশ্রুতি পান। এ প্রয়াসের ফলশ্রুতিতে ঢাকা বিশ্ববিদ্যালয় ও ইউনেস্কোর যৌথ উদ্যোগ এবং সহযোগিতায় ১৯৫৭-৫৮ শিক্ষাবর্ষে ঢাকা বিশ্ববিদ্যালয়ে 'সমাজবিজ্ঞান বিভাগ' নামে একটি স্বতন্ত্র বিভাগ সর্বপ্রথম আনুষ্ঠানিকভাবে যাত্রা শুরু করে। উদ্দীপকে প্রথম সাল হিসেবে ১৯৫৭ উল্লেখ করা হয়েছে। পূর্বোক্ত আলোচনায় সুস্পষ্ট, এ সালটি বাংলাদেশে সমাজবিজ্ঞান বিষয়ের প্রাতিষ্ঠানিক যাত্রা শুরুর সাথে সম্পর্কিত।"
        },
        {
          "label": "ঘ",
          "question": "উদ্দীপকের সালগুলো বাংলাদেশে সমাজবিজ্ঞান পঠন-পাঠনের ক্রমবিকাশকেই নির্দেশ করছে- তুমি কি একমত? মূল্যায়ন করো।",
          "explanation": "উদ্দীপকে নির্দেশিত সালগুলো বাংলাদেশে সমাজবিজ্ঞান পঠন- পাঠনের ক্রমবিকাশকে নির্দেশ করে আমি এ উক্তির সাথে একমত পোষণ করি। বাংলাদেশে প্রাতিষ্ঠানিকভাবে সমাজবিজ্ঞান চর্চার ইতিহাস খুব দীর্ঘ নয়। ঢাকা বিশ্ববিদ্যালয় ১৯২১ সালে প্রতিষ্ঠিত হলেও এখানে ১৯৫৭ সালে • সর্বপ্রথম স্বতন্ত্র সমাজবিজ্ঞান বিভাগ প্রতিষ্ঠিত হয়। নব্য প্রতিষ্ঠিত এ বিভাগের প্রথম অধ্যক্ষ হিসেবে ইউনেস্কো বিশেষজ্ঞ ও ফরাসি সামাজিক নৃবিজ্ঞানী ড. পিয়েরি বেসাইনিকে নিযুক্ত করা হয়। রাজশাহী বিশ্ববিদ্যালয়ে ১৯৬৪ সালের ২৪ আগস্ট রাষ্ট্রবিজ্ঞান বিভাগের মাধ্যমে সমাজবিজ্ঞানের পাঠ শুরু হয়। পরবর্তী সময়ে এ বিশ্ববিদ্যালয়ে ১৯৬৯ সালের ৭ অক্টোবর সমাজবিজ্ঞান সম্পূর্ণ পৃথক বিভাগ হিসেবে কার্যক্রম শুরু করে। আর স্বতন্ত্র সমাজবিজ্ঞান বিভাগের প্রথম অধ্যক্ষ দায়িত্ব পালন করেন ফজলুর রশিদ খান। শুরুতে রাজশাহী বিশ্ববিদ্যালয়ের মতো চট্টগ্রাম বিশ্ববিদ্যালয়েও সমাজবিজ্ঞান যুক্ত ছিল রাষ্ট্রবিজ্ঞান বিভাগের সাথে। পরবর্তী সময়ে ১৯৭০ সালে চট্টগ্রাম বিশ্ববিদ্যালয়ে 'সমাজতত্ত্ব' নামে আলাদা একটি বিভাগের আত্মপ্রকাশ ঘটে। স্বতন্ত্র এই বিভাগের প্রথম অধ্যক্ষ ছিলেন ড. মোহাম্মদ বদরুদ্দোজা। ১৯৯২ সালে সিলেটে অবস্থিত শাহজালাল বিজ্ঞান ও প্রযুক্তি বিশ্ববিদ্যালয়ে সমাজবিজ্ঞান বিভাগ চালু হয় এবং বিভাগের প্রথম প্রধান হিসেবে অধ্যাপক বজলুল মোবিন চৌধুরী দায়িত্ব পালন করেন। উপরের আলোচনার প্রেক্ষিতে বলা যায়, উদ্দীপকে নির্দেশিত সালগুলো বাংলাদেশের বিভিন্ন বিশ্ববিদ্যালয়ে স্বতন্ত্র সমাজবিজ্ঞান প্রতিষ্ঠার সময়কালকে নির্দেশ করছে। একইসাথে এ সালগুলো এদেশে সমাজবিজ্ঞানের পঠন-পাঠনের ক্রমবিকাশকেও বোঝাচ্ছে।"
        }
      ]
    },
    {
      "number": "3",
      "uddipok": "তানিয়া বার্ষিক পরীক্ষার পর নানা বাড়িতে বেড়াতে যায়। সেখানে করতোয়া নদীর তীরে খ্রিষ্টপূর্ব তৃতীয় শতকের প্রাচীন একটি বিহার দেখতে গিয়ে সে জানতে পারে যে, এখানে বৌদ্ধ ও হিন্দু সামন্ত রাজবংশের প্রাদেশিক রাজধানী গড়ে উঠেছিল।",
      "tag": "GECP 23",
      "sub_questions": [
        {
          "label": "ক",
          "question": "বাংলাদেশের প্রাচীনতম জনপদের নাম কী?",
          "explanation": "বাংলাদেশের প্রাচীনতম জনপদ হচ্ছে উয়ারী-বটেশ্বর।"
        },
        {
          "label": "খ",
          "question": "সিন্ধু সভ্যতাকে নদীকেন্দ্রিক সভ্যতা বলা হয় কেন?",
          "explanation": "নগরকে কেন্দ্র করে গড়ে ওঠার কারণে সিন্ধু সভ্যতাকে নগর সভ্যতা বলা হয়। সিন্ধু সভ্যতার প্রাচীন নিদর্শন তথা প্রশস্ত রাস্তা, পোড়ামাটির পরিকল্পিত দালান, ল্যাম্পপোস্ট, নগর সভা ভবন ইত্যাদি এ সভ্যতার নাগরিক জীবনের প্রতিচ্ছবি নিশ্চিত করে। পরিকল্পিত নগরায়ণের ফলে এ সভ্যতার সামাজিক, প্রাতিষ্ঠানিক ও প্রশাসনিক রূপকাঠামো স্পষ্ট। গোসলখানা, পয়ঃপ্রণালি, পৌরসভা, সাংস্কৃতিক প্রতিষ্ঠান, কেন্দ্রীয় সরকারব্যবস্থা, খাজনা আদায় প্রথা প্রভৃতি নগরকেন্দ্রিক নিদর্শনও এ সভ্যতায় পাওয়া যায়। এ কারণেই সিন্ধু সভ্যতাকে নগর সভ্যতা বলা হয়।"
        },
        {
          "label": "গ",
          "question": "তানিয়ার দেখা বিহারটি কোন প্রাচীন প্রত্নতাত্ত্বিক স্থানের অন্তর্ভুক্ত? ব্যাখ্যা করো।",
          "explanation": "তানিয়ার দেখা বিহারটি যে প্রাচীন প্রত্নতাত্ত্বিক স্থানের অন্তর্ভুক্ত তা হলো মহাস্থানগড়। বগুড়া শহর থেকে প্রায় দশ কিলোমিটার উত্তরে মহাস্থানগড় অবস্থিত। করতোয়া নদীর বাম তীরে প্রায় ৭৮ বর্গকিলোমিটার অঞ্চল জুড়ে মহাস্থানগড়ের ধ্বংসাবশেষ বিস্তৃত। এখানেই হাজার হাজার বছর আগে গড়ে উঠেছিল এক বিশাল সভ্যতা। গড়ে উঠেছিল শিক্ষাকেন্দ্র, বড় বড় দালানকোঠা, প্রশস্ত রাস্তাঘাট, দুর্গ, সেনানিবাস ইত্যাদি। বাণিজ্যিকভাবে এ স্থানটি অত্যন্ত গুরুত্বপূর্ণ ছিল। বিভিন্ন দেশ থেকে বিদ্যানুরাগী, সওদাগর ও রাজদূতদের আগমন ঘটত এ শহরে। মহাস্থানগড়ে বৌদ্ধ ও হিন্দু সামন্ত রাজবংশের প্রাদেশিক রাজধানী গড়ে উঠেছিল। খ্রিষ্টপূর্ব ৩০০ অব্দ থেকে ১৫০০ খ্রিষ্টাব্দের মধ্যে এ নগরী এক সমৃদ্ধ জনপদরূপে গড়ে উঠেছিল। উদ্দীপকের তানিয়া নানা বাড়ির কাছাকাছি করতোয়া নদীর তীরে খ্রিষ্টপূর্ব তৃতীয় শতকের একটি প্রাচীন বিহার দেখতে যায়। সেখানে গিয়ে সে জানতে পারে, এখানে বৌদ্ধ ও হিন্দু সামন্ত রাজবংশের প্রাদেশিক রাজধানী গড়ে উঠেছিল, যা প্রাচীন প্রত্নতাত্ত্বিক স্থান মহাস্থানগড়ের সাথে সাদৃশ্যপূর্ণ। তাই বলা যায়, তানিয়ার দেখা বিহারটি মহাস্থানগড় নামক প্রাচীন প্রত্নতাত্ত্বিক স্থানের অন্তর্ভুক্ত।"
        },
        {
          "label": "ঘ",
          "question": "\"উক্ত প্রত্নতাত্ত্বিক স্থানে আবিষ্কৃত নিদর্শনসমূহের সামাজিক ও ঐতিহাসিক গুরুত্ব অপরিসীম\"- বিশ্লেষণ করো।",
          "explanation": "উদ্দীপকে উল্লিখিত প্রত্নতাত্ত্বিক স্থান অর্থাৎ মহাস্থানগড়ে আবিষ্কৃত নিদর্শনসমূহের সামাজিক ও ঐতিহাসিক গুরুত্ব অপরিসীম। মহাস্থানগড়ে আবিষ্কৃত নিদর্শনসমূহ থেকে আমরা প্রাচীন বাংলা এবং তৎপরবর্তী সময়ের সকল সমাজ ও ধর্মীয় সম্প্রদায়ের আর্থসামাজিক, রাজনৈতিক, সাংস্কৃতিক তথা সামগ্রিক জীবনধারা সম্পর্কে মোটামুটি একটা ধারণা পেতে পারি। এখানকার স্থাপত্য শিল্প ও প্রাচীরের গায়ে জ্যামিতিক নকশা, সিঁড়ি, পিরামিড, পদ্মের পাপড়ি প্রভৃতি প্রাক-মোঘল যুগের মুসলিম স্থাপত্য শিল্পের ইঙ্গিত পাওয়া যায়। এছাড়া প্রাক-মোঘল আমলের একটি মসজিদের ধ্বংসাবশেষ, আরব পর্যটক মাহী সওয়ারের মাজার এবং মসজিদও এখানে রয়েছে। মহাস্থানগড়ের ধ্বংসাবশেষ হতে পাওয়া বিভিন্ন উপাদান থেকে আমরা ধারণা করতে পারি যে, এখানে মৌর্য, গুপ্ত, পাল এবং অন্যান্য হিন্দু সামন্ত রাজাদের রাজধানী ছিল এবং তাদের অনেক প্রাধান্য ছিল। কেননা, মহাস্থানগড়ের ধ্বংসাবশেষে কতিপয় বৌদ্ধ ও হিন্দু মন্দিরের সন্ধান পাওয়া গিয়েছে। উপরের আলোচনার প্রেক্ষিতে এ কথা নির্দ্বিধায় বলা যায় যে, মহাস্থানগড়ে আবিষ্কৃত নিদর্শনসমূহের সামাজিক ও ঐতিহাসিক গুরুত্ব অপরিসীম।"
        }
      ]
    },
    {
      "number": "4",
      "uddipok": "সমাজবিজ্ঞানের শিক্ষক হাসিব সাহেবের অভিমত, প্রথম পর্যায়ে মানুষ ফলমূল সংগ্রহ ও পশু শিকার করার প্রয়োজনে এক স্থান হতে অন্য স্থানে ঘুরে বেড়াতো। পরবর্তী পর্যায়ে একটি বিশেষ উদ্ভাবন মানব সমাজে এক মহাবিপ্লব ঘটায়। যাযাবর জীবন, উৎপাদন, পরিবারসহ সর্বত্র এর প্রভাব পড়ে। খাদ্য সংগ্রহকারী মানুষ খাদ্য উৎপাদনকারীতে পরিণত হয়।",
      "tag": "GECP 23",
      "sub_questions": [
        {
          "label": "ক",
          "question": "সভ্যতা কী?",
          "explanation": "সভ্যতা বলতে বোঝায় মানুষের চেষ্টার ফলে অর্জিত এমন এক সার্বিক সাফল্য যা সংস্কৃতির একটি উন্নততর পর্যায়কে নির্দেশ করে।"
        },
        {
          "label": "খ",
          "question": "'ধাতুর ব্যবহার মানবজীবনকে অধিকতর সহজ করেছে'- বুঝিয়ে লেখো।",
          "explanation": "তামা, ব্রোঞ্জ ও লোহার মতো ধাতুর আবিষ্কার এবং ব্যবহার নিঃসন্দেহে মানবজীবনকে সহজ করে তুলেছে। প্রত্নতাত্ত্বিক খনন থেকে আবিষ্কৃত বিভিন্ন নিদর্শন বিশ্লেষণ করে আমরা জানতে পারি, প্রাচীন প্রস্তর ও নব্যপ্রস্তর যুগে মানুষ দৈনন্দিন জীবনে পাথরের তৈরি নানা জিনিস বা হাতিয়ার ব্যবহার করত। এসব বস্তু তৈরি করা যেমন ছিল কষ্টসাধ্য তেমনি অনেক ক্ষেত্রেই পাথর নির্মিত বস্তু ব্যবহার করাও যেত না। খ্রিষ্টপূর্ব ৩০০০ অব্দে যখন তাম্র ও ব্রোঞ্জ ব্যবহারের কলাকৌশল মানুষ। শিখে ফেলল তখনই মানুষের জীবনযাপন অনেকখানি সহজ হয়ে গেল। পরবর্তী সময়ে যখন লোহার ব্যবহার শুরু হলো তখন সভ্যতা একলাফে অনেক দূর এগিয়ে গেল। মানুষ সহজেই জীবনযাপনের জন্য প্রয়োজনীয় অনেক জিনিস ধাতু দিয়ে তৈরি করতে পারল। যা সভ্যতাকে এগিয়ে দেওয়ার পাশাপাশি মানুষের জীবনযাপনকেও অনেক সহজ করে তুলল।"
        },
        {
          "label": "গ",
          "question": "উদ্দীপকে মানুষের প্রথম পর্যায়ের জীবনধারা কোন যুগকে নির্দেশ করছে? ব্যাখ্যা করো।",
          "explanation": "উদ্দীপকে মানুষের প্রথম পর্যায়ের জীবনধারা প্রাচীন প্রস্তর যুগকে নির্দেশ করছে। প্রাচীন প্রস্তর যুগ মানব ইতিহাসের সব থেকে দীর্ঘতম যুগ। খ্রিষ্টপূর্ব পাঁচ- ছয় লক্ষ বছর থেকে শুরু হয়ে খ্রিষ্টপূর্ব ১০ হাজার বছর পর্যন্ত এ যুগ স্থায়ী হয়। সাধারণ অর্থে প্রাচীনকালের যে সময় মানুষ পাথরের তৈরি হাতিয়ারকে ভিত্তি করে জীবন নির্বাহ করত সেই যুগের নাম প্রাচীন প্রস্তর যুগ। এ যুগে মানুষ খাদ্য সংগ্রহ অর্থনীতিনির্ভর ছিল। তারা ফলমূল সংগ্রহ, বন্য পশু শিকার ও মাছ ধরে জীবনধারণ করত। যেমনটি উদ্দীপকে বলা হয়েছে। উদ্দীপকের শিক্ষক বলেছেন, মানুষ প্রথম পর্যায়ে ফলমূল সংগ্রহ ও পশু শিকার করে জীবনধারণ করত। এ কারণে সে এক স্থান থেকে অন্য স্থানে ঘুরে বেড়াতো। যা উপরে বর্ণিত প্রাচীন প্রস্তর যুগকেই নির্দেশ করে। এ যুগে খাদ্য সংগ্রহের জন্য মানুষ বিভিন্ন জায়গায় ঘুরে বেড়াতো বলে তাদের মধ্যে স্থায়ীভাবে বসবাসের চিন্তা-চেতনা, গড়ে ওঠেনি। তারা যাযাবর জীবনযাপনে অভ্যস্ত ছিল। খাদ্য সংগ্রহ ও আত্মরক্ষার প্রয়োজনে সাময়িকভাবে তারা সংঘবদ্ধ জীবন গড়ে তুলত। প্রাচীন প্রস্তর যুগের মানুষের জীবন ছিল সীমিত গণ্ডিতে আবদ্ধ এবং প্রকৃতিনির্ভর। উপরের আলোচনার পরিপ্রেক্ষিতে তাই বলা যায়, উদ্দীপকে মানুষের প্রথম পর্যায়ের জীবনধারা প্রাচীন প্রস্তর যুগের ইঙ্গিতবহ।"
        },
        {
          "label": "ঘ",
          "question": "উদ্দীপকে উল্লিখিত বিশেষ উদ্ভাবনটি 'মানব সভ্যতার বিকাশে বিশেষ ভূমিকা রেখেছে'- বিশ্লেষণ করো।",
          "explanation": "উদ্দীপকে বিশেষ উদ্ভাবন দ্বারা কৃষির উদ্ভাবনকে বোঝানো হয়েছে, যা মানবসভ্যতার বিকাশে বিশেষ ভূমিকা রেখেছে। নব্যপ্রস্তর যুগের অধিবাসীরাই প্রথম বীজ বপন, গাছ লাগানো, ফসলকাটা এবং তা প্রক্রিয়াজাতকরণ করে কৃষিকাজের সূচনা করে। এই কৃষি অর্থনীতি নব্যপ্রস্তর যুগের অধিবাসীদের স্বনির্ভরতার দিকে অগ্রসর হতে সাহায্য করেছে। খাদ্যের নিশ্চয়তা আসার পরে তারা তাদের চিন্তা উদ্ভাবনী কাজের ক্ষেত্রে ব্যবহার করে। কৃষি উৎপাদন করে তাদের প্রয়োজন মিটানোর পর যখন কিছু অবশিষ্ট থাকতে শুরু করলো, তখন স্বাভাবিকভাবেই তাদের কৃষিতে শ্রমের প্রয়োজন কমে যায় এবং তারা হাতের তৈরি কিংবা গৃহে বসে তৈরি করা যায় এমন কাজের দিকে মনোনিবেশ করলো। আর তাদের এ হস্ত শিল্পকে কেন্দ্র করে গড়ে উঠলো বাজার। কৃষির পাশাপাশি তারা অকৃষিজ পেশায় নিয়োজিত হতে শুরু করলো যা এক সময় নগর সভ্যতার বিকাশ ঘটাতে থাকে। নব্যপ্রস্তর যুগের অধিবাসীরা একেক জন একেক এলাকায় সীমানা নির্ধারণ করে কৃষিকাজ শুরু করে। তখন থেকে ভূমিতে অলিখিতভাবে ব্যক্তি মালিকানার একটি ধরন গড়ে উঠে। সমাজে আয় ও পেশার তারতম্যের ভিন্নতা দেখা দেয়। ফলে সমাজে স্তরবিন্যাসের স্বাভাবিক একটি কাঠামো তৈরি হয়। এ যুগেই কৃষিকে কেন্দ্র করে সভ্য জীবনের সূত্রপাত ঘটে। আগের যুগের অবাধ যৌনাচার কমে আসে এবং তারা যাযাবর জীবন ত্যাগ করে স্থায়ীভাবে বসবাস শুরু করে। উপরের আলোচনার পরিপ্রেক্ষিতে তাই বলা যায়, মানব সভ্যতার বিকাশে নব্যপ্রস্তর যুগের এই কৃষি উদ্ভাবনের ভূমিকাকে কোনোভাবেই অস্বীকার করার উপায় নেই।"
        }
      ]
    },
    {
      "number": "5",
      "uddipok": "বিশ্ববিদ্যালয়ে পড়ার সময় থেকেই রাঙ্গামাটির মেয়ে মায়ার সাথে মিনার সখ্যতা। মায়া গ্রামের হেডম্যানের মেয়ে। গত বছর মিনা বিজু উৎসবে আমন্ত্রিত হয়ে রাঙামাটি যায়। তিন দিনব্যাপী বৈচিত্র্যময় আচার-অনুষ্ঠানে মিনা স্বতঃস্ফূর্ত অংশগ্রহণ ও উপভোগ করে। পরে এ সম্পর্কিত তার একটি লেখা দৈনিক পত্রিকায় প্রকাশিত হলে তা ব্যাপক প্রশংসিত হয়।",
      "tag": "GECP 23",
      "sub_questions": [
        {
          "label": "ক",
          "question": "মারমাদের আদি নিবাস কোথায়?",
          "explanation": "মারমাদের আদি নিবাস ছিল বার্মার পেগু শহরে।"
        },
        {
          "label": "খ",
          "question": "\"ক্ষুদ্র নৃ-গোষ্ঠীদের বৈচিত্র্যপূর্ণ অনুষ্ঠান আমাদের সংস্কৃতির জন্য সম্পদ স্বরূপ\"- ব্যাখ্যা করো।",
          "explanation": "ক্ষুদ্র নৃগোষ্ঠীদের বৈচিত্র্যপূর্ণ অনুষ্ঠান বাংলাদেশের সংস্কৃতির সমৃদ্ধিতে ভূমিকা রাখে বলে এগুলো আমাদের সংস্কৃতির জন্য সম্পদ স্বরূপ। সংস্কৃতি হলো মানুষের সমগ্র জীবন প্রণালি। আর বাংলাদেশের সংস্কৃতি বলতে দেশের অভ্যন্তরে বিদ্যমান সকল নৃগোষ্ঠীর জীবনধারার সমন্বিত রূপকে বোঝায়। যেমন- মুসলমানদের ঈদুল ফিতর, ঈদুল আজহা; হিন্দুদের বিভিন্ন পূজা-পার্বণ; খ্রিষ্টানদের বড়দিন; বৌদ্ধদের বুদ্ধ পূর্ণিমা প্রভৃতি আমাদের সংস্কৃতির অবিচ্ছেদ্য অংশ। একইভাবে চাকমাদের 'বিজু' উৎসব, গারোদের 'ওয়ানগালা'; সাঁওতালদের 'সোহরাই উৎসব', মনিপুরিদের 'লাইহারউবা' নৃত্যগ্রহ ক্ষুদ্র নৃগোষ্ঠীদের বিভিন্ন ধর্মীয় ও সামাজিক উৎসব' বাংলাদেশের সাংস্কৃতিক একটি বড় অংশ জুড়ে - বিদ্যমান। তাই ক্ষুদ্র-নৃগোষ্ঠীর বৈচিত্রপূর্ণ অনুষ্ঠানগুলো আমাদের সংস্কৃতির জন্য সম্পদ হিসেবে বিবেচিত।"
        },
        {
          "label": "গ",
          "question": "উদ্দীপকের মায়া কোন ক্ষুদ্র নৃগোষ্ঠীর সদস্য? ব্যাখ্যা করো।",
          "explanation": "নিম্নের অনুরুপ: উদ্দীপকের উর্মিলা চাকমা ক্ষুদ্র নৃগোষ্ঠীর সদস্য। বাংলাদেশে বসবাসরত ক্ষুদ্র নৃগোষ্ঠীর মধ্যে সংখ্যাগরিষ্ঠ হলো চাকমা। বাংলাদেশের রাঙামাটি, খাগড়াছড়ি, বান্দরবানসহ সমগ্র পার্বত্য চট্টগ্রাম অঞ্চলে চাকমারা বসবাস করে। চাকমাদের সমাজব্যবস্থা স্তরায়িত। সর্বনিম্ন স্তরে আদাম বা পাড়া, যার প্রধান কারবারি। এরপর মৌজা। মৌজা প্রধান হিসেবে দায়িত্ব পালন করেন হেডম্যান। সবার উপরে চাকমা সার্কেল, যার প্রধান হিসেবে রয়েছেন চাকমা রাজা। চাকমাদের প্রধান সামাজিক উৎসব হলো বিজু। চৈত্র মাসের শেষ দুদিন এবং বৈশাখ মাসের প্রথম দিনসহ মোট তিনদিন এ উৎসব উদযাপিত হয়। উদ্দীপকের উর্মিলা রাঙামাটির মেয়ে। তার বাবা গ্রামের হেডম্যান। তিনদিনব্যাপী বিজু উৎসবে উর্মিলা তার বন্ধুকে আমন্ত্রণ জানায়। উপরের আলোচনা এবং উদ্দীপকের তুলনামূলক পর্যালোচনায় বোঝা যায়, উর্মিলা চাকমা ক্ষুদ্র নৃগোষ্ঠীর সদস্য।"
        },
        {
          "label": "ঘ",
          "question": "\"উদ্দীপকে মিতার আচরণে ক্ষুদ্র নৃ-গোষ্ঠীর সাংস্কৃতির প্রতি শ্রদ্ধাবোধ প্রকাশ পেয়েছে\"- বিশ্লেষণ করো।",
          "explanation": "নিম্নের অনুরুপ: \"উদ্দীপকের মিতার আচরণে ক্ষুদ্র নৃগোষ্ঠীর সংস্কৃতির প্রতি শ্রদ্ধাবোধ প্রকাশ পেয়েছে\"- উক্তিটি যথার্থ। বাংলাদেশে বাঙালি ছাড়া আরও বহু নৃগোষ্ঠী বসবাস করে। তাদের নিজস্ব প্রথা, ঐতিহ্য, বর্ণাঢ্য সংস্কৃতি ও আর্থ-সামাজিক বৈশিষ্ট্য রয়েছে। সংখ্যালঘু হওয়ায় তাদেরকে ক্ষুদ্র নৃগোষ্ঠী বলা হয়। প্রত্যেক ক্ষুদ্র নৃগোষ্ঠীরই আলাদা সংস্কৃতি, সমাজকাঠামো, অর্থনীতি ও ভাষাগত স্বাতন্ত্র্য রয়েছে। উদ্দীপকের মিতা তার বন্ধু উর্মিলার সাথে রাঙামাটি যায়। তিনদিনব্যাপী বৈচিত্র্যময় বিজু উৎসবে সে স্বতঃস্ফূর্ত অংশগ্রহণ ও উপভোগ করে। বৈচিত্র্যময় এ উৎসব ক্ষুদ্র নৃগোষ্ঠীর স্বতন্ত্র বর্ণাঢ্য সংস্কৃতিকে নির্দেশ করছে। ভিন্ন নরগোষ্ঠীর সংস্কৃতির প্রতি শ্রদ্ধাবোধ না থাকলে তাতে অংশগ্রহণ ও উপভোগ করা সম্ভব নয়। বাঙালি সংস্কৃতি ও ক্ষুদ্র নৃগোষ্ঠীর সংস্কৃতির মধ্যে সুস্পষ্ট পার্থক্য বিদ্যমান। প্রত্যেকেরই আলাদা মর্যাদা ও তাৎপর্য রয়েছে। এ তাৎপর্য অনুধাবন করতে পারলেই অন্যের সংস্কৃতির প্রতি সম্মানবোধ সৃষ্টি হয়। আর সেই সম্মানবোধের জায়গা থেকেই মিতা চাকমাদের বিজু উৎসবে অংশগ্রহণ ও উপভোগ করেছে। পরিশেষে বলা যায়, মিতার চাকমাদের বিজু উৎসবে অংশগ্রহণের মাধ্যমে ক্ষুদ্র নৃগোষ্ঠীর সংস্কৃতির প্রতি শ্রদ্ধাবোধ প্রকাশ পেয়েছে।"
        }
      ]
    },
    {
      "number": "6",
      "uddipok": "নাদির নৃ-গোষ্ঠীদের নিয়ে গবেষণা করতে গিয়ে সিনজং নামে একজনের সাথে পরিচিত হয়। তার দৈহিক আকৃতি মাঝারি, দেহ লোমহীন, দাড়ি- গোফের প্রাচুর্য কম। সিনজং-এর নাক চ্যাপ্টা, তবে গায়ের রং ফর্সা। সিনজং বাংলার পাশাপাশি মান্দি ভাষায়ও কথা বলে।",
      "tag": "GECP 23",
      "sub_questions": [
        {
          "label": "ক",
          "question": "খাসিয়ারা বাংলাদেশের কোন অঞ্চলে বাস করে?",
          "explanation": "খাসিয়ারা বাংলাদেশের সিলেট, সুনামগঞ্জ, মৌলভীবাজার ও হবিগঞ্জ জেলায় বাস করে।"
        },
        {
          "label": "খ",
          "question": "খাসিয়াদের মধু সংগ্রহ ও জীবিকা নির্বাহ সম্পর্কে লেখো।",
          "explanation": "খাসিয়ারা মূলত কৃষিকাজের ওপর নির্ভরশীল হলেও অনেকে মধু সংগ্রহের মাধ্যমে জীবিকা নির্বাহ করে। কৃষিতে খাসিয়াদের প্রধান ফসল হচ্ছে পান। উন্নত ধরনের পান বিক্রি করে তারা প্রচুর অর্থ উপার্জন করে। পানের পাশাপাশি তাদের সুপারির চাষ করতেও দেখা যায়। এছাড়া অনেক খাসিয়া জঙ্গলের গাছে থাকা মধুর চাক থেকে মধু আহরণপূর্বক জীবিকা নির্বাহ করে। অনেক ক্ষেত্রে মৌমাছি পালনকে কেন্দ্র করে তারা বাড়ির বারান্দা কিংবা ঘরের মধ্যে চাক তৈরি করে থাকে।"
        },
        {
          "label": "গ",
          "question": "সিনজং কোন ক্ষুদ্র নৃ-গোষ্ঠীর সদস্য? বাঙালিদের সঙ্গে তাদের পার্থক্য চিহ্নিত করো।",
          "explanation": "উদ্দীপকের সিনজং গারো ক্ষুদ্র নৃগোষ্ঠীর সদস্য। বাঙালিদের সাথে গারো নৃগোষ্ঠীর নানাবিধ সাংস্কৃতিক পার্থক্য রয়েছে। বাংলাদেশে বসবাসকারী অন্যতম ক্ষুদ্র নৃগোষ্ঠী 'গারো' মঙ্গোলীয় নরগোষ্ঠীর অন্তর্ভূক্ত। গারোদের দৈহিক আকৃতি মাঝারি ধরনের ও দেহ লোমহীন, দাড়ি-গোঁফ কম, নাক চ্যাপ্টা, গায়ের রং ফর্সা থেকে শ্যামলা। উদ্দীপকের সিনজং-এর দৈহিক বৈশিষ্ট্য পর্যালোচনা করলে বোঝা যায়, সে গারো নৃগোষ্ঠীর সদস্য। আবার গারোদের ভাষার স্থানীয় নাম 'মান্দি'। তবে এ ভাষার কোনো লিপি না থাকায় বাংলাদেশের গারোরা বাংলা হরফে গারো ভাষা লেখে। উদ্দীপকের সিনজংকেও বাংলার পাশাপাশি মান্দি ভাষায় কথা বলতে দেখা যায়। বাঙালিদের সাথে গারো ক্ষুদ্র নৃগোষ্ঠীর সামাজিক ব্যবস্থা, ভাষা, পরিবার ও বিবাহ ব্যবস্থা, পোশাক-পরিচ্ছদ প্রভৃতির পার্থক্য লক্ষ করা যায়। যেমন বাঙালিদের মধ্যে কোনো গোত্র বিভাগ না থাকলেও গারোরা 'আচ্ছিক' ও 'লামদানি' নামে দুটি গোত্র বিভক্ত। বাঙালির ভাষা বাংলা, পক্ষান্তরে গারোদের ভাষা মান্দি। গারো পরিবার মাতৃসূত্রীয় কিন্তু বাঙালি পরিবার পিতৃসূত্রীয় রীতিকে প্রাধান্য দেয়। বাঙালি সমাজে প্যারালাল ও ক্রস কাজিন উভয় বিবাহ স্বীকৃত হলেও গারোদের মধ্যে প্যারালান্স কাজিন বিবাহ নিষিদ্ধ। গারোরা সাধারণত নিজেদের তৈরি ঐতিহ্যবাহী পোশাক-পরিচ্ছদ পরিধান করে। অন্যদিকে বাঙালির পোশাক পরিচ্ছদে রয়েছে বিভিন্ন দেশের সংস্কৃতির বৈচিত্র্যময় সংমিশ্রণ। সর্বোপরি বাঙালি ও গারো নৃগোষ্ঠী তাদের স্ব-স্ব সংস্কৃতি ও ঐতিহ্যের ভিত্তিতে একে অপরের থেকে আলাদা।"
        },
        {
          "label": "ঘ",
          "question": "\"সিনজংদের পোশাক-পরিচ্ছদ, নেতৃত্ব ও শিক্ষাব্যবস্থা অনেক বৈচিত্র্যময়”- বিশ্লেষণ করো।",
          "explanation": "সিনজংদের তথা গারোদের পোশাক-পরিচ্ছদ, নেতৃত্ব ও শিক্ষাব্যবস্থা অনেক বৈচিত্র্যময়- উক্তিটি যথার্থ। গারোরা বিচিত্র ধরনের পোশাক-পরিচ্ছদ ও অলঙ্কারাদি ব্যবহার করে। বেশিরভাগ পোশাক তারা নিজেরাই তৈরি করে। পুরুষের পরিধেয় পোশাকের মধ্যে ধুতি থাকলেও তারা 'নেংটি' পরতেই স্বাচ্ছন্দ্যবোধ করে, যাকে 'গান্দি গাননা' বলা হয়। গোষ্ঠী প্রধানরা উৎসব অনুষ্ঠানে মাথায় পাগড়ি ব্যবহার করেন। মহিলারা পরনে লুঙ্গির মতো 'গাননা দককা' পরিধান করে এবং বুকে ব্লাউজের মতো কাপড় জড়িয়ে রাখে। মেয়েরা দেহের শোভা বর্ধনে লোহা, রূপা, তামার অলঙ্কার, আংটি ইত্যাদি ব্যবহার করে থাকে। গারো সমাজে কখনোই কেন্দ্রীয় নেতৃত্ব গড়ে ওঠেনি। গারো গ্রামীণ সমাজের প্রধান নক্সা বা ধনী মোড়ল গণ্যমান্য ব্যক্তিদের নিয়ে গ্রামীণ বিচার-আচার পরিচালনা করেন। গারো সমাজে বাংলাদেশের কেন্দ্রীয় প্রশাসনযন্ত্রের বিকাশ ঘটেছে। গারো অঞ্চলেও স্থানীয় সরকার ব্যবস্থা গড়ে উঠেছে। ফলে গারো নেতৃত্বে এসেছে আমূল পরিবর্তন। কেননা কেন্দ্রীয় সরকারের প্রতিনিধি বা নির্বাচিত কোনো মেম্বার, চেয়ারম্যানদের ক্ষমতা ঐতিহ্যবাহী গারো গ্রামপ্রধানের চেয়ে এখন অনেক বেশি। শিক্ষায়, আধুনিকতায় গারোরা অন্য ক্ষুদ্র নৃগোষ্ঠী সমাজ থেকে অনেক এগিয়ে গেছে। তারা খ্রিষ্টান মিশনারি সংস্থাগুলোর খরচে উচ্চ শিক্ষা লাভ করছে। এদেশের গারোদের প্রায় ৮০% শিক্ষিত। এক্ষেত্রে তারা আরও অগ্রগতি লাভের চেষ্টা চালাচ্ছে। উপরের আলোচনার প্রেক্ষিতে বলা যায়, গারো নৃগোষ্ঠীর পোশাক-পরিচ্ছদ, নেতৃত্ব ও শিক্ষাব্যবস্থার যে স্বতন্ত্র বৈশিষ্ট্য রয়েছে তা অন্যান্য নৃগোষ্ঠীর থেকে অনেক বৈচিত্র্যময়।"
        }
      ]
    },
    {
      "number": "7",
      "uddipok": "",
      "tag": "GECP 23",
      "sub_questions": [
        {
          "label": "ক",
          "question": "বাঙালি জাতির মুক্তির সনদ কোনটি?",
          "explanation": "বাঙালি জাতির মুক্তির সনদ হচ্ছে ছয় দফা।"
        },
        {
          "label": "খ",
          "question": "ছয় দফার দাবিগুলো কী কী?",
          "explanation": "বঙ্গবন্ধু শেখ মুজিবুর রহমান ১৯৬৬ সালে ছয় দফা কর্মসূচি ঘোষণা করেন। ছয় দফার দাবিগুলো হলো- লাহোর প্রস্তাবের ভিত্তিতে সংবিধান রচনা করে পাকিস্তানকে একটি ফেডারেল রাষ্ট্র হিসেবে গঠন করতে হবে। ফেডারেল সরকারের হাতে থাকবে প্রতিরক্ষা ও পররাষ্ট্র এবং অন্যান্য বিষয় থাকবে প্রাদেশিক সরকারের হাতে। দেশের দুই অঞ্চলের জন্য সহজে বিনিময়যোগ্য দুটি মুদ্রা চালু থাকবে। সকল প্রকার কর ও শুল্ক ধার্য ও আদায়ের ক্ষমতা থাকবে প্রাদেশিক সরকারের হাতে। বৈদেশিক মুদ্রা ও বাণিজ্যের ক্ষেত্রে প্রদেশগুলোর হাতে পূর্ণ নিয়ন্ত্রণ থাকবে। আঞ্চলিক সংহতি ও জাতীয় নিরাপত্তা রক্ষার জন্য প্রদেশগুলো নিজস্ব মিলিশিয়া বা আধা-সামরিক বাহিনী গঠন ও পরিচালনা করতে পারবে।"
        },
        {
          "label": "গ",
          "question": "প্রদর্শিত ছবিটিতে কোন আন্দোলনের ইঙ্গিত পাওয়া যায়? ব্যাখ্যা করো।",
          "explanation": "উদ্দীপকে প্রদর্শিত ছবিটিতে ভাষা আন্দোলনের ইঙ্গিত পাওয়া যায়। ভাষা আন্দোলন বাঙালির স্বাধিকার আন্দোলনের প্রথম ধাপ। পাকিস্তান প্রতিষ্ঠার পর পরই শাসকগোষ্ঠীর পক্ষ থেকে উর্দুকে রাষ্ট্রভাষা করার ঘোষণা আসে। কিন্তু বাঙালিরা তা মেনে নেয়নি এবং বাংলাকে রাষ্ট্রভাষা করার দাবিতে আন্দোলন শুরু করে। এরই প্রেক্ষাপটে ১৯৪৮ সালের ২৫ মার্চ 'রাষ্ট্রভাষা সংগ্রাম পরিষদ' গঠন করা হয় এবং ভাষার দাবিতে আন্দোলন পরিচালনা করা হয়। ১৯৫২ সালের জানুয়ারি মাসে পাকিস্তানের প্রধানমন্ত্রী খাজা নাজিমউদ্দীন ঢাকায় আসেন এবং এক জনসভায় ঘোষণা দেন, 'উর্দুই হবে পাকিস্তানের একমাত্র রাষ্ট্রভাষা।' এই ঘোষণার পর পরই ৩০ জানুয়ারি 'সর্বদলীয় রাষ্ট্রভাষা সংগ্রাম পরিষদ' গঠন করা হয়, যার মাধ্যমে ভাষা আন্দোলন বেগবান হয়ে ওঠে। আন্দোলনের ধারাবাহিকতায় ২১ ফেব্রুয়ারি সারাদেশব্যাপী হরতাল ও ভাষা দিবস পালনের সিদ্ধান্ত গৃহীত হয়। ২১ ফেব্রুয়ারি জারিকৃত ১৪৪ ধারা ভেঙ্গে ছাত্ররা 'রাষ্ট্রভাষা বাংলা চাই' স্লোগানে মিছিল বের করলে পুলিশের গুলিতে জব্বার, বরকত, শফিক প্রমুখ শহিদ হন। তাদের আত্মত্যাগের বিনিময়ে ১৯৫৬ সালের সংবিধানে বাংলাভাষা অন্যতম রাষ্ট্রভাষার মর্যাদা লাভ করে। উদ্দীপকের ছবিতে রাষ্ট্রভাষা বাংলা চাই স্লোগানটির উল্লেখ করা হয়েছে। যা ভাষা আন্দোলনের চূড়ান্ত পর্যায়ের মিছিলে ব্যবহৃত হয়েছিল। সুতরাং বলা যায়, উদ্দীপকটি ১৯৫২ সালের ভাষা আন্দোলনকে ইঙ্গিত করছে।"
        },
        {
          "label": "ঘ",
          "question": "\"উক্ত ছবিটির বিষয়বস্তুতে বাঙালি জাতির মুক্তির বীজ রোপিত ছিল\"- বিশ্লেষণ করো।",
          "explanation": "উক্ত ছবিটির বিষয়বস্তু তথা ভাষা আন্দোলনের মধ্যে বাঙালি জাতির মুক্তির বীজ রোপিত ছিল। ভাষা আন্দোলন বাঙালি জাতীয়তাবাদের মূল ভিত্তি। পাকিস্তান রাষ্ট্র সৃষ্টির পর পশ্চিম পাকিস্তানের বৈষম্য ও নির্যাতনের বিরুদ্ধে পূর্ব বাংলায় বাঙালিদের প্রথম বিদ্রোহ গড়ে ওঠে ভাষাকে কেন্দ্র করে। এই আন্দোলন পাকিস্তানি জাতীয়তাবাদের ভিত্তিকে দুর্বল করে এবং বাঙালিদের মধ্যে বাঙালি জাতীয়তাবাদী চেতনার জন্ম দেয়। এ আন্দোলনের ফলে বাঙালি জাতির মধ্যে যে জাতীয়তাবাদী চেতনার উন্মেষ ঘটে তা তাদের রাজনৈতিক, অর্থনৈতিক ও সাংস্কৃতিক মুক্তির পথকে সুগম করে এবং স্বাধীনতা অর্জনে গুরুত্বপূর্ণ ভূমিকা পালন করে। স্বাধীন বাংলাদেশের ভিত্তি ছিল ভাষা আন্দোলনের মাধ্যমে সৃষ্ট জাতীয়তাবাদ। এ আন্দোলনের অনুপ্রেরণায় বাঙালিরা ধাপে ধাপে স্বাধিকার থেকে স্বায়ত্তশাসন এবং স্বায়ত্তশাসন থেকে স্বাধীনতার দিকে অগ্রসর হয়। '৫৪ র যুক্তফ্রন্ট নির্বাচন, '৬২ এর শিক্ষা আন্দোলন, '৬৬ এর ছয় দফা আন্দোলন, '৬৯ এর গণ-আন্দোলন, '৭০ এর নির্বাচন এবং '৭১ এর স্বাধীনতা সংগ্রাম সবই '৫২ এর ভাষা আন্দোলনের অনুপ্রেরণার ফসল। অর্থাৎ, ভাষা আন্দোলন বাঙালি জনগণের মধ্যে জাতীয় সংহতি ও একাত্মবোধ সৃষ্টি করে এবং বাঙালিদের নিজেদের স্বাতন্ত্র্য সত্তা সম্পর্কে সচেতন করে তোলে। উপরের আলোচনায় প্রতীয়মান হয় যে, ভাষা আন্দোলনের মাধ্যমে যে জাতীয়তাবাদের চেতনার উন্মেষ ঘটে তার ভিত্তিতেই বাঙালি জাতি পরবর্তী আন্দোলন সংগ্রামে ঝাপিয়ে পড়েছিল। যার চূড়ান্ত ফল হলো স্বাধীন বাংলাদেশ।"
        }
      ]
    },
    {
      "number": "8",
      "uddipok": "দক্ষিণ এশিয়ার একটি অঞ্চলে ধান, পাটসহ অন্যান্য অর্থকরী ফসল প্রচুর পরিমাণে উৎপন্ন হয়। কিন্তু ফসল থেকে অর্জিত আয়-ব্যয় হয় অন্য অঞ্চলের উন্নয়নে। এ অঞ্চলে কল-কারখানা স্থাপনসহ কোনো ধরনের উন্নয়ন সাধিত হয় না। এসবের প্রতিবাদ করেন একজন রাজনৈতিক নেতা। তিনি মানুষকে সংঘবদ্ধ করেন, প্রতিবাদ করেন, জেল খাটেন। অবশেষে ডাক দেন স্বাধীনতার।",
      "tag": "GECP 23",
      "sub_questions": [
        {
          "label": "ক",
          "question": "ছয় দফা দিবস কত তারিখে?",
          "explanation": "ছয় দফা দিবস ৭ জুন।"
        },
        {
          "label": "খ",
          "question": "বাঙালি জাতীয়তাবাদ ধারণাটি ব্যাখ্যা করো।",
          "explanation": "বাঙালি জাতীয়তাবাদ হচ্ছে বাংলা ভাষাভাষী জনগোষ্ঠীর এক বিশেষ ধরনের মানসিকতা, যা দ্বারা তারা নিজেদের অন্যান্য জাতিগোষ্ঠী থেকে আলাদা মনে করে। বাঙালি জাতীয়তাবাদ বলতে বোঝায় নিজেকে বাঙালি জাতির অন্তর্ভুক্ত মনে করা, বাঙালি জাতির ইতিহাস, ঐতিহ্য, সংস্কৃতি, বিকাশ, অগ্রগতি, ভৌগোলিক অবস্থান, আর্থ-সামাজিক, রাজনৈতিক মুক্তির আকাঙ্ক্ষা ইত্যাদির সঙ্গে একাত্মবোধ করা এবং বাঙালি জাতির ঐতিহ্য, মূল্যবোধ, স্বকীয়তা রক্ষা ও বিকাশে বিশ্বাসী হওয়া।"
        },
        {
          "label": "গ",
          "question": "উদ্দীপকের আলোকে অঞ্চল দুটি চিহ্নিত করে তাদের মধ্যকার -বৈষম্যসমূহ বর্ণনা করো।",
          "explanation": "নিম্নের অনুরুপ: উদ্দীপকে পূর্ব ও পশ্চিম পাকিস্তানের মধ্যে বিদ্যমান অর্থনৈতিক বৈষম্য ফুটে উঠেছে। পাকিস্তান রাষ্ট্র সৃষ্টির শুরু থেকে পশ্চিম পাকিস্তান পূর্ব পাকিস্তানের প্রতি বিভিন্ন বৈষম্যমূলক নীতি গ্রহণ করে। এসব বৈষম্যের অন্যতম হলো অর্থনৈতিক বৈষম্য। পূর্ব পাকিস্তান রাজস্ব ব্যয়, উন্নয়ন, বৈদেশিক সাহায্য, আমদানি, রফতানি প্রভৃতি ক্ষেত্রে বিভিন্নভাবে বৈষম্যের শিকার হয়। যেমন- পাকিস্তানের মোট রফতানি আয়ের একটা বড় অংশ আসত পূর্ব পাকিস্তানে উৎপাদিত পাট থেকে। কিন্তু এসব অর্থ দ্বারা পশ্চিম পাকিস্তানে শিল্প গড়ে উঠত। আবার পূর্ব পাকিস্তানের উন্নয়নে ব্যয় করা হতো খুবই কম। সরকারি বাজেটের ৭৫% ব্যয় হতো পশ্চিম পাকিস্তানে, ২৫% হতো পূর্ব পাকিস্তানে; যদিও পূর্ব পাকিস্তান থেকে রাজস্ব আয় ছিল প্রায় ৬২ শতাংশ। উদ্দীপকে দেখা যায়, একটি অঞ্চলে ধান ও পাটের মতো অর্থকরী ফসল থেকে প্রাপ্ত আয় চলে যায় শাসকদের অঞ্চলে। আর শাসকদের অঞ্চলে বাজেটের সংখ্যাগরিষ্ঠ অংশ ব্যয়ের মাধ্যমে কলকারখানা গড়ে ওঠে। এসব বৈষম্য পূর্ব ও পশ্চিম পাকিস্তানের মধ্যকার অর্থনৈতিক বৈষম্যের সাথেই সাদৃশ্যপূর্ণ।"
        },
        {
          "label": "ঘ",
          "question": "'উদ্দীপকে উল্লিখিত নেতা আর আমাদের বঙ্গবন্ধুর ভূমিকা অভিন্ন।'- বিশ্লেষণ করো।",
          "explanation": "নিম্নের অনুরুপ: উদ্দীপকে উল্লেখিত নেতা আর আমাদের বঙ্গবন্ধুর ভূমিকা এক ও অভিন্ন- উক্তিটি যথাযথ। পশ্চিম পাকিস্তান পূর্ব পাকিস্তানের প্রতি অর্থনৈতিক, রাজনৈতিক, প্রশাসনিক, সামাজিক ও সাংস্কৃতিক বৈষম্য শুরু করলে বিভিন্ন সময়ে তাদের বিরুদ্ধে প্রতিবাদ গড়ে ওঠে। আর ১৯৪৮ থেকে ১৯৭১ সাল পর্যন্ত সংঘটিত সকল আন্দোলন-সংগ্রামে বঙ্গবন্ধু শেখ মুজিবুর রহমান গুরুত্বপূর্ণ ভূমিকা পালন করেছেন। ভাষা আন্দোলনে তিনি ছিলেন প্রথম সারির নেতা; ১৯৫৪ সালের যুক্তফ্রন্ট নির্বাচনে তিনি সক্রিয় ভূমিকা রাখেন। বাঙালি জাতীয়তাবাদের বিকাশে ছয় দফার গুরুত্ব অনেক। আর বঙ্গবন্ধুই ঐতিহাসিক ছয় দফা উত্থাপন করেন। এরই ধারাবাহিকতায় তাঁর নেতৃত্বে ১৯৭০ সালের নির্বাচনে আওয়ামী লীগ নিরঙ্কুশ সংখ্যাগরিষ্ঠতা অর্জন করে। বঙ্গবন্ধুর ৭ মার্চের ভাষণ ও ২৬ মার্চের স্বাধীনতা ঘোষণার প্রেক্ষিতে বাঙালি মুক্তিযুদ্ধে ঝাঁপিয়ে পড়ে চূড়ান্ত বিজয় লাভ করে।উদ্দীপকের নেতা শাসকগোষ্ঠীর শোষণের প্রতিবাদ করার পাশাপাশি মানুষকে সংঘবদ্ধ করেন এবং জেল খাটেন। অবশেষে তিনি স্বাধীনতার ডাক দেন। উক্ত নেতার কর্মকান্ডের সাথে স্বাধীন বাংলাদেশের স্বাধিকার আন্দোলনে বঙ্গবন্ধুর ভূমিকা সাদৃশ্যপূর্ণ। উপরের আলোচনার প্রেক্ষিতে বলা যায়, একটি স্বাধীন রাষ্ট্রের অভ্যুদয়ে উদ্দীপকের নেতা ও বাঙালি জাতির পিতা বঙ্গবন্ধু শেখ মুজিবুর রহমানের ভূমিকা এক এবং অভিন্ন।"
        }
      ]
    },
    {
      "number": "9",
      "uddipok": "রিনার বাড়ি রাজশাহীর প্রত্যন্ত অঞ্চলের এক ছোট ইউনিয়নে। এখানকার অধিকাংশ মানুষই কৃষিজীবী, দু-চারজন অন্য পেশায় নিয়োজিত। এসব কৃষিজীবীদের মধ্যে কারও জমি আছে কারও নেই। অনেকে জমি বর্গা দেয়। তবে ভূমিহীন কৃষকের সংখ্যাও কম নয়। রিনার বাবা তৈয়ব আলী তাদের ইউনিয়নের চেয়ারম্যান।",
      "tag": "GECP 23",
      "sub_questions": [
        {
          "label": "ক",
          "question": "জেন্ডার কী?",
          "explanation": "জেন্ডার হচ্ছে সমাজ কর্তৃক নির্ধারিত নারী-পুরুষের পরিচয় বা ভূমিকা।"
        },
        {
          "label": "খ",
          "question": "\"গ্রামীণ ক্ষমতা কাঠামো মূলত ভূমি নির্ভর\"- ব্যাখ্যা করো।",
          "explanation": "ভূমি বাংলাদেশের গ্রামীণ সম্প্রদায়ের অন্যতম আর্থিক সম্পদ হিসেবে বিবেচিত। কৃষিভিত্তিক অর্থনীতি বলেই গ্রাম সমাজে ক্ষমতা কাঠামোর প্রকৃতি গঠনে ভূমি সক্রিয় উপাদান হিসেবে ভূমিকা রাখে। ভূমি গ্রামের ব্যক্তি ও পরিবারের সামাজিক অবস্থান, মর্যাদা ও প্রতিপত্তি বৃদ্ধি করে। ফলে ভূমির মালিকানা ক্ষমতা বৃদ্ধিতে সাহায্য করে। ভূমি মালিকানা গ্রামীণ সমাজে একজন ব্যক্তির ক্ষমতার নির্দেশক।"
        },
        {
          "label": "গ",
          "question": "গ্রামীণ সমাজের ভূমিভিত্তিক ক্ষমতা কাঠামোর শ্রেণিসমূহ বর্ণনা করো।",
          "explanation": "গ্রামীণ সমাজের ক্ষমতা কাঠামোর অন্যতম নির্ধারক হচ্ছে ভূমি মালিকানা। গ্রামীণ ক্ষমতা কাঠামোর সাথে যে সকল উপাদান প্রত্যক্ষ বা পরোক্ষভাবে জড়িত তাদের মধ্যে ভূমিভিত্তিক ক্ষমতা কাঠামো, অর্থনৈতিক ক্ষমতা কাঠামো এবং সামাজিক নেতৃত্বভিত্তিক ক্ষমতা কাঠামো উল্লেখযোগ্য। ভূমিভিত্তিক ক্ষমতা কাঠামোতে ভূমির মালিকানার প্রেক্ষিতে ক্ষমতা নির্ধারিত হয়। যার জমি যত বেশি সেই তত বেশি ক্ষমতাধর। এক্ষেত্রে ভূমির মালিক শ্রেণি সর্বোচ্চ ক্ষমতাধর এবং ভূমিহীন বর্গাচাষীগণ সর্বনিম্ন ক্ষমতার অধিকারী। অর্থনৈতিক ক্ষমতা কাঠামোতে যার অর্থনৈতিক অবস্থা উন্নত সেই ক্ষমতাধর। আর সামাজিক নেতৃত্বভিত্তিক ক্ষমতা কাঠামোতে মোড়ল-মাতব্বরগণই সর্বোচ্চ ক্ষমতার অধিকারী।"
        },
        {
          "label": "ঘ",
          "question": "উদ্দীপকের আলোকে গ্রামীণ সমাজের সামাজিক ও রাজনৈতিক স্তরবিন্যাস আলোচনা করো।",
          "explanation": "গ্রামীণ সামাজিক ও রাজনৈতিক স্তরবিন্যাসের ক্ষেত্রে ভূমি, বংশমর্যাদা প্রভৃতি উপাদানের প্রভাব লক্ষ করা যায়। গ্রামীণ সমাজে সামাজিক স্তরবিন্যাসের মূল ভিত্তি হলো ভূমি মালিকানা। ভূমি মালিকানার ভিত্তিতে গ্রামীণ সমাজের চারটি শ্রেণি দেখা যায়। এসব শ্রেণি হলো- ১. ধনী কৃষক, ২. প্রান্তিক কৃষক, ৩. বর্গাচাষী, ৪. ভূমিহীন কৃষক বা কৃষি শ্রমিক। গ্রাম সমাজে যারা বেশি জমির মালিক তাদেরকে ধনী কৃষক বলা হয়। ধনী কৃষক শ্রেণি ভূমির ওপর নির্ভর করে যথেষ্ট সচ্ছলভাবে দিনযাপন করতে পারে। এদের অনেকেই আবার অন্যদেরকে ভাগে জমি চাষ করতে দেয়। যেমনটি উদ্দীপকের রিনার এলাকায় ও দেখা যায়। সেখানকার কৃষিজীবীদের মধ্যে অনেকে জমি বর্গা দেয়, যা ধনী কৃষককে নির্দেশ করে। আবার সেখানে ভূমিহীন ও বর্গাচাষী শ্রেণিও উল্লেখ রয়েছে। অন্যদিকে গ্রামীণ রাজনৈতিক স্তরবিন্যাসের অন্যতম সনাতন উপাদান। আবহমান কাল ধরে গ্রামীণ ক্ষমতা কাঠামোয় উচ্চ বংশের সদস্য, মোড়ল, মাতব্বর, পঞ্চায়েত কমিটি প্রভৃতি অপ্রাতিষ্ঠানিক নেতৃত্ব সক্রিয় ছিল। তবে বর্তমান সময়ে এ ক্ষেত্রে ব্যাপক পরিবর্তন সাধিত হয়েছে। এখন নেতৃত্বের ভার প্রধানত রাজনৈতিক ব্যক্তিদের হাতে চলে গিয়েছে। বিশেষ করে ক্ষমতাসীন রাজনৈতিক দলের সাথে যোগসূত্র বর্তমানে গ্রামীণ ক্ষমতা কাঠামোর অন্যতম নিয়ামক। গ্রামীণ বিচার-সালিশেও এখন রাজনৈতিক নেতাদেরই প্রাধান্য লক্ষ করা যায়। পরিশেষে বলা যায়, গ্রামীণ সামাজিক ও রাজনৈতিক স্তরবিন্যাসে বিভিন্ন উপাদানের প্রভাব থাকলেও ভূমিই অন্যতম গুরুত্বপূর্ণ নিয়ামক ভূমিকা পালন করে।"
        }
      ]
    },
    {
      "number": "10",
      "uddipok": "জিসানদের বাড়ি তৈরি করতে গিয়ে জিসান দেখলো, ছেলে মিস্ত্রীদের সঙ্গে মেয়ে মিস্ত্রীরাও কাজ করছে। এতে সে খুশি হয়। কিন্তু মজুরি প্রদানের সময় মেয়েদের সঙ্গে বৈষম্য করায় জিসান খুব মর্মাহত হয়।",
      "tag": "GECP 23",
      "sub_questions": [
        {
          "label": "ক",
          "question": "মাদকাসক্তি কী?",
          "explanation": "মাদকাসক্তি বলতে এমন এক দ্রব্যসামগ্রীর ব্যবহারকে বোঝায়, যা সেবনকারী ব্যক্তির মানসিক ও ব্যবহারিক আচরণকে প্রভাবিত করে এবং দ্রব্যসামগ্রীর ওপর ব্যক্তি আসক্ত হয়ে পড়ে।"
        },
        {
          "label": "খ",
          "question": "মানব স্বাস্থ্যের ওপর বায়ু দূষণের প্রভাব কী?",
          "explanation": "মানবস্বাস্থ্যের উপর বায়ু দূষণ নেতিবাচক প্রভাব বিস্তার করে। যখন বাতাসে দূষিত পদার্থের পরিমাণ এমন পর্যায়ে পৌছায়, যা মানুষের জন্য ক্ষতিকর হয়ে ওঠে তখন তাকে বায়ু দূষণ বলে। বায়ু দূষণের প্রভাবে বিশ্বের প্রায় ৭০ লাখ মানুষের অকাল মৃত্যু ঘটে। হিসাবে দেখা- যায়, বায়ু দূষণের নেতিবাচক প্রভাবে ২৪ শতাংশ পূর্ণবয়স্ক মানুষের হার্টের অসুখ, ২৫ শতাংশের স্ট্রোকজনিত সমস্যা, ৪৩ শতাংশের পালানারি রোগ এবং ১৯ শতাংশ ফুসফুস ক্যান্সার হয়ে থাকে।"
        },
        {
          "label": "গ",
          "question": "উদ্দীপকের সমস্যাকে সমাজবিজ্ঞানের ভাষায় কী বলে? উত্ত সমস্যার ক্ষেত্রসমূহ বর্ণনা করো।",
          "explanation": "উদ্দীপকের সমস্যাকে সমাজবিজ্ঞানের ভাষায় জেন্ডার বৈষম্য বলে। জেন্ডার হচ্ছে সামাজিকভাবে গড়ে ওঠা নারী-পুরুষের পরিচয়। জেন্ডারের ভিত্তিতে সমাজজীবনে বিভিন্ন বৈষম্য সৃষ্টি হয়। এসব বৈষম্যের মধ্যে জন্মগত, সম্পত্তির উত্তরাধিকারে, শিক্ষা ক্ষেত্রে, শ্রমমূল্যে, চাকরি ক্ষেত্রে ইত্যাদি উল্লেখযোগ্য। পিতৃতান্ত্রিক সমাজে অধিকাংশ পরিবারে একটি পুত্র সন্তানকে যেমন আনন্দের সাথে পরিবারের সদস্য হিসেবে গ্রহণ করা হয়, কন্যা সন্তানের ভাগ্যে তেমনটি জোটে না। কন্যা সন্তান জন্মের। সাথে সাথে পরিবারের সদস্যরা তার ভবিষ্যৎ নিয়ে দুর্ভাবনায় পড়ে যান। কন্যা সন্তানের সাথে নানা ধরনের আচরণে তাদের এ দুর্ভাবনার বহিঃপ্রকাশ ঘটে। এজন্যই দেখা যায়, পুত্র সন্তানের শিক্ষার জন্য সর্বোচ্চ চেষ্টা করা হলেও পরিবারের খরচ কমাতে মেয়েদের অল্প বয়সে বিয়ে দেওয়া হয়। শ্রমবাজারে নারী ও পুরুষের শ্রমমূল্যে ব্যবধান পরিলক্ষিত হয়। উদাহরণস্বরূপ বলা যায়, জেন্ডারগত কারণেই গার্মেন্টস সেক্টরে একজন নারী কর্মী পুরুষের চেয়ে কম বেতন পান। উদ্দীপকে দেখা যায়, জিসানদের বাড়ি তৈরিতে ছেলে এবং মেয়ে মিস্ত্রীরা একসাথে কাজ করছে। কিন্তু মজুরি প্রদানের সময় মেয়েদের সাথে বৈষম্য করায় জিসান খুব মর্মাহত হয়। অর্থাৎ মেয়েরা অর্থনৈতিকভাবে বৈষম্যের শিকার হয়েছে। কেবলমাত্র মেয়ে হওয়ার কারণে মজুরি প্রদানের এ বৈষম্য উপরে আলোচিত জেন্ডার বৈষম্যের সাথে সাদৃশ্যপূর্ণ।"
        },
        {
          "label": "ঘ",
          "question": "\"উক্ত সমস্যার প্রতিকার না করলে একটি দেশের উন্নয়ন কখনই সম্ভব নয়\"- উক্তিটি বিশ্লেষণ করো।",
          "explanation": "\"উক্ত সমস্যা তথা জেন্ডার বৈষম্যের প্রতিকার না করলে একটি দেশের উন্নয়ন কখনোই সম্ভব নয়\"- উক্তিটি যথার্থ। দৈহিক পার্থক্যের ওপরে ভিত্তি করে সমাজে নারী ও পুরুষের মধ্যে বিভিন্ন রকম বৈষম্য সৃষ্টি হয়েছে। এ কারণে বিভিন্নভাবে নারীদের মেধা ও মননশীলতাকে গৃহবন্দি করে রাখা হয়েছে। ফলে সমাজের সব ক্ষেত্রে নারীরা এখনও যথেষ্ট পিছিয়ে রয়েছে। এ ধরনের বৈষম্য সমাজের ওপর নেতিবাচক প্রভাব রাখে। বিশেষ করে আর্থ-সামাজিক ও রাজনৈতিক অনুন্নয়নের জন্য লিঙ্গভিত্তিক সামাজিক বৈষম্য অনেকাংশে দায়ী। উন্নয়নমূলক কর্মকাণ্ডে নারীদের তেমন অংশগ্রহণ নেই বলে আর্থ-সামাজিক নানা ক্ষেত্রে আমরা এখনও পিছিয়ে আছি। কার্যত জেন্ডারের ভিত্তিতে সৃষ্ট সামাজিক বৈষম্যের কারণে নারীরা সমাজের সকল স্তরেই উপেক্ষিত হচ্ছে। ফলে বাংলাদেশের মতো উন্নয়নশীল দেশগুলো আর্থ-সামাজিক, রাজনৈতিক, সাংস্কৃতিক বিভিন্ন দিক দিয়ে এখনও পিছিয়ে রয়েছে, যা সামাজিক উন্নয়নের প্রতিবন্ধক হিসেবে নেতিবাচক ভূমিকা রাখছে। আর এ প্রতিবন্ধকতা নিরসনের মাধ্যমেই একটি দেশের উন্নয়ন সম্ভব। কেননা নারী-পুরুষের সম্মিলিত অংশগ্রহণ ও সমানাধিকারের নিশ্চয়তা থাকলে উভয় শ্রেণি উন্নয়নে সমান অংশীদারিত্ব নিশ্চিত করতে পারবে। পরিশেষে বলা যায়, জেন্ডারের ভিত্তিতে নারী ও পুরুষের সামাজিকভাবে নির্ধারিত পরিচয়, ভূমিকা, মর্যাদা এবং সম্পর্কের ক্ষেত্রে বিভিন্ন ধরনের বৈষম্যের সৃষ্টি হচ্ছে। এ বৈষম্য নিঃসন্দেহে সমাজ উন্নয়নের অন্যতম প্রতিবন্ধক।"
        }
      ]
    },
    {
      "number": "11",
      "uddipok": "অনিক ও অর্ণব বিশ্ববিদ্যালয়ের লেখাপড়া শেষ করে দুটি আলাদা সংস্থায় চাকরি নিয়েছে। অনিকের সংস্থাটি সাধারণ জনগণের কাছে দায়বদ্ধ থাকলেও অর্ণবের সংস্থাটি এমন নয়। এটি বৈদেশিক সাহায্য দাতাদের নিকট দায়বদ্ধ থেকে কাজ করে।",
      "tag": "GECP 23",
      "sub_questions": [
        {
          "label": "ক",
          "question": "বিশ্বব্যাপী কর্মরত বাংলাদেশি একটি এনজিও'র নাম উল্লেখ করো।",
          "explanation": "বিশ্বব্যাপী কর্মরত বাংলাদেশি একটি এনজিও হলো 'ব্র্যাক'।"
        },
        {
          "label": "খ",
          "question": "সামাজিক উন্নয়ন বলতে কী বোঝায়?",
          "explanation": "সামাজিক উন্নয়ন বলতে সমাজের সার্বিক কাঠামোগত ও প্রাতিষ্ঠানিক ইতিবাচক পরিবর্তনকে বোঝায়। সামাজিক উন্নয়ন এমন সামাজিক পরিবর্তন প্রক্রিয়া, যা সমাজের সদস্যদের কাছে প্রত্যাশিত। ব্রিটিশ সমাজবিজ্ঞানী-টি. বি. বটোমোর সামাজিক উন্নয়ন বলতে জ্ঞানের উন্নয়ন এবং প্রযুক্তি ও অর্থনৈতিক দক্ষতার মাধ্যমে প্রাকৃতিক নিয়ন্ত্রণের ক্ষমতা বৃদ্ধিকে বুঝিয়েছেন। এটি মূলত, সমাজের বিদ্যমান অবস্থার চেয়ে উন্নততর অবস্থার নির্দেশক।"
        },
        {
          "label": "গ",
          "question": "অর্ণবের সংস্থাটি, যে ধরনের সংস্থা তার বৈশিষ্ট্য নিরূপণ করো।",
          "explanation": "'অর্ণব বেসরকারি সংস্থায় কাজ করে। বৃহত্তর দৃষ্টিকোণ থেকে বেসরকারি সংস্থা মূলত অলাভজনক সংগঠন, যা মানবতার পক্ষে কাজ করে। বেসরকারি সংস্থা বলতে সেসব সংস্থাকে বোঝানো হয় যেগুলো উন্নয়ন বা সেবামূলক কর্মকাণ্ডে কোনো না কোনোভাবে জড়িত। অর্থাৎ জনগণের বহুমুখী চাহিদা ও প্রয়োজন পূরণের মাধ্যমে সার্বিক উন্নয়নের লক্ষ্যে জনগণ কর্তৃক স্বতঃস্ফূর্তভাবে প্রতিষ্ঠিত অলাভজনক প্রতিষ্ঠানই বেসরকারি সংস্থা। যেমন- BRAC, ASA, Grameen Bank, Proshika প্রভৃতি বেসরকারি সংস্থা। বেসরকারি সংস্থাসমূহের তহবিলের উৎস হলো বিভিন্ন পুঁজিবাদী রাষ্ট্রীয় প্রতিষ্ঠান যেমন- USAID, CIDA, NORAD। এছাড়া বিভিন্ন আন্তর্জাতিক ত্রাণ সংস্থা যেমন- Oxfam, Vivid, Kusso প্রভৃতি। উদ্দীপকের অর্ণবের কর্মরত সংস্থা যেহেতু বৈদেশিক সাহায্য দাতাদের নিকট দায়বদ্ধ থাকে সেহেতু এটি একটি বেসরকারি সংস্থা। বেসরকারি সংস্থা অলাভজনক, মানবহিতৈষী, মানবকল্যাণে নিহিত এবং গ্রামীণ উন্নয়নে নানামুখী কার্যক্রম পরিচালনা করে থাকে। দারিদ্র্য বিমোচনে সহজশর্তে ঋণ প্রদান করে থাকে। এ ধরনের সংস্থা বৃত্তিমূলক প্রশিক্ষণ প্রদান করে বিনা জামানতে ঋণ প্রদান করে থাকে। কৃষির উন্নয়নে উন্নত বীজ, সার, কীটনাশক বিতরণ করে থাকে। জনগণকে শিক্ষিত করতে প্রাথমিক শিক্ষা, বয়স্ক শিক্ষা, নারী শিক্ষাসহ নানামুখী কার্যক্রমও তারা গ্রহণ করে থাকে। জনগণের স্বাস্থ্য রক্ষায় টিকাদান কর্মসূচি গ্রহণ, বিনামূল্যে ঔষধ বিতরণ, জনসংখ্যা নিয়ন্ত্রণে এবং পরিবার পরিকল্পনা কর্মসূচি বাস্তবায়নে বিভিন্ন প্রচার-প্রসার, সভা সেমিনারের আয়োজন করে থাকে। প্রাকৃতিক দুর্যোগ মোকাবিলায় ত্রাণ তৎপরতা ও পুনর্বাসন কার্যক্রম পরিচালনা করে থাকে। এছাড়া নারীর ক্ষমতায়ন বৃদ্ধিতে নারীদের জন্য কর্মসংস্থান ও ক্ষুদ্রঋণ বিতরণ করে থাকে।"
        },
        {
          "label": "ঘ",
          "question": "\"উদ্দীপকের দু-ধরনের সংস্থার যুগপৎ ভূমিকা ছাড়া সমাজের উন্নয়ন সম্ভব নয়\"- বিশ্লেষণ করো।",
          "explanation": "উদ্দীপকের দুই ধরনের সংস্থা তথা সরকারি ও বেসরকারি সংস্থার যুগপৎ ভূমিকা ছাড়া সমাজের উন্নয়ন সম্ভব নয়। উদ্দীপকের অনিকের সংস্থাটি জনগণের নিকট দায়বদ্ধ। অর্থাৎ এটি একটি সরকারি সংস্থা। কেননা সরকারি সংস্থা হলো সরকারের এমন প্রশাসনিক একক যা সুনিদিষ্ট কাজের দায়িত্বে নিয়োজিত থাকে এবং এটি জনগণের নিকট দায়বদ্ধ। যেমন- পল্লি উন্নয়ন বোর্ড, বাংলাদেশ পল্লি উন্নয়ন একাডেমি ইত্যাদি। কোনো দেশের আর্থ-সামাজিক ক্ষেত্রে সর্বাধিক সাফল্য অর্জন করতে হলে সরকারি ও বেসরকারি উভয় সংস্থার একসাথে কাজ করা উচিত। বাংলাদেশের মতো উন্নয়নশীল দেশে বিদ্যমান আর্থ-সামাজিক সমস্যা দূরীকরণে সরকারি ও বেসরকারি সংস্থার সমন্বয় খুবই গুরুত্বপূর্ণ। আর্থ- সামাজিক উন্নয়নে দরিদ্রতা অন্যতম প্রতিবন্ধক। এক্ষেত্রে সরকারি ও বেসরকারি সংস্থা পাশাপাশি কাজ করার মাধ্যমে প্রচুর কর্মসংস্থান সৃষ্টি করে দারিদ্র্য বিমোচনে ভূমিকা রাখতে পারে। রর্তমানে সরকার শিক্ষার প্রসারে ব্যাপক গুরুত্বারোপ করেছে। প্রাথমিক শিক্ষাকে বাধ্যতামূলক, সর্বজনীন ও অবৈতনিক করেছে, বিনামূল্যে মাধ্যমিক শ্রেণি পর্যন্ত বই বিতরণ করছে, মেয়েদের জন্য উপবৃত্তির ব্যবস্থা করেছে। এক্ষেত্রে বেসরকারি সংস্থা বৃত্তির ব্যবস্থা, খাদ্যবিতরণ, কারিগরি শিক্ষা প্রভৃতির মাধ্যমে সরকারের পরিপূরক ও সহায়ক শক্তি হিসেবে ভূমিকা পালন করছে যা শিক্ষার প্রসারকে আরও গতিশীল করে তুলেছে। জনসংখ্যা সমস্যা বাংলাদেশের অন্যতম সমস্যা। এই বিরাট জনসংখ্যাকে জনশক্তিতে রূপান্তর করতে পারলে দেশের অর্থনৈতিক ক্ষেত্রে বিশাল সাফল্য অর্জিত হবে। এক্ষেত্রে সরকারি ও বেসরকারি সংস্থা প্রয়োজনীয় শিক্ষা ও প্রশিক্ষণ প্রদানের মাধ্যমে দক্ষ মানবসম্পদ সৃষ্টিতে সহায়ক ভূমিকা পালন করবে। এছাড়াও কৃষি ও শিল্পের সমন্বিত উন্নয়ন সাধন, প্রাকৃতিক দুর্যোগ মোকাবিলা প্রভৃতি ক্ষেত্রে সরকারি ও বেসরকারি সংস্থা একত্রে কাজ করলে আর্থ-সামাজিক ক্ষেত্রে সর্বাধিক সাফল্য অর্জন করা সম্ভব। উপরের আলোচনা শেষে বলা যায় যে, আর্থ-সামাজিক ক্ষেত্রে সর্বাধিক সাফল্য লাভে সরকারি ও বেসরকারি সংস্থার একত্রে কাজ করা এখন সময়ের দাবি মাত্র।"
        }
      ]
    }
  ]
}