{
  "title": "DB, RB, Din.B, CB, JB, BB 2025",
  "subtitle": "(8)",
  "questions": [
    {
      "number": "1",
      "uddipok": "নিচের ছকটি লক্ষ করো এবং প্রশ্নগুলোর উত্তর দাও: কৃষিয় ক্ষেত্র বৈশিষ্ট্য X সাধারণত ছোট জমিতে চাষ করা হয় এবং ফসলের নিবিড় যত্নের প্রয়োজন হয়। Y সমাজের সকলের অংশগ্রহণে কার্যক্রম পরিচালিত হয় এবং উৎপাদিত দ্রব্যগুলো চুক্তি অনুযায়ী বণ্টন করা হয়।",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "দানা ফসল কী?",
          "explanation": "পোয়েসি পরিবারভুক্ত যেসব ফসলের দানা শ্বেতসার খাদ্য হিসেবে ব্যবহার করা হয় সেসব ফসলই হলো দানা ফসল।"
        },
        {
          "label": "খ",
          "question": "বাংলাদেশের জন্য মাঠ ফসল গুরুত্বপূর্ণ কেন? ব্যাখ্যা করো।",
          "explanation": "যে সকল ফসল বিস্তীর্ণ মাঠে, নিচু, ও মাঝারি নিচু জমিতে বেড়াবিহীন অবস্থায় তুলনামূলক কম পরিচর্যার মাধ্যমে উৎপাদন করা হয় সেগুলোকে মাঠ ফসল বলে। আমরা খাদ্যের সিংহভাগ চাল, ডাল, গম ইত্যাদি মাঠ ফসল হতে পাই। বস্ত্র তৈরির প্রধান কাঁচামাল যেমন- পাট, তুলা, রেশম, তিসির আঁশ মাঠ ফসল থেকে আসে। এদেশের গ্রামাঞ্চলের বেশির ভাগ ঘরই কাঁচা। গৃহ নির্মাণে ব্যবহৃত বাঁশ, খড়, শন, গোলপাতা ইত্যাদি কৃষিজ পণ্য মাঠ ফসল হতে আসে। শিক্ষার উপকরণ যেমন- কাগজ, পেন্সিল পাওয়া যায় বাঁশ, আখের ছোবড়া ও ধানের খড় হতে। মাঠ ফসলের উপজাত দ্রব্য খড় গোখাদ্য, হাঁস-মুরগির খাদ্য ও জ্বালানি হিসেবে ব্যবহৃত হয়। এছাড়া পাট ও পাটজাত দ্রব্য রপ্তানি করে প্রচুর বৈদেশিক মুদ্রা অর্জিত হয়। তাই বলা যায়, বাংলাদেশের জন্য মাঠ ফসল অত্যন্ত গুরুত্বপূর্ণ।"
        },
        {
          "label": "গ",
          "question": "উদ্দীপকের 'X' চিহ্নিত কৃষির ক্ষেত্রটি ব্যাখ্যা করো।",
          "explanation": "উদ্দীপকের 'X’ চিহ্নিত কৃষির ক্ষেত্রটি হলো উদ্যান ফসল। যেসব ফসল সাধারণত বন্যামুক্ত উঁচু এলাকায়, ছোট জমিতে বা বাগানে স্বল্প পরিসরে নিবিড় পরিচর্যার মাধ্যমে চাষ করা হয় এবং সাধারণত প্রক্রিয়াজাত, করা ছাড়াই খাওয়া যায় সেগুলোকে উদ্যান ফসল বলে। যেমন- আম (ফল), গোলাপ (ফুল), বেগুন (সবজি), পেঁয়াজ (মশলা) ইত্যাদি। এ ধরনের ফসলের তুলানামূলকভাবে বেশি যত্নের প্রয়োজন হয়। অধিকাংশ ক্ষেত্রে প্রতিটি গাছকে আলাদাভাবে যত্ন নিতে হয়। উদ্যান ফসল একত্রে লাগালেও ধাপে ধাপে পরিপক্ক হয়। ফলে ফসল ধাপে ধাপে সংগ্রহ করতে হয়। এতে করে একটি গাছ হতে দীর্ঘদিন ফুল বা ফল পাওয়া যায়। এ ধরনের ফসল চাষে বেড়া নির্মাণের প্রয়োজন হয়। সাধারণত তাজা ও রসালো অবস্থায় খাওয়া হয়। উদ্যান ফসলের দাম মৌসুমের শুরুতে বেশি থাকে। তবে উৎপাদন ব্যয় তুলনামূলক কম এবং উৎপাদন ঝুঁকি কম থাকে।"
        },
        {
          "label": "ঘ",
          "question": "বাংলাদেশের আর্থ-সামাজিক উন্নয়নে উদ্দীপকের 'Y' ক্ষেত্রটির গুরুত্ব বিশ্লেষণ করো।",
          "explanation": "উদ্দীপকের 'Y’ ক্ষেত্রটি হলো সামাজিক বনায়ন। দেশের আর্থ-সামাজিক উন্নয়নে সামাজিক বনায়নের অবদান অপরিসীম। সামাজিক বনায়নের মাধ্যমে জনসাধারণের মৌলিক চাহিদা পূরণ হয় সামাজিক বনায়ন কর্মসূচির আওতায় বাগান তৈরি, পাহারা দেওয়া, রক্ষণাবেক্ষণ, আসবাবপত্র তৈরি, বিক্রয়, নার্সারি স্থাপন ইত্যাদির মাধ্যমে বিপুল সংখ্যক লোকের কর্মসংস্থানের সুযোগ সৃষ্টি হয়। এ বনায়নে গ্রামীণ মহিলাদের অংশগ্রহণকে উন্নয়নের অংশীদার হিসেবে বিবেচনা করা হয়। সামাজিক বনায়ন দেশের কাঠ,জ্বালানি, পশু খাদ্য, কুটির শিল্পের কাঁচামাল, ভেষজ দ্রব্য ইত্যাদির সংকট নিরসনে গুরুত্বপূর্ণ ভূমিকা রাখছে। কৃষিকাজের অনুপযোগী পতিত ও অব্যবহৃত ভূমিতে সামাজিক বনায়ন করা হয় বলে ভূমির সর্বোত্তম ব্যবহার নিশ্চিত হয়। আবার, সামাজিক বনায়নে অংশগ্রহণকারী জনগণের ভোগের অধিকার নিশ্চিত করতে চুক্তিনামা করা হয়। চুক্তিনামায় উল্লিখিত প্রত্যেক উপকারভোগী সমান হারে লভ্যাংশ পান। এছাড়া এই বন থেকে প্রাপ্ত ডালপালা, ফল, কৃষিজাত ফসল উপকারভোগীরা পেয়ে থাকেন। উপরিউক্ত আলোচনা থেকে বলা যায়, উদ্দীপকের 'Y' ক্ষেত্র অর্থাৎ সামাজিক বনায়ন বাংলাদেশের মানুষের আর্থ-সামাজিক উন্নয়নে গুরুত্বপূর্ণ ভূমিকা রাখে।"
        }
      ]
    },
    {
      "number": "2",
      "uddipok": "রাসেদ একজন ধান চাষি। তিনি একজন অগ্রগামী কৃষক। কৃষির সর্বশেষ তথ্য সম্পর্কে তিনি অবহিত। এলাকার অন্যান্য কৃষকেরা সহজেই তার কাছ থেকে কৃষি বিষয়ক তথ্যাদি পেয়ে থাকেন। মৌসুমের শুরুতেই তার বাড়ির পাশে কৃষি সম্প্রসারণ অধিদপ্তরের তত্ত্বাবধানে ধান চাষের উপর মৌসুমব্যাপী প্রশিক্ষণের জন্য একটি ক্লাব ঘরকে কেন্দ্র হিসেবে বেছে নেওয়া হয়। উক্ত কেন্দ্রে মৌসুমব্যাপী এলাকার ৫০ জন কৃষক-কৃষাণীকে ধান চাষের উপর হাতেকলমে প্রশিক্ষণ দেয়া হয়।",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "'ই'-কৃষি কী?",
          "explanation": "ই-কৃষি হলো ইলেকট্রনিকসভিত্তিক কৃষি তথ্য প্রদান কার্যক্রম।"
        },
        {
          "label": "খ",
          "question": "বাংলাদেশে কৃষিশিক্ষার প্রয়োজনীয়তা ব্যাখ্যা করো।",
          "explanation": "বাংলাদেশের অর্থনীতি ও সামাজিক উন্নয়ন কৃষির ওপর নির্ভরশীল। অর্থাৎ কৃষির উন্নয়ন মূলত সার্বিকভাবে দেশের উন্নয়ন। আর কৃষির উন্নয়ন ও কৃষি খাতের সমস্যা মোকাবিলায় প্রয়োজন আধুনিক কৃষি শিক্ষায় শিক্ষিত দক্ষ জনশক্তি। কৃষি বিশ্ববিদ্যালয়, কৃষি ইনস্টিটিউট ও কৃষি উচ্চশিক্ষা প্রতিষ্ঠান থেকে কৃষি বিষয়ে শিক্ষা বা জ্ঞান অর্জন করা যায়। শিক্ষার্থীরা কৃষিশিক্ষার মাধ্যমে আধুনিক কৃষিপ্রযুক্তি ও কলাকৌশল সম্পর্কে ডোনে সেসব তথ্য তারা নিজেরা ব্যবহারের পাশাপাশি কৃষক অভিভাবক, পাড়া-প্রতিবেশীদের সাথে বিনিময় করবে। এই অর্জিত জ্ঞান বাস্তবে প্রয়োগের মাধ্যমে কৃষিপণ্যের উৎপাদন বাড়বে। মানুষের সকল মৌলিক চাহিদা পূরণ, শিল্প ও বাণিজ্যের সম্প্রসারণ এবং কর্মসংস্থানের সুযোগ সৃষ্টি হবে। তাই কৃষিশিক্ষার প্রয়োজনীয়তা অত্যন্ত গুরুত্বপূর্ণ।"
        },
        {
          "label": "গ",
          "question": "উদ্দীপকের রাসেদ কৃষির তথ্য ও সেবা প্রাপ্তির কোন উৎসের অন্তর্গত? ব্যাখ্যা করো।",
          "explanation": "উদ্দীপকের রাসেদ একজন অভিজ্ঞ কৃষক। কৃষি তথ্য ও সেবা প্রাপ্তির অন্যতম উৎস হলো অভিজ্ঞ কৃষক। কৃষি বিষয়ে এবং কৃষিকাজে দক্ষতা বা জ্ঞান লাভ করেছে এমন কৃষককে অভিজ্ঞ কৃষক বলে। যিনি জীবনের দীর্ঘসময় ধরে কৃষিকাজে নিয়োজিত রয়েছেন। কৃষক মূলত সরেজমিনে কাজ করে যে অভিজ্ঞতা লাভ করে তার আলোকে কৃষিকাজ উৎকর্ষ লাভ করে। ফলে তাদের জ্ঞান বাস্তবায়িত হয়। বাংলাদেশের কৃষি যেহেতু অনেকটা সামাজিক কৃষি তাই কৃষক তার অভিজ্ঞতা তাদের পাড়া-প্রতিবেশী কৃষক, আত্মীয়-স্বজন, বন্ধু-বান্ধব ও অন্যান্যদের মধ্যে বিনিময় করেন। অভিজ্ঞ কৃষকেরা শুধুমাত্র উৎপাদন কাজে পারদর্শী নন, তারা নতুন প্রযুক্তি ও চাষাবাদের উন্নত পদ্ধতি গ্রহণ ও প্রচার করে থাকেন। অভিজ্ঞ কৃষকেরা কৃষি সম্প্রসারণ কর্মকর্তাদের সঙ্গে যোগাযোগ করে নতুন প্রযুক্তির তথ্য সংগ্রহ করেন এবং মাঠপর্যায়ে তার প্রয়োগ নিশ্চিত করেন। পাশাপাশি, তারা গণমাধ্যম ও অন্যান্য উৎস থেকে কৃষি-সংক্রান্ত তথ্য সংগ্রহ করে তাদের জ্ঞানকে সমৃদ্ধ করেন। ফসল উৎপাদন থেকে শুরু করে রোগবালাই দমন, সার ব্যবস্থাপনা এবং নতুন জাত চাষে তারা দিক নির্দেশনা দেন। বাংলাদেশের মতো কৃষিপ্রধান দেশে অভিজ্ঞ কৃষকেরা শুধু পরামর্শদাতা হিসেবে নন, বরং নতুন কৃষি প্রযুক্তি ছড়িয়ে দেওয়া ও কৃষকের আত্মনির্ভরশীলতা বাড়ানোর ক্ষেত্রেও গুরুত্বপূর্ণ। তারা বিভিন্ন কৃষক সভা, কর্মশালা ও প্রদর্শনীতে অংশগ্রহণ করে তাদের, অর্জিত জ্ঞান ও অভিজ্ঞতা ভাগ করে নেন, যা অন্যান্য কৃষকদের দক্ষতা বৃদ্ধিতে সহায়তা করে। তাই বলা যায়, রাসেদের মতো অভিজ্ঞ কৃষকেরা কৃষি তথ্য ও সেবা প্রাপ্তির অন্যতম গুরুত্বপূর্ণ উৎস।"
        },
        {
          "label": "ঘ",
          "question": "উদ্দীপকে উল্লিখিত কেন্দ্র হতে কৃষক কীভাবে কৃষির তথ্য ও সেবা পেতে পারে? বিশ্লেষণ করো।",
          "explanation": "উদ্দীপকের উল্লিখিত কেন্দ্রটি হলো কৃষক মাঠ স্কুল। কৃষক মাঠ স্কুল হচ্ছে কৃষকদের জ্ঞান ও দক্ষতা বৃদ্ধির জন্য কৃষি উপাদান সম্পর্কিত প্রশিক্ষণ দেওয়ার কেন্দ্র। কৃষক মাঠ স্কুলে সাধারণত ফসলের ব্যবস্থাপনা কৌশলের ওপর কৃষকদের দক্ষ করে গড়ে তোলার জন্য একদল কৃষক-কৃষাণীকে অনানুষ্ঠানিকভাবে হাতে-কলমে মৌসুমব্যাপী মাঠভিত্তিক প্রশিক্ষণ প্রদান করা হয়। কৃষক মাঠ স্কুলে পরিচালিত সমন্বিত ফসল ব্যবস্থাপনা, প্রশিক্ষণ পাঠ্যক্রমের আওতায় ২০টি সেশন অন্তর্ভুক্ত থাকে। এর মধ্যে মহিলাদের ৪টি পৃথক সেশন এবং পুরুষ ও মহিলাদের ৫টি যৌথ সেশন রয়েছে। এছাড়া শুধু পুরুষদের জন্য রয়েছে ১১টি সেশন। প্রতিটি সেশনের সময় ৩-৪ ঘণ্টা। এসব সেশন হতে প্রশিক্ষণার্থীরা তাত্ত্বিক ও ব্যবহারিক উভয় বিষয়ে শিক্ষা লাভ করে থাকেন। পাঠদানের ক্ষেত্রে কৃষকদের মাঠ অভিজ্ঞতা, প্রত্যাশা, দলীয় অনুশীলন ইত্যাদি বিষয়ে উৎসাহিত করা হয়। কৃষক মাঠ স্কুলের মূল শিক্ষাদান পদ্ধতি হলো পরস্পর অংশগ্রহণ করে শেখা, দেখে শেখা, অভিজ্ঞতা বিনিময়ের মাধ্যমে শেখা ও আবিষ্কার প্রক্রিয়ায় শেখা। এর ফলে বয়স্ক কৃষকেরাও ভালোভাবে কোনো বিষয় সম্পর্কে শিখতে পারেন এবং নতুন কিছুআবিষ্কার বা শেখার আনন্দে প্রশিক্ষণের প্রতি তাদের আগ্রহ বৃদ্ধি পায়। উপরিউক্ত উপায়ে কৃষক মাঠ স্কুল থেকে কৃষক ও কৃষাণীরা কৃষির তথ্য ও সেবা পেতে পারে।"
        }
      ]
    },
    {
      "number": "3",
      "uddipok": "বাংলাদেশে সেচের পানির সংকট দিন দিন বাড়ছে। তাই ফসল উৎপাদনের জন্য খাল-বিলসহ বিভিন্ন জলাধারে বিভিন্ন উপায়ে সেচের পানি সংরক্ষণ করা প্রয়োজন। এ সমস্ত পানি দ্বারা পরবর্তীতে ফসলের জমিতে বিভিন্ন পদ্ধতিতে সেচ প্রদান করা যেতে পারে। পানি সেচের বিভিন্ন পদ্ধতিসমূহের মধ্যে একটি বহুল প্রচলিত সেচ পদ্ধতি রয়েছে। এ পদ্ধতিতে সারিতে বপন বা ছিটিয়ে বপন করা ফসলের জমিতে প্লাবন আকারে সেচ প্রদান করা হয়।",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "ভূমিক্ষয় কী?",
          "explanation": "ভূমিক্ষয় হলো বিভিন্ন প্রকার প্রাকৃতিক শক্তি যেমন- বৃষ্টিপাত, পানি, বায়ু চলাচল, মাধ্যাকর্ষণ শক্তি, ভূতাত্ত্বিক প্রক্রিয়া এবং পানি চলাচলের প্রভাবে মৃত্তিকা কণার একস্থান থেকে অন্য স্থানে অপসারণ হওয়া।"
        },
        {
          "label": "খ",
          "question": "মাটির pH জানা প্রয়োজন কেন? ব্যাখ্যা করো",
          "explanation": "মাটির pH হলো মাটিতে হাইড্রোজেন আয়নের ঘনত্বের ঋণাত্মক লগারিদম। এটি মাটির একটি রাসায়নিক ধর্ম যা এর উর্বরতাকেও নির্দেশ করে। সব মাটিতে সব ফসল ভালো হয় না। মাটির pH বা অম্লমানের ওপর কোন ফসল ভালো জন্মাবে তা 'নির্ভর করে। কোনো কোনো ফসল অম্লীয় মাটিতে ভালো জন্মে, যেমন- চা, কফি, লেবু ইত্যাদি। আবার কোনো ফসল ক্ষারীয় মাটিতে ভালো জন্মে, যেমননারিকেল, সুপারি, আখ ইত্যাদি। তবে অধিকাংশ ফসলই নিরপেক্ষ মাটিতে ভালো জন্মে। তাই মাটির pH জেনে সেই অনুযায়ী ফসল চাষ করলে লাভবান হবার সম্ভাবনা বেড়ে যায়। এ কারণেই মাটির pH জানা জরুরি।"
        },
        {
          "label": "গ",
          "question": "উদ্দীপকে উল্লিখিত সেচ পদ্ধতিটি ব্যাখ্যা করো।",
          "explanation": "উদ্দীপকে উল্লিখিত বহুল প্রচলিত সেচ পদ্ধতিটি হলো মুক্ত প্লাবন পদ্ধতি। এ পদ্ধতিতে ছিটিয়ে বপন করা ফসলের জমিতে প্লাবন আকারে সেচ প্রদান করা হয়। মুক্ত প্লাবন পদ্ধতিতে জমির ভিতরে পানি চলাচলের ওপর কোনো নিয়ন্ত্রণ রাখা হয় না। মুক্তভাবে পানি দিয়ে সমস্ত জমি প্লাবিত করা হয়। আম, জাম, পেয়ারা, কাঁঠাল, লেবু ইত্যাদি ফসলে এ পদ্ধতিতে সেচদেওয়া যায়। এ পদ্ধতিতে অল্প সময়ে অধিক জমিতে সেচ দেওয়া সম্ভব, শ্রমিক কম লাগে, সেচ নালার জন্য আলাদা জমির প্রয়োজন হয় না, সমতল জমির জন্য বিশেষ উপযোগী এবং এ পদ্ধতিতে ব্যয় কম হয়। তবে, উত্তমভাবে সমতল নয় বা উঁচু-নিচু জমিতে এ পদ্ধতিতে সেচ দেওয়া যায় না। শুষ্ক অবস্থায় ফাটল ধরা জমিতে এ পদ্ধতি প্রয়োগে জমি বসে যায়। পানির অপচয় বেশি হয় কারণ মাত্র ২০ শতাংশ পানি উদ্ভিদের কাজে আসে, বাকি পানি নষ্ট হয়ে যায়। জলাবদ্ধতার প্রতি স্পর্শকাতর ফসলের জন্য প্রযোজ্য নয়। এ পদ্ধতিতে সেচ দিলে ভূমিক্ষয় হওয়ার সম্ভাবনা থাকে।"
        },
        {
          "label": "ঘ",
          "question": "বাংলাদেশে সেচের পানির সংকট মোকাবেলায় জলাধারে কীভাবে পানি সংরক্ষণ করা সম্ভব? উদ্দীপকের আলোকে বিশ্লেষণ করো।",
          "explanation": "বৃষ্টি, বন্যা বা অন্য কোনো উপায়ে প্রাপ্ত পানি যা জলাধারে জমা থাকে তা সেচের উৎস হিসেবে ব্যবহার করা হয়। এসব উৎসের পানি সংরক্ষণের পদ্ধতি সম্পর্কে জানা থাকলে সেচের পানি সংকট মোকাবেলা করা সম্ভব। সেচের পানির প্রধান উৎস হলো ভূগর্ভস্থ পানি। কিন্তু এ পানি ব্যয়বহুল ও পরিবেশসম্মত নয়। বাংলাদেশে ভূপৃষ্ঠস্থ পানির অনেক উৎস রয়েছে। যেখান থেকে সহজেই সেচের পানি সংগ্রহ করা যায়। এজন্য পানি সংরক্ষর্ণে বর্ষাকালের অতিরিক্ত পানি ধরে রাখতে চৈত্র মাসে বিলের চারিদিকে ছোট নালা বন্ধ করে দিতে হবে এবং ভাঙ্গা পাড় উঁচু ও মেরামত করে দিতে হবে। প্রধান খালের ফ্লুইস গেট তৈরি করলে বর্ষা শেষে পানি বের হয়ে যেতে পারবে না। এতে শস্য ফলনে যথেষ্ট পানি পাওয়া যাবে। এছাড়াও ডোবার তলার মাটি বেলে প্রকৃতির হওয়ায় কাদামাটি দিয়ে অনুপ্রবেশ বন্ধ করে পানি সংরক্ষণ করা যায়। বর্ষাকালে পানি কমা শুরু হলে নালার দুই পাশে মাটি দিয়ে বাঁধ তৈরি করতে হবে। ফলে ফসল চাষে পর্যাপ্ত পানি পাওয়া যাবে। বিল, ডোবা, খাল ইত্যাদি জলাধার ভরাট করা যাবে না এবং নিয়মিত খননের ব্যবস্থা করতে হবে। এভাবে পানি সংরক্ষণের ফলে গাছের প্রয়োজনের সময় সঠিক পরিমাণে সঠিক পদ্ধতিতে সেচ দেওয়া সম্ভব হবে। ফলে পানি অপচয় রোধ এবং খরচ কমানো সম্ভব। এতে ফসল উৎপাদনে সেচের অভাবজনিত ক্ষয়ক্ষতি এড়ানো যায় এবং আশানুরূপ ফলন পাওয়া যায়। উপরিউক্ত উপায়ে জলাধারে পানি সংরক্ষণের মাধ্যমে বাংলাদেশে সেচের সংকট মোকাবেলা করা সম্ভব।"
        }
      ]
    },
    {
      "number": "4",
      "uddipok": "আমাদের দেশে ফসল উৎপাদনে ভালো মানের বীজের যেমন ঘাটতি রয়েছে তেমনি রয়েছে সময়মতো বীজ না পাওয়াসহ বীজের উচ্চমূল্য। এসব দিক বিবেচনায় রেখে আফজাল সাহেব পেঁয়াজ বীজ উৎপাদনের সিদ্ধান্ত নেন। বীজ উৎপাদনে তিনি জমি নির্বাচন ও পৃথকীকরণ দূরত্বসহ রোগিং এর প্রতি বিশেষ গুরুত্ব দেন।",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "রেশম চাষ কী?",
          "explanation": "রেশম সুতা উৎপাদনের লক্ষ্যে রেশম পোকা প্রতিপালনই হলো রেশম চাষ বা সেরিকালচার।"
        },
        {
          "label": "খ",
          "question": "অণুজীব সার পরিবেশ বান্ধব-ব্যাখ্যা করো।",
          "explanation": "মাটির উর্বরতা বৃদ্ধিসহ ফসলের পুষ্টি চাহিদা পূরণে অণুজীব সার গুরুত্বপূর্ণ ভূমিকা রাখে। অণুজীব সার বায়ুমণ্ডলের নাইট্রোজেন মাটিতে আবদ্ধ করে উর্বরতা বাড়ায়। এ সার মাটিতে জৈব পদার্থ যুক্ত করে ফসলের ফলন ও গুণগতমান বৃদ্ধি করে। জমিতে অণুজীব সার ব্যবহারে প্রায় ১০-৪০% রাসায়নিক সার কম লাগে। এ সার ব্যবহারে পরিবেশের কোনো ক্ষতি হয় না এবং উৎপাদিত ফসলেও কোনো ক্ষতিকারক উপাদান থাকে না। এ ধরনের সার জমিতে ব্যবহারের ফলে ফসলের খরা ও রোগ সহনশীলতা বাড়ে। এ সকল কারণে অণুজীব সার পরিবেশবান্ধব।"
        },
        {
          "label": "গ",
          "question": "উদ্দীপকের আফজাল সাহেবের বিশেষ গুরুত্ব দেয়া কার্যক্রমসমূহ ব্যাখ্যা করো।",
          "explanation": "উদ্দীপকের আফজাল সাহেব বীজ উৎপাদনের জন্য জমি নির্বাচন, পৃথকীকরণ দূরত্নসহ রোগিং-এর প্রতি বিশেষ গুরুত্ব দেন। পেঁয়াজের বীজ উৎপাদনের জন্য জমি নির্বাচনের ক্ষেত্রে মাটি সুনিষ্কাশিত বেলে দোআঁশ ও দোআঁশ বুনটের হতে হবে। মাটির অম্লমান ৫.৮-৬.৮ হলে পেঁয়াজের কন্দ ও বীজের ফলন ভালো হয়। মাটিতে জৈব পদার্থ থাকলে পেঁয়াজ আকারে বড় হয় এবং সংরক্ষণ ভালোভাবে করা যায়। আবার, বীজ বপনের সময় যতই বিশুদ্ধ বীজ ব্যবহার করা হোক না কেন জমিতে কিছু অন্য জাতের উদ্ভিদ ও আগাছা দেখা যায়। এ অনাকাঙ্ক্ষিত উদ্ভিদ তুলে ফেলাই হলো রোগিং। পেঁয়াজের বিশুদ্ধ বীজ উৎপাদনের ক্ষেত্রে স্বাভাবিক সময়ের চেয়ে আগে ফুল আসা গাছ, পেঁয়াজ বা অন্য জাতের গাছ এবং স্বাভাবিকের চেয়ে লম্বা গাছ তুলে ফেলতে হবে। রোগিং এর ক্ষেত্রে তিন পর্যায়ে রোগিং করতে হয়। যেমন- i. ফুল অসার আগে; ii. ফুল আসার সময় ও iii. পরিপক্ক পর্যায়ে। বীজ ফসল চাষাবাদের সময় একই প্রজাতির বিভিন্ন জাতের মধ্যে পরাগায়ন যাতে না ঘটতে পারে সেজন্য নিরাপদ দূরত্ব বজায় রাখাকে পৃথকীকরণ দূরত্ব বলে। যেমন- পেঁয়াজের বীজ উৎপাদনের জমি এবং অন্য জমি থেকে ভিত্তি বীজের ক্ষেত্রে ১০০০ মিটার এবং প্রত্যায়িত বীজের ক্ষেত্রে ৪০০ মিটার দূরে রাখতে হবে। পেঁয়াজ বীজ উপাদানে পৃথকীকরণ দূরত্ব খুব গুরুত্বপূর্ণ কারণ বর্ডার ফসল জাতের গুণাগুণ নষ্ট করে। বীজ ফসলের দূরত্ব দুইভাবে সম্পাদন করা যায়। যথা- i. প্লটগত দূরত্ব ও ii. সময়গত দূরত্ব। উপরিউক্ত কার্যক্রমগুলো আফজাল সাহেব বিশেষ গুরুত্ব দিয়ে সম্পাদন করেন।"
        },
        {
          "label": "ঘ",
          "question": "আফজাল সাহেবের গৃহীত সিদ্ধান্ত উদ্দীপকের আলোকে মূল্যায়ন করো।",
          "explanation": "উদ্দীপকে আফজাল সাহেবের গৃহীত উদ্যোগটি হলো বিশুদ্ধ বীজ উৎপাদন। উদ্ভিদের যে অংশ তার বংশধারা রক্ষা করে সেটাই বীজ। যেকোনো শস্যের অধিক ও লাভজনক ফলন পাওয়ার জন্য বিশুদ্ধ বীজের বিকল্প নেই। বীজ ফসলের অনেক রোগ ও পোকার বাহক। তাই বিশুদ্ধ বীজ ব্যবহার করলে রোগবালাইয়ের আক্রমণ কম হয় বলে উৎপাদন বৃদ্ধি পায়। বিশুদ্ধ বীজে অন্য ফসলের বীজ মিশ্রিত না থাকায় জাতের বিশুদ্ধতা রক্ষা পায় ও বীজ পণ্যের গুণগতমান বাড়ে। বিশুদ্ধ বীজ থেকে ফসল উৎপাদনের খরচ তুলনামূলকভাবে কম। বিশুদ্ধ বীজে আগাছা,আবর্জনা, ময়লা ইত্যাদি না থাকার দরুন এ থেকে উৎপাদিত ফসল পরিপুষ্ট ও গুণগতমানসম্পন্ন হয়। বীজ রোগমুক্ত হওয়ায় উৎপাদন খরচ কমে যায় এবং মুনাফা বৃদ্ধি পায়। অতএব বিশুদ্ধ বীজ উৎপাদনের মাধ্যমে ফসলের ফলন বৃদ্ধি ও অর্থনৈতিকভাবে লাভবান হওয়া যায় বলে আফজাল সাহেবের গৃহীত সিদ্ধান্তটি যথার্থ ছিল।"
        }
      ]
    },
    {
      "number": "5",
      "uddipok": "বাংলাদেশে বর্তমানে ঔষধি গুণসম্পন্ন একটি ছত্রাকের চাষ শুরু হয়েছে। এটি সবজি হিসেবে ভক্ষণযোগ্য যা দেখতে অনেকটা ব্যাঙের ছাতার ন্যায়। কিছু অনুকূল পরিবেশ বজায় রেখে এটি ঘরের মধ্যে সহজেই চাষ করা যায়। ছত্রাকটি ব্যাপক পরিসরে চাষ করলে বাংলাদেশের অর্থনীতিতে গুরুত্বপূর্ণ ভূমিকা রাখতে সক্ষম হবে।",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "এ্যাজোলা কী?",
          "explanation": "এ্যাজোলা হলো একটি মুক্ত ভাসমান ফার্ন যা নীলাভ-সবুজ শ্যাওলা Anabaena এর সাথে মিথোজীবিতা করে বায়ুমণ্ডলে নাইট্রোজেন সঞ্চয় করতে পারে।"
        },
        {
          "label": "খ",
          "question": "কৃত্রিম প্রজননের সুবিধা ব্যাখ্যা করো।",
          "explanation": "জাত উন্নয়নের জন্যে ষাঁড়ের বীর্য (semen) কৃত্রিম উপায়ে যন্ত্রপাতির সাহায্যে গরমে আসা একটি গাভির জরায়ুতে প্রবেশ করিয়ে গর্ভবতী করার পদ্ধতিকে কৃত্রিম প্রজনন বলে। কৃত্রিম প্রজননে গাভির গর্ভধারণের হার বৃদ্ধি পায়। একটি ষাঁড় থেকে প্রতিবারের বীর্য প্রক্রিয়াজাত করে ৩০০-৪০০টি গাভিকে প্রজনন করা যায়। উন্নত জাত ও মানের ষাঁড়ের বীর্য ব্যবহার করে ভালো জাতের গরু পাওয়া যায়। অনেক সংক্রামক ব্যাধি বিশেষ করে যৌনব্যাধির প্রসার রোধ করা যায়। উন্নত জাতের ষাঁড় দ্বারা দেশি গবাদিপশুর উন্নয়ন করা যায়। এ পদ্ধতিতে সবসময় শুক্রাণুর গুণাগুণ পরীক্ষা করা সম্ভব হয় এবং কম খরচে প্রজনন করানো যায়।"
        },
        {
          "label": "গ",
          "question": "উদ্দীপকের ছত্রাকটি চাষের অনুকূল পরিবেশ ব্যাখ্যা করো।",
          "explanation": "উদ্দীপকের উল্লিখিত ছত্রাকটি হলো মাশরুম। মাশরুমের জন্য প্রয়োজন পরিষ্কার-পরিচ্ছন্ন, পাকা বা সেমিপাকা মেঝেবিশিষ্ট ঘর যাতে পর্যাপ্ত বাতাস চলাচল করতে পারে। চাষঘরে অক্সিজেনের উপস্থিতি নিশ্চিত করতে হবে। ছত্রাক মূলত কাঠের গুঁড়া থেকে খাদ্য খায়। কাঠের গুঁড়া অক্সিজেনের উপস্থিতিতে জারণ-বিজারণ প্রক্রিয়ায় খাদ্য সহজলভ্য করে। চাষঘরটি হালকা আলোযুক্ত হতে হবে। মাশরুমের স্পন গজানোর আগ পর্যন্ত ঘরের তাপমাত্রা ৩৫-৪০° সে. ও গজানোর পরে ৩০-৩৫° সে. রাখতে হবে। তাপমাত্রা কোনো কারণে অতিরিক্ত হয়ে গেলে ঘরের দেয়াল, মেঝে কয়েকবার পানি দিয়ে স্প্রে করে ভিজিয়ে দিতে হবে। মাশরুম চাষঘরের আর্দ্রতা ৮০-৯০% এর মধ্যে রাখতে হবে। অক্সিজেন কাঠের গুঁড়াকে জারিত করে খাদ্য উৎপাদনের সময় প্রচুর পরিমাণে কার্বন ডাইঅক্সাইড তৈরি করে যা ফুল উৎপাদনে বাধা দেয়। তাই ঘরের নিচের অংশে বায়ুপ্রবাহের মাধ্যমে কার্বন ডাইঅক্সাইড বের করে দিতে হবে।"
        },
        {
          "label": "ঘ",
          "question": "উদ্দীপকের ছত্রাকটি চাষের অর্থনৈতিক গুরুত্ব বিশ্লেষণ করো।",
          "explanation": "উদ্দীপকের উল্লিখিত ছত্রাকটি হলো মাশরুম। মাশরুম অত্যন্ত সুস্বাদু, পুষ্টিকর এবং ঔষধি গুণসম্পন্ন একটি সবজি যা বর্তমানে অনেকের বাসা-বাড়িতে নিয়মিত খাদ্য তালিকায় স্থান করে নিয়েছে। মাশরুম চাষে পুঁজি কম লাগে। অল্প শ্রমে কম দিনের মধ্যে বিনিয়োগকৃত অর্থ তুলে আনা যায়। ১০-১৫ হাজার টাকা একসাথে বিনিয়োগ করে প্রতিমাসে ৩-৪ হাজার টাকা আয় করা যায়। এক কেজি মাশরুম চাষ করতে খরচ হয় ৪০ টাকা যা ২০০ টাকায় বিক্রি হয়। অন্যান্য উদ্যান ও মাঠ ফসলের তুলনায় মাশরুম চাষে লাভ বেশি হয়। মাশরুম চাষে বাড়তি আবাদি জমির প্রয়োজন হয় না, ভূমিহীন কৃষকেরাও চাষ করতে পারেন। এটি কুটির শিল্পের মতো ঘরে বসেই করা যায় বলে মহিলারা সহজেই এর থেকে অর্থ উপার্জন করতে পারেন। মাশরুম চাষে কর্মহীন লোকদের নিয়োজিত করে দেশে অধিক কর্মসংস্থানের সুযোগ সৃষ্টি করা যায়। আবার মাশরুম চাষ শেষে স্পন প্যাকেট জৈবসার হিসেবে জমিতে ব্যবহার এবং বিক্রি করা যায়। তাছাড়া মাশরুমে শর্করা কম, আঁশ ও আমিষের পরিমাণ মাছ বা মাংসের তুলনায় বেশি হওয়ায় চাহিদা বেশি। বিভিন্ন রোগের উপশমে এবং রোগ প্রতিরোধ ক্ষমতা বৃদ্ধিতে মাশরুমের বহুমুখী ব্যবহার থাকায় চিকিৎসা শাস্ত্রেও- মাশরুম লাভজনক ভূমিকা রাখে। উপরিউক্ত আলোচনা থেকে বলা যায়, মাশরুম চাষের অর্থনৈতিক গুরুত্ব রয়েছে।"
        }
      ]
    },
    {
      "number": "6",
      "uddipok": "",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "কমলার একটি জাতের নাম লেখো।",
          "explanation": "কমলার একটি জাতের নাম নাগপুরী।"
        },
        {
          "label": "খ",
          "question": "'ফল চাষ লাভজনক'- ব্যাখ্যা করো।",
          "explanation": "বাংলাদেশের মাটি ও আবহাওয়া ফল চাষের জন্য উপযোগী। মাঠ ফসলের তুলনায় ফল চাষের উৎপাদন খরচ কম কিন্তু দাম বেশি। ফলে লাভ বেশি হয়। সাধারণত ১ হেক্টর জমিতে দানা জাতীয় ফসল চাষ করে বছরে লাভ ৩০-৩৫ হাজার টাকা, সেখানে ফল চাষ করে একই সময়ে ১.৫-২ লাখ টাকা লাভ করা সম্ভব। অন্যান্য ফসল রোগবালাই ও প্রাকৃতিক দুর্যোগে ক্ষতিগ্রস্ত হওয়ার সম্ভাবনা বেশি থাকে, কিন্তু ফল গাছে এসব ঝুঁকি নেই। প্রজাতিভেদে বিভিন্ন প্রকার ফল গাছ ৫ থেকে ৫০ বছর বয়স পর্যন্ত ফলন দেয়। ফলে একবার গাছ লাগিয়ে দীর্ঘমেয়াদী ফলন পাওয়া যায়। এছাড়া ফল দিয়ে তৈরি প্রক্রিয়াজাত খাদ্যের বাজার চাহিদা বেশি। তাই বলা যায়, ফল চাষ লাভজনক।"
        },
        {
          "label": "গ",
          "question": "চিত্র-১ এ প্রদর্শিত পাট ফসলের পোকাটির ক্ষতির প্রকৃতি ব্যাখ্যা করো।",
          "explanation": "চিত্র-১ এ প্রদর্শিত পাট ফসলের পোকাটি হলো বিছা পোকা বা শুয়ো পোকা। নিচে বিছা পোকার ক্ষতির প্রকৃতি ব্যাখ্যা করা হলো- বিছা পোকা কচি ও বয়স্ক সব পাতাই খেয়ে খেয়ে ফেলে। স্ত্রী মথ পাটের পাতার উল্টা পিঠে গাদা করে ডিম পাড়ে। ডিম থেকে বাচ্চা বের হওয়ার পর প্রায় ৬-৭ দিন পর্যন্ত বাচ্চাগুলো পাতার উল্টা দিকে দলবদ্ধভাবে থাকে। পরে এরা সব গাছে ছড়িয়ে পড়ে। দলবদ্ধভাবে থাকা অবস্থায় কীড়াগুলো পাতার সবুজ অংশ খেয়ে পাতাকে সাদা পাতলা পর্দার মতো করে ফেলে এবং আক্রান্ত পাতাগুলো দূর থেকেই সহজে দৃশ্যমান হয়। আক্রমণ ব্যাপক হলে এরা কচি ডগাও খেয়ে ফেলে।"
        },
        {
          "label": "ঘ",
          "question": "চিত্র-২ এ প্রদর্শিত রোগাক্রান্ত ধান ফসলের রোগের দমন ব্যবস্থা বিশ্লেষণ করো",
          "explanation": "চিত্র-২ এ প্রদর্শিত ধান ফসলের রোগটি হলো ব্লাস্ট রোগ। নিচে এ রোগের দমন ব্যবস্থা বিশ্লেষণ করা হলো- ধানের ব্লাস্ট রোগ ছত্রাক সংক্রমণের কারণে ঘটে। কতিপয় কিছু পদক্ষেপ গ্রহণ করে এ রোগ থেকে ফসলকে রক্ষা করা যায়। যেমনরোগমুক্ত সুস্থ বীজ ব্যবহার করা, ক্ষেতে সুষম সার প্রয়োগ করা, রোপণের পূর্বে ব্যাভিস্টিন ৩ গ্রাম/কেজি হিসাবে ব্যবহার করে বীজ শোধন করে নেওয়া, জমিতে সবসময় পানি রাখা, এই রোগ প্রতিরোধী জাত যেমন– বিআর ৩; বিআর ১৪; ব্রি ধান ৪৫ ইত্যাদি চাষ করা এছাড়া ফসলে ব্লাস্ট রোগ দেখা দিলে হিনোসান ৫০ ইসি ৮০০ মিলি/ হেক্টর বা বেনলেট ২.৫ কেজি/ হেক্টর প্রতি লিটার পানিতে মিশিয়ে স্প্রে করতে হবে। উপরিউক্ত পদক্ষেপগুলো যথাযথভাবে পালন করলে উদ্দীপকে প্রদর্শিত রোগটি অর্থাৎ ব্লাস্ট রোগ সহজে দমন করা সম্ভব।"
        }
      ]
    },
    {
      "number": "7",
      "uddipok": "বাংলাদেশে কম-বেশি কুলের চাষ হয়। দেশি জাতের গাছে উন্নত জাত জোড়া দিয়ে অতি সহজে ভালো জাতের কুল পাওয়া যায়। বর্তমানে অনেকেই বাণিজ্যিকভাবে কুল চাষ করে লাভবান হচ্ছেন।",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "স্বরূপকাঠি কীসের জাত?",
          "explanation": "পেয়ারার স্থানীয় একটি জাতের নাম হলো স্বরূপকাঠি।"
        },
        {
          "label": "খ",
          "question": "আখের পরিপক্কতার লক্ষণ ব্যাখ্যা করো।",
          "explanation": "উপযুক্ত বয়সে আখ কাটার ওপর এর ফলন ও চিনির পরিমাণ নির্ভর করে। মাঠে রিফ্রাক্টোমিটার যন্ত্রের সাহায্যে আখের পরিপক্কতা নির্ণয় করা যায়। তাছাড়া যে ক্ষেতে আখ কাটা হবে সে ক্ষেতে একটি আখকে সমান তিন খণ্ডে কেটে চিবিয়ে যদি মনে হয় সব অংশ সমান মিষ্টি লাগছে তাহলে বুঝতে হবে আখ পরিপক্ক হয়েছে এবং কাটার উপযুক্ত হয়েছে। এছাড়াও পরিপক্কতার অন্যান্য লক্ষণগুলো হচ্ছে- আখের বয়স ১২ মাস বা তার ঊর্ধ্বে হতে হবে, পাতার আকার ছোট হবে, কাণ্ডের বৃদ্ধি থেমে যাবে, ওপরের দিকের পর্বমধ্যের দৈর্ঘ্য কমে যাবে, পাতায় হলদে ভাব দেখা দিবে, কাণ্ডে ছুরি দ্বারা আঘাত করলে ধাতব পদার্থের ন্যায় শব্দ হবে।"
        },
        {
          "label": "গ",
          "question": "উদ্দীপকের ফলটির দেশি জাতকে কীভাবে উন্নত জাতে পরিণত করা যায়? ব্যাখ্যা করো।",
          "explanation": "উদ্দীপকের ফলটি হল কুল। কুলের দেশি জাতকে উন্নত জাতে পরিণত করতে উন্নত জাতের গাছের ডালের প্রত্যেক পাতার গোড়ায় অবস্থিত যেসব কুঁড়ি ৪-৫ দিনের মধ্যে ফোটার সম্ভাবনা থাকে সেসব কুঁড়ি সমৃদ্ধ ডাল সংগ্রহ করতে হয় এবং বোঁটার কিছু অংশ রেখে সমস্ত পাতা কেটে ফেলতে হয়। এরপর নির্ধারিত স্থানে বীজ ও চারা তৈরি করে তার উপর বাডিং এর মাধ্যমে কলম করতে হয়। এ কলমের ক্ষেত্রে প্রথমে দেশি জাতের কুল গাছের শাখা থেকে আয়তাকারে বাকল তুলে ফেলতে হয়। শূন্যস্থানে বাকলসহ কাঙ্ক্ষিত অর্থাৎ উন্নত জাতের কুঁড়িটি হালকা চাপ দিয়ে কাঠের সাথে সুন্দরভাবে বসিয়ে দিতে হয়। বাডিং ফিতা বা পলিথিনের ফিতা দিয়ে বাকলসহ কুঁড়িটিকে দেশি জাতের ডালের সহিত এমনভাবে পেঁচিয়ে বেঁধে দিতে হয় যেন শুধুমাত্র কুঁড়িটি উন্মুক্ত থাকে এবং বাকলটি আলগা হয়ে না যায়। এরপর কুঁড়ি বসানোর স্থান থেকে ৫.০-৭.৫ সেমি উপরে দেশি জাতের ডালের মাথাটি কেটে ফেলতে হয়। উপরিউক্ত উপায়ে দেশি জাতের কুলকে উন্নত জাতে পরিণত করা যায়।"
        },
        {
          "label": "ঘ",
          "question": "উদ্দীপকের ফলটি বাংলাদেশের অর্থনীতিতে কী ধরনের ভূমিকা রাখে? বিশ্লেষণ করো।",
          "explanation": "উদ্দীপকে উল্লিখিত ফলটি হলো কুল। কুল বাংলাদেশের একটি জনপ্রিয় ফল। অম্লমধুর ও মিষ্টি স্বাদের জন্য প্রায় সব বয়সের মানুষ কুল পছন্দ করে। স্বাদ ও পুষ্টিমানের বিচারে কুল একটি উৎকৃষ্ট ফল। কুলে প্রচুর পরিমাণে ভিটামিন 'সি' ও 'এ' আছে। এই ফল রক্ত শোধক, রক্ত পরিষ্কারক ও খাদ্য হজমে সহায়ক। পাশাপাশি পেটে বায়ু ও খাদ্যে অরুচি, কোষ্ঠকাঠিন্য, বাত রোগে ও রক্ত শোধনে কুল থেকে তৈরি ওষুধ ব্যবহার করা হয়। এ কারণে কুলের বাজার চাহিদা ব্যাপক। তাই অর্থনৈতিক দিক দিয়ে কুল অত্যন্ত গুরুত্বপূর্ণ একটি ফল। মাঠ ফসলের চেয়ে কুল চাষ করা লাভজনক। কারণ হিসেবে দেখা গেছে, বারিকুল বা বাউকুল এক বিঘা জমিতে চাষ করলে ৩০-৩৫ হাজার টাকা আয় করা যায়। জ্বালানির কাজে ফল গাছের ডালপালা, পাতা ব্যবহৃত হয়। মাঠ ফসলে প্রাকৃতিক দুর্যোগ, রোগবালাই, কম বাজারমূল্য, উৎপাদন খরচ বেশি হওয়ায় আর্থিক ক্ষতির সম্ভাবনা বেশি যা ফল চাষের ক্ষেত্রে 'কম। এছাড়া কুল থেকে তৈরি আচার, চাটনি, ক্যান্ডি ইত্যাদি খাবারের প্রচুর বাজার চাহিদা রয়েছে। বর্তমানে কুলের শরবত ও অন্যান্য ফলের সাথে এটি মিশিয়ে জেলিও তৈরি করা হচ্ছে। কুলগাছে Tachardia lacca নামক এক প্রকার অতি ক্ষুদ্র পোকা লালন করে লাক্ষা গালা তৈরি করা যায়। সুতরাং উপরিউক্ত আলোচনার প্রেক্ষিতে বলা যায়, দেশের অর্থনীতিতে কুল চাষ কার্যক্রম গুরুত্বপূর্ণ ভূমিকা রাখে।"
        }
      ]
    },
    {
      "number": "8",
      "uddipok": "একাদশ শ্রেণির কৃষিশিক্ষা ক্লাসের সংশ্লিষ্ট বিষয়ের শিক্ষক বিভিন্ন ধরনের প্রক্রিয়াজাত খাদ্য তৈরির কৌশল নিয়ে আলোচনা করছিলেন। আলোচনার এক পর্যায়ে তিনি বলেন, “এটি প্রক্রিয়াজাত খাদ্য তৈরির, এমন একটি বিশেষ কৌশল যেখানে ফলের রস ও চিনি একত্রে সিদ্ধ করলে তা জমে স্বচ্ছ এবং কঠিন ও তরলের মাঝামাঝি পর্যায়ের বস্তুতে পরিণত হয়।” তিনি আরও বলেন, \"ব্যাপকভাবে এ ধরনের প্রক্রিয়াজাত খাদ্য তৈরি করলে একদিকে যেমন লোকের কর্মসংস্থানের সুযোগ সৃষ্টি হবে, অন্যদিকে ফল চাষিরাও আর্থিকভাবে লাভবান হবেন।\"",
      "tag": "DB, RB, Din.B, CB, JB, BB 25",
      "sub_questions": [
        {
          "label": "ক",
          "question": "ফ্রেঞ ফ্রাই কী?",
          "explanation": "ফ্রেঞ্জ ফ্রাই হলো আলুর ২.৫ থেকে ৩ ইঞ্চি লম্বা টুকরোর চিপস।"
        },
        {
          "label": "খ",
          "question": "শাকসবজি গ্রেডিং করা জরুরি কেন? ব্যাখ্যা করো।",
          "explanation": "প্রাথমিকভাবে বাছাই করার পর শাকসবজির আকার, আকৃতি, রং, পরিপক্কতা, আঘাতজনিত ক্ষত ইত্যাদি বিষয়ের ওপর ভিত্তি করে ভাগ করাকে গ্রেডিং বলে। শাকসবজি সংরক্ষণে গ্রেডিং করা জরুরি। কারণ শাকসবজি বাজারজাতকরণে এবং রপ্তানির জন্য গ্রেডিং গুরুত্বপূর্ণ। গ্রেডিং করার পর শাকসবজি সংরক্ষণ করলে তার সংরক্ষণকাল বেড়ে যায়। গ্রেডিং-এর মাধ্যমে শাকসবজি সংরক্ষণ না করলে খারাপ সবজি থেকে জীবাণু ভালো মানের সবজিতে সংক্রমিত হয়ে সবজির সংরক্ষণকাল মারাত্মকভাবে কমিয়ে দেয়। এসব কারণেই শাকসবজি সংরক্ষণে গ্রেডিং করা জরুরি।"
        },
        {
          "label": "গ",
          "question": "উদ্দীপকে উল্লিখিত প্রক্রিয়াজাত খাদ্য তৈরির বিশেষ কৌশলটি ব্যাখ্যা করো।",
          "explanation": "উদ্দীপকে উল্লিখিত প্রক্রিয়াজাত খাদ্যটি হলো জেলি। জেলি তৈরির মাধ্যমে ফল প্রক্রিয়াজাত করে সংরক্ষণ করা যায়। এর জন্য প্রয়োজন ফল, চিনি, পানি, সাইট্রিক অ্যাসিড ও পটাশিয়াম মেটাবাইসালফাইট। পরিপুষ্ট কাঁচা ফল পরিষ্কার পানিতে ধুয়ে টুকরো করে কেটে সমপরিমাণ পানিতে সিদ্ধ করে নিতে হয়। ফল সঠিক সময় পর্যন্ত সিদ্ধ করলেই নিঃসৃত রস জেলি তৈরির উপযোগী হয়। ফল সিদ্ধ নরম হলে পাতলা কাপড় দিয়ে ছেঁকে রস আলাদা করতে হয়। ফলের রস চিনি দিয়ে ভালোভাবে জ্বাল দিতে হয়। মিশ্রণ ফেনায় ভরে গেলে উপকরণের পরিমাণ অনুযায়ী পটাশিয়াম মেটাবাইসালফাইট, সাইট্রিক অ্যাসিড আলাদা করে মেশাতে হয়। জ্বাল দেওয়ার মাঝে রিফ্রাক্টোমিটার দিয়ে সলিডসের পরিমাণ মাপতে হয়। যদি ৬৫% ব্রিক্স দেখা যায় তবে মিশ্রণ চামচ দিয়ে পরীক্ষা করে দেখতে হবে সিরার মতো গড়িয়ে পড়ছে কিনা। এরপর জ্বাল দেওয়া বন্ধ করতে হবে। তারপর জেলি পরিষ্কার বোতলে ভরে ঠান্ডা করে মুখ বন্ধ করতে হবে। জেলি বেশি ঘন করে নামালে ঠান্ডা হওয়ার পর শক্ত হয়ে যাবে। বোতলের মুখ মোম দিয়ে বন্ধ করে দিতে হবে। জেলি না জমা পর্যন্ত কোনোরূপ নাড়াচাড়া করা যাবে না। বন্ধ অবস্থায় জেলি ৫-৬ মাস সংরক্ষণ করা যায়। অতএব, উপরিউক্ত পদ্ধতি অবলম্বন করে জেলি তৈরি করা যায়।"
        },
        {
          "label": "ঘ",
          "question": "উদ্দীপকের শিক্ষকের শেষোক্ত উক্তিটির যথার্থতা বিশ্লেষণ করো।",
          "explanation": "উদ্দীপকের শিক্ষকের শেষোক্ত উক্তিটি হলো- 'ব্যাপকভাবে জেলি জাতীয় প্রক্রিয়াজাত খাদ্য তৈরি করলে একদিকে যেমন- লোকের কর্মসংস্থানের সুযোগ সৃষ্টি হবে, অন্যদিকে ফল চাষিরও আর্থিকভাবে লাভবান হবেন। সারাবছর খাদ্যের চাহিদা পূরণে বিভিন্ন ফলের গুণগতমানের পরিবর্তন না ঘটিয়ে আকৃতি ও প্রকৃতিতে পরিবর্তন ঘটিয়ে ভৌত ও রাসায়নিক পদ্ধতি প্রয়োগের মাধ্যমে ফল সংরক্ষণ করাই হলো ফল প্রক্রিয়াজাতকরণ। প্রতিটি ফলই পুষ্টিতে ভরপুর। ফল এ আমিষ ও শর্করা ছাড়া প্রচুর পরিমাণে খনিজ পদার্থ রয়েছে। শরীর ভালো রাখার জন্য একজন লোকের প্রতিদিন ৫৬ গ্রাম ফল খাওয়া উচিত। কিন্তু আমরা মাত্র ২০-২৫ গ্রাম ফল খেয়ে থাকি। এক সমীক্ষায় দেখা গেছে, আমাদের দেশের ফলের মোট উৎপাদনের শতকরা ২৫-৩০ ভাগ অপচয় কিংবা বিনষ্ট হয়। কিন্তু এসব ফল দিয়ে জেলি তৈরি করতে পারি। জেলি তৈরি করতে যেমন কারিগরি জ্ঞান বা ব্যয়বহুল যন্ত্রের প্রয়োজন হয় না, অন্যদিকে পুঁজিও কম লাগে। কৃষকরা গ্রামীণ পরিবেশে বা উৎপাদন এলাকায় ঘরে বসে এসব তৈরি করতে পারেন। ফলে একদিকে বেকার সমস্যা দূর হবে। অন্যদিকে খাদ্যাভ্যাস পরিবর্তনের মাধ্যমে ভাতের ওপর চাপ কমিয়ে খাদ্যাভাব ও পুষ্টির চাহিদার এক বিরাট অংশ মেটানো সম্ভব হবে। এতে করে অমৌসুমে বা বছরব্যাপী সংশ্লিষ্ট ফলের স্বাদ গ্রহণ করা যায়। তাছাড়া জেলির মতো প্রক্রিয়াজাতকৃত দ্রব্যাদি বিদেশে রপ্তানির মাধ্যমে প্রচুর বৈদেশিক মুদ্রা অর্জন করা সম্ভব। খাদ্য প্রক্রিয়াজাতকরণ শিল্পের সাথে বহুলোক জড়িত থাকায় এদের কর্মসংস্থানেরও সুযোগ সৃষ্টি হচ্ছে। উপরিউক্ত আলোচনা থেকে বলা যায়, শিক্ষকের শেষোক্ত উক্তিটি যথার্থ ছিল।"
        }
      ]
    }
  ]
}