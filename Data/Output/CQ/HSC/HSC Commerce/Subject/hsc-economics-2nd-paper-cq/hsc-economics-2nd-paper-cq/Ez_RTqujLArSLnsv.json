{
  "title": "ঢাকা, দিনাজপুর, যশোর, সিলেট ২০১৮",
  "subtitle": "অর্থনীতি (11)",
  "questions": [
    {
      "number": "1",
      "uddipok": "একটি দেশ দীর্ঘদিন যাবত বিদেশিদের দ্বারা শাসিত ও শোষিত হয়েছে। দেশটি যুদ্ধ করে স্বাধীন হয়েছে। কিন্তু অর্থনৈতিক মুক্তির জন্য তার লড়াই অব্যাহত রয়েছে। দেশটি কৃষিপ্রধান হলেও তা অনুন্নত, শিল্পে অনগ্রসর, বিপুল জনসংখ্যা কিন্তু শিক্ষার হার কম, খাদ্য ঘাটতি, অনুন্নত আর্থ-সামাজিক অবকাঠামো, প্রাকৃতিক সম্পদের স্বল্পতা ইত্যাদি কারণে তার কাঙ্ক্ষিত অগ্রগতি হয়নি। কিন্তু সরকার আর্থ- সামাজিক অবকাঠামো উন্নয়নের পাশাপাশি শিক্ষার ব্যাপক প্রসারের উদ্যোগ গ্রহণ করেছে। আশা করা যায় দেশটি দ্রুতই কাঙ্ক্ষিত উন্নয়ন অর্জন করতে সক্ষম হবে।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "গ্রামীণ জনগণের অর্থনৈতিক কার্যাবলির সমষ্টি হলো গ্রামীণ খাত।"
        },
        {
          "label": "খ",
          "question": "",
          "explanation": "বিশ্বের যেকোনো দেশের অর্থনৈতিক উন্নয়ন লক্ষ্যমাত্রা অর্জনের ক্ষেত্রে বিশ্বায়নের ফলে সৃষ্ট সুবিধাসমূহ বিশেষ ভূমিকা পালন করে থাকে। বিশ্বায়নের ফলে স্বল্প ব্যয়ে কাঁচামাল আমদানির দরুন সামগ্রিক উৎপাদন বহুগুণ বৃদ্ধি পেয়েছে। তাছাড়া, বিশ্বায়নের ফলে বিশ্বে পুঁজি ও তথ্যপ্রযুক্তির অবাধ প্রবাহ থাকায় দেশীয় শিল্প ও সেবা খাতে উন্নত প্রযুক্তির ব্যবহার ঘটছে। ফলে স্বল্প উন্নত অনেক দেশেই বিশ্বায়নের ইতিবাচক প্রভাব পরিলক্ষিত হচ্ছে।"
        },
        {
          "label": "গ",
          "question": "",
          "explanation": "উদ্দীপকে বাংলাদেশের অর্থনীতির চিত্র তুলে ধরা হয়েছে। এ বাংলাদেশ তৃতীয় বিশ্বের একটি উন্নয়নশীল স্বাধীন দেশ। অর্থনৈতিক, সামাজিক ও রাজনৈতিক মুক্তি এবং উন্নতির মূলমন্ত্রকে সামনে রেখে ১৯৭১ সালে এক রক্তক্ষয়ী যুদ্ধে জয়লাভের মাধ্যমে বিশ্বের বুকে একটি স্বাধীন দেশ হিসেবে আবির্ভূত হলেও অদ্যাবধি বাংলাদেশ তার কাঙ্ক্ষিত উন্নয়ন ঘটাতে সক্ষম হয়নি। নানামুখী সমস্যা বাংলাদেশের আর্থ- সামাজিক উন্নয়নের গতিটাকে আজও শ্লথ করে রেখেছে। বাংলাদেশের অর্থনীতি কৃষিনির্ভর হলেও এ খাতে উল্লেখযোগ্য উন্নয়ন ঘটেনি। সনাতন কৃষিব্যবস্থার কারণে খাদ্য উৎপাদন বৃদ্ধি না পাওয়ায় দেশে খাদ্য ঘাটতি পরিলক্ষিত হয়। আধুনিক প্রযুক্তির যথাযথ প্রয়োগ এবং বিভিন্ন শিল্পনীতির যথাযথ বাস্তবায়নের অভাবে বাংলাদেশে এখনও শিল্পের যথেষ্ট প্রসার ঘটেনি। আবার, বাংলাদেশে জনসংখ্যা বৃদ্ধির তুলনায় কর্মসংস্থান বৃদ্ধির হার কম বলে দেশে বেকারের সংখ্যা ধীরে ধীরে বাড়ছে; যা অর্থনৈতিক পশ্চাৎপদতার অন্যতম একটি কারণ। এছাড়া অনুন্নত পরিবহণ ও যোগাযোগ ব্যবস্থা, স্বাস্থ্য ও শিক্ষার অপ্রতুল সুযোগ-সুবিধার কারণে এদেশের অর্থনৈতিক উন্নয়ন বাধাগ্রস্ত হচ্ছে। তবে সরকার বর্তমানে কিছু বাস্তবমুখী কার্যক্রম ও পরিকল্পনা গ্রহণ করেছে যার ফলে বাংলাদেশের অর্থনীতি সমৃদ্ধির পথে এগিয়ে যাচ্ছে।"
        },
        {
          "label": "ঘ",
          "question": "",
          "explanation": "হ্যাঁ, 'বাংলাদেশের অর্থনীতি সম্ভাবনাময়' এই ধারণার সাথে আমি একমত। বর্তমান সরকার বাংলাদেশের অর্থনৈতিক মুক্তির লক্ষ্যে কাজ করে যাচ্ছে। দেশের অর্থনীতিকে পুনরুদ্ধার করতে সরকার বিভিন্ন বাস্তবমুখী প্রকল্প প্রণয়ন ও বাস্তবায়নে মনোনিবেশ করেছে। ১৯৭৩ সাল থেকে আজ পর্যন্ত বাংলাদেশে ৭টি পঞ্চবার্ষিক পরিকল্পনা, ১টি দ্বি-বার্ষিক পরিকল্পনা ও একটি দারিদ্র্যবিমোচন কৌশলপত্র গৃহীত ও সম্পন্ন হয়েছে। ১৯৯৩ সালে দেশের বেশ কিছু শিল্প প্রতিষ্ঠান ও কোম্পানি বেসরকারিকরণ করা হয়। এতে শিল্পক্ষেত্রে অগ্রগতি পরিলক্ষিত হয়, যা সামগ্রিক উৎপাদনশীলতা বৃদ্ধিতে সহায়তা করে। খাদ্য উৎপাদন বৃদ্ধি ও জনসংখ্যা বৃদ্ধির হার হ্রাস পাওয়ায় দেশে অর্থনৈতিক প্রবৃদ্ধি ঘটে। ২০২১ সালে মাথাপিছু আয় বেড়ে ২২২৭ মার্কিন ডলারে পৌঁছেছে। তাছাড়া বর্তমান সরকার দেশকে 'ডিজিটাল বাংলাদেশ' হিসেবে গড়ে তোলার লক্ষ্যে 'ভিশন ২০২১' ঘোষণা করেছে। এ ঘোষণা অনুসারে সরকার ২০২১ সালের মধ্যে বাংলাদেশকে মধ্যম আয়ের দেশে ও ২০৪১ সালের মধ্যে উন্নত দেশে পরিণত করার চ্যালেঞ্জ গ্রহণ করেছে। উদ্দীপকের আলোকে বলা যায়, কাঙ্ক্ষিত উন্নয়নের লক্ষ্য বাস্তবায়নে সরকার নানা ধরনের বাস্তবমুখী পরিকল্পনা (ICT শিক্ষা বাধ্যতামূলক, সকল প্রক্রিয়া ডিজিটালাইজেশন) গ্রহণ করায় জনগণ বিশ্বায়নের সুফল পেতে শুরু করেছে। ফলে উন্নত বিশ্বের সাথে তাল মিলিয়ে বাংলাদেশ এগিয়ে যাচ্ছে। এ ধারা অব্যাহত থাকলে ২০২১ সালের মধ্যে বাংলাদেশ মধ্যম আয়ের দেশে পরিণত হবে বলে আশা করা যায়। কাজেই বলা যায়, বাংলাদেশ একটি সম্ভাবনাময় দেশ।"
        }
      ]
    },
    {
      "number": "2",
      "uddipok": "বাংলাদেশ একটি কৃষিপ্রধান দেশ। পূর্বে সনাতন পদ্ধতিতে চাষাবাদ হলেও বর্তমানে কৃষিতে আধুনিকতার ছোঁয়া লেগেছে। কৃষি উৎপাদনেও বৈচিত্র্য এসেছে। যার জন্য পূর্বের তুলনায় কৃষকদের বেশি পরিমাণে মূলধন প্রয়োজন হচ্ছে। কিন্তু নানা কারণে কৃষক প্রাতিষ্ঠানিক উৎস থেকে পর্যাপ্ত কৃষি ঋণ সংগ্রহ করতে পারেন। অতিসম্প্রতি সরকার কৃষি ঋণ ও উপকরণ বিতরণ অধিকতর সহজলভ্য করেছে। যার ইতিবাচক প্রভাব কৃষি উৎপাদনে পরিলক্ষিত হচ্ছে।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "কৃষক যে আয়তনের জমির উপর কৃষিকাজ পরিচালনা করে, তাকে কৃষিজোত বলে।"
        },
        {
          "label": "খ",
          "question": "",
          "explanation": "কৃষিপণ্য বাজারজাতকরণ প্রক্রিয়ায় দালাল, ফড়িয়া, বেপারি, মজুতদার, আড়তদার ইত্যাদি মধ্যবর্তী ব্যবসায়ী শ্রেণিকে মধ্যস্বত্বভোগী বলা হয়। এ সকল ব্যবসায়ীরা তৃণমূল কৃষকদের কাছ থেকে নাম মাত্র মূল্যে কৃষিপণ্য ক্রয় করে বাজারে উচ্চ মূল্যে চূড়ান্ত ভোক্তাদের নিকট বিক্রি করে। ফলে কৃষিপণ্যের মূল্য বৃদ্ধি পেলেও কৃষক সম্প্রদায় ফসলের ন্যায্য মূল্য পায় না। এতে ভোক্তা ও উৎপাদক উভয়ই ক্ষতিগ্রস্ত হয়।"
        },
        {
          "label": "গ",
          "question": "",
          "explanation": "কৃষকগণ প্রাতিষ্ঠানিক উৎস হতে ঋণ সংগ্রহে নানাবিধ সমস্যার সম্মুখীন হন। কৃষিঋণ প্রদানের প্রাতিষ্ঠানিক উৎসগুলো সরকারি ঋণদানের বিধি ও নিয়মের অন্তর্ভুক্ত হয়ে কৃষিঋণ প্রদান করে থাকে। প্রাতিষ্ঠানিক ঋণের জন্য উপযুক্ত জামানত প্রদান করতে হয়। কিন্তু এদেশের বেশির ভাগ কৃষক ভূমিহীন ও প্রান্তিক হওয়ায় জামানত দেয়ার সামর্থ্য তাদের নেই। ফলে তারা কাঙ্ক্ষিত প্রাতিষ্ঠানিক ঋণ সুবিধা পাচ্ছে না। উদ্দীপক অনুসারে, বর্তমানে এদেশের কৃষিতে আধুনিকতার ছোঁয়া লেগেছে। এজন্য কৃষকদের পূর্বের তুলনায় অধিক মূলধনের প্রয়োজনীয়তা দেখা দিচ্ছে। তারা কৃষিতে আধুনিক যন্ত্রপাতি (ট্রাক্টর, সেচ পাম্প) ব্যবহার করে ফলন বৃদ্ধি করতে আগ্রহী। কিন্তু উল্লিখিত সমস্যাগুলোর কারণে তারা প্রাতিষ্ঠানিক ঋণ সুবিধা হতে বঞ্চিত হচ্ছে। এছাড়া আমাদের দেশে কিছু বিশেষায়িত আর্থিক প্রতিষ্ঠান (বাংলাদেশ কৃষি ব্যাংক, রাজশাহী কৃষি উন্নয়ন ব্যাংক) কর্তৃক স্বল্পসুদে কৃষি ঋণের ব্যবস্থা থাকলেও তা চাহিদার তুলনায় অপ্রতুল। এ সকল প্রতিষ্ঠানের বেশির ভাগই শহরভিত্তিক। তাছাড়া এ প্রতিষ্ঠানগুলো দরিদ্র ও ভূমিহীন কৃষকদের সাহায্যের নিমিত্তে গড়ে উঠলেও এর অধিকাংশ সুবিধা গ্রামের ধনী কৃষক ও মহাজনরাই ভোগ করে থাকে। ফলে দরিদ্র কৃষকদের অবস্থা পরিবর্তন করা প্রায় অসম্ভব হয়ে পড়ে।"
        },
        {
          "label": "ঘ",
          "question": "",
          "explanation": "বাংলাদেশে দরিদ্র কৃষকদের কৃষিঋণ ও কৃষি উপকরণ সংগ্রহে সমস্যা লাঘবের জন্য সরকার বিভিন্ন সময়ে বিভিন্ন কর্মসূচি গ্রহণ করেছে। বাংলাদেশ সরকার কৃষিতে উৎপাদন বিনিয়োগের স্বল্পতা দূর করার জন্য বাংলাদেশ কৃষি ব্যাংক ও রাজশাহী কৃষি উন্নয়ন ব্যাংক প্রতিষ্ঠা করেছে। এগুলোর মাধ্যমে মাঝারি সুদের হারে কৃষকদের স্বল্প, মধ্যম ও দীর্ঘমেয়াদি ঋণ প্রদান করা হয়। এছাড়া সরকার রাষ্ট্রীয় মালিকানাধীন বাণিজ্যিক ব্যাংক, বিআরডিবি এবং সরকারি বাণিজ্যিক ব্যাংকগুলোকে কৃষি ঋণদান কার্যক্রমের সাথে জড়িত করেছে। আবার ঋণের অপ্রাতিষ্ঠানিক উৎসগুলোর হয়রানি ও শোষণ বন্ধ করার জন্য সরকার একটি জাতীয় ঋণ সালিশ বোর্ড গঠন করেছে। প্রান্তিক পর্যায়ের কৃষকদের কথা চিন্তা করে সরকার ক্ষুদ্র কৃষক উন্নয়ন ফাউন্ডেশনের আওতায় জামানতবিহীন ক্ষুদ্র ঋণ কর্মসূচি চালু করেছে, আমদানি বিকল্প শস্য চাষে শতকরা ৪ ভাগ রেয়াতি সুদে বিকল্প ঋণ প্রদান করছে এবং ১০ টাকার বিনিময়ে কৃষকের ব্যাংক হিসাব খোলার সুবিধা প্রদান করছে। বাংলাদেশ সরকার কৃষি উপকরণে ভর্তুকি, উপকরণ সহজলভ্যকরণ ও উপকরণ সহায়ক কার্ড বিতরণের ব্যবস্থা গ্রহণ করেছে। সরকার BADC কর্তৃক ভর্তুকি দিয়ে কৃষকের কাছে স্বল্প মূল্যে বিভিন্ন কৃষি উপকরণ যেমন- রাসায়নিক সার, উচ্চ ফলনশীল বীজ, সেচযন্ত্র, কীটনাশক, উন্নতমানের সার ইত্যাদি কৃষকদের কাছে পৌঁছে দিচ্ছে। সুতরাং বলা যায়, কৃষকদের সমস্যা লাঘব ও কৃষির উন্নয়নের লক্ষ্যে সরকার কর্তৃক গৃহীত কৃষিঋণ ও কৃষি উপকরণ বিতরণ সংক্রান্ত বিভিন্ন কর্মসূচি আপাতত যথেষ্ট বলেই মনে হয়।"
        }
      ]
    },
    {
      "number": "3",
      "uddipok": "বাংলাদেশের শিল্প সম্পর্কে শ্রেণিকক্ষে পাঠদান করতে গিয়ে অর্থনীতির অধ্যাপক নাসির মামুন বলেন, পাট, চামড়া ও তৈরির পোশাক ইত্যাদি বাংলাদেশের প্রধান প্রধান শিল্প। ঔপনিবেশিক শাসন, শোষণ, মূলধনের স্বল্পতা, কারিগরি জ্ঞানের অভাব, দক্ষ শ্রমিকের অভাব, অবকাঠামোগত দুর্বলতা ইত্যাদি বাংলাদেশের শিল্পের অনগ্রসরতার প্রধান কারণ। সম্প্রতি সরকার দেশের দ্রুত শিল্পায়নের লক্ষ্যে সরকারি-বেসরকারি অংশীদারিত্ব নীতি গ্রহণ করেছে।",
      "tag": "ACC 24,DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "নিজ গৃহে পারিবারিক ভিত্তিতে স্বল্প মূলধন ও সহজলভ্য কাঁচামাল এবং ছোটখাটো সাধারণ যন্ত্রপাতির দ্বারা যে শিল্প পরিচালিত হয় তাকে কুটিরশিল্প বলে।"
        },
        {
          "label": "খ",
          "question": "",
          "explanation": "সম্প্রতি উন্নত জাতের পাট ও পাটজাত দ্রব্যের উদ্ভাবন, পাটের বিকল্প পণ্য ব্যবহারের ক্ষতিকর দিক সম্পর্কে সচেতনতা বৃদ্ধি ও বিভিন্ন সরকারি উদ্যোগের ফলে নতুন করে পাট শিল্পের সম্ভাবনার দ্বার উন্মোচিত হয়েছে। পাটের বিকল্প ব্যবহার আবিষ্কৃত হওয়ায় বিশ্বব্যাপী এর চাহিদা কমে গিয়েছিল। কিন্তু বর্তমানে আবার নতুন করে পাট ও পাটজাত দ্রব্যের চাহিদা বৃদ্ধি পেয়েছে। কারণ সাম্প্রতিক সময়ে পাট দ্বারা বিভিন্ন উন্নত ও রুচিশীল পণ্যের উৎপাদন বৃদ্ধি পেয়েছে। যেমন- পাটের তৈরি ব্যাগ, জুতা, মাদুর ইত্যাদি। তাছাড়া, এ সকল পণ্য পরিবেশের কোনো ক্ষতি করে না। তাই বলা যায়, পাট শিল্পের ভবিষ্যৎ সম্ভাবনা উজ্জ্বল।"
        },
        {
          "label": "গ",
          "question": "",
          "explanation": "উদ্দীপকে বাংলাদেশের প্রধান রপ্তানিমুখী শিল্পের মধ্যে পাট, চামড়া ও তৈরি পোশাক শিল্পের উল্লেখ রয়েছে। পাট শিল্প বাংলাদেশের বৃহদায়তন ও গুরুত্বপূর্ণ শিল্প। বিশ্বের বৃহত্তম পাট উৎপাদনকারী দেশ হিসেবে বাংলাদেশ স্বীকৃত। পাটজাত পণ্য থেকে বৈশ্বিক রপ্তানি আয়ের প্রায় ৬৫ শতাংশই রয়েছে বাংলাদেশের নিয়ন্ত্রণে। ২০১৯ সালে এদেশে ৭৭.২৫ লক্ষ বেল পাট আঁশ উৎপাদনের লক্ষ্য নির্ধারণ করা হয়েছে। পাটপণ্য রপ্তানি করে ২০২০-২১ অর্থবছরে বাংলাদেশ ৮৬২.৭৪ মিলিয়ন মার্কিন ডলার আয় করে। আবার, চামড়া শিল্পে যথেষ্ট উন্নতি না হলেও এদেশ চামড়া রপ্তানি করে প্রচুর বৈদেশিক মুদ্রা আয় করে থাকে। রপ্তানি উন্নয়ন ব্যুরোর হিসাব অনুসারে, ২০২০- ২১ অর্থবছরে চামড়া ও চামড়াজাত পণ্য রপ্তানি করে ২৯২ মিলিয়ন মার্কিন ডলার আয় করে। অন্যদিকে, তৈরি পোশাক শিল্প বর্তমানে বাংলাদেশের শিল্পক্ষেত্রে এক নতুন সম্ভাবনার দিগন্ত উম্মোচন করেছে। দেশের রপ্তানি আয়ে ৮৩ শতাংশের বেশি এ খাত থেকে অর্জিত হয়। বিশ্বের প্রায় ৯০টি দেশে বাংলাদেশে তৈরি পোশাক রপ্তানি করা হয়। এর মধ্যে যুক্তরাষ্ট্র হচ্ছে প্রধান আমদানিকারক দেশ। ২০২০-২১ অর্থবছরে তৈরি পোশাক খাত (নিটওয়‍্যারসহ) হতে রপ্তানি আয় হয়েছে ৩১,৪৫০ মিলিয়ন মার্কিন ডলার (জুন ২০২১ পর্যন্ত)।"
        },
        {
          "label": "ঘ",
          "question": "",
          "explanation": "উদ্দীপকে বাংলাদেশের শিল্পের যেসব সমস্যার কথা বলা হয়েছে তা সমাধানে সরকারি-বেসরকারি অংশীদারিত্বের (PPP) ভূমিকা অপরিসীম। সরকার ভৌত অবকাঠামো খাতে বিশেষ করে মহাসড়ক, এক্সপ্রেসওয়ে (যেমন- ম্যাস ট্রানজিট) ফ্লাইওভার, বাসটার্মিনাল, বিমানবন্দর, এভিয়েশন, সমুদ্রবন্দর, রেলওয়ে ইত্যাদি) এবং সেবা খাতে দীর্ঘমেয়াদি কৌশলগত ও লক্ষ্যভিত্তিক সম্পর্ক গড়ে তোলার উদ্দেশ্যে সরকারি- বেসরকারি অংশীদারিত্বের উদ্যোগ গ্রহণ করেছে। যা দেশের সার্বিক আর্থ-সামাজিক উন্নয়নে গুরুত্বপূর্ণ ভূমিকা পালন করবে। বাংলাদেশের মতো উন্নয়নশীল দেশসমূহের দ্রুত উন্নয়ন সাধনে ব্যাপক পুঁজির প্রয়োজন রয়েছে যা এককভাবে সরকার বা বৈদেশিক ঋণ গ্রহণের মাধ্যমে সম্পাদন করা দুরূহ। কারণ, কাঙ্ক্ষিত মূলধনের সম্পূর্ণ সংস্থান শুধুমাত্র সরকারি আয় দ্বারা মেটানো সম্ভব নয়। আবার, বৈদেশিক ঋণ শর্তযুক্ত ও প্রভাব বেশি হওয়ায় তা দেশের উন্নয়নে নেতিবাচক প্রভাব ফেলে। এরূপ ক্ষেত্রে সরকারের PPP উদ্যোগের প্রয়োজন হয়। পিপিপি-র মাধ্যমে ভৌত অবকাঠামো খাতের শক্তিশালী বিকাশ সাধনের ফলে দেশে শিক্ষা, স্বাস্থ্য, ব্যবসা, বাণিজ্য, ব্যাংক, বিমা প্রভৃতি সেবা খাতের উন্নয়ন ঘটে। এসব খাতের উন্নয়নের মাধ্যমে প্রতিষ্ঠিত পিপিপি-এর উন্নয়ন কর্মকাণ্ডে প্রত্যক্ষ ও পরোক্ষভাবে বিপুল কর্মসংস্থানের সুযোগ সৃষ্টি হয়। ফলে দেশে বেকারত্বের হার হ্রাস এবং জীবনযাত্রার মান ও মাথাপিছু আয় বৃদ্ধি পায়। সর্বোপরি এর মাধ্যমে শক্তিশালী বেসরকারি খাতের সৃষ্টি হয়। কাজেই বলা যায়, উদ্দীপকে উল্লিখিত সমস্যাগুলোর সমাধানে সরকারি- বেসরকারি অংশীদারিত্ব যথেষ্ট ভূমিকা পালন করবে।"
        }
      ]
    },
    {
      "number": "4",
      "uddipok": "অর্থনীতির অধ্যাপক সাকিব নোমান 'Q' নামক একটি ধারণার উপর আলোকপাত করতে গিয়ে শিক্ষার্থীদের নিকট শিক্ষাবিস্তার, উপযুক্ত চিকিৎসা নিশ্চিতকরণ, আবাসন ব্যবস্থা উন্নয়ন ও কর্মসংস্থান সৃষ্টি ইত্যাদি বিষয়গুলো উল্লেখ করেন। বাংলাদেশের সরকারও বিষয়টির উন্নয়নে যথাসাধ্য চেষ্টা করে যাচ্ছে। যেমন- শিক্ষা ও প্রশিক্ষণের ব্যবস্থা করা, স্বাস্থ্য সেবার উন্নয়ন, অপুষ্টি দূরীকরণ, নারী শিক্ষা প্রসার ও উন্নয়ন ইত্যাদি।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "জনসংখ্যার ঘনত্ব হলো কোনো দেশে একটি নির্দিষ্ট সময়ে প্রতি - বর্গকিলোমিটারে যতজন লোক স্থায়ীভাবে বসবাস করে।"
        },
        {
          "label": "খ",
          "question": "",
          "explanation": "জনসংখ্যা বৃদ্ধি খাদ্য সমস্যা সৃষ্টি করে। কারণ অধিক জনগণের জন্য অধিক খাদ্যের প্রয়োজন। একটি দেশের খাদ্য উৎপাদনের প্রবৃদ্ধির হার অপেক্ষা জনসংখ্যা বৃদ্ধির হার বেশি হলে খাদ্য ঘাটতি দেখা দেয়। তাই অতিরিক্ত জনগণের জন্য খাদ্য আমদানি করতে হয়। কিন্তু বিশ্ব বাজারে খাদ্য শস্যের চাহিদা বৃদ্ধি পাওয়ায় এর দাম অনেক বেশি। ফলে স্বল্প আয়ের দেশগুলো চাহিদার - তুলনায় প্রয়োজনীয় খাদ্যের যোগান দিতে ব্যর্থ হয়। তাই বলা যায়, অতিরিক্ত জনসংখ্যা খাদ্য সমস্যা তৈরি করে।"
        },
        {
          "label": "গ",
          "question": "",
          "explanation": "উদ্দীপকে উল্লিখিত 'Q' নামক ধারণাটি হলো মানবসম্পদ। কোনো দেশের উৎপাদনশীল, দক্ষ ও কর্মক্ষম জনশক্তিকে ঐ দেশের মানবসম্পদ বলে। একটি দেশের ভূমি ও মূলধনকে তথা বস্তুগত সম্পদকে কাজে লাগানোর জন্য প্রয়োজন কর্মক্ষম জনগণ। কাজেই উপযুক্ত শিক্ষা, প্রশিক্ষণ, প্রযুক্তি ইত্যাদির মাধ্যমে শ্রমশক্তিকে দক্ষ হিসেবে গড়ে তোলা হলে তা অর্থনৈতিক উন্নয়নকে ত্বরান্বিত করবে। আর এই দক্ষ জনশক্তি বা শ্রমশক্তিকেই মানবসম্পদ বলা হয়। উদ্দীপকে লক্ষ করা যায়, অধ্যাপক সাকিব নোমান 'Q' নামক ধারণাটি ব্যাখ্যার জন্য শিক্ষার বিস্তার, উপযুক্ত চিকিৎসা নিশ্চিতকরণ, কর্মসংস্থান সৃষ্টি ইত্যাদি বিষয় উল্লেখ করেন। এই বিষয়গুলো মূলত একটি দেশের জনগণকে দক্ষ শ্রমশক্তিতে পরিণত করে। তাই বলা যায, 'Q' নামক ধারণাটি হলো মানবসম্পদ।"
        },
        {
          "label": "ঘ",
          "question": "",
          "explanation": "বাংলাদেশ সরকার উদ্দীপকে উল্লিখিত বিষয়টি তথা মানবসম্পদ উন্নয়নে যে পদক্ষেপ গ্রহণ করেছে তা যথেষ্ট বলেই আমি মনে করি। সাধারণত উপযুক্ত শিক্ষা, প্রশিক্ষণ ও কারিগরি জ্ঞান ইত্যাদির দ্বারা মানুষকে দক্ষ করে গড়ে তোলার নিয়মকে মানবসম্পদ উন্নয়ন বলে। এ লক্ষ্যে সরকার শিক্ষার ক্ষেত্রে প্রাথমিক ও মাধ্যমিক স্তরে বিনামূল্যে বই বিতরণ এবং প্রাথমিক শিক্ষাকে বাধ্যতামূলক করেছে। এছাড়া, শিক্ষা আইন প্রণয়ন ও কারিকুলামে পরিবর্তন এনেছে। এতে দেশের শিক্ষার হার বৃদ্ধি পেয়েছে। আমাদের দেশের জনসংখ্যার প্রায় ৫০% নারী। তাই, এই নারীদের শিক্ষিত ও দক্ষ মানবসম্পদ হিসেবে গড়ে তোলার লক্ষ্যে জাতীয় উন্নয়ন নীতি-২০১১ গৃহীত হয়েছে। এর ফলে বর্তমানে কর্মক্ষেত্রে নারীর অংশগ্রহণ ও নারীর ক্ষমতায়ন বৃদ্ধি পেয়েছে, যা দেশের অর্থনৈতিক উন্নয়নে যথেষ্ট গুরুত্বপূর্ণ ভূমিকা পালন করে। এছাড়া, সবার জন্য স্বাস্থ্যসেবা নিশ্চিত করার লক্ষ্যে জাতীয় স্বাস্থ্যনীতি-২০১১ গ্রহণ এবং জাতীয় ঔষধ নীতি যুগোপযোগী করা হয়েছে। আবাসন উন্নয়নে দরিদ্র জনগোষ্ঠীর জন্য গৃহায়ন তহবিল গঠন করেছে। এ সকল কার্যক্রম গ্রহণের ফলে বাংলাদেশের জনগণ দক্ষ শ্রমশক্তি তথা মানবসম্পদে পরিণত হচ্ছে। উপরের পর্যালোচনার প্রেক্ষিতে বলা যায়, মানবসম্পদ উন্নয়নে সরকারের গৃহীত ব্যবস্থা আপাতত যথেষ্ট। তবে উল্লিখিত কার্যক্রমগুলো অব্যাহত রাখতে হবে এবং আরও আধুনিক কার্যক্রম গ্রহণ ও বাস্তবায়ন করতে হবে।"
        }
      ]
    },
    {
      "number": "5",
      "uddipok": "জনসংখ্যা সম্পর্কিত আলোচনা অতি প্রাচীন। তবে বর্তমানে এ সম্পর্কিত দুটি তত্ত্ব বহুল প্রচলিত। এ তত্ত্বদ্বয়ের মাধ্যমে বিভিন্ন দেশের জনসংখ্যা পরিস্থিতি ব্যাখ্যা-বিশ্লেষণ করা হয়।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "একটি নির্দিষ্ট বছরে কোনো একটি দেশের মোট বহিরাগমন ও বহির্গমন এর পার্থক্যকে ঐদেশের নিট অভিবাসন বলা হয়।"
        },
        {
          "label": "খ",
          "question": "",
          "explanation": "আত্মকর্মসংস্থান একটি দেশের নতুন কর্মসংস্থান সৃষ্টির মাধ্যমে জনগণের আয় বৃদ্ধিতে সহায়তা করে এবং এর ফলে দেশে দারিদ্র্যের পরিমাণ বা মাত্রা হ্রাস পায়। সাধারণত কোনো ব্যক্তি নিজের অর্থ বা ঋণ গ্রহণের মাধ্যমে নিজস্ব বুদ্ধিমত্তা ও দক্ষতার আলোকে সীমিত ঝুঁকি নিয়ে নিজস্ব উদ্যোগে জীবিকা অর্জনের প্রচেষ্টাকে আত্মকর্মসংস্থান বলা হয়। এর ফলে উদ্যোক্তাসহ তার প্রতিষ্ঠানে কর্মরত অন্যান্য কর্মীরা তুলনামূলক উন্নত জীবনযাপন করতে সক্ষম হয়। তাই বলা যায়, আত্মকর্মসংস্থান দারিদ্র্য দূরীকরণে সহায়ক।"
        },
        {
          "label": "গ",
          "question": "",
          "explanation": "উদ্দীপকে ইঙ্গিতকৃত দুটি তত্ত্ব হলো ম্যালথাসের জনসংখ্যা তত্ত্ব এবং কাম্য জনসংখ্যা তত্ত্ব। অর্থনীতিবিদ থমাস রবার্ট ম্যালথাস এর জনসংখ্যা তত্ত্বের মূল বক্তব্য হলো, 'জনসংখ্যা বাড়ে জ্যামিতিক হারে এবং খাদ্য উৎপাদন বাড়ে গাণিতিক হারে। ম্যালথাসের মতে, মানুষের অস্তিত্বের জন্য খাদ্য অত্যাবশ্যক হলেও তা জনসংখ্যা বাড়ার তুলনায় কম হারে বাড়ে। তার মতে, মানুষের অতি প্রজনন ক্ষমতার জন্য জনসংখ্যা দ্রুত বাড়ে এবং তার ওপর কোনো নিয়ন্ত্রণ আরোপ না করলে প্রতি ২৫ বছরে একটি দেশের জনসংখ্যা দ্বিগুণ হয়। কিন্তু জমির যোগান সীমিত এবং সেখানে ক্রমহ্রাসমান প্রান্তিক উৎপাদন বিধি কার্যকর হওয়ায় খাদ্যশস্যের উৎপাদন দ্রুত বাড়তে পারে না। এর ফলে এমন এক সময় আসে যখন জনসংখ্যার পরিমাণ খাদ্য উৎপাদনের পরিমাণকে ছাড়িয়ে যায় এবং দেশে জনাধিক্য দেখা দেয়। কাম্য জনসংখ্যা তত্ত্বের মূল কথা হলো, কোনো দেশে একটি নির্দিষ্ট সময়ে একটি নির্দিষ্ট সংখ্যক জনসংখ্যা বর্তমান থাকলে গড় উৎপাদন বা মাথাপিছু আয় সর্বোচ্চ হয়। কাম্য জনসংখ্যা বলতে এমন একটি অবস্থাকে বোঝায় যেখানে কোনো দেশের জনসংখ্যা আরও বৃদ্ধি পেলে অর্থনৈতিক প্রবৃদ্ধির জন্য ক্ষতিকারক হতে পারে; কেবল দীর্ঘকালীন প্রবৃদ্ধির জন্য ক্ষতিকারক নয় বরং স্বল্পকালীন প্রবৃদ্ধির জন্যও ক্ষতিকারক হতে পারে। অর্থাৎ এ অবস্থায় প্রান্তিক উৎপাদন শূন্য বা ঋণাত্মক হয়।"
        },
        {
          "label": "ঘ",
          "question": "",
          "explanation": "ম্যালথাসের জনসংখ্যা তত্ত্ব ও কাম্য জনসংখ্যা তত্ত্বের আলোকে বাংলাদেশ একটি জনাধিক্যের দেশ। বাংলাদেশে জনসংখ্যা বৃদ্ধির হার প্রতি বছর ১.৩৭% কিন্তু শস্য উৎপাদনে প্রবৃদ্ধির হার ১.৭৫%। অর্থাৎ যে হারে জনসংখ্যা বাড়ছে উৎপাদন সে হারে বাড়ছে না। এর ফলে এদেশে ঘাটতি লেগেই আছে। আবার, জন্মহার হ্রাসের জন্য সরকার, বিভিন্ন দাতা ও সামাজিক সংস্থা জন্ম নিয়ন্ত্রণ পদ্ধতিকে উৎসাহিত করছে। অর্থাৎ, এদেশে জনাধিক্য হ্রাসের লক্ষ্যে ম্যালথাসের প্রতিরোধমূলক ব্যবস্থা কিছুটা কার্যকর হচ্ছে। কাজেই বলা যায়, ম্যালথাসের জনসংখ্যা তত্ত্বের আলোকে বাংলাদেশকে জনাধিক্যের দেশ হিসেবে আখ্যায়িত করা যায়। কাম্য জনসংখ্যা তত্ত্ব অনুযায়ী একটি দেশের প্রাপ্ত সম্পদের পূর্ণ ব্যবহারের জন্য যে জনসংখ্যা প্রয়োজন তাকে ঐ দেশের কাম্য জনসংখ্যা বলে। আর এই কাম্য জনসংখ্যা অপেক্ষা প্রকৃত জনসংখ্যা কম হলে নিম্ন জনসংখ্যার দেশ এবং বেশি হলে অধিক জনসংখ্যার দেশ বলা হয়। বাংলাদেশে জনসংখ্যার আয়তন বিশাল ও জন্মহার বেশি। কিন্তু সেই তুলনায় প্রাপ্ত প্রাকৃতিক সম্পদ কম। তাই, এদেশে প্রকট বেকারত্ব, জীবনযাত্রার মান নিম্ন, পুষ্টিহীনতা, রোগ-ব্যাধি বিদ্যমান ও শিক্ষার অভাব প্রভৃতি পরিলক্ষিত হয়। এজন্য অনেক অর্থনীতিবিদ কাম্য জনসংখ্যা তত্ত্বের আলোকে বাংলাদেশকে অতিরিক্ত জনসংখ্যার দেশ বলে বিবেচনা করেন। উপরের পর্যালোচনার প্রেক্ষিতে বলা যায়, উদ্দীপকে উল্লিখিত তত্ত্ব দুটির ভিত্তিতে বাংলাদেশকে জনাধিক্যের দেশ হিসেবে আখ্যায়িত করা যায়।"
        }
      ]
    },
    {
      "number": "6",
      "uddipok": "সাফিন ও নাফিনসহ সাত বন্ধু তাদের নিজস্ব মূলধন নিয়ে একটি কারবার আরম্ভ করলেন। সম্ভাবনাময় হওয়ায় কারবারটি সম্প্রসারণের জন্য তারা পুঁজিবাজার থেকে মূলধন সংগ্রহের চিন্তা করলেন। সাফিন এমন একটি অনুমোদিত মূলধনের কথা চিন্তা করল যার দ্বারা কোম্পানির মালিকানা নির্দেশ করে এবং লাভ-ক্ষতির অংশীদারিত্ব নিশ্চিত করে। অন্যদিকে নাফিন এমন একটি দলিল ক্রয়ের সিদ্ধান্ত নেয় যা দ্বারা নির্দিষ্ট হারে সুদ পাবে কিন্তু কোম্পানির লভ্যাংশের আংশীদার হতে পারবে না।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "অর্থায়ন হলো এমন একটি কার্যপ্রক্রিয়া, যা অর্থসংগ্রহ ও ব্যবহারের সাথে জড়িত।"
        },
        {
          "label": "খ",
          "question": "",
          "explanation": "অর্থায়নের উৎস হিসেবে ব্যাংক ঋণের ভূমিকা যথেষ্ট গুরুত্বপূর্ণ। এ সাধারণত চেকের মাধ্যমে উত্তোলনযোগ্য ব্যাংক প্রদত্ত অর্থকে ব্যাংক ঋণ বলা হয়। অর্থায়নের যতগুলো উৎস রয়েছে তার মধ্যে এই ব্যাংক ঋণ অন্যতম। এক্ষেত্রে বাণিজ্যিক ব্যাংক সাধারণত স্বল্প ও মধ্যমমেয়াদি এবং ক্ষেত্রবিশেষে দীর্ঘমেয়াদি ঋণ প্রদান করে। তাই বলা যায়, অর্থায়নের উৎস হিসেবে ব্যাংক ঋণের ভূমিকা খুবই গুরুত্বপূর্ণ।"
        },
        {
          "label": "গ",
          "question": "",
          "explanation": "উদ্দীপকে উল্লিখিত সাফিন শেয়ার এর মাধ্যমে মূলধন সংগ্রহের কথা চিন্তা করেছে। সাধারণত শেয়ার বলতে কোম্পানির অনুমোদিত মূলধনের অংশকে বোঝায়। এই শেয়ার ক্রয়ের মাধ্যমে যে কেউ উক্ত কোম্পানির আর্থিক মালিকানা লাভ করে। এজন্য শেয়ার মালিকগণকে কোম্পানির লাভ- ক্ষতি বহন করতে হয়। পুঁজি বাজারে বিভিন্ন ধরনের শেয়ার লক্ষ করা যায়। যেমন- প্রাথমিক শেয়ার, মাধ্যমিক শেয়ার, সাধারণ শেয়ার, বোনাস শেয়ার ইত্যাদি। বিভিন্ন শেয়ারে ঝুঁকির মাত্রা ভিন্ন ভিন্ন হয়ে থাকে। তবে, মাধ্যমিক শেয়ারের মূল্য বেশি উঠা-নামা করে বলে এ ধরনের শেয়ারে অন্যান্য শেয়ারের চেয়ে ঝুঁকি বেশি থাকে। উদ্দীপকে লক্ষ করা যায়, সাফিন মূলধন সংগ্রহের জন্য পুঁজি বাজার থেকে এমন একটি অনুমোদিত মূলধন ক্রয়ের কথা চিন্তা করল, যার দ্বারা সে কোম্পানির মালিকানা লাভ করতে পারবে এবং লাভ-ক্ষতির অংশীদারিত্ব লাভ করবে। তাই বলা যায়, সাফিন যে বিশেষ পদ্ধতিতে মূলধন সংগ্রহের কথা চিন্তা করল, তা হলো শেয়ার। পুঁজিবাজারে শেয়ারের মূল্য চাহিদা ও যোগানের দ্বারা নির্ধারিত হয়। তাছাড়া, কর্তৃপক্ষ প্রদত্ত নির্দিষ্ট নিয়মনীতি অনুসারে শেয়ার ক্রয়-বিক্রয় পরিচালিত হয়।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত সাফিন ও নাফিনের অর্থ সংগ্রহের উৎস দুটি যথাক্রমে শেয়ার ও বন্ড। যৌথ মূলধনী কোম্পানির মূলধনের ক্ষুদ্র ক্ষুদ্র অংশকে শেয়ার বলে। আর বন্ড হলো দীর্ঘমেয়াদি চুক্তি, যাতে ঋণগ্রহীতা সুদ ও আসলসহ একটি নির্দিষ্ট তারিখে বন্ড মালিককে ফেরত দিতে অঙ্গীকার করে। সাধারণত শেয়ার মূলধনের ক্ষেত্রে মুনাফা বা লাভ হলে শেয়ারহোল্ডারদেরকে লভ্যাংশ দিতে হয়, আর লাভ না হলে তা দিতে হয় না। এজন্য এক্ষেত্রে শেয়ারের ঝুঁকি কম। কিন্তু, বন্ডের ক্ষেত্রে কোম্পানির লাভ বা ক্ষতি যাই হোক বন্ড হোল্ডারদেরকে চুক্তি অনুযায়ী অর্থ ফেরত দিতে হয়। উদ্দীপকে লক্ষ করা যায়, সাফিন ও নাফিন তাদের ব্যবসা সম্প্রসারণের জন্য পুঁজিবাজার থেকে মূলধন সংগ্রহের কথা চিন্তা করেছে। যেখানে সাফিন শেয়ার ক্রয় এবং নাফিন বন্ড ক্রয়ের মাধ্যমে মূলধন সংগ্রহের কথা চিন্তা করেছে। এক্ষেত্রে সাফিনের শেয়ার কোম্পানির মালিকানা নির্দেশ করে। কিন্তু নাফিনের বন্ড দ্বারা কোম্পানির মালিকানা লাভ করা যায় না। শুধু নির্দিষ্ট হারে সুদ পাওয়া যায়। তাছাড়া, শেয়ারহোল্ডারগণ ভোটাধিকারের মাধ্যমে কোম্পানির পরিচালনায় অংশগ্রহণ করতে পারলেও বন্ডের ধারকদের এরূপ কোনো সুযোগ নেই। সুতরাং বলা যায়, সাফিন ও নাফিনের অর্থ সংগ্রহের উৎস, তথা- শেয়ার ও বন্ডের মধ্যে যথেষ্ট পার্থক্য বিদ্যমান।"
        }
      ]
    },
    {
      "number": "7",
      "uddipok": "বাংলাদেশ একটি ক্ষুদ্র আয়তনের দেশ কিন্তু জনসংখ্যা প্রায় ১৬ কোটি। এই বিরাট জনগোষ্ঠীর খাদ্য নিরাপত্তা নিশ্চিত করা দেশটির জন্য বড় চ্যালেঞ্জ। সরকার অভ্যন্তরীণভাবে খাদ্যোৎপাদন বাড়ানোর জন্য কৃষি ও পল্লি উন্নয়নে অগ্রাধিকার দিচ্ছে। বিশেষ করে কৃষি উৎপাদনে ভর্তুকি প্রদান, কৃষি ঋণ সহজলভ্যকরণ, কৃষিতে বায়োটেকনোলজির ব্যবহার, কাবিখা, ভিজিএফসহ নানাবিধ কর্মসূচি গ্রহণ করেছে। সময় সময় বিদেশ থেকে খাদ্য আমদানিরও ব্যবস্থা করছে।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "এক খাদ্যের সাথে অন্য খাদ্যের সংমিশ্রণ, খাদ্যে স্বাস্থ্যের জন্য ক্ষতিকর এমন রাসায়নিক পদার্থ মিশ্রণ, খাদ্য সংরক্ষণের জন্য ক্ষতিকর দ্রব্য ব্যবহার, খাদ্যের সৌন্দর্য বৃদ্ধির জন্য রং প্রয়োগ ইত্যাদিকে একত্রে খাদ্যে ভেজাল বা ভেজাল খাদ্য বলে।"
        },
        {
          "label": "খ",
          "question": "",
          "explanation": "খাদ্যের ব্যবহার বা উপযোগিতা বিনষ্ট করার মাধ্যমে ভেজাল খাদ্য, খাদ্য নিরাপত্তাকে বিঘ্নিত করে। সাধারণত খাদ্য নিরাপত্তা খাদ্যের প্রাপ্যতা, ক্রয়যোগ্যতা ও ব্যবহারের ওপর নির্ভর করে। এর যেকোনো একটি বিঘ্নিত হলেই খাদ্য নিরাপত্তা ব্যাহত হয়। আর ভেজাল খাদ্য তথা বিষাক্ত রাসায়নিকযুক্ত ও অস্বাস্থ্যকর পরিবেশে তৈরিকৃত খাদ্য অথবা মেয়াদ উত্তীর্ণ খাদ্য গ্রহণ করলে মারাত্মক স্বাস্থ্যহানি ঘটতে পারে।"
        },
        {
          "label": "গ",
          "question": "",
          "explanation": "উদ্দীপকে খাদ্য নিরাপত্তা নিশ্চিতকরণে কৃষি ও পল্লি উন্নয়নে অগ্রাধিকার প্রদান, কৃষি ঋণ সহজলভ্যকরণ, বায়োটেকনোলজির ব্যবহার, কৃষি উৎপাদনে ভর্তুকি প্রদান, কাবিখা, ভিজিএফ ইত্যাদি বিষয়গুলোর কথা উল্লেখ করা হয়েছে। খাদ্য নিরাপত্তা হলো এমন এক অবস্থা যেখানে দেশের সকল জনগণ তাদের প্রয়োজনীয় খাদ্য সংগ্রহের ক্ষমতা রাখে। এক্ষেত্রে দেশে উৎপাদিত খাদ্যের পর্যাপ্ত মজুত ও সরবরাহ নিশ্চিত করা হয়। দেশের খাদ্য নিরাপত্তা নিশ্চিত করতে হলে খাদ্য উৎপাদন বহুগুণে বৃদ্ধি করতে হয়, যাতে উৎপাদিত খাদ্য দ্বারা দেশে খাদ্যের সামগ্রিক চাহিদা সম্পূর্ণরূপে মেটানো যায়। বাংলাদেশকে খাদ্যে স্বয়ংসম্পূর্ণ করতে সার্বিক কৃষি ও পল্লি উন্নয়ন খাতকে সর্বোচ্চ অগ্রাধিকার প্রদান করা হয়েছে। খাদ্যোৎপাদন লক্ষণীয়ভাবে বৃদ্ধির লক্ষ্যে কৃষি উপকরণে ভর্তুকি বৃদ্ধি, কৃষি উপকরণ সহজলভ্য করা এবং কৃষিঋণের আওতা বৃদ্ধি ও প্রাপ্তি সহজীকরণ করা হয়েছে। তাছাড়া, খাদ্যশস্যের উৎপাদন বৃদ্ধিসহ কৃষিখাতের সার্বিক উন্নয়নের জন্য সেচ সম্প্রসারণ, জলাবদ্ধতা নিরসন, উন্নতমানের ও উচ্চ ফলনশীল বীজ উৎপাদন, সংরক্ষণ, বিতরণ প্রভৃতি কার্যক্রম গ্রহণ করা হয়েছে। পরমাণু ও প্রাণ-প্রযুক্তি ব্যবহার করে লবণাক্ততাসহিষ্ণু, আবহাওয়া ও পরিবেশ উপযোগী এবং স্বল্পসময়ে (সর্বোচ্চ ১১০ দিন) ফসল পাওয়া যায় এরূপ শস্যের জাত ও প্রযুক্তি উদ্ভাবন ও মাঠপর্যায়ে সম্প্রসারণ করা হয়েছে। এছাড়া, সরকার পাবলিক ফুড ডিস্ট্রিবিউশন সিস্টেমে বিভিন্ন চ্যানেলে নির্ধারিত আয়ের সরকারি কর্মচারী ও নিম্ন আয়ের জনগোষ্ঠীর জন্য খাদ্য সহায়তা দিচ্ছে।"
        },
        {
          "label": "ঘ",
          "question": "",
          "explanation": "খাদ্য নিরাপত্তা নিশ্চিতকরণে সরকারি পদক্ষেপগুলোর পাশাপাশি বেসরকারি সংস্থার ভূমিকা থাকা অত্যন্ত জরুরি। খাদ্য নিরাপত্তা এমন একটি বিষয়, যা সরকারের একার পক্ষে নিশ্চিত করা সম্ভব নয়। কারণ, শুধু আইন প্রণয়ন ও প্রয়োগ দ্বারা খাদ্যে ভেজাল রোধ করা যায় না। বরং এক্ষেত্রে সবাইকে সচেতন ও সতর্ক হতে হবে। স্বাধীনতা-পরবর্তী সময়ে দেশের উন্নয়নে সরকারের পাশাপাশি বেসরকারি সংস্থাও খাদ্য নিরাপদকরণে ভূমিকা পালন করে আসছে। আবার, উন্নয়নের অংশীদার হিসেবে এনজিওর ভূমিকাও এ দেশে ব্যাপক। খাদ্য নিরাপত্তা নিশ্চিতকরণে এসব সংস্থা গুরুত্বপূর্ণ ভূমিকা পালন করতে পারে। আমাদের দেশে কেউ কেউ খাদ্যে জেনে ভেজাল মেশায় আবার কেউ কেউ না জেনে মেশায়। অর্থাৎ খাদ্যে ভেজালের কুফল তথা খাদ্য সংরক্ষণে ব্যবহৃত পদ্ধতির ক্ষতিকর দিক সম্পর্কে অনেকেই অজ্ঞ। তাই বেসরকারি সংস্থাগুলো এক্ষেত্রে সচেতনতা তৈরি করতে পারে। আবার ভেজাল বিরোধী আন্দোলনে জনগণকে সম্পৃক্ত করার পাশাপাশি সরকার আইনের কঠোর প্রয়োগ করতে পারে। তাছাড়া পচনশীল দ্রব্য সংরক্ষণে উন্নত প্রযুক্তির ব্যবস্থা করতে পারে। সর্বোপরি সচেতনতা, সাবধানতা, ব্যবসায়ী ও কর্মচারীদের সততার কোনো বিকল্প নেই। তাই প্রিন্ট মিডিয়া, ইলেকট্রনিক মিডিয়া দেশের স্বার্থে খাদ্যে ভেজাল আর ক্ষতিকারক রাসায়নিক দ্রব্য প্রয়োগ বিষয়ে নিয়মিত সচেতনতামূলক আর তথ্যভিত্তিক প্রচারণা চালাতে পারে। তাই, উদ্দীপকে উল্লেখিত সরকারি পদক্ষেপের সাথে বেসরকারি সংস্থার ভূমিকাও অত্যন্ত জরুরি।"
        }
      ]
    },
    {
      "number": "8",
      "uddipok": "ইদানিং বাজারে জিনিসপত্রের দাম ক্রমাগত বাড়ছে। যার ফলশ্রুতিতে অর্থনীতিতে নানা ধরনের প্রভাব সৃষ্টি হচ্ছে। অনেক ক্ষেত্রেই যা নেতিবাচক। বিষয়টি নিয়ন্ত্রণের জন্য সরকার আর্থিক ও রাজস্ব নীতিসহ বিভিন্ন ধরনের নীতি ও কর্মসূচি গ্রহণ করছে।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "কেন্দ্রীয় ব্যাংক কর্তৃক বাণিজ্যিক ব্যাংকগুলোকে প্রদেয় ঋণের জন্য ন্যূনতম সুদের হারই হলো ব্যাংক হার।"
        },
        {
          "label": "খ",
          "question": "",
          "explanation": "একটি গতিশীল অর্থনীতির জন্য মজুতদার ও চোরাচালান ক্ষতিকর। মজুতদার একটি দেশের উৎপাদিত পণ্যের সম্পূর্ণ অংশ যোগান না দিয়ে জমিয়ে বা মজুত করে রাখে। এতে দেশে দ্রব্যসামগ্রীর যোগানের ঘাটতি দেখা দেয়। এর ফলে মুদ্রাস্ফীতির সৃষ্টি হয় যা সাধারণ জনগণের ভোগান্তি বৃদ্ধি করে। অন্যদিকে, চোরাচালানের ফলে দেশ থেকে মূল্যবান সম্পদ পাচার হয়ে যায়। অথচ এই মূল্যবান সম্পদ বৈধভাবে রপ্তানি করে প্রচুর বৈদেশিক মুদ্রা অর্জন করে দেশের অর্থনৈতিক উন্নয়নের গতিকে ত্বরান্বিত করা যেত। মূলত এসব কারণেই মজুতদার ও চোরাচালান অর্থনীতির জন্য ক্ষতিকর বলে বিবেচিত হয়।"
        },
        {
          "label": "গ",
          "question": "",
          "explanation": "উদ্দীপকে অর্থনীতির যে বিষয়টিকে ইঙ্গিত করা হয়েছে, তা হলো মুদ্রাস্ফীতি। মুদ্রাস্ফীতি বলতে এমন এক অবস্থাকে বোঝায় যখন স্বল্পকাল ব্যবধানে দ্রব্যমূল্য ক্রমাগত বাড়তে থাকে এবং এর ফলে অর্থের ক্রয়ক্ষমতা হ্রাস পায় এবং দামস্তর বাড়ে। মুদ্রাস্ফীতি ঘটলে নির্দিষ্ট আয়ের মানুষ আগে যে পরিমাণ দ্রব্যসামগ্রী কিনতে পারত বর্তমানে তা পারে না। কারণ মানুষের ক্রয়ক্ষমতা হ্রাস পায়। ক্রয়ক্ষমতা হ্রাস পাওয়ার ফলে সাধারণ মানুষ প্রয়োজনীয় চাহিদা পূরণ করতে পারে না। ফলে তাদের জীবননির্বাহ করা কষ্টকর হয়। মুদ্রাস্ফীতির ফলে সাধারণ মানুষের কার্যকর চাহিদা কমে যাওয়ায় বিনিয়োগও বাড়তে পারে না। উচ্চমাত্রার মূল্যস্ফীতির ফলে দরিদ্র শ্রেণির মানুষের প্রকৃত আয়ও উল্লেখযোগ্য মাত্রায় কমে যায়। উদ্দীপকে লক্ষ করা যায়, সম্প্রতি দেশটির বাজারে দ্রব্যসামগ্রীর দাম ক্রমাগত বাড়ছে তথা মুদ্রাস্ফীতি দেখা দিয়েছে। যার ফলে অর্থনীতিতে অধিকাংশ ক্ষেত্রেই নেতিবাচক প্রভাব পরিলক্ষিত হচ্ছে। তাই বলা যায়, উদ্দীপকে মুদ্রাস্ফীতির প্রতিই ইঙ্গিত করা হয়েছে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত বিষয়টি তথা মুদ্রাস্ফীতি নিয়ন্ত্রণে মূলত তিনটি প্রধান পদ্ধতি রয়েছে। যথা- আর্থিক নীতি, রাজস্ব নীতি এবং প্রত্যক্ষ নিয়ন্ত্রণ পদ্ধতি। এগুলোর মধ্যে কোনো একক পদ্ধতি মুদ্রাস্ফীতি নিয়ন্ত্রণে যথেষ্ট নয়। দেশের আর্থিক কর্তৃপক্ষ মুদ্রাস্ফীতি বিরোধী নীতি গ্রহণ করে দেশে অর্থ ও ঋণের পরিমাণ হ্রাস করতে পারে। কেন্দ্রীয় ব্যাংকের মুদ্রার প্রচলন হ্রাস, ব্যাংক হার বৃদ্ধি, খোলা বাজারে ঋণপত্র বিক্রি, নগদ জমার অনুপাত বৃদ্ধি ইত্যাদি ঋণ নিয়ন্ত্রণ পদ্ধতির মাধ্যমে ঋণের পরিমাণ কমাতে পারে। এভাবে আর্থিক নীতির কার্যকর প্রয়োগ ঘটলে মুদ্রাস্ফীতি নিয়ন্ত্রণে আসে। অন্যদিকে, মুদ্রাস্ফীতি নিয়ন্ত্রণের জন্য রাজস্ব নীতির অধীনে সরকার বিভিন্ন ব্যবস্থা গ্রহণ করে। এসব ব্যবস্থার মধ্যে উল্লেখযোগ্য হলো- সরকারি ব্যয় হ্রাস, কর হার বৃদ্ধি বা নতুন কর আরোপ, সরকারি ঋণ গ্রহণ, ভর্তুকি প্রত্যাহার, হস্তান্তর ব্যয় হ্রাস, বাধ্যতামূলক সঞ্চয় ইত্যাদি। আর্থিক ও রাজস্ব নীতি ছাড়াও আরও কিছু প্রত্যক্ষ ব্যবস্থা গ্রহণের মাধ্যমে মুদ্রাস্ফীতি নিয়ন্ত্রণ করা যায়। এগুলো হলো- উৎপাদন বৃদ্ধি, আমদানি বৃদ্ধি, মজুরি নিয়ন্ত্রণ, দাম নিয়ন্ত্রণ, রেশনিং ও খোলা বাজারে বিক্রয়, ফটকা কারবার নিয়ন্ত্রণ প্রভৃতি। তবে এই সকল নীতিগুলোর কার্যকারিতা নির্ভর করে মুদ্রাস্ফীতির প্রকৃতির ওপর। উপরের বিশ্লেষণের প্রেক্ষিতে বলা যায়, মুদ্রাস্ফীতি নিয়ন্ত্রণে কোনো একক পদ্ধতি কিছু ক্ষেত্রে কার্যকর হলেও তা যথেষ্ট নয়। তাই আর্থিক, রাজস্ব ও প্রত্যক্ষ নিয়ন্ত্রণ পদ্ধতিত্রয়ের মধ্যে সমন্বয় দ্বারা মুদ্রাস্ফীতি নিয়ন্ত্রণ করা উচিত।"
        }
      ]
    },
    {
      "number": "9",
      "uddipok": "আবহমানকাল ধরেই বাংলাদেশ একটি আমদানি নির্ভর দেশ। প্রতি বছর দেশটি রপ্তানির তুলনায় আমদানি বেশি করে থাকে। অতি সম্প্রতি দেশটি প্রচলিত পণ্যের পাশাপাশি বেশ কিছু অপ্রচলিত পণ্য পৃথিবীর বিভিন্ন দেশে রপ্তানি করছে। তাছাড়া রপ্তানি সম্প্রসারণের জন্য উৎপাদন বৃদ্ধি, রপ্তানি শুল্ক হ্রাস, পরিবহন ব্যবস্থার উন্নয়ন, শুল্ক রেয়াত, জ্বালানির মূল্য হ্রাস, বিভিন্ন দেশে বাণিজ্য প্রতিনিধি প্রেরণ ও বাণিজ্য চুক্তি সম্পাদন ইত্যাদি কার্যক্রম গ্রহণ করেছে।",
      "tag": "DB 23,DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "বিশ্বায়ন হলো মূলধনসহ পণ্য ও সেবা অবাধ প্রবাহের একটি সম্মিলিত ব্যবস্থা।"
        },
        {
          "label": "খ",
          "question": "",
          "explanation": "বৈদেশিক বাণিজ্য অর্থনীতির জন্য শুভ ফলাফল বয়ে আনে, কিন্তু বৈদেশিক সাহায্য বেশির ভাগ ক্ষেত্রে উন্নয়নের ক্ষেত্রে প্রতিবন্ধকতা সৃষ্টি করে। সাধারণত, উন্নয়নশীল দেশ আধুনিক প্রযুক্তি, উন্নত যন্ত্রপাতি ও প্রয়োজনীয় কাঁচামালের জন্য বিদেশের ওপর নির্ভরশীল। এক্ষেত্রে বৈদেশিক সাহায্যের ওপর অত্যধিক নির্ভরশীল হলে দেশের অর্থনীতিতে অনিশ্চয়তা দেখা দিতে পারে। তাছাড়া, বৈদেশিক দাতা সংস্থা বা দেশগুলো তাদের ঋণের বিপরীতে বিভিন্ন কঠিন শর্তারোপ করে। এর ফলে পরনির্ভরশীলতা আরও বৃদ্ধি পায়। পক্ষান্তরে, বৈদেশিক বাণিজ্যের ওপর গুরুত্বারোপ করলে দেশের প্রাকৃতিক সম্পদের সদ্ব্যবহার নিশ্চিত হয় এবং বৈদেশিক মুদ্রা অর্জনের মাধ্যমে অর্থনৈতিক উন্নয়ন ঘটে। তাই স্পষ্টতই বলা যায়, বৈদেশিক সাহায্যের তুলনায় বৈদেশিক বাণিজ্য অধিক উত্তম।"
        },
        {
          "label": "গ",
          "question": "",
          "explanation": "উদ্দীপকে লেনদেন ভারসাম্যের ঘাটতি দূরীকরণে গৃহীত পদক্ষেপসমূহ চিহ্নিত করা হলো- সাধারণত কোনো নির্দিষ্ট সময়ে কোনো দেশের দৃশ্যমান ও অদৃশ্যমান উভয় প্রকার আমদানির মূল্য অপেক্ষা রপ্তানি মূল্য কম হলে লেনদেন ভারসাম্যে ঘাটতি দেখা দেয়। আর এই ঘাটতি দূরীকরণে সরকার বিভিন্ন ব্যবস্থা গ্রহণ করে থাকে। যেমন- প্রচলিত পণ্যের পাশাপাশি অপ্রচলিত পণ্যের রপ্তানি বৃদ্ধি, রপ্তানি শুল্ক হ্রাস, প্রয়োজনীয় কাঁচামাল আমদানির ক্ষেত্রে আমদানি উদারীকরণ, পরিবহন ব্যবস্থার উন্নয়ন ইত্যাদি। প্রকৃতপক্ষে লেনদেন ভারসাম্যের ঘাটতি দূর করার ক্ষেত্রে মূল লক্ষ্য হলো আমদানি হ্রাস ও রপ্তানি বৃদ্ধি। উদ্দীপকে লক্ষ করা যায়, বাংলাদেশে প্রতি বছর রপ্তানির তুলনায় আমদানি বেশি হয়ে থাকে। এর ফলে বাণিজ্য ঘাটতি বা লেনদেন ভারসাম্যে ঘাটতি পরিলক্ষিত হয়। এই ঘাটতি দূরীকরণের উদ্দেশ্যে বাংলাদেশ সরকার রপ্তানি বৃদ্ধির উদ্যোগ গ্রহণ করেছে। যেমন- উৎপাদন বৃদ্ধি, শুল্ক রেয়াত, বিভিন্ন দেশে বাণিজ্য প্রতিনিধি প্রেরণ ও বাণিজ্য চুক্তি সম্পাদন ইত্যাদি। কাজেই বলা যায়, উপরের পদক্ষেপসমূহ উক্ত ঘাটতি দূরীকরণে ইতিবাচক ভূমিকা পালন করবে।"
        },
        {
          "label": "ঘ",
          "question": "",
          "explanation": "বাংলাদেশের রপ্তানি বাণিজ্য সম্প্রসারণের জন্য সরকারের গৃহীত পদক্ষেপগুলো আপাতত পর্যাপ্ত বলেই মনে হয়।সরকার রপ্তানি বাণিজ্যে সমস্যাবলি চিহ্নিতকরণ এবং তা দ্রুত সমাধানের জন্য জাতীয় পর্যায়ে সর্বোচ্চ কমিটি গঠন করেছে। এই কমিটি দেশের রপ্তানি বিষয়ের বিভিন্ন দিক সম্পর্কে সঠিক দিক নির্দেশনা প্রদান করে। অন্যদিকে, সরকার রপ্তানিকারকদের প্রয়োজনীয় কাঁচামাল আমদানির ওপর বাণিজ্য শুল্ক অব্যাহতি দেয় এবং আবগারি শুল্কও প্রত্যাহার করে নেয়। এছাড়া সরকার রপ্তানি বাণিজ্য সম্প্রসারণের জন্য কম সুদে ঋণ প্রদান, রপ্তানি ঋণ নিশ্চিতকরণ, স্কিম প্রবর্তন, এক্সপোর্ট পারফরমেন্স লাইসেন্সে বিশেষ সুবিধা প্রদান, রপ্তানি বৃদ্ধির জন্য বিভিন্ন দেশে বাণিজ্য প্রতিনিধি দল প্রেরণ, বাণিজ্য চুক্তি সম্পাদনে বিশেষ গুরুত্ব প্রদান করে। রপ্তানি বাণিজ্য সম্প্রসারণে বর্তমানে প্রযুক্তিবিদ্যা ও কারিগরি জ্ঞান, উন্নত কলাকৌশল ইত্যাদির উপরও যথাযথ গুরুত্বারোপ করা হচ্ছে। তাছাড়া রপ্তানি বৃদ্ধির জন্য সরকার ১৯৭৮ সালের জানুয়ারি মাসে 'রপ্তানি ঋণ নিশ্চিতকরণ স্কিম' প্রবর্তন করে। এ স্কিমের আওতায় রাজনৈতিক বা অন্য কোনো কারণে রপ্তানি পণ্যের মূল্য প্রাপ্তিতে প্রতিবন্ধকতার সৃষ্টি হলে রপ্তানিকারকদের ঋণদানের ব্যবস্থা করা সম্ভব। এ স্কিমটি চালু হওয়ায় ঋণের নিশ্চয়তা দেওয়া সম্ভব হয়েছে। যার ফলে রপ্তানিকারকগণ রপ্তানির ক্ষেত্রে উৎসাহিত হবে। উপরের পর্যালোচনার প্রেক্ষিতে বলা যায়, বাংলাদেশের রপ্তানি বাণিজ্য সম্প্রসারণের লক্ষ্যে সরকার কর্তৃক গৃহীত ব্যবস্থাগুলো পর্যাপ্ত।"
        }
      ]
    },
    {
      "number": "10",
      "uddipok": "বর্তমানে জনকল্যাণমূলক রাষ্ট্র ব্যবস্থা প্রতিষ্ঠার লক্ষ্যে সরকারকে প্রচুর ব্যয় নির্বাহ করতে হয়। রাজস্ব আয়ের তুলনায় ব্যয় বেশি হওয়ায় সরকারকে বিভিন্ন উৎস যেমন- নতুন মুদ্রা সৃষ্টি, অতিরিক্ত করারোপ, সরকারি তহবিল গঠন ইত্যাদি হতে অর্থসংস্থান করতে হয়। তবে অর্থসংস্থানের একটি গুরুত্বপূর্ণ উৎস হচ্ছে ঋণ গ্রহণ। গৃহীত ঋণের যথাযথ ব্যবহার নিশ্চিত করা না গেলে তা দেশের জন্য বিপদ ডেকে আনতে পারে।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "যে করের ভার বা বোঝা অন্যের ওপর চাপানো যায়, তাকে পরোক্ষ কর বলে।"
        },
        {
          "label": "খ",
          "question": "",
          "explanation": "দিনদিন সরকারের কল্যাণমূলক কার্যক্রম বৃদ্ধি পাওয়ায় সরকারি ব্যয় বৃদ্ধি পাচ্ছে। সরকারি কর্মকাণ্ড, পরিকল্পনা, দেশরক্ষা, আইন-শৃঙ্খলা রক্ষা এবং টেকসই উন্নয়নের জন্য সরকার যে অর্থ ব্যয় করে তাকে সরকারি ব্যয় বলে। বর্তমানে প্রতিটি দেশের সরকার কল্যাণকামী রাষ্ট্র প্রতিষ্ঠায় আগ্রহী বা সচেষ্ট। এজন্য সরকার মানবসম্পদ উন্নয়ন, আইন-শৃঙ্খলা রক্ষা ও সামাজিক নিরাপত্তা বিধান, প্রতিরক্ষা ব্যবস্থার উন্নয়ন প্রভৃতি উদ্দেশ্যে বিভিন্ন কার্যক্রম গ্রহণ করে থাকে। এসব কার্যক্রম পরিচালনার জন্য সরকারকে প্রচুর অর্থ ব্যয় করতে হয়।"
        },
        {
          "label": "গ",
          "question": "",
          "explanation": "উদ্দীপকে উল্লেখিত সরকারি অর্থসংস্থানের পদ্ধতিগুলো হলো নতুন মুদ্রা সৃষ্টি, ও সরকারি তহবিল গঠন। নিচে সরকারি অর্থ সংস্থানের উক্ত পদ্ধতিগুলো সংক্ষেপে বর্ণনা করা হলো- সরকার অনেক সময় নতুন নোট ছাপিয়ে তার ব্যয় নির্বাহ করে। অন্যান্য উৎস থেকে সংগৃহীত অর্থ বা আয় দ্বারা ব্যয় মিটানো সম্ভব না হলে সরকার অতিরিক্ত কাগজি মুদ্রা ছাপাতে পারে। এছাড়া সরকারি আয়ের প্রধান উৎস হলো কর রাজস্ব। অনেক সময় উন্নয়ন ব্যয় মেটানোর লক্ষ্যে সরকার স্বাভাবিক কর ছাড়াও কিছু অতিরিক্ত কর আরোপ করে থাকে। সরকার তার কার্যক্রম পরিচালনা, ভবিষ্যৎ অপ্রত্যাশিত সম্ভাব্য প্রতিকূল অবস্থা ও প্রাকৃতিক দুর্যোগ মোকাবিলা করার জন্য অর্থ সঞ্চয় করা তথা তহবিল গঠন করে। এই সরকারি তহবিল থেকেও অনেক সময় সরকার তার ব্যয় নির্বাহ করে।"
        },
        {
          "label": "ঘ",
          "question": "",
          "explanation": "সরকারি ঋণের সঠিক ব্যবহার নিশ্চিত না হলে ঋণের ভার অর্থনীতিতে নেতিবাচক প্রভাব ফেলে, যা একটি দেশের অর্থনৈতিক উন্নয়নকে বাধাগ্রস্ত করে। সরকারের আয় অপেক্ষা ব্যয় বেশি হলে তা পূরণের জন্য সরকার দেশের অভ্যন্তরে কোনো ব্যক্তি বা প্রতিষ্ঠানের নিকট থেকে অথবা বিদেশ থেকে যে ঋণ গ্রহণ করে তাকে সরকারি ঋণ বলে। সাধারণত, সামাজিক ও অর্থনৈতিক কাঠামো গঠন, জরুরি অবস্থা মোকাবিলা, উন্নয়ন পরিকল্পনা ও বাজেটে ঘাটতিপূরণ প্রভৃতি কারণে সরকার বিভিন্ন উৎস থেকে ঋণ গ্রহণ করে। কিন্তু এই ঋণের সঠিক ব্যবহার না হলে ঋণ গ্রহণের উদ্দেশ্য ব্যর্থ হয়। অর্থাৎ, অর্থনৈতিক উন্নয়ন ব্যাহত হয়। অথচ সরকারি ঋণের আর্থিক ও প্রকৃত উভয় ভার দেশের জনগণের উপর বর্তায়। এতে দেশে আয় বৈষম্য দেখা দেয়। উদ্দীপকে লক্ষ করা যায়, সরকার তার অর্থসংস্থানের জন্য বিভিন্ন উৎস হতে ঋণ গ্রহণ করে। এই ঋণের সঠিক ব্যবহার নিশ্চিত হলে দেশে অর্থনৈতিক উন্নয়ন দ্বারা জনগণের আয় বৃদ্ধি পায়। এর ফলে ঋণের ভার জনগণের নিকট কম অনুভূত হয়। কিন্তু ঋণের সঠিক ব্যবহার নিশ্চিত না হলে ঋণ পরিশোধের জন্য সরকার নতুন মুদ্রা ছাপাতে পারে। যা দেশে মুদ্রাস্ফীতি সৃষ্টি করবে। তাছাড়া, সরকারি ঋণ পরিশোধের জন্য সরকার করের পরিমাণ বৃদ্ধি করতে পারে। যা মানুষের কর্মোদ্যম ও সঞ্চয় স্পৃহা হ্রাস করে। এর ফলে দেশে বেসরকারি বিনিয়োগ হ্রাস পাবে। উপরের পর্যালোচনার প্রেক্ষিতে বলা যায়, অর্থনৈতিক উন্নয়নের ব্যয় নির্বাহের উদ্দেশ্যে গৃহীত সরকারি ঋণের সঠিক ব্যবহার নিশ্চিত না হলে তা দেশের জন্য ক্ষতিকর হতে পারে।"
        }
      ]
    },
    {
      "number": "11",
      "uddipok": "একটি সদ্য স্বাধীন ও উন্নয়নশীল দেশ। দেশটির জনসংখ্যার একটি বিরাট অংশ দারিদ্র্য সীমার নিচে বসবাস করে। দেশটি দ্রুত অর্থনৈতিক উন্নয়ন ও জনগণের জীবনমান বাড়ানোর জন্য প্রাকৃতিক সম্পদের সুষ্ঠু ব্যবহার, মূলধন গঠন, মানবসম্পদ উন্নয়ন, বেকার ও খাদ্য সমস্যার সমাধান, সুষম উন্নয়ন, লেনদেন ভারসাম্যের প্রতিকূলতা দূরীকরণ, বৈদেশিক সাহায্যের উপর নির্ভরশীলতা হ্রাস ইত্যাদি লক্ষ্যকে সামনে রেখে একটি ব্যবস্থাপত্র গ্রহণ করে। ফলে দেশটির দারিদ্র্য বিমোচনের উদ্দেশ্য বেশ সফলতা পায়।",
      "tag": "DB, DIN.B, JB, SB 18",
      "sub_questions": [
        {
          "label": "ক",
          "question": "",
          "explanation": "সুনির্দিষ্ট কিছু সামাজিক ও অর্থনৈতিক লক্ষ্য অর্জনের জন্য কোনো দেশের অভ্যন্তরীণ সম্পদের সুষ্ঠু ও দক্ষ ব্যবহার নিশ্চিত করে যে নির্ধারিত ও পরিকল্পিত কর্মসূচি নেওয়া হয়, তাকে উন্নয়ন পরিকল্পনা বলে।"
        },
        {
          "label": "খ",
          "question": "",
          "explanation": "একটি দেশের অর্থনৈতিক উন্নয়নের এমন কিছু লক্ষ্য আছে, যেগুলো স্বল্প সময়ে অর্জন করা যায় না। এ অবস্থায় দীর্ঘমেয়াদি পরিকল্পনার প্রয়োজনীয়তা দেখা দেয়। সাধারণত দীর্ঘমেয়াদে বাস্তবায়নযোগ্য যেসব পরিকল্পনা গ্রহণ করা হয় তাদেরকে দীর্ঘমেয়াদি পরিকল্পনা বলা হয়। এ ধরনের পরিকল্পনার মেয়াদ ১৫ বছরের বেশি হয়ে থাকে। প্রকৃতপক্ষে অব্যাহত অর্থনৈতিক উন্নয়নের জন্য অর্থনীতির বিভিন্ন খাতের মধ্যে ভারসাম্য বজায় রাখার জন্য স্বল্প বা মধ্যম মেয়াদি পরিকল্পনা যথেষ্ট নয়। এ অবস্থায় দীর্ঘমেয়াদি পরিকল্পনা গ্রহণ করতে হয়।"
        },
        {
          "label": "গ",
          "question": "",
          "explanation": "উদ্দীপকে উল্লেখিত দেশটির গৃহীত 'ব্যবস্থাপত্রকে' অর্থনীতির ভাষায় উন্নয়ন পরিকল্পনা বলে। কোনো দেশের প্রাপ্ত সম্পদের দ্বারা অর্থনৈতিক অগ্রগতির জন্য সুচিন্তিত ও সুপরিকল্পিত কর্মসূচিই হলো উন্নয়ন পরিকল্পনা। বর্তমানে গণতান্ত্রিক বিশ্বে অর্থনৈতিক পরিকল্পনার গুরুত্ব দিন দিন বৃদ্ধি পাচ্ছে। এজন্য পৃথিবীর প্রায় প্রত্যেক দেশেই অর্থনৈতিক স্থিতিশীলতার জন্য উন্নয়ন পরিকল্পনা গ্রহণ করা হয়। মূলত, একটি দেশের উন্নয়ন নির্দেশক নকশা প্রণয়ন ও বাস্তবায়নকে অর্থনৈতিক পরিকল্পনা বা উন্নয়ন পরিকল্পনা বলা হয়। এ প্রসঙ্গে অধ্যাপক ডাল্টন বলেন- 'ব্যাপক অর্থে ঈপ্সিত উদ্দেশ্য পূরণের জন্য অর্থনৈতিক কার্যাবলি পরিচালনার নিমিত্তে সীমিত সম্পদ ব্যবহারের সুস্পষ্ট নীতিকে উন্নয়ন পরিকল্পনা বলে। উদ্দীপকে লক্ষ করা যায়, সদ্য স্বাধীন হওয়া একটি দেশ দ্রুত অর্থনৈতিক উন্নয়ন ও জনগণের জীবনযাত্রার মান বৃদ্ধির জন্য প্রাকৃতিক সম্পদের সুষ্ঠু ব্যবহার, মূলধন গঠন, মানবসম্পদ উন্নয়ন ও বৈদেশিক সাহায্যের ওপর নির্ভরশীলতা হ্রাস ইত্যাদি লক্ষ্য পূরণে একটি ব্যবস্থাপত্র পরিকল্পনা গ্রহণ করেছে। এক্ষেত্রে, দেশটির গৃহীত ব্যবস্থাপত্রটি হলো অর্থনৈতিক পরিকল্পনা।"
        },
        {
          "label": "ঘ",
          "question": "",
          "explanation": "উদ্দীপকের দেশটির গৃহীত 'অর্থনৈতিক উন্নয়ন পরিকল্পনা' দারিদ্র্যবিমোচনে যথেষ্ট সফল হয়েছে বলে আমি মনে করি। সাধারণত উন্নয়নশীল দেশের অধিকাংশ জনগণ দরিদ্র হওয়ায় জাতীয় আয় ও মাথাপিছু আয় কম হয়, ফলে জীবনযাত্রার মান অত্যন্ত নিম্ন থাকে। এক্ষেত্রে একমাত্র সুষ্ঠু অর্থনৈতিক পরিকল্পনা গ্রহণের মাধ্যমেই দেশের জাতীয় আয় বৃদ্ধি ও জীবনযাত্রার মান উন্নয়ন করা সম্ভব তথা দারিদ্র্য দূরীকরণ সম্ভব। উদ্দীপকে লক্ষ করা যায়, সদ্য স্বাধীন হওয়া একটি দেশ তার দরিদ্র জনগণের আর্থ-সামাজিক অবস্থা পরিবর্তনের লক্ষ্যে ব্যবস্থাপত্র গ্রহণ করেছে যা দারিদ্র্যবিমোচনে সফলতা অর্জন করে। আবার, দেশটির আয় বৃদ্ধি ও দরিদ্রতা দূরীকরণের উদ্দেশ্যে সহস্রাব্দ উন্নয়ন লক্ষ্যমাত্রা নির্ধারণ করা হয়েছে। এর আওতায় বয়স্ক ভাতা, স্বামী পরিত্যক্তা দুস্থ মহিলাদের ভাতা প্রদান করা হচ্ছে। এছাড়াও মহিলাদের আত্মকর্মসংস্থানের জন্য ক্ষুদ্র ঋণ, একটি বাড়ি একটি খামার প্রকল্প, ভিক্ষাবৃত্তিতে নিয়োজিত জনগোষ্ঠীর পুনর্বাসন ও বিকল্প কর্মসংস্থান প্রভৃতি কর্মসূচি বাস্তবায়ন করা হচ্ছে। এর ফলে ২০০০ সাল থেকে ২০১০ সালের মধ্যে দারিদ্র্যের হার ৪৮.৯ শতাংশ থেকে ৩১.৫ শতাংশে নেমে আসে। কাজেই উপরের আলোচনার প্রেক্ষিতে বলা যায়, দেশটির গৃহীত অর্থনৈতিক উন্নয়ন পরিকল্পনা দারিদ্র্যবিমোচনে যথেষ্ট সফল হয়েছে।"
        }
      ]
    }
  ]
}