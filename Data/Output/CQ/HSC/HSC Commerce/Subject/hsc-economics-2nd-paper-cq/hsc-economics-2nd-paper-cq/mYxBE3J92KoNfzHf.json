{
  "title": "কুমিল্লা বোর্ড ২০১৭",
  "subtitle": "অর্থনীতি (11)",
  "questions": [
    {
      "number": "1",
      "uddipok": "বাংলাদেশ দক্ষিণ এশিয়ার একটি কৃষি প্রধান দেশ। প্রায় দুইশত বছরের ব্রিটিশ উপনিবেশিক শাসন এবং ২৪ বছরের পাকিস্তানি শাসন ও শোষণের কারণে এদেশের অর্থনীতি ছিল অনুন্নত। অনুন্নত কৃষি, শিল্পের পাশ্চৎপদতা, নিম্ন জীবনযাত্রার মান, জনাধিক্যের কারণে বেকারত্ব ছিল অর্থনীতির প্রধান বৈশিষ্ট্য। সময়ের পরিক্রমায় বিশ্ব অর্থনীতির পরিবর্তনের সাথে সাথে বাংলাদেশ সরকার বাস্তবমুখী নানান পরিকল্পনা গ্রহণ করেছে। ফলে বিশ্বায়নের সুফল এদেশের জনগণ পেতে শুরু করেছে। আশা করা যায় রূপকল্প-২০২১ বাস্তবায়নের মাধ্যমে এদেশ একটি মধ্যম আয়ের দেশে পরিণত হবে।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "বাংলাদেশের মোট সীমানা হলো ৪,৭১১ কিলোমিটার।"
        },
        {
          "label": "খ",
          "question": "",
          "explanation": "মুসলিম যুগে বাংলার অর্থনৈতিক অবস্থা ছিল সমৃদ্ধ ও স্বয়ংসম্পূর্ণ। বাংলার ইতিহাসে ১২০০ সাল থেকে শুরু করে ১৭৫৭ সাল পর্যন্ত মুসলিম যুগ তথা মধ্যযুগ স্থায়ী ছিল। এ সময় বাংলা ছিল খাদ্য ও শিল্পে পরিপূর্ণ এবং বিভিন্ন পর্যটক, বণিক ও বিখ্যাত পরিব্রাজকদের আনাগোনা হতো এখানে। তাদের লেখায় তৎকালীন অর্থনীতির প্রাচুর্যের প্রমাণ পাওয়া যায়। মুসলিম শাসনামলে কৃষি, শিল্প ও বাণিজ্য ক্ষেত্রে ব্যাপক প্রসার লক্ষ করা যায়। তখন খুব সস্তায় দ্রব্যসামগ্রী পাওয়া যেত। ১ টাকায় ৮ মণ চাল পাওয়া যেত এ যুগে। এজন্য মুসলিম যুগ বাংলার ইতিহাসে স্বর্ণযুগ নামে পরিচিতি লাভ করে।"
        },
        {
          "label": "গ",
          "question": "",
          "explanation": "স্বাধীনতা-উত্তর (১৯৭১-বর্তমান) বাংলাদেশের অর্থনীতিতে বেশ কিছু গুরুত্বপূর্ণ বৈশিষ্ট্য লক্ষ করা যায়।প্রায় দুইশত বছরের ব্রিটিশ ঔপনিবেশিক শাসন এ দেশের অর্থনৈতিক মেরুদণ্ড ভেঙে দেয়। তাছাড়া এ দেশে সনাতন কৃষিব্যবস্থা প্রচলিত থাকায় কৃষিতে উল্লেখযোগ্য উন্নয়ন ঘটেনি। শিল্প ক্ষেত্রেও বাংলাদেশ অনেক পিছিয়ে রয়েছে। আধুনিক প্রযুক্তির যথাযথ প্রয়োগ ঘটাতে না পারায় কৃষি ও শিল্পক্ষেত্রে অগ্রগতি লক্ষ করা যায়নি। স্বাধীনতা-পরবর্তী সময়ে দ্রুত হারে জনসংখ্যা বৃদ্ধি পাওয়ায় দেশে বেকারত্ব বৃদ্ধি পায়। আবার অতিরিক্ত জনসংখ্যার তুলনায় খাদ্য উৎপাদন বৃদ্ধি না পাওয়ায় দেশে খাদ্য ঘাটতি পরিলক্ষিত হয়, যা দেশকে আমদানি নির্ভর করে তোলে। ফলে এদেশের অর্থনীতি ব্যাপকভাবে ক্ষতিগ্রস্ত হয়। উদ্দীপকের আলোকে বলা যায়, ঔপনিবেশিক শাসন, পাকিস্তানি শোষণ ও বৈষম্য এদেশের অর্থনীতিকে ধ্বংস করে দেয়। ফলে অনুন্নত কৃষি, শিল্পের পশ্চাৎপদতা, নিম্ন জীবনযাত্রার মান, বেকারত্ব ইত্যাদি স্বাধীনতা- উত্তর বাংলাদেশের অর্থনৈতিক বৈশিষ্ট্যে পরিণত হয়। এছাড়া রাজনৈতিক অস্থিতিশীলতা, দুর্নীতি, দেশে অভিজ্ঞ ও দক্ষ উদ্যোক্তার অভাব, ধর্মীয় গোঁড়ামি, সাংস্কৃতিক অবক্ষয় ইত্যাদি এদেশের অর্থনীতিকে ধ্বংসের দিকে ধাবিত করে। তবে বর্তমান সরকার কর্তৃক গৃহীত বাস্তবমুখী নানান পরিকল্পনা দেশের অর্থনীতিকে পুনরুদ্ধার করে সমৃদ্ধির পথে এগিয়ে নিতে সাহায্য করছে।"
        },
        {
          "label": "ঘ",
          "question": "",
          "explanation": "হ্যাঁ, বাংলাদেশে একটি মধ্যম আয়ের দেশে পরিণত হবে বলে আমি মনে করি। বর্তমান সরকার বাংলাদেশের অর্থনৈতিক মুক্তির লক্ষ্যে কাজ করে যাচ্ছে। বাংলাদেশের অর্থনীতিকে পুনরুদ্ধার করতে সরকার বিভিন্ন বাস্তবমুখী প্রকল্প প্রণয়ন ও বাস্তবায়নে মনোনিবেশ করেছে। ১৯৭৩ সাল থেকে আজ পর্যন্ত বাংলাদেশে ৬টি পঞ্চবার্ষিক পরিকল্পনা, ২টি দ্বি- বার্ষিক পরিকল্পনা ও একটি দারিদ্র্যবিমোচন কৌশলপত্র গৃহীত ও সম্পূর্ণ হয়েছে। যা অর্থনীতিকে সামনের দিকে এগিয়ে নিয়ে যাচ্ছে। উদ্দীপকের আলোকে বলা যায়, সময়ের পরিবর্তনের সাথে সাথে বাংলাদেশের অর্থনীতিও একসময় ঘুরে দাঁড়াবে। এ লক্ষ্য বাস্তবায়নে সরকার নানা ধরনের বাস্তবমুখী পরিকল্পনা গ্রহণ করেছে। সরকার 'রূপকল্প- ২০২১' বাস্তবায়নের জন্য বিভিন্ন কার্যক্রম যেমন- আইসিটি শিক্ষা বাধ্যতামূলক, অনলাইনে ভর্তি কার্যক্রম, সর্বত্র ইন্টারনেট ব্যবহার নিশ্চিতকরণ, সকল কার্যপ্রক্রিয়া ডিজিটালাইজেশন, কম্পিউটার শিক্ষার প্রতি গুরুত্ব প্রদান ইত্যাদি পদক্ষেপ গ্রহণ করেছে। ফলে উন্নত বিশ্বের সাথে তাল মিলিয়ে বাংলাদেশ এগিয়ে যাচ্ছে। ১৯৯৩ সালে দেশের কিছু শিল্প প্রতিষ্ঠান ও কোম্পানি বেসরকারিকরণ করা হয়। এতে শিল্প ক্ষেত্রে অগ্রগতি পরিলক্ষিত হয়, যা সামগ্রিক উৎপাদনশীলতা বৃদ্ধিতে সহায়তা করে। এছাড়া খাদ্য উৎপাদন বৃদ্ধি ও জনসংখ্যা বৃদ্ধির হার হ্রাস পাওয়ায় দেশে অর্থনৈতিক প্রবৃদ্ধি ঘটে। ফলে ২০২১ সাল শেষে মাথাপিছু আয় বেড়ে ২২২৭ মার্কিন ডলারে পৌছেছে। বর্তমান সরকার দেশেকে 'ডিজিটাল বাংলাদেশ' হিসেবে গড়ে তোলার জন্য 'ভিশন ২০২১' ঘোষণা করেছে। এ ঘোষণা অনুসারে সরকার ২০২১ সালের মধ্যে বাংলাদেশকে মধ্যম আয়ের দেশে ও ২০৪১ সালের মধ্যে উন্নত দেশে পরিণত করার চ্যালেঞ্জ গ্রহণ করে।"
        }
      ]
    },
    {
      "number": "2",
      "uddipok": "",
      "tag": "BMARPC 24,CB 17",
      "sub_questions": [
        {
          "label": "ক",
          "question": "জন্মহার কী?",
          "explanation": "জন্মহার (Birth Rate) হলো প্রতি হাজার জন লোকের মধ্যে প্রতি বছরে যতজন শিশু জন্ম নেয়, তার হার।"
        },
        {
          "label": "খ",
          "question": "জনসংখ্যা বৃদ্ধির হার কীভাবে পরিমাপ করা হয়?",
          "explanation": "জনসংখ্যা বৃদ্ধির হার (Population Growth Rate) বোঝায় নির্দিষ্ট সময়ে (সাধারণত এক বছরে) জনসংখ্যা কত শতাংশ বেড়েছে। সূত্র: জনসংখ্যা বৃদ্ধির হার =এক বছরে জনসংখ্যা বৃদ্ধি/বছরের শুরুতে মোট জনসংখ্যা *১০০ জন্মহার = প্রতি হাজারে জন্ম সংখ্যা মৃত্যু হার = প্রতি হাজারে মৃত্যুর সংখ্যা নেট অভিবাসন হার = অভিবাসন − বহির্গমন।"
        },
        {
          "label": "গ",
          "question": "উদ্দীপকে কোন তত্ত্ব- ব্যাখ্যা করো।",
          "explanation": "এটি থমাস রবার্ট ম্যালথাসের জনসংখ্যা তত্ত্ব (Malthusian Theory of Population) ব্যাখ্যা: ম্যালথাস বলেন, জনসংখ্যা গুণোত্তর হারে বাড়ে, অথচ খাদ্য উৎপাদন বাড়ে সমানুত্তর হারে। ফলে অতিরিক্ত জনসংখ্যা ও খাদ্যাভাব থেকে সমাজে নানা সংকট দেখা দেয়। এই সংকট মোকাবিলায় দুটি ধরণের নিয়ন্ত্রণ কাজ করে: প্রাকৃতিক নিয়ন্ত্রণ (Positive Checks): যুদ্ধ মহামারী দুর্ভিক্ষ এসব মানুষের মৃত্যু ঘটিয়ে জনসংখ্যা কমিয়ে আনে। নৈতিক সংযম (Preventive Checks): দেরিতে বিবাহ জন্মনিয়ন্ত্রণ এসব মানুষের জন্মহার কমায়। সারসংক্ষেপ: উদ্দীপকের চিত্রে প্রদত্ত তত্ত্ব হলো ম্যালথাসের জনসংখ্যা তত্ত্ব , যেখানে জনসংখ্যা ও খাদ্য উৎপাদনের মধ্যে ভারসাম্য বজায় রাখতে প্রাকৃতিক নিয়ন্ত্রণ ও নৈতিক সংযমকে গুরুত্বপূর্ণ মনে করা হয়েছে।"
        },
        {
          "label": "ঘ",
          "question": "বাংলাদেশের প্রেক্ষাপটে তত্ত্বটির কার্যকারিতা ব্যাখ্যা করো।",
          "explanation": "বাংলাদেশের প্রেক্ষাপটে এ তত্ত্বের কার্যকারিতা ব্যাখ্যা করা যাক— কার্যকর দিক অতিরিক্ত জনসংখ্যার চাপ: বাংলাদেশ একটি ছোট ভৌগোলিক এলাকায় বিপুল জনসংখ্যার ভার বহন করছে। জমি ও সম্পদের সীমাবদ্ধতার কারণে ম্যালথাসের ধারণার মতোই জনসংখ্যার চাপ স্পষ্ট। প্রাকৃতিক নিয়ন্ত্রণের উপস্থিতি: বাংলাদেশে প্রায়ই বন্যা, ঘূর্ণিঝড়, নদীভাঙন ইত্যাদি প্রাকৃতিক দুর্যোগ ঘটে যা খাদ্য উৎপাদনে নেতিবাচক প্রভাব ফেলে এবং অনেক সময় প্রাণহানি ঘটায়। এটি ম্যালথাসের প্রাকৃতিক নিয়ন্ত্রণের উদাহরণ। দারিদ্র্য ও বেকারত্ব: অতিরিক্ত জনসংখ্যার কারণে কর্মসংস্থান সংকট, দারিদ্র্য, স্বাস্থ্য ও শিক্ষায় চাপ সৃষ্টি হয়—যা ম্যালথাসের উদ্বেগের সঙ্গে সাযুজ্যপূর্ণ। অকার্যকর দিক প্রযুক্তির অগ্রগতি: সবুজ বিপ্লব, উন্নত বীজ, সার, সেচ ও আধুনিক কৃষি প্রযুক্তির কারণে বাংলাদেশের খাদ্য উৎপাদন বহুগুণ বেড়েছে। তাই ম্যালথাসের “খাদ্য উৎপাদন সীমিত” ধারণা পুরোপুরি প্রযোজ্য নয়। খাদ্যে স্বয়ংসম্পূর্ণতা: বাংলাদেশ এখন ধান ও মাছ উৎপাদনে প্রায় স্বয়ংসম্পূর্ণ, এমনকি কিছু ক্ষেত্রে রপ্তানিও করছে। এটা ম্যালথাসের পূর্বাভাসের বিপরীত। নীতি ও কর্মসূচি: পরিবার পরিকল্পনা, নারী শিক্ষা ও সচেতনতার কারণে জনসংখ্যা বৃদ্ধির হার কমেছে। ম্যালথাসের তত্ত্বে এই ধরনের প্রতিরোধমূলক সামাজিক পদক্ষেপের গুরুত্ব দেওয়া হয়নি। অর্থনৈতিক বৈচিত্র্য: বাংলাদেশের অর্থনীতি এখন শুধু কৃষিনির্ভর নয়; শিল্প, পোশাকশিল্প ও প্রবাসী আয় দেশের খাদ্য আমদানির সক্ষমতা বাড়িয়েছে। সারসংক্ষেপ / মূল্যায়ন বাংলাদেশের প্রেক্ষাপটে ম্যালথাসের জনসংখ্যা তত্ত্ব আংশিক কার্যকর । অতিরিক্ত জনসংখ্যা, দারিদ্র্য, প্রাকৃতিক দুর্যোগ ও খাদ্য নিরাপত্তাহীনতার ক্ষেত্রে তত্ত্বটি যথার্থ। তবে আধুনিক প্রযুক্তি, নীতি, শিক্ষা, শিল্প ও বৈশ্বিক বাণিজ্যের কারণে বাংলাদেশের বাস্তবতায় ম্যালথাসের নৈরাশ্যবাদী ধারণা পুরোপুরি প্রযোজ্য নয়।"
        }
      ]
    },
    {
      "number": "3",
      "uddipok": "নব্বই দশকের শেষ দিকে বিশ্বায়ন ধারণার সাথে আমাদের পরিচিতি ঘটে। বিশ্বের প্রতিটি অঞ্চল স্বনির্ভর হওয়ার লক্ষ্যে BIMSTEC, ASEAN, SAPTA, EU গড়ে তুলেছে। যেখানে পুঁজি, শ্রম ও পণ্যের অবাধ প্রবাহ লক্ষ করা যায়। অন্যদিকে বিশ্বায়নের নেতিবাচক প্রভাবে অর্থনৈতিক ও সাংস্কৃতিক আগ্রাসনসহ সমাজের নৈতিক অবক্ষয় সৃষ্টি হয়েছে।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "যে প্রক্রিয়ায় একটি দেশ অন্যদেশের পণ্য ও সেবা ক্রয় করে তাকে আমদানি বলে।"
        },
        {
          "label": "খ",
          "question": "",
          "explanation": "পারস্পরিক চাহিদা পূরণের লক্ষ্যে দুই বা ততোধিক দেশ আন্তর্জাতিক বাণিজ্যে লিপ্ত হয়। পৃথিবীতে প্রত্যেক দেশেরই বিদ্যমান সম্পদ ও উৎপাদন ক্ষমতা সীমাবদ্ধ। কোনো দেশই তার প্রয়োজনের সবটুকু উৎপাদন করতে পারে না। কোনো দেশ কোনো বিশেষ দ্রব্য দেশীয় চাহিদার তুলনায় বেশি উৎপাদন করতে পারে। আবার কোনো দ্রব্য উৎপাদন করতে পারলেও অর্থনৈতিক দিক দিয়ে লাভবান না হওয়ায় তা উৎপাদনের পরিবর্তে আমদানি করে থাকে। এভাবে উদ্বৃত্ত পণ্য রপ্তানি ও প্রয়োজনীয় পণ্য আমদানির মাধ্যমে আন্তর্জাতিক বাণিজ্য সংঘটিত হয়। তাছাড়া কোনো দেশের অর্থনীতিকে সম্প্রসারিত ও সমৃদ্ধ করার লক্ষ্যে আন্তর্জাতিক বাণিজ্য সংঘটিত হয়।"
        },
        {
          "label": "গ",
          "question": "",
          "explanation": "বিশ্বায়নের ফলে আন্তর্জাতিক বাণিজ্যের গতিশীলতা অনেক বৃদ্ধি পেয়েছে। বিশ্বায়ন হলো একটি বহুমুখী প্রক্রিয়া যেখানে বিশ্ব আন্তঃসম্পর্কিত এবং আন্তঃযোগাযোগের মধ্য দিয়ে অগ্রসর হচ্ছে। বিশ্বের প্রতিটি অংশের সাথে অন্যান্য অংশের অর্থনৈতিক, সামাজিক, সাংস্কৃতিক ও রাজনৈতিক ক্ষেত্রে পারস্পরিক আন্তঃনির্ভরতাই হচ্ছে বিশ্বায়ন। এর ফলে বিশ্বের বিভিন্ন দেশে উৎপাদিত দ্রব্যসামগ্রী অবাধে একদেশ থেকে অন্যদেশে প্রবাহিত হচ্ছে। বিশ্বের যেকোনো প্রান্ত থেকে অন্যপ্রান্তে শ্রম চলাচল করতে পারে বিধায় বিভিন্ন দেশের মধ্যে শ্রমের অবাধ প্রবাহ ঘটে। পুঁজি বা মূলধনের অবাধ প্রবাহ বিশ্বায়নের একটি অন্যতম বৈশিষ্টা। উদ্দীপকের আলোকে বলা যায়, আমাদের দেশে বিশ্বায়ন ধারণার সঙ্গে পরিচয় ঘটে নব্বই দশকের শেষ দিকে। বাংলাদেশসহ বিশ্বের অন্যান্য উন্নয়নশীল বা অনুন্নত দেশসমূহ স্বনির্ভরতা অর্জনের লক্ষ্যে BIMSTEC, ASEAN, SAPTA, EU-এর মতো বেশকিছু আন্তর্জাতিক জোট গঠন করে। ফলে এ সকল অঞ্চলে পুঁজি, শ্রম ও পণ্যের অবাধ প্রবাহ পরিলক্ষিত হয়, যা এদের অভ্যন্তরীণ ও আন্তর্জাতিক বাণিজ্য বৃদ্ধিতে সহায়তা করে এবং অর্থনৈতিক উন্নতির পথে পরিচালিত করে। এতে অনুন্নত ও উন্নয়নশীল রাষ্ট্রসমূহ উন্নত দেশের কাছ থেকে অনেক সুবিধা লাভ করে থাকে। তাছাড়া মুক্ত বাণিজ্য ব্যবস্থার প্রসার, তথ্য ও প্রযুক্তিতে অভাবনীয় উন্নয়ন, তথ্যের অবাধ প্রবাহ, বাণিজ্য উদারীকরণ ইত্যাদির ফলে আন্তর্জাতিক বাণিজ্যের সম্প্রসারণ ঘটেছে। এভাবে বিশ্বায়নের ফলে আন্তর্জাতিক বাণিজ্যের গতিশীলতা বৃদ্ধি পায়।"
        },
        {
          "label": "ঘ",
          "question": "",
          "explanation": "বিশ্বায়নের ফলে বাংলাদেশের অর্থনীতিতে ইতিবাচক ও নেতিবাচক উভয় প্রভাব লক্ষ করা যায়। বিশ্বায়নের ফলে পুঁজি, শ্রম ও উপকরণের অবাধ প্রবাহ নিশ্চিত হওয়ায় পূর্বের তুলনায় উৎপাদন বহুগুণে বৃদ্ধি পেয়েছে। বিভিন্ন বহুজাতিক কোম্পানি বা বিদেশি প্রতিষ্ঠান এদেশের উৎপাদন খাতে বিনিয়োগ করায় উৎপাদন বৃদ্ধির পাশাপাশি কর্মসংস্থানের ব্যবস্থাও হয়েছে। বাংলাদেশে তৈরি পোশাক রপ্তানিতে অনেক এগিয়ে গেছে। তাছাড়া বিভিন্ন আঞ্চলিক ও আন্তর্জাতিক জোট গঠনের মাধ্যমে আন্তর্জাতিক বাণিজ্যে অনেক সুবিধা অর্জন করেছে। ফলে বাংলাদেশের আন্তর্জাতিক বাণিজ্যের সম্প্রসারণ ঘটে। বিশ্বের অন্যান্য অঞ্চলের মতো স্বনির্ভর হওয়ার লক্ষ্যে বাংলাদেশও ASEAN, SAPTA এর মতো একাধিক আন্তর্জাতিক জোটের সদস্যপদ লাভ করে। এতে পুঁজি, শ্রম ও পণ্যের অবাধ প্রবাহ সৃষ্টি হওয়ায় উৎপাদন বহুগুণে বেড়ে যায়। যা বাংলাদেশের আন্তর্জাতিক বাণিজ্য সম্প্রসারণে গুরুত্বপূর্ণ ভূমিকা পালন করে। কিন্তু বিশ্বায়নের ফলে বাংলাদেশে বেশকিছু নেতিবাচক প্রভাবও লক্ষ করা যায়। ফলে অর্থনৈতিক ও সাংস্কৃতিক আগ্রাসনসহ সমাজের নৈতিক অবক্ষয় সৃষ্টি হয়েছে।"
        }
      ]
    },
    {
      "number": "4",
      "uddipok": "সাদিপুর নিবাসী করিম মিয়া পৈতৃকসূত্রে এক বিঘা কৃষি জমির মালিক। বিগত বছরগুলোতে টমেটোর দাম ভালো থাকায় এই বছর গ্রামের মহাজনের নিকট হতে চড়াসুদে ঋণ নিয়ে সবটুকু জমিতে টমেটো আবাদ করেন। কিন্তু অনুন্নত যাতায়াত ও যোগাযোগ ব্যবস্থার কারণে উৎপাদিত টমেটো সময়মতো শহরের বাজারে নিতে পারেননি। টমেটো পঁচনশীল দ্রব্য হওয়ায় বাধ্য হয়ে কম দামে স্থানীয় বাজারে বিক্রি করে দিয়েছেন। করিম মিয়া তার ঋণের টাকা পরিশোধ করতে পারছেন না।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "একজন কৃষক ফসল ফলানোর জন্য যে জমি ব্যবহার করে থাকে তাকে কৃষি খামার বলে।"
        },
        {
          "label": "খ",
          "question": "",
          "explanation": "সেচব্যবস্থা অনুন্নত থাকায় মৌসুমি বৃষ্টিপাতের তথা পরিবেশের ওপর কৃষি খুব বেশি নির্ভরশীল। বাংলাদেশ কৃষিপ্রধান দেশ হওয়া সত্ত্বেও সার্বিকভাবে কৃষিকাজ ত্রুটিপূর্ণ ও প্রকৃতিনির্ভর। বাংলাদেশের কৃষির অন্য একটি মৌলিক সমস্যা হচ্ছে প্রাকৃতিক পরিবেশের ওপর নির্ভরশীলতা। সময়মতো ও পরিমিত বৃষ্টির অভাবে প্রায়ই কৃষি উৎপাদন ব্যাহত হয়। যেকোনো কৃষিদ্রব্য উৎপাদনে সময়মতো পর্যাপ্ত পরিমাণে পানি সেচের প্রয়োজন হয়। কিন্তু বাংলাদেশে এখনো ব্যাপকভাবে বিজ্ঞানসম্মত উপায়ে সেচব্যবস্থার প্রচলন হয়নি। ফলে কৃষি মূলত প্রাকৃতিক পরিবেশের বৃষ্টিপাতের ওপর নির্ভরশীল।"
        },
        {
          "label": "গ",
          "question": "",
          "explanation": "উদ্দীপকে বাংলাদেশে কৃষিপণ্য বাজারজাতকরণের সমস্যাসমূহ হলো অনুন্নত যোগাযোগব্যবস্থা, মধ্যস্বত্বভোগী ও দালালদের দৌরাত্ম্য এবং কৃষকের সচেতনতার অভাব। অনুন্নত পরিবহনব্যবস্থার জন্য কৃষকরা তাদের উৎপাদিত পণ্য শহরে এনে বেশি দামে বিক্রি করতে পারে না। বাড়িতে বা স্থানীয় হাটবাজারে কম দামে পণ্য বিক্রি করে। ফলে তারা কৃষিপণ্যের উপযুক্ত দাম পায় না। কৃষিপণ্য বাজারজাতকরণ প্রক্রিয়ায় দালাল, ফড়িয়া, বেপারি, মজুতদার, আড়তদার ইত্যাদি বহু ধরনের মধ্যবর্তী ব্যবসায়ী শ্রেণির অস্তিত্ব আছে। কৃষক যে দাম পায় এবং সর্বশেষ ভোক্তা যে দাম দেয় তার মধ্যে অনেক ব্যবধান থাকে এই মধ্যবর্তী ব্যবসায়ীদের জন্য। ফলে কৃষক ন্যায্য মূল্য থেকে বঞ্চিত হয়। বাংলাদেশের কৃষিপণ্যের বাজারগুলো পরস্পর বিচ্ছিন্ন। এজন্য একই পণ্য কোনো বাজারে চড়া দামে এবং কোনো বাজারে কম দামে বিক্রি হয়। এতে কম দামে বাজারে বিক্রয়কারী কৃষকরা ক্ষতিগ্রস্ত হয়। এছাড়া আমাদের কৃষকেরা কম শিক্ষিত বা অশিক্ষিত। ফলে ফটকা কারবারের জটিলতা ও বৈদেশিক বাজারের গতি প্রকৃতির সাথে তারা একেবারেই অপরিচিত। তাই তারা কৃষিপণ্যের তথ্য সম্পর্কে সম্পূর্ণ অজ্ঞ থাকে। যা কৃষিপণ্য বাজারজাতকরণের অন্যতম প্রধান সমস্যা।"
        },
        {
          "label": "ঘ",
          "question": "",
          "explanation": "বাংলাদেশের কৃষিপণ্যের বিপণন ব্যবস্থা নানা ধরনের সমস্যায় আক্রান্ত, যার সমাধান একমাত্র সরকারি হস্তক্ষেপের মাধ্যমেই সম্ভব। বাংলাদেশে কৃষিপণ্যের বিপণন ব্যবস্থার অন্যতম প্রধান ত্রুটি হলো- অনুন্নত পরিবহন ব্যবস্থা। পণ্যের সুষ্ঠু বিপণনের জন্য তাই পরিবহন ব্যবস্থার উন্নয়ন অপরিহার্য। এক্ষেত্রে বিপুল মূলধন বিনিয়োগ করতে হয় এবং তা থেকে সরাসরি কোনো মুনাফা অর্জন করা যায় না বলে এ কাজে ব্যক্তিগত উদ্যোগ তেমন দেখা যায় না। একমাত্র সরকারেরই সক্রিয় ও অব্যাহত অংশগ্রহণের ফলে তার উন্নয়ন সম্ভব হয়। অন্যদিকে কৃষক যাতে তার উৎপাদিত পণ্যের ন্যায্যমূল্য পায় সেজন্য বাজারজাতকরণের নিমিত্তে সারাদেশে সরকারি উদ্যোগে 'কৃষক বিপণন দল', 'কৃষক ক্লাব' গঠন করতে হবে। পাশাপাশি কৃষিপণ্য প্রক্রিয়াকরণ কেন্দ্র, জেলা-উপজেলা পর্যায়ে কৃষি বাজার উন্নয়ন এবং লিংকেজ তৈরির জন্য ঢাকাতে একটি সেন্ট্রাল মার্কেট নির্মাণকাজ (গাবতলীতে) সম্পন্ন হয়েছে। এছাড়া, কৃষিপণ্যের বাজার থেকে দালাল ও মধ্যবর্তী ফড়িয়াদের বিলোপ সাধন করতে হবে। উপযুক্ত ব্যবস্থা গ্রহণ ও সমবায় সমিতি স্থাপনের মাধ্যমে এদের কার্যকলাপ বন্ধ করা সম্ভব। বিভিন্ন বাজারে কৃষকদের নিকট থেকে যাতে আড়তদারি, পাল্লাদারি, টোল, চাঁদা প্রভৃতির অজুহাতে অর্থ আদায় করতে না পারে, সেজন্য আমাদের গ্রামাঞ্চলের বাজারগুলো সুষ্ঠুভাবে নিয়ন্ত্রণ করা দরকার। তাছাড়া, উৎপাদনশীলতা বৃদ্ধির লক্ষ্যে কৃষি উপকরণে ভর্তুকি বৃদ্ধি, কৃষি উপকরণ সহজলভ্যকরণ, কৃষি ঋণের আওতা বৃদ্ধি এবং প্রাপ্তি সহজীকরণ, সেচ সুবিধার সম্প্রসারণ এবং ফসল সংরক্ষণের জন্য পর্যাপ্ত ব্যবস্থা গ্রহণ করতে হবে। সুতরাং দেখা যায়, বাংলাদেশের কৃষিপণ্যের বিপণন সমস্যাগুলো সমাধান করার ক্ষেত্রে সরকার বা রাষ্ট্র গুরুত্বপূর্ণ ভূমিকা পালন করতে পারে।"
        }
      ]
    },
    {
      "number": "5",
      "uddipok": "শামীম ও শাহিন দুই ভাই। আর্থিক অস্বচ্ছলতার কারণে এসএসসি পাশের পর তাদের পড়াশুনা বন্ধ হয়ে যায়। দুই ভাই উপজেলা যুব উন্নয়ন প্রশিক্ষণ কেন্দ্র থেকে মোবাইল রিপিয়ারিং কোর্সের উপর প্রশিক্ষণ গ্রহণ করে। পরবর্তীতে স্থানীয় বাজারে 'ভাই ভাই মোবাইল সলিউশন' নামে একটি দোকান দেয়। প্রথম মাসেই সমস্ত খরচ বাদে নিট লাভ হয় ১০,০০০ টাকা। তাদের আর পিছনে ফিরে তাকাতে হয়নি।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "কাম্য জনসংখ্যা তত্ত্ব (Optimum Population Theory) হলো অর্থনীতির একটি তত্ত্ব, যা এমন জনসংখ্যা মাত্রাকে বোঝায় যেখানে একটি দেশের উপলব্ধ সম্পদ ও জনসংখ্যার মধ্যে সর্বোচ্চ উৎপাদনশীলতা ও কল্যাণ নিশ্চিত হয়।"
        },
        {
          "label": "খ",
          "question": "",
          "explanation": "কোনো দেশের জনসংখ্যা পরিবর্তনের অন্যতম প্রধান নিয়ামক জন্মহার। কোনো দেশে প্রতিবছর মোট জনসংখ্যার প্রতি হাজারে যে পরিমাণ জীবন্ত শিশু জন্মগ্রহণ করে, তাকে সে দেশের জন্মহার বলে। জনসংখ্যার সাথে এর সম্পর্ক ধনাত্মক। অর্থাৎ কোনো অঞ্চলের জন্মহার বৃদ্ধি পেলে ওই অঞ্চলের জনসংখ্যাও বৃদ্ধি পায়। আবার জন্মহার হ্রাস পেলে জনসংখ্যাও হ্রাস পায়। অর্থাৎ জন্মহারের পরিবর্তন জনসংখ্যাকে প্রভাবিত করে। কোনো দেশের জনসংখ্যার মৃত্যুহার এবং নিট অভিবাসন স্থিতিশীল থাকলে উচ্চ জন্মহার জনসংখ্যা বৃদ্ধি করে। বিপরীত অবস্থায় জনসংখ্যা হ্রাস পায়। এভাবে জনসংখ্যাকে জন্মহার সরাসরি প্রভাবিত করে।"
        },
        {
          "label": "গ",
          "question": "",
          "explanation": "উদ্দীপকের 'ভাই ভাই মোবাইল সলিউশন' প্রতিষ্ঠায় আত্মকর্মসংস্থানের বিষয়টি প্রতিফলিত হয়েছে। কোনো ব্যক্তি নিজেই নিজের কর্মসংস্থান সৃষ্টি করাকে আত্মকর্মসংস্থান বলে। যেমন- হাঁস-মুরগি পালন, কবুতর পালন, মৎস্য চাষ, ফলের বাগান, পশুপালন, কুটিরশিল্প, ক্ষুদ্র ব্যবসায় পরিচালনা, একক বা যৌথ খামার ইত্যাদি হচ্ছে আত্মকর্মসংস্থানের উদাহরণ। এটি এমন এক ধরনের কর্মসংস্থান যা স্বল্প মূলধন ও সামান্য প্রশিক্ষণের মাধ্যমে একজন ব্যক্তিকে স্বাধীনভাবে কাজ করার সুযোগ সৃষ্টি করে পরনির্ভরশীলতা ও বেকারত্বের অভিশাপ থেকে মুক্তি দেয়। আমাদের দেশের বিভিন্ন বাণিজ্যিক ব্যাংক ও NGO-সমূহ এ ক্ষেত্রে ঋণ ও পরামর্শ প্রদান করে থাকে। উদ্দীপকে শামীম ও শাহিনের আর্থিক অসচ্ছলতার কারণে এসএসসি পাসের পর পড়াশোনা বন্ধ হয়ে যায়। তবে তারা হতাশ না হয়ে এবং সরকারি বা কোনো ব্যক্তি বা প্রতিষ্ঠানের ওপর চাকরির জন্য নির্ভরশীল না হয়ে আত্মকর্মসংস্থান সৃষ্টিতে মনোনিবেশ করে। তারা উপজেলা যুব উন্নয়ন প্রশিক্ষণ কেন্দ্র হতে মোবাইল রিপেয়ারিং কোর্সে প্রশিক্ষণ নিয়ে ও সামান্য পুঁজির সমন্বয়ে 'ভাই ভাই মোবাইল সলিউশন' নামে স্থানীয় বাজারে একটি দোকান দেয়। এর ফলে তাদের আর পেছনে ফিরে তাকাতে হয়নি। এভাবে আত্মকর্মসংস্থান সৃষ্টির মাধ্যমে তারা সমাজে মাথা উঁচু করে দাঁড়াতে পেরেছে।"
        },
        {
          "label": "ঘ",
          "question": "",
          "explanation": "আমার মতে, উদ্দীপকের দুই ভাইয়ের উদ্যোগটি দেশের বেকারত্ব দূরীকরণ ও অর্থনৈতিক উন্নয়নে যথাযথ ভূমিকা রাখবে। বাংলাদেশর অর্থনীতিতে আত্মকর্মসংস্থান গুরুত্বপূর্ণ ভূমিকা পালন করতে সক্ষম। আত্মকর্মসংস্থানের মাধ্যমে মানুষ পরনির্ভরশীলতা কাটিয়ে নিজেকে আবিষ্কার করতে পারে। এদেশের ৮ কোটি কর্মক্ষম লোকের মধ্যে ২ কোটি বেকার। এর মধ্যে অনেকে উচ্চতর ডিগ্রি অর্জন করে যোগ্যতা থাকা সত্ত্বেও কোথাও চাকরি পাচ্ছে না। আত্মকর্মসংস্থান বেকারত্বের অভিশাপ থেকে জাতিকে মুক্তি দিতে পারে। স্বল্প পরিমাণ পুঁজি ও সামান্য প্রশিক্ষণের মাধ্যমে একক বা যৌথ উদ্যোগে এরূপ কর্মসংস্থান গড়ে তোলা যায়, যা আমাদের মতো উন্নয়নশীল দেশের স্বার্থ রক্ষা করে। এর ফলে সামাজিক অপকর্ম ও অনাচার থেকে যুব সমাজকে রক্ষা করা যায়। মানুষের সামাজিক মর্যাদা বৃদ্ধি পায় ও অর্থনীতিতে উৎপাদন ও নিয়োগ বৃদ্ধির মাধ্যমে আয় বৃদ্ধি পায়। যা বাংলাদেশকে একটি স্বনির্ভর দেশে পরিণত করতে সহায়ক ভূমিকা পালন করতে সক্ষম হবে। উদ্দীপকের দুই ভাইয়ের উদ্যোগটি দেশের বেকারত্ব দূরীকরণে সুদূরপ্রসারী ভূমিকা পালন করবে। তারা স্বল্প মূলধন ও সামান্য প্রশিক্ষণের মাধ্যমে স্ব-কর্মসংস্থান তৈরি করে দারিদ্র্য বিমোচনে সক্ষম হয়। স্থানীয় বাজারে দোকান দেয়ায় বেচাকেনাও ভালো হয়। প্রথম মাসেই সমস্ত খরচ উঠে যায় এবং ১০,০০০ টাকা লাভ হয়। তাদের সাফল্য দেখে ঐ গ্রামের অন্যান্য বেকার বা দরিদ্র যুবকরা উৎসাহিত হবে। বাংলাদেশের মতো দরিদ্র দেশে স্বকর্মসংস্থানের উদ্যোগটি সত্যিই প্রসংশনীয়। এর মাধ্যমে দেশকে দরিদ্র ও বেকারত্বের অভিশাপ থেকে মুক্ত করে একটি স্বনির্ভর অর্থনীতি গড়ে তোলা সম্ভব বলে আমি মনে করি। তাই শামিম ও শহিনের মতো অন্যান্য বেকার যুবকদেরও স্বকর্মসংস্থানের প্রতি মনোনিবেশ করে দরিদ্রতাকে জয় করা উচিত।"
        }
      ]
    },
    {
      "number": "6",
      "uddipok": "",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "কোনো ব্যক্তি অথবা ব্যবসায় প্রতিষ্ঠান তার অর্জিত আয়ের ওপর যে কর প্রদান করে তাকে আয়কর বলে।"
        },
        {
          "label": "খ",
          "question": "",
          "explanation": "সরকারি ব্যয় নির্বাহের ক্ষেত্রে ঘাটতি বাজেটই পূরণে সরকার ঋণ গ্রহণ করে থাকে। সরকার সাধারণত কর ও অন্যান্য স্বাভাবিক উৎস হতে প্রাপ্ত আয় দ্বারা ব্যয় নির্বাহ করে থাকে। কিন্তু অনেক সময় স্বাভাবিক উৎস হতে প্রাপ্ত আয় সরকারের ব্যয় নির্বাহের জন্য পর্যাপ্ত হয় না। তাই সরকার ঋণ গ্রহণ করতে বাধ্য হয়। সরকার কর্তৃক গৃহীত এই ঋণকে সরকারি ঋণ বলা হয়। সরকার নিজ দেশ ও বিদেশ উভয় ক্ষেত্র থেকে ঋণ গ্রহণ করতে পারে।"
        },
        {
          "label": "গ",
          "question": "",
          "explanation": "সরকার কর ছাড়াও বিভিন্ন সুবিধা প্রদান বা সেবা প্রদানের মাধ্যমে প্রচুর রাজস্ব আয় করে থাকে। এসব আয়কে 'কর-বহির্ভূত আয়' বা 'কর-বহির্ভূত রাজস্ব' বলা হয়। কর বহির্ভূত রাজস্বকে প্রধানত দু'ভাগে ভাগ করা হয়। যথা- ক. প্রশাসনিক রাজস্ব: প্রশাসনিক কাজ সম্পাদন এবং বিভিন্ন সেবা প্রদানের জন্য সরকার জনগণের কাছ থেকে যে অর্থ আদায় করে তাকে 'প্রশাসনিক রাজস্ব' বলা হয়। প্রশাসনিক রাজস্বের অন্তর্ভুক্ত খাতগুলো হলো নিম্নরূপ: ফি: কর-বহির্ভূত রাজস্বের অন্যতম গুরুত্বপূর্ণ খাত হলো ফি। যেমন- কোর্ট ফি, রেজিস্ট্রেশন ফি, ট্রেড লাইসেন্স ফি ইত্যাদি। জরিমানা: সরকারের প্রশাসনিক আয়ের অন্যতম উৎস হলো জরিমানা। আইন ভঙ্গের জন্য অপরাধীর নিকট থেকে শাস্তিস্বরূপ সরকার যে অর্থ আদায় করে তাকে 'জরিমানা' বলা হয়। বাজেয়াপ্তকরণ: সরকারের কর-বহির্ভূত আয়ের আরেকটি উৎস হলো বাজেয়াপ্তকরণ। কোনো সম্পত্তি বা ব্যবসায় প্রতিষ্ঠানের ন্যায়সংগত উত্তরাধিকারী না থাকলে সরকার আইনের মাধ্যমে সে সম্পদ বাজেয়াপ্ত করে এবং তা থেকে রাজস্ব লাভ করে। বিবিধ উৎস: উপরিউক্ত উৎসগুলো ছাড়াও আরো অনেক উৎস হতে সরকার আয় করে থাকে। এগুলো হলো: ১. নোট ছাপানো ২. স্বেচ্ছামূলক দান ৩. ক্ষতিপূরণ ৪. বিদেশি সাহায্য ও অনুদান প্রভৃতি। খ. বাণিজ্যিক রাজস্ব: সরকারের কর বহির্ভূত রাজস্বের অন্যতম গুরুত্বপূর্ণ উৎস হলো বাণিজ্যিক আয়। সরকার অনেক সময় বাণিজ্যিক ভিত্তিতে সেবাকার্যক্রম পরিচালনা করে। বাণিজ্যিক ভিত্তিতে পরিচালিত এসব প্রতিষ্ঠান হলো ডাকবিভাগ, বিদ্যুৎ বিভাগ, রেলওয়ে, রাষ্ট্রায়ত্ত শিল্পপ্রতিষ্ঠান প্রভৃতি।"
        },
        {
          "label": "ঘ",
          "question": "",
          "explanation": "বাজেটে মোট আয় ও মোট ব্যয় সমান হওয়ায় বলা যায় বাংলাদেশ সরকারের ব্যয়ের উদ্দেশ্য জনকল্যাণ, মুনাফা অর্জন নয়। বাংলাদেশ একটি উন্নয়নশীল দেশ হওয়ায় এদেশের অর্থনীতি খুব বেশি সমৃদ্ধি নয়। সরকারের আয়ের খাতগুলো খুব সীমিত হওয়ায় প্রায়ই ঘাটতি বাজেট পরিলক্ষিত হয়। এ ঘাটতি মোকাবিলায় সরকার বিভিন্ন উৎস থেকে ঋণগ্রহণ করে থাকে। তাছাড়া বাংলাদেশের রাজস্ব ব্যবস্থা খুব কঠোর না হওয়ায় পর্যাপ্ত পরিমাণে রাজস্ব আদায় সম্ভব হয় না। তাছাড়া এদেশের উন্নয়নের লক্ষ্যে সরকার বিভিন্ন রকম উন্নয়ন পরিকল্পনা গ্রহণ করে থাকে যাদের প্রকল্প ব্যয়ও কম নয়। আবার কৃষি, যোগাযোগ, পল্লি উন্নয়ন, বিদ্যুৎ উৎপাদন, প্রতিরক্ষা, শিক্ষা, চিকিৎসা ও সরকারি ঋণের সুদ বাবদ প্রতিবছর সরকারকে বিপুল অঙ্কের অর্থ ব্যয় করতে হয় যা অর্জিত আয়ের তুলনায় পর্যাপ্ত নয়। এমতাবস্থায় সরকারের মুনাফা অর্জনের কোনো সুযোগ নেই। এ থেকে প্রমাণিত হয় বাংলাদেশ সরকার নানা প্রতিকূলতা সত্ত্বেও দেশের উন্নয়নের উদ্দেশ্যে ব্যয় করে যাচ্ছে। উদ্দীপকের তথ্যানুসারে বলা যায়, সরকার উন্নয়নশীল খাতে পর্যাপ্ত পরিমাণ ব্যয় করে থাকে। ২০১৪-১৫ অর্থবছরের বাজেটে কৃষি, যোগাযোগ, পল্লি উন্নয়ন ও বিদ্যুৎ জ্বালানি খাতে বিভিন্ন উন্নয়ন প্রকল্প বাস্তবায়নে ৭৫,৮৩৫ কোটি টাকা ব্যয় নির্বাহ করে। তাছাড়া শিক্ষা, স্বাস্থ্য এবং মানবসম্পদ সংশ্লিষ্ট খাতের উন্নয়নে ৬৩.০২৭ কোটি টাকা ব্যয় করে থাকে। এ সকল খাত হতে সরকার খুব বেশি লাভবান হতে পারে না। তবুও এ সকল খাতের উন্নয়নে সরকার পর্যাপ্ত ব্যয় ও বিনিয়োগ করে থাকে। ফলে দেখা যায় মোট ব্যয়ের তুলনায় আয় কম হয়। সেক্ষেত্রে সরকার ঋণ গ্রহণ করে বাজেটে ভারসাম্য আনে। ফলে ২০১৪-২০১৫ অর্থবছরে মোট আয় ২,৫০,৫০৬ ও মোট ব্যয় ২,৫০,৫০৬ অর্থাৎ উভয়ই সমান হয়। এক্ষেত্রে মুনাফা লাভের কোনো সুযোগ থাকে না। সুতরাং আমরা বলতে পারি, বাংলাদেশ সরকার মুনাফা অর্জনের জন্য নয় বরং জনগণের সর্বোচ্চ কল্যাণ নিশ্চিত করার লক্ষ্যে বিভিন্ন উন্নয়ন প্রকল্পে পর্যাপ্ত পরিমাণে ব্যয় করে থাকে।"
        }
      ]
    },
    {
      "number": "7",
      "uddipok": "বাংলাদেশ একটি কৃষি প্রধান দেশ হওয়া সত্ত্বেও প্রচুর পরিমাণ খাদ্যশস্য বিদেশ হতে আমদানি করতে হতো। কিন্তু বিগত দশকে এই খাতের উন্নয়নের জন্য সরকার কৃষকদের মাঝে স্বল্পমূল্যে বীজ, সার, কীটনাশক বিতরণ। ও ডিজেলে ভর্তুকি প্রদানসহ কৃষিবান্ধব নানান কর্মসূচি গ্রহণ করায় খাদ্য উৎপাদন বহুগুণে বৃদ্ধি পেয়েছে। ফলে সরকার বিদেশে চাল রপ্তানির সিদ্ধান্ত নিয়েছে।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "কখাদ্য নিরাপত্তা হলো এমন এক অবস্থা, যেখানে দেশের সব মানুষ সবসময় বাহ্যিক ও অর্থনৈতিক দিক থেকে তাদের প্রয়োজনমাফিক খাদ্য সংগ্রহের ক্ষমতা রাখে।"
        },
        {
          "label": "খ",
          "question": "",
          "explanation": "জনসংখ্যা ও খাদ্য উৎপাদনের মধ্যে সামঞ্জস্য বিধান করা যেকোনো দেশের জন্য অতি আবশ্যক। কোনো দেশের উৎপাদিত মোট খাদ্য দ্বারা যদি সেই দেশের সকল জনগণের খাদ্যের চাহিদা পূরণ করা যায় তাহলে উৎপাদিত খাদ্য ও জনসংখ্যার মধ্যে সামঞ্জস্য রয়েছে বলে ধরে নেওয়া হয়। তবে উন্নয়নশীল দেশগুলোতে জনসংখ্যা বৃদ্ধির তুলনায় খাদ্য উৎপাদন বৃদ্ধি পায় না। এতে খাদ্য ঘাটতি পরিলক্ষিত হয় যা মোটেই কাম্য নয়। তাই দেশকে খাদ্যে স্বয়ংসম্পূর্ণ করতে হলে খাদ্য উৎপাদন বৃদ্ধি করতে হবে, যাতে এটি প্রয়োজনীয় খাদ্যের যোগান দিতে পারে। সুতরাং, আমদানি ব্যয় কমাতে ও দেশকে খাদ্যে স্বয়ংসম্পূর্ণ করে গড়ে তুলতে জনসংখ্যা ও খাদ্য উৎপাদনের মধ্যে সামঞ্জস্য বিধান করা অতি আবশ্যক"
        },
        {
          "label": "গ",
          "question": "",
          "explanation": "বাংলাদেশে খাদ্য নিরাপত্তা নিশ্চিতকরণে সরকার ইতোমধ্যে বিভিন্ন কর্মসচি গ্রহণ করেছে।খাদ্য নিরাপত্তা হলো এমন এক অবস্থা যেখানে দেশের সকল জনগণ তাদের প্রয়োজনীয় খাদ্য সংগ্রহের ক্ষমতা রাখে। দেশের খাদ্য নিরাপত্তা নিশ্চিত করতে হলে খাদ্য উৎপাদন বহুগুণে বৃদ্ধি করতে হয়, যাতে উৎপাদিত খাদ্য দ্বারা দেশে খাদ্যের সামগ্রিক চাহিদা সম্পূর্ণরূপে মেটানো যায়। সরকার কৃষি খাতকে সম্প্রসারণের লক্ষ্যে নানা কর্মসূচি গ্রহণ করেছে। কৃষিতে ভর্তুকি ও সুদমুক্ত ঋণ এর ব্যবস্থা করে কৃষকদের উৎসাহিত করা হচ্ছে। উৎপাদন বৃদ্ধির লক্ষ্যে সরকার কৃষকদের বিনামূল্যে সার ও উন্নত বীজ সরবরাহ করছে। প্রাকৃতিক দুর্যোগে ক্ষতিগ্রস্ত ফসলের ভর্তুকিসহ কৃষিবান্ধব বিভিন্ন কর্মসূচি গ্রহণ করেছে। উন্নত প্রশিক্ষণের মাধ্যমে কৃষকদের দক্ষতা বৃদ্ধি করে অভিনব পদ্ধতিতে ফসল উৎপাদনের ব্যবস্থা করছে। ফলে উৎপাদনশীলতা বহুগুণে বৃদ্ধি পাচ্ছে। তাছাড়া মৎস্য ও প্রাণিসম্পদ উন্নয়নের জন্য নানা কর্মসূচি গ্রহণ করেছে। কৃষিকে আধুনিকায়নের জন্য তথা স্বল্প পরিমাণ জমিতে অধিক ফলনের আশায় কৃষি গবেষণা কার্যক্রম পরিচালনা করছে। এতে করে ফসলের উৎপাদন বাড়ছে, যা খাদ্য নিরাপত্তা নিশ্চিতকরণে গুরুত্বপূর্ণ ভূমিকা রাখতে সক্ষম হবে।"
        },
        {
          "label": "ঘ",
          "question": "",
          "explanation": "হ্যাঁ, উদ্দীপকে গৃহীত তথা কৃষিবান্ধব কর্মসূচি গ্রহণ করার কারণেই বাংলাদেশ খাদ্যে স্বয়ংসম্পূর্ণতা অর্জন করতে সক্ষম হয়েছে। সরকার খাদ্য নিরাপত্তা নিশ্চিত করে খাদ্যে স্বয়ংসম্পূর্ণতা অর্জনের লক্ষ্যে কৃষিতে ভর্তুকিসহ কৃষিবান্ধব নানান ধরনের কর্মসূচি গ্রহণ করেছে। খাদ্য উৎপাদন বৃদ্ধির লক্ষ্যে সরকার সাম্প্রতিক বাজেটগুলোতে কৃষিক্ষেত্রে পর্যাপ্ত বরাদ্দের ব্যবস্থা করেছে। কৃষক পর্যায়ে স্বল্পমূল্যে উন্নত বীজ, সার, কীটনাশক ইত্যাদি সরবরাহ করায় দ্রুত ফলন বৃদ্ধি পাচ্ছে। এছাড়াও কৃষিক্ষেত্রকে সম্প্রসারিত করতে সরকার বিনাসুদে ও সহজশর্তে মৌসুমি ঋণসহ বিভিন্ন রকম ঋণের ব্যবস্থা করেছে। কৃষি আধুনিকায়নের জন্য সরকার নানা রকম কৃষি যন্ত্রপাতি অতি স্বল্পমূল্যে সরবরাহ করছে এবং কৃষক সম্প্রদায় যাতে উন্নত প্রযুক্তি ব্যবহার করে ফলন বৃদ্ধি করতে পারে সেজন্য প্রত্যেক গ্রামে কৃষি অধিদপ্তর থেকে কৃষকদের প্রশিক্ষণের ব্যবস্থা গ্রহণ করা হয়েছে। বেসরকারি উদ্যোগে খামার তৈরি করাকে সরকার বিশেষভাবে উৎসাহিত করেছে। এতে পূর্বের তুলনায় খাদ্য উৎপাদন বহুগুণে বেড়েছে। ফলে আমদানির পরিমাণ কমানোর মাধ্যমে বাংলাদেশ খাদ্যে স্বয়ংসম্পূর্ণতা অর্জনের পথে এগিয়ে গিয়েছে। উদ্দীপকের আলোকে বলা যায় যে, বিগত দশকে কৃষিখাতের উন্নয়নের জন্য সরকার কৃষকদের মাঝে স্বল্পমূল্যে বীজ, সার, কীটনাশক ইত্যাদিতে ভর্তুকি প্রদান করে আসছে। তাছাড়া বিভিন্ন কৃষিবান্ধব কর্মসূচি গ্রহণ করার ফলে উৎপাদন বহুগুণে বৃদ্ধি পাচ্ছে ও আমদানি নির্ভরতা হ্রাস পাচ্ছে। এভাবে উৎপাদন বৃদ্ধি পাওয়ায় সরকার বিদেশে চাল রপ্তানির সিদ্ধান্ত গ্রহণ করেছে। সুতরাং, খাদ্য উৎপাদন বৃদ্ধি করে দেশকে খাদ্যে স্বয়ংসম্পূর্ণ করে গড়ে তুলতে সরকার কর্তৃক গৃহীত পদক্ষেপ সত্যিই প্রশংসনীয়।"
        }
      ]
    },
    {
      "number": "8",
      "uddipok": "বর্তমান সরকার উচ্চতর প্রবৃদ্ধি অর্জন, খাদ্য নিরাপত্তা পত্তা নিশ্চিতকরণ, নারীসমাজকে উন্নয়নের মূলস্রোতে সম্পৃক্তকরণ, জলবায়ু পরিবর্তনজনিত ঝুঁকি মোকাবিলা, দক্ষতা অর্জন ও ডিজিটাল বাংলাদেশ গড়ার লক্ষ্যে তথ্য ও যোগাযোগ প্রযুক্তির বিকাশ ও প্রয়োগে ৬ষ্ঠ পঞ্চবার্ষিক পরিকল্পনা গ্রহণ করেছে।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "ষষ্ঠ পঞ্চবার্ষিক পরিকল্পনার সময়কাল হলো ২০১১-২০১৫ সাল।"
        },
        {
          "label": "খ",
          "question": "",
          "explanation": "স্বল্পমেয়াদি কতকগুলো সুনির্দিষ্ট অর্থনৈতিক ও সামাজিক লক্ষ্য ও উদ্দেশ্য অর্জনের জন্য স্বল্পমেয়াদি পরিকল্পনার প্রয়োজন হয়। স্বল্পমেয়াদি পরিকল্পনার মধ্যে এমন কিছু কর্মসূচি, প্রকল্প ও লক্ষ্য অন্তর্ভুক্ত থাকে যেগুলো জাতীয় স্বার্থে অল্পকয়েক বছরের মধ্যেই বাস্তবায়িত হওয়া প্রয়োজন। সাধারণত স্বল্পমেয়াদি পরিকল্পনার মেয়াদকাল সর্বোচ্চ পাঁচ বছর হতে পারে। স্বল্পমেয়াদি পরিকল্পনার মাধ্যমে উন্নয়ন পরিকল্পনায় গৃহীত কর্মসূচির সফলতা ও ব্যর্থতা মূল্যায়ন করা হয়। যেকোনো পরিস্থিতিতে এটিকে পরিবর্তন করা যায়। রাষ্ট্রে সাময়িক কোনো পরিস্থিতির সৃষ্টি, খাদ্য পরিস্থিতির উন্নয়ন ও প্রাকৃতিক দুর্যোগকালীন পরিস্থিতির মোকাবিলার ক্ষেত্রে স্বল্পমেয়াদি পরিকল্পনা ব্যবহৃত হয়। তাই উন্নয়নশীল দেশের উন্নয়নের স্বার্থে স্বল্পমেয়াদি পরিকল্পনা প্রয়োজন হয়।"
        },
        {
          "label": "গ",
          "question": "",
          "explanation": "উদ্দীপকের পরিকল্পনাটি ষষ্ঠ পঞ্চবার্ষিক পরিকল্পনা, যার উদ্দেশ্যেসমূহ নিচে ব্যাখ্যা করা হলো। ষষ্ঠ পঞ্চবার্ষিক পরিকল্পনাটি একটি স্বল্পমেয়াদি পরিকল্পনা। ২০২১ সালের মধ্যে বাংলাদেশকে একটি মধ্যম আয়ের দেশে পরিণত করার লক্ষ্যে বর্তমান সরকার 'রূপকল্প-২০২১' নামে একটি চ্যালেঞ্জ বাস্তবায়নের সিদ্ধান্ত নেয়। কিছু সুনির্দিষ্ট লক্ষ্য বাস্তবায়নের মাধ্যমে চ্যালেঞ্জটি পূরণ করা হবে। এই লক্ষ্যসমূহ দুটি স্বল্পমেয়াদি পরিকল্পনার মাধ্যমে ভাগ করা হয়, যার প্রথমটি হচ্ছে ষষ্ঠ পঞ্চবার্ষিক প্রকল্প। এ পরিকল্পনার মেয়াদকাল ২০১১-২০১৫ সাল। কিছু সুনির্দিষ্ট লক্ষ্য নিয়ে পরিকল্পনাটি প্রণয়ন করা হয়। উচ্চতর প্রবৃদ্ধি অর্জন করে দারিদ্র্য বিমোচন করা এর প্রধান উদ্দেশ্য। অন্যদিকে, খাদ্যের উৎপাদন বৃদ্ধি বহুগুণে বৃদ্ধি করে খাদ্যের নিরাপত্তা নিশ্চিত করা তথা খাদ্যে স্বয়ংসম্পূর্ণতা অর্জন করা এর অন্যতম উদ্দেশ্য। এছাড়া, দেশের জনসংখ্যার অর্ধেকই নারী। তাই এই নারী সমাজকে বাদ দিয়ে কোনো প্রকার উন্নয়ন সম্ভব নয়। নারী সমাজকে উন্নয়নের মূল স্রোতে সম্পৃক্ত করা তথা নারীর ক্ষমতায়ন এই প্রকল্পের অন্যতম উদ্দেশ্য। বিশ্বব্যাপী জলবায়ু পরিবর্তনজনিত ঝুঁকি মোকাবিলার জন্য টেকসই পরিবেশ উন্নয়ন নিশ্চিত করা এ প্রকল্পের গুরুত্বপূর্ণ উদ্দেশ্য। তাছাড়া মানবসম্পদ উন্নয়নের মাধ্যমে মূলধন গঠনের হার বৃদ্ধি করা, আইসিটির মাধ্যমে দেশকে ডিজিটালাইজেশন করা এর অন্যতম প্রধান উদ্দেশ্য। উদ্দীপকের প্রকল্পটিতে বর্তমান সরকার দেশকে 'ডিজিটাল বাংলাদেশ' হিসেবে গড়ে তোলার জন্য উপরের উদ্দেশ্যগুলোর সমন্বয়ে একটি পঞ্চবার্ষিক পরিকল্পনা গ্রহণ করেছে, যা 'রূপকল্প ২০২১' এর অন্তর্গত ষষ্ঠ-পঞ্চবার্ষিক পরিকল্পনাকে নির্দেশ করে। বাংলাদেশকে উন্নত দেশের কাতারে দাঁড়াতে হলে অবশ্যই উক্ত উদ্দেশ্যগুলো পূরণ করতে হবে।"
        },
        {
          "label": "ঘ",
          "question": "",
          "explanation": "হ্যাঁ, বাংলাদেশের অর্থনৈতিক উন্নয়নে পরিকল্পনাটি সহায়ক ভূমিকা রাখবে বলে আমি মনে করি। প্রতিটি উন্নয়নশীল দেশের অর্থনীতির চাকাকে বেগবান রাখতে এবং দ্রুততম সময়ে কাঙ্ক্ষিত লক্ষ্যে পৌছাতে হলে পরিকল্পিত উপায় এবং সুষ্ঠুভাবে সম্পদের ব্যবহারের জন্য উন্নয়ন পরিকল্পনা অপরিহার্য। বিশেষ করে স্বল্পমেয়াদি প্রকল্প উন্নয়নশীল দেশের উন্নয়নে সর্বাধিক সহায়ক ভূমিকা পালন করে থাকে। এ ধরনের প্রকল্প দ্বারা সুনির্দিষ্ট কিছু গুরুত্বপূর্ণ লক্ষ্য ও উদ্দেশ্য সাধনের পথে এগোনো যায়। ষষ্ঠ পঞ্চবার্ষিক পরিকল্পনা দ্বারা কতিপয় উদ্দেশ্য অর্জনের অঙ্গীকার করা হয়েছে। যেমন- উচ্চতর প্রবৃদ্ধি অর্জন, খাদ্য নিরাপত্তা নিশ্চিতকরণ, নারী সমাজকে উন্নয়নের মূল স্রোতে সম্পৃক্ত করা, জলবায়ু পরিবর্তনজনিত ঝুঁকি মোকাবিলা, দক্ষতা অর্জন, ডিজিটাল বাংলাদেশ গড়ার লক্ষ্যে তথ্য ও প্রযুক্তির বিকাশ ইত্যাদি। এই লক্ষ্যগুলো বাস্তবায়ন করা হলে বাংলাদেশের অর্থনৈতিক উন্নয়নে প্রকল্পটি অবশ্যই সহায়ক ভূমিকা পালন করবে। ষষ্ঠ পঞ্চবার্ষিক পরিকল্পনা উচ্চতর প্রবৃদ্ধি অর্জনে সহায়তা করবে যা বাংলাদেশের অর্থনীতিকে অনেক শক্তিশালী করবে। খাদ্য নিরাপত্তা নিশ্চিত করা হলে দেশ খাদ্যে স্বয়ংসম্পূর্ণতা অর্জন করবে। ফলে আমদানি ব্যয় হ্রাস পাবে ও বাণিজ্য শর্ত উন্নত হবে। উন্নয়নমূলক কাজে নারী সমাজের অংশগ্রহণ বৃদ্ধি পেলে নারীরাও অর্থনীতিতে সমান অবদান রাখবে, যা বাংলাদেশের অর্থনীতিতে ইতিবাচক প্রভাব ফেলবে। দক্ষতা অর্জনের মাধ্যমে মানবসম্পদের উন্নয়ন ঘটিয়ে দেশের বিপুল জনশক্তিকে দক্ষ মানবসম্পদে রূপান্তর করা যাবে। তাছাড়া তথ্য ও প্রযুক্তির বিকাশ ও প্রয়োগের মাধ্যমে ডিজিটাল বাংলাদেশ গড়ে তোলা সম্ভব হবে। সুতরাং নিঃসন্দেহে বলা যায়, ষষ্ঠ পঞ্চবার্ষিক পরিকল্পনাটি বাংলাদেশের অর্থনৈতিক উন্নয়নে সহায়ক ভূমিকা পালন করবে।"
        }
      ]
    },
    {
      "number": "9",
      "uddipok": "মিসেস রেবেকা সুলতানা একজন অবসরপ্রাপ্ত সরকারি কর্মচারী। তিনি নগদ ৫ লক্ষ টাকা পেনশন পেয়েছেন। স্বামীর পরামর্শে ৪ লক্ষ টাকা পারিবারিক সঞ্চয়পত্র ক্রয় করলেন এবং অবশিষ্ট টাকা দিয়ে 'ঢাকা স্টক এক্সচেঞ্জ'-এ বিভিন্ন কোম্পানির কিছু শেয়ার ক্রয় করলেন।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "বন্ড হলো দীর্ঘমেয়াদি ঋণের দলিল, যা বিক্রি করে কোম্পানি বা সরকার তহবিল সংগ্রহ করে।"
        },
        {
          "label": "খ",
          "question": "",
          "explanation": "প্রাইমারি শেয়ারের দাম পূর্বনির্ধারিত হওয়ায় এ ধরনের শেয়ারে ঝুঁকি কম। কোনো কোম্পানি যখন পুঁজিবাজারে নতুন শেয়ার বিক্রির জন্য ছাড়ে তখন তাকে প্রাথমিক শেয়ার বলে। এরূপ শেয়ার সাধারণত ব্যাংক বা কোনো আর্থিক প্রতিষ্ঠানের মাধ্যমে বিক্রির ব্যবস্থা করা হয়। এ শেয়ারে মালিক কোনো নির্দিষ্ট হারে মুনাফা পায় না। প্রাইমারি শেয়ারের ফেইস ভ্যালুই হলো প্রাইমারি শেয়ারের মূল্য। তাছাড়া, প্রাইমারি শেয়ারের দাম স্টক এক্সচেঞ্জ এর নীতিমালা অনুযায়ী নির্ধারিত হয়। ফলে এতে কোনো ধরনের ঝুঁকি বা অনিশ্চয়তা পরিলক্ষিত হয় না। তাই বলা যায়, অন্যান্য শেয়ারের তুলনায় প্রাইমারি শেয়ারে ঝুঁকি কম।"
        },
        {
          "label": "গ",
          "question": "",
          "explanation": "মিসেস রেবেকা সুলতানার পারিবারিক সঞ্চয়পত্রে বিনিয়োগ কম ঝুঁকিপূর্ণ কিন্তু মুনাফা নিশ্চিত। বাংলাদেশ সরকার সমাজের নিম্নবিত্তের লোকদেরকে সঞ্চয়মুখী করে তোলা এবং মুনাফা প্রদান বাবদ সামান্য টাকা আয় করতে সহায়তা করার উদ্দেশ্যে পারিবারিক সঞ্চয়পত্র চালু করেছে। পারিবারিক সঞ্চয়পত্র ৫ বছরমেয়াদি হয়ে থাকে। এ সঞ্চয়পত্রের জন্য প্রদেয় মুনাফার হার নির্দিষ্ট যা নির্দিষ্ট সময় অন্তর প্রদেয়। সঞ্চয়পত্রের মেয়াদ পূর্তির পর মুনাফা ও আসল টাকা ফেরত পাওয়া যায়, আর মেয়াদ পূর্তির আগে ভাঙালে হ্রাসকৃত হারেও মুনাফা পাওয়া যায়। এক কথায় সঞ্চয়পত্র থেকে প্রাপ্তব্য আসল টাকা ও মুনাফা নির্ধারিত ও নিশ্চিত। মিসেস রেবেকা তার ১ লক্ষ টাকা দিয়ে যে শেয়ার ক্রয় করেন সেখান থেকে প্রাপ্তব্য মুনাফা অনিশ্চিত। মিসেস রেবেকা যে কোম্পানির শেয়ার ক্রয় করেছেন ওই কোম্পানি কেবল লাভ করলেই শেয়ারহোল্ডারকে মুনাফা দেয়; ক্ষতিগ্রস্ত হলে কিছুই দেয় না। তাছাড়া, মিসেস রেবেকার ক্রয়কৃত শেয়ারের মূল্যের ব্যাপক পতন ঘটলে তার যথেষ্ট ক্ষতি হওয়ার আশঙ্কা রয়েছে। কোম্পানি দেউলিয়া হয়ে গেলে তিনি কিছুই পাবেন না। সেই হিসেবে তাঁর ৪ লক্ষ টাকায় পারিবারিক সঞ্চয়পত্রে বিনিয়োগ কম ঝুঁকিপূর্ণ কিন্তু মুনাফা নিশ্চিত।"
        },
        {
          "label": "ঘ",
          "question": "",
          "explanation": "উদ্দীপকের শেষোক্ত বিনিয়োগের অর্থাৎ 'ঢাকা স্টক এক্সচেঞ্জ' এ বিভিন্ন কোম্পানির শেয়ার ক্রয়ে ঝুঁকি ও অনিশ্চয়তা থাকলেও অধিক মুনাফা পাওয়ার সম্ভাবনা আছে। শেয়ার মার্কেট বা স্টক এক্সচেঞ্জ হলো শিল্প প্রতিষ্ঠানের শেয়ার বেচাকেনার একটি বিপণন কেন্দ্র। এ বাজারে সাধারণত যৌথ মূলধনী কোম্পানিগুলো মূলধন সংগ্রহের উদ্দেশ্যে শেয়ার বিক্রি করে। বিনিয়োগকারীরা শেয়ারের লভ্যাংশ কোম্পানির লাভ-লোকসানের ভিত্তিতে পেয়ে থাকে। তবে এক্ষেত্রে যেকোনো দ্রব্যের মতো শেয়ারের চাহিদা ও যোগানের ভিত্তিতে তার বাজার দাম নির্ধারিত হয়। এতে শেয়ারের দাম উঠানামা করে বিধায় দাম ও মুনাফা কমবেশি হতে পারে। তবে যেসব কোম্পানির সুনাম আছে এবং যেগুলো বছর শেষে অধিক স্টক ডিভিডেন্ড বা ক্যাশ ডিভিডেন্ড বা উভয়ই বেশি পরিমাণে প্রদান করে সেগুলোর চাহিদা বেশি হওয়ায় তার বাজার দামও বেশি হয়। এ ধরনের কোম্পানির শেয়ার ক্রয় করলে আকস্মিকভাবে অনেক মুনাফা লাভ করা যায়। তবে, কোনো কোম্পানির চাহিদা হঠাৎ করে কমে গেলে তৎসংশ্লিষ্ট সকল শেয়ারের দাম তথা মুনাফা অনেক কমে যায়। অর্থাৎ, এতে ঝুঁকি বা অনিশ্চয়তা বিরাজ করে।উদ্দীপকে মিসেস রেবেকা সুলতানা পেনশনের টাকার কিছু অংশ দিয়ে 'ঢাকা স্টক এক্সচেঞ্জ' হতে কতিপয় শেয়ার ক্রয় করেন। 'ঢাকা স্টক এক্সচেঞ্জ' মার্কেটে শেয়ার ক্রয়ের ক্ষেত্রে অধিক মুনাফা পাওয়ার সুযোগ থাকলেও অনেক ক্ষেত্রে ঝুঁকি ও অনিশ্চয়তা পরিলক্ষিত হয়। তবে শেয়ার মার্কেটের অন্যান্য সুবিধা যেমন- নিয়ন্ত্রক কর্তৃপক্ষ, Cost of fund কম, বিনিয়োগকারীরা সবাই এ মার্কেটের অংশগ্রহণকারী হতে পারে ইত্যাদির ফলে শেয়ার বাজারের অধিক জনপ্রিয়তা লক্ষ করা যায়। এ ধরনের বিনিয়োগে অধিক মুনাফা লাভের সম্ভাবনা থাকায় মানুষ ঝুঁকি ও অনিশ্চয়তা বহনেও রাজি থাকে। তাই বলা যায়, উদ্দীপকের শেষোক্ত বিনিয়োগে অর্থাৎ, শেষার বাজারে বিনিয়োগের ক্ষেত্রে ঝুঁকি ও অনিশ্চয়তা থাকলে সর্বাধিক মুনাফা লাভের সম্ভাবনা রয়েছে।"
        }
      ]
    },
    {
      "number": "10",
      "uddipok": "বাংলাদেশ বিশ্বের প্রধান পাট উৎপাদন ও রপ্তানিকারক দেশ ছিল। এককালে বাংলাদেশের পাটকে 'স্বর্ণসূত্র' বলা হতো। পরবর্তীতে বিশ্বব্যাপী পাটের বিকল্প আবিষ্কার ও কৃত্রিম আঁশের ব্যবহার বৃদ্ধি পাওয়ায় পাটের চাহিদা ও মূল্য দিন দিন হ্রাস পেতে থাকে। সরকার পাটের অতীত ঐতিহ্য পুনরুদ্ধারে জাতীয় পাটনীতি-২০১১ প্রণয়ন করে। সরকার কৃষকদের পাটচাষে উদ্বুদ্ধকরণ, পাটের ন্যায্যমূল্য নিশ্চিতকরণ, বন্ধ পাটকলগুলো পুনরায় চালুসহ নতুন পাটকল স্থাপনে বেসরকারি উদ্যোক্তাদের উৎসাহিত করার প্রয়োজনীয় পদক্ষেপ গ্রহণ করে। বর্তমানে পাটের উৎপাদন বৃদ্ধি পাচ্ছে।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "গৃহে পারিবারিক ভিত্তিতে স্বল্প মূলধন এবং সহজলভ্য কাঁচামাল ও হালকা যন্ত্রপাতির সাহায্যে যে শিল্প পরিচালিত হয়, তাকে কুটিরশিল্প বলে।"
        },
        {
          "label": "খ",
          "question": "",
          "explanation": "সরকারি ও বেসরকারি মালিকানার যৌথ প্রয়াসের ভিত্তিতে অর্থনৈতিক উন্নয়নে পিপিপি সহায়তা করে। PPP-এর পূর্ণ রূপ হলো- Public Private Partnership। এটি চুক্তিভিত্তিক সরকারি-বেসরকারি অংশগ্রহণের মাধ্যমে কোনো প্রকল্প নির্দিষ্ট সময়ে সম্পন্ন করার একটি সময়োপযোগী কৌশল বা প্রক্রিয়া। উন্নয়নশীল দেশে মূলধনের স্বল্পতা থাকায় কোনো বড় প্রকল্প বাস্তবায়নে সরকার বা কোনো বেসরকারি প্রতিষ্ঠানের একার পক্ষে সম্পূর্ণ অর্থায়ন সম্ভব হয় না। এক্ষেত্রে সরকারি-বেসরকারি অংশীদারিত্বের ভিত্তিতে যেকোনো প্রকল্পের সুষ্ঠু বাস্তবায়ন সম্ভব। এভাবে অর্থনৈতিক উন্নয়নের PPP গুরুত্বপূর্ণ ভূমিকা রাখে।"
        },
        {
          "label": "গ",
          "question": "",
          "explanation": "একসময় পাটকে 'স্বর্ণসূত্র' বলা হলেও বর্তমানে বাংলাদেশের পাট শিল্পে বিভিন্ন সমস্যা দেখা দিয়েছে। পাটকে বাংলাদেশের প্রধান অর্থকরী ফসল বলা হলেও বর্তমানে এই শিল্পটি প্রায় ধ্বংসের মুখে পতিত হয়েছে। পাট শিল্পের এই করুণ অবস্থার জন্য অনেক কারণ দায়ী। পূর্বে বিশ্বব্যাপী পাটজাত দ্রব্যের ব্যাপক প্রচলন থাকলেও প্লাস্টিকের ব্যবহার বেড়ে যাওয়ায় হঠাৎ করেই পাট ও পাটজাত দ্রব্যের দাম কমে যায়। এতে চাষি থেকে শুরু করে দেশীয় ও আন্তর্জাতিক ব্যবসায়ীরাও বড় ধরনের লোকসানের শিকার হয়। বন্ধ হয়ে যায় একাধিক জুট মিল। চাষিরা তখন জীবিকার তাগিদে অন্য ফসল চাষে মনোনিবেশ করে। ফলে ধ্বংস হয়ে যায় দেশের সম্ভাবনাময় এই রপ্তানি শিল্প। তাছাড়া চালের মূল্য বৃদ্ধি, চাষিদের পাট চাষে অনীহা, সরকারি পর্যায়ে প্রতিবন্ধকতা, মজুদকরণের সমস্যা, বিকল্প দ্রব্যের উপস্থিতি প্রভৃতি সমস্যার কারণে বাংলাদেশের এই সম্ভাবনাময় খাতটি আজ ধ্বংসের দ্বারপ্রান্তে। উদ্দীপকের আলোকে বলা যায়, বাংলাদেশ এক সময় বিশ্বের প্রধান পাট উৎপাদক ও রপ্তানিকারক দেশ হলেও পরবর্তীতে বিশ্বব্যাপী পাটের বিকল্প আবিষ্কার ও কৃত্রিম আঁশের ব্যবহার বৃদ্ধি পাওয়ায় দিন দিন এর চাহিদা ও মূল্য হ্রাস পেতে থাকে। ফলে এ শিল্পটি নানা ধরনের সমস্যার সম্মুখীন হয়। এতে বাংলাদেশের অর্থনীতিতে বিরূপ প্রভাব পড়ে।"
        },
        {
          "label": "ঘ",
          "question": "",
          "explanation": "সরকার কর্তৃক গৃহীত 'পাটনীতি-২০১১' প্রকল্পটি বাস্তবায়িত হলে পাট শিল্পের হারানো ঐতিহ্য ফিরে পাওয়া যাবে বলে আমি মনে করি। একসময় পাটই ছিল বাংলার প্রধান অর্থকরী ফসল, যাকে 'স্বর্ণসূত্র' বলা হতো। এ খাত হতে অর্জিত বৈদেশিক মুদ্রা আমাদের অর্থনীতিতে অনেক গুরুত্বপূর্ণ ভূমিকা পালন করত। বিভিন্ন সমস্যার কারণে এ সম্ভাবনাময় খাতটি ক্ষতিগ্রস্ত হলেও সরকার কর্তৃক গৃহীত বিভিন্ন নীতিমালা ও পদক্ষেপ দ্বারা এর হারিয়ে যাওয়া গৌরব ফিরিয়ে আনা সম্ভব। ইতোমধ্যে সরকার 'পাটনীতি-২০১১' গ্রহণ করে এ খাতকে পুনরুদ্ধারের চেষ্টা করছে। উদ্দীপকের আলোকে বলা যায়, পাটের সেই সোনালি দিন ফিরিয়ে আনতে সরকার অনেক পদক্ষেপ গ্রহণ করেছে। 'পাটনীতি-২০১১' প্রণয়ন, পাটের ন্যায্যমূল্য নিশ্চিতকরণ, বেসরকারি উদ্যোক্তাদের উৎসাহিত করার মতো নানাবিধি প্রয়োজনীয় পদক্ষেপ গ্রহণই হলো তার আভাস। এছাড়াও কৃষক পর্যায়ে উন্নতমানের বীজ সরবরাহ করা যেতে পারে। যাতে তারা পাট চাষ করে লাভবান হতে পারে। কৃষকদের পাট চাষে উদ্বুদ্ধ করতে সহজ শর্তে ঋণ প্রদান, উন্নত চাষাবাদ প্রক্রিয়া সম্মন্ধে প্রশিক্ষণ, পাট ও পাটজাত পণ্যের ন্যূনতম মূল্য নির্ধারণ করে এ খাতকে আরো প্রসারিত করা সম্ভব। বিভিন্ন স্থানে বা শিক্ষাপ্রতিষ্ঠানে, উৎসবে পাটজাত পণ্যের মেলার আয়োজন করলে এই পণ্য ব্যবহারে দেশের মানুষ আগ্রহী হবে। এতে পাটের চাহিদা তথা উৎপাদন বৃদ্ধি পাবে। তাছাড়া বন্ধ হয়ে যাওয়া মিলগুলোকে পুনরায় চালু করতে পারলে পাটজাত পণ্যের উৎপাদন বৃদ্ধির পাশাপাশি তা কর্মসংস্থানের সুযোগও সৃষ্টি করবে। পরিশেষে বলা যায় যে, সরকারের সদিচ্ছা ও বিভিন্ন গুরুত্বপূর্ণ পদক্ষেপ গ্রহণ করায় পাট শিল্পের বর্তমান উৎপাদন বৃদ্ধি পাচ্ছে। ভবিষ্যতে এ সকল কার্যক্রম অব্যাহত থাকলে ও প্রকল্পগুলো সঠিকভাবে বাস্তবায়িত হলে পাটের হারানো গৌরব ফিরে পাওয়া অসম্ভব নয়।"
        }
      ]
    },
    {
      "number": "11",
      "uddipok": "জাতীয় বেতনস্কেল বাস্তবায়নের কারণে সরকারি চাকরিজীবীদের বেতন ভাতা বাবদ সরকারের ব্যয় বৃদ্ধি পেয়েছে প্রায় দ্বিগুণ। একই সাথে পাল্লা দিয়ে বৃদ্ধি পেয়েছে জিনিসপত্রের দাম ও জীবনযাত্রার ব্যয়ভার। ফলশ্রুতিতে ভূমিহীন কৃষক, বেকার, গরিব জনসাধারণ ও সীমিত আয়ের লোকদের জীবনযাত্রা নির্বাহ করা কঠিন হয়ে পড়েছে।",
      "tag": "CB 17",
      "sub_questions": [
        {
          "label": "ক",
          "question": "",
          "explanation": "সূচক সংখ্যা হলো একটি সংখ্যাবাচক গড় পদ্ধতি, যা অর্থের মূল্য - পরিবর্তন পরিমাপ করার ক্ষেত্রে ব্যবহৃত হয়।"
        },
        {
          "label": "খ",
          "question": "",
          "explanation": "অর্থের সরবরাহ বৃদ্ধি পেলে মানুষের ক্রয়ক্ষমতা হ্রাস পায় ফলে মুদ্রাস্ফীতি ঘটে। বাজারে অর্থের যোগান বৃদ্ধি পেলে অর্থের মূল্য কমে যায়। এটি বাংলাদেশে মুদ্রাস্ফীতির প্রধান কারণ বলে বিবেচিত হয়। কারণ, বাজারে অর্থের ক্রয়ক্ষমতা কমে গেলে একই পণ্য পূর্বের তুলনায় অধিক পরিমাণ অর্থ দিয়ে ক্রয় করতে হয়। অর্থাৎ অর্থের যোগান বিপুল পরিমাণে বাড়লে দ্রব্যসামগ্রী ও সেবার তুলনায় দামস্তর বেড়ে যায়। ফলে মুদ্রাস্ফীতি সৃষ্টি হয়। এভাবে বাজারে অর্থের সরবরাহ বৃদ্ধি পেলে অর্থের ক্রয়ক্ষমতা হ্রাস পাওয়ায় মুদ্রাস্ফীতি ঘটে।"
        },
        {
          "label": "গ",
          "question": "",
          "explanation": "উদ্দীপকে উল্লিখিত পরিস্থিতি অর্থনীতির চাহিদা বৃদ্ধিজনিত মুদ্রাস্ফীতিকে নির্দেশ করে। অর্থনীতিতে চাহিদা বৃদ্ধির জন্য দামস্তর বৃদ্ধির প্রবণতাকে চাহিদা বৃদ্ধিজনিত মুদ্রাস্ফীতি বলে। একটি অর্থনীতিতে সামগ্রিক চাহিদা বৃদ্ধি অর্থাৎ ভোগ বৃদ্ধি, বিনিয়োগ বৃদ্ধি, সরকারি ব্যয় বৃদ্ধি, রপ্তানি বৃদ্ধি, মুদ্রার সরবরাহ বৃদ্ধি, সুদের হার হ্রাসের ফলে চাহিদা বৃদ্ধিজনিত মুদ্রাস্ফীতি ঘটে থাকে। এক্ষেত্রে চাহিদা বৃদ্ধির জন্য AD রেখা ডান দিকে স্থান পরিবর্তন করে। চাহিদা বৃদ্ধিজনিত মুদ্রাস্ফীতি অর্থনৈতিক উন্নয়নে সহায়ক ভূমিকা পালন করে। কারণ এর ফলে দামস্তর বৃদ্ধির সাথে সাথে উৎপাদনও বৃদ্ধি পায়। যা অর্থনৈতিক উন্নয়ন ত্বরান্বিত করে। উদ্দীপকে জাতীয় বেতন স্কেল বাস্তবায়নের ফলে বেতন ভাতা বৃদ্ধি পায়। ফলে সরকারের ব্যয় বৃদ্ধি পায়, আর সরকারের ব্যয় বৃদ্ধি পাওয়ার কারণে জিনিসপত্রের দাম বেড়ে যায়। ফলে দামস্তরের বৃদ্ধি ঘটে এবং মুদ্রাস্ফীতির সৃষ্টি হয়। এই ধরনের মুদ্রাস্ফীতি চাহিদা বৃদ্ধিজনিত মুদ্রাস্ফীতিকে নির্দেশ করে। কারণ সরকারি ব্যয় বৃদ্ধির ফলে যে মুদ্রাস্ফীতি ঘটে তা চাহিদা বৃদ্ধিজনিত মুদ্রাস্ফীতির অন্তর্ভুক্ত।"
        },
        {
          "label": "ঘ",
          "question": "",
          "explanation": "উদ্দীপকের আলোকে আয় ও সম্পদের বণ্টনের ওপর মুদ্রাস্ফীতির ঋণাত্মক প্রভাব পরিলক্ষিত হবে। মুদ্রাস্ফীতির ফলে সমাজে আয়বৈষম্য সৃষ্টি হয়। ধনীরা আরো ধনী ও গরিবেরা আরো গরিব হতে থাকে। এতে এক শ্রেণির লোক লাভবান আর অন্য শ্রেণি ক্ষতিগ্রস্ত হয়। কারণ দ্রব্যমূল্যের ঊর্ধ্বগতি দারিদ্র্যসীমার নিচে বসবাসকারী মানুষের নাগালের বাইরে চলে যায়। এছাড়া সমাজের মধ্যবিত্ত শ্রেণির মানুষকেও হিমশিম খেতে হয়। অন্যদিকে, সরকারি চাকরিজীবী, ধনী ব্যবসায়ী শ্রেণি, শিল্পপতি সমাজে এরা লাভবান হতে থাকে। এর ফলে ঋণদাতা ক্ষতিগ্রস্ত হয় ও ঋণগ্রহীতা লাভবান হয়। স্থির আয়ের জনগণ যেমন- বেসরকারি চাকরিজীবী, ক্ষুদ্র ও মাঝারি ব্যবসায়ী এরা ব্যাপকভাবে ক্ষতির সম্মুখীন হয়। একটি উন্নয়নশীল দেশের ক্ষেত্রে একই সমাজের দুইমুখী অবস্থান কোনোভাবেই মেনে নেওয়া যায় না। তাছাড়া এতে সামগ্রিকভাবে সকলে লাভবান হয় না। ফলে অর্থনীতিতে পুঁজিবাদের বিকাশ ঘটে। উদ্দীপকে দেখা যায়, সরকারি বেতন বৃদ্ধি পায় বলে সরকার ব্যয় নির্বাহের জন্য নিত্যপ্রয়োজনীয় ভোগ্যপণ্যের দাম বাড়িয়ে প্রয়োজনীয় অর্থসংস্থান করে। কিন্তু এতে শুধু একশ্রেণি লাভবান হচ্ছে। অপরদিকে, ভূমিহীন কৃষক, বেকার, গরিব জনসাধারণ, স্থির বা সীমিত আয়ের লোকদের জীবননির্বাহ করা কঠিন হয়ে পড়েছে। সুতরাং উপরের আলোচনার প্রেক্ষিতে এটি স্পষ্ট হয় যে, আয় ও সম্পদ বণ্টনের ওপর মুদ্রাস্ফীতির নেতিবাচক প্রভাব পড়বে। এটি উন্নয়নের পরিপন্থী, যা কোনো দেশের জন্যই কাম্য নয়।"
        }
      ]
    }
  ]
}