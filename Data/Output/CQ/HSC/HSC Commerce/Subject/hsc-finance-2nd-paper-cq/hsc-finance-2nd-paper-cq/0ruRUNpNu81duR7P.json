{
  "title": "ময়মনসিংহ বোর্ড ২০২৫",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "সাকিব ও রাকিব দুইজন বন্ধু। শিক্ষাজীবন শেষ করে তারা দুইজনেই ব্যাংকে চাকরি করতে চান। সেই লক্ষ্যে সাকিব বরিশালের একটি ব্যাংকে সিনিয়র অফিসার হিসেবে যোগদান করেন। উক্ত ব্যাংকের কাজ হলো দেশের শিল্প প্রতিষ্ঠানের উন্নতি সাধন করা। অন্যদিকে, রাকিবও ঢাকার একটি ব্যাংকে ঢাকরিতে যোগদান করেন। ব্যাংকটি একটি কেন্দ্রীয় অফিসের মাধ্যমে ব্যাংকিং কার্যক্রম পরিচালনা করে। ব্যাংকটির মূল কাজ হলো আমানত সংগ্রহ, ঋণদান ও আমদানি-রপ্তানি বাণিজ্যে সহায়তা করা।",
      "tag": "MB 25",
      "sub_questions": [
        {
          "label": "ক",
          "question": "তালিকাভুক্ত ব্যাংক কী?",
          "explanation": "যে ব্যাংক কেন্দ্রীয় ব্যাংক প্রদত্ত নীতিমালা মেনে চলার শর্তে কেন্দ্রীয় ব্যাংকের অধীনে তালিকাভুক্ত হয়ে নিয়ন্ত্রিত ও পরিচালিত হয় তাকে তালিকাভুক্ত ব্যাংক বলে।"
        },
        {
          "label": "খ",
          "question": "KYC ফর্ম কেন গুরুত্বপূর্ণ? ব্যাখ্যা করো।",
          "explanation": "KYC ফর্মের মাধ্যমে গ্রাহক সম্পর্কে সঠিক তথ্য জানা যায় বিধায় এটি গ্রাহকের লেনদেনের স্বচ্ছতা নিশ্চিত করে। ব্যাংক যে ফর্মের মাধ্যমে গ্রাহক সম্পর্কিত যাবতীয় তথ্য সংগ্রহ করে তাই মূলত KYC ফর্ম। এর মাধ্যমে গ্রাহকের সঠিক পরিচয় শনাক্ত করা যায়। গ্রাহক কী উদ্দেশ্যে হিসাব খুলবে, কেমন লেনদেন করবে, গ্রাহক কোনো অবৈধ কাজে জড়িত কি না তা জানা যায়। আর এ উদ্দেশ্যকে লক্ষ্য রেখেই ব্যাংক KYC ফর্ম সংরক্ষণ করে।"
        },
        {
          "label": "গ",
          "question": "উদ্দীপকে সাকিবের ব্যাংকটি কোন ধরনের ঋণ প্রদান করে? ব্যাখ্যা করো।",
          "explanation": "উদ্দীপকে সাকিবের কর্মরত ব্যাংকটি শিল্প ব্যাংক হওয়ায় এ ধরনের ব্যাংক স্বল্পমেয়াদি ও দীর্ঘমেয়াদি ঋণ দেয়। - দেশের শিল্প খাতের উন্নয়নের উদ্দেশ্যে মূলত শিল্প ব্যাংক প্রতিষ্ঠিত হয়। এই ব্যাংকের মূল কাজ হলো শিল্প উদ্যোক্তাদের প্রয়োজনীয় দীর্ঘমেয়াদি ও স্বল্পমেয়াদি ঋণ দেওয়া। বিভিন্ন শিল্পকারখানা স্থাপন, সম্প্রসারণ ও উন্নয়নে এ ব্যাংক কাজ করে। উদ্দীপকে সাকিব শিক্ষাজীবন শেষ করে ব্যাংকে চাকরি করতে চায়। সেই লক্ষ্যে সাকিব বরিশালের একটি ব্যাংকে সিনিয়র অফিসার হিসেবে যোগদান করে। তার ব্যাংকটি শুধু দেশের শিল্প উন্নয়নে কাজ করে। সাকিবের ব্যাংকটি বিশেষায়িত ব্যাংকের আওতাভুক্ত শিল্প ব্যাংক। এই ধরনের ব্যাংক শিল্প খাতের উন্নয়নে উদ্যোক্তাদের প্রয়োজনীয় মূলধন হিসেবে দীর্ঘমেয়াদি ঋণ দিয়ে থাকে। এছাড়াও শিল্প খাতের উন্নয়নে ধারাবাহিক গতিশীলতা ধরে রাখতে ব্যাংকটি স্বল্পমেয়াদেও ঋণ দেয়। ব্যাংকটি দেশের শিল্প খাতের উন্নয়নে গ্রাহকদের আর্থিক পরামর্শও প্রদান করে। তাই বলা যায়, শিল্প ব্যাংক হিসেবে সাকিবের ব্যাংক স্বল্পমেয়াদি ও দীর্ঘমেয়াদি ঋণ সহায়তা দেয়।"
        },
        {
          "label": "ঘ",
          "question": "উদ্দীপকে রকিবের ব্যাংকটি সাকিবের ব্যাংক অপেক্ষা আলাদা প্রকৃতির কেন? বিশ্লেষণ করো।",
          "explanation": "উদ্দীপকে ব্যাংকের কার্যভিত্তিক বৈশিষ্ট্যের ভিন্নতায় রাকিবের বাণিজ্যিক ব্যাংক সাকিবের শিল্প ব্যাংক হতে আলাদা প্রকৃতির। বাণিজ্যিক ব্যাংকের মূল কাজ হলো জনগণের কাছ থেকে অর্থ বিভিন্ন হিসাবের (চলতি, সঞ্চয়ী ও স্থায়ী) মাধ্যমে আমানত হিসেবে সংগ্রহ করা। এছাড়াও ব্যবসা-বাণিজ্যের প্রয়োজনীয় অর্থের যোগানে এই ব্যাংক ঋণদানসহ বৈদেশিক বাণিজ্যেও ভূমিকা রাখে। অন্যদিকে, শিল্প ব্যাংক দেশের শিল্প খাতের উন্নয়নে ব্যাংকিং কার্যাবলি সম্পাদন করে। উদ্দীপকে সাকিব একটি শিল্প ব্যাংকে কর্মরত। উক্ত ব্যাংকের কাজ হলো শুধু শিল্প খাতের উন্নয়ন নিশ্চিত করা। এক্ষেত্রে, সাকিবের ব্যাংকটি কার্যাবলির ভিত্তিতে একটি শিল্প ব্যাংক। অন্যদিকে, রাকিবের ব্যাংকটি একটি কেন্দ্রীয় অফিসের মাধ্যমে পরিচালিত হয়। উক্ত ব্যাংকটির প্রধান কাজ হলো আমানত সংগ্রহ ও ঋণদান করা। ব্যাংকটির কাজের সাথে বাণিজ্যিক ব্যাংকের কাজের মিল রয়েছে। উদ্দীপকের সাকিব ও রাকিবের ব্যাংক দুটি শুধু কার্যাবলির ভিন্নতার জন্য পৃথক। এক্ষেত্রে সাকিবের ব্যাংকটি দেশের শিল্প খাতে উন্নয়ন করার কাজে নিয়োজিত। অন্যদিকে, রাকিবের কর্মরত ব্যাংক জনসাধারণের আর্থিক নিরাপত্তা ও ব্যক্তিগত উন্নয়ন নিশ্চিত করে। এছাড়া রাকিবের কর্মরত বাণিজ্যিক ব্যাংকের কার্যপরিধি শিল্প ব্যাংকের তুলনায় অনেক বিস্তৃত। বাণিজ্যিক ব্যাংক দেশের সমগ্র অর্থনীতির উন্নয়নে অবদান রাখে। তাই বলা যায়, ব্যাংক দুটির মধ্যকার কাজের ক্ষেত্রে ভিন্নতা পরিলক্ষিত হয়েছে।"
        }
      ]
    },
    {
      "number": "2",
      "uddipok": "মি. মোসলেম একজন প্রান্তিক আলুচাষি; ব্যাংকিং ব্যবস্থা সম্পর্কে তার ন্যূনতম জ্ঞান না থাকায় তিনি একজন কৃষি কর্মকর্তার সাথে পরামর্শ করেন। উক্ত কর্মকর্তা তাকে একটি বিশেষ ব্যাংকের সন্ধান দেন, যা তাকে কৃষি উন্নয়নে স্বল্পসুদে ঋণ প্রদান করবে। তাই তিনি সিদ্ধান্ত নিলেন, উক্ত ব্যাংক হতে প্রয়োজনে স্বল্পসুদে ঋণ গ্রহণ করবেন এবং উদ্বৃত্ত অর্থ জমা রাখবেন।",
      "tag": "MB 25",
      "sub_questions": [
        {
          "label": "ক",
          "question": "তারল্য কী?",
          "explanation": "চাওয়া মাত্র গ্রাহকের অর্থ পরিশোধ করার সামর্থ্যকে তারল্য বলে।"
        },
        {
          "label": "খ",
          "question": "গারনিশি অর্ডার কেন জারি করা হয়? ব্যাখ্যা করো।",
          "explanation": "গ্রাহকের কোনো হিসাব ক্লোক বা বন্ধ করা বা লেনদেন স্থগিত করার জন্য আদালত কর্তৃক ব্যাংকের ওপর গারনিশি অর্ডার জারি করা হয়। আদালত কর্তৃক ব্যাংকের ওপর গ্রাহকের হিসাব বন্ধের নির্দেশকে গারনিশি আদেশ বলা হয়। পাওনাদারের পাওনা অর্থ আদায়ের উদ্দেশ্যে আদালত ব্যাংকের প্রতি এরূপ, আদেশ জারি করে। পাওনাদারের আবেদনের প্রেক্ষিতে আদালত যদি প্রমাণ পায় যে, আমানতকারী আবেদনকারীর কাছে দায়গ্রস্ত তবেই এরূপ নির্দেশ দিয়ে থাকে।"
        },
        {
          "label": "গ",
          "question": "উদ্দীপকে উল্লিখিত ব্যাংকটি মি. মোসলেমকে কোন ধরনের সহায়তা দিতে পারবে? ব্যাখ্যা করো।",
          "explanation": "উদ্দীপকে বিশেষায়িত ব্যাংক হিসেবে কৃষি ব্যাংক মি. মোসলেমকে ঋণ সহায়তা দিতে পারবে। কৃষি ব্যাংক হলো দেশের অন্যতম বিশেষায়িত আর্থিক প্রতিষ্ঠান। এই ব্যাংক দেশের কৃষি খাতের উন্নয়নের লক্ষ্যে কৃষকদের অর্থসংস্থানের জন্য প্রতিষ্ঠিত। এ ধরনের ব্যাংকের মূল কাজ হলো কম সুদে কৃষি যন্ত্রপাতি, সার, বীজ তথা কৃষি উন্নয়নে প্রয়োজনীয় মূলধনের ব্যবস্থা করা। এছাড়াও এ ব্যাংক কৃষকদের কৃষিবিষয়ক পরামর্শও প্রদান করে থাকে। উদ্দীপকে মি. মোসলেম একজন প্রান্তিক আলুচাষি। ব্যাংকিংব্যবস্থা সম্পর্কে তার ন্যূনতম জ্ঞান না থাকায় একজন কৃষি কর্মকর্তার সাথে পরামর্শ করেন। ব্যাংক কর্মকর্তা তাকে একটি ব্যাংকের সন্ধান দেন। ব্যাংকটি কৃষি উন্নয়নে স্বল্পসুদে ঋণ প্রদান করে। পাশাপাশি ক্ষুদ্র ক্ষুদ্র সঞ্চয় গঠনের সুবিধা দেয়। এ ধরনের সুবিধা কেবল কৃষি ব্যাংক দিয়ে থাকে। এ ব্যাংক- কৃষির উন্নয়নে কম সুদে কৃষি ঋণ দেয়। এছাড়া কৃষকদের ক্ষুদ্র ক্ষুদ্র সঞ্চয় সংগ্রহের মাধ্যমে তাদের মূলধন গঠনে সহায়তা করে। তাই বলা যায়, ঋণ সহায়তা প্রদান করে কৃষি ব্যাংক মি. মোসলেমকে তার কৃষিকাজে সহযোগিতা করবে।"
        },
        {
          "label": "ঘ",
          "question": "মি. মোসলেম এর পরিকল্পনা বাস্তবায়নে ব্যাংকটি কার্যকরী ভূমিকা পালন করতে পারবে কি? উদ্দীপকের আলোকে বিশ্লেষণ করো।",
          "explanation": "উদ্দীপকের কৃষি ব্যাংকটি মি. মোসলেমের পরিকল্পনা বাস্তবায়নে কার্যকর ভূমিকা রাখতে পারবে। কৃষি ব্যাংককে মিশ্র ব্যাংক বলা হয়। এর কাজ হলো কৃষকদের কৃষি যন্ত্রপাতি, সার, বীজ সর্বোপরি কৃষি উন্নয়নে প্রয়োজনীয় মূলধনের যোগান দেওয়া। পাশাপাশি কৃষকদের অর্থনৈতিক উন্নয়নে এ ব্যাংক গুরুত্বপূর্ণ ভূমিকা রাখে। এছাড়াও গ্রাহকদের কাছ থেকে আমানত সংগ্রহও ঋণদান কার্যাবলিও সম্পাদন করে থাকে। উদ্দীপকে মি. মোসলেম একজন সাধারণ কৃষক। ব্যাংকব্যবস্থা সম্পর্কে তার ন্যূনতম জ্ঞান নেই। একজন কৃষি কর্মকর্তার মাধ্যমে তিনি কৃষি ব্যাংকের সন্ধান পান। তিনি সাধারণ কৃষক হিসেবে গ্রামীণ অর্থনৈতিক উন্নয়নে কম সুদে কৃষি ঋণের সহায়তা প্রত্যাশা করেন। পাশাপাশি ক্ষুদ্র ক্ষুদ্র সঞ্চয়কে মূলধনে পরিণত করতে সঞ্চয় সুবিধাও পেতে চান। মি. মোসলেমের পরিকল্পনা বাস্তবায়নে কৃষি ব্যাংক বিশেষায়িত ব্যাংক হিসেবে কাজ করছে। এই ব্যাংকের প্রধান লক্ষ্যই হলো কৃষি খাতের উন্নয়ন এবং গ্রামীণ অর্থনৈতিক ভিত্তি মজবুত করা। বিশেষায়িত ব্যাংক হিসেবে কৃষি ব্যাংক কম সুদে কৃষকদের কৃষি উপকরণ কেনায় প্রয়োজনীয় মূলধনের ব্যবস্থা করে। এছাড়া সাধারণ ব্যাংকের মতো কৃষকদের ক্ষুদ্র ক্ষুদ্র সঞ্চয়কে একত্র করে মূলধন গঠনের মাধ্যমে সঞ্চয়ী হিসাবের সুবিধা দিয়ে থাকে। এসব বৈশিষ্ট্য বিচারে বলা যায়, মিশ্র ব্যাংক হিসেবে কৃষি ব্যাংক মি. মোসলেমের পরিকল্পনা বাস্তবায়নে কার্যকর ভূমিকা রাখে।"
        }
      ]
    },
    {
      "number": "3",
      "uddipok": "বর্তমানে বাংলাদেশের বাণিজ্যিক ব্যাংকগুলো বিভিন্ন খাতে মাত্রাতিরিক্ত ঋণ প্রদান করায় দেশে যেমন মুদ্রাস্ফীতি দেখা দিয়েছে তেমনি দ্রব্য মূল্যও দিন দিন বৃদ্ধি পাচ্ছে। এমতাবস্থায় কেন্দ্রীয় ব্যাংক দেশের মুদ্রাবাজার নিয়ন্ত্রণের জন্য বাজারে বিভিন্ন ধরনের সরকারি বন্ড আকর্ষণীয় শর্তে বিক্রয় করছে। তবু দেশের মুদ্রাস্ফীতি নিয়ন্ত্রণে না আসায় তালিকাভুক্ত ব্যাংকের নগদ জমার হারের পরিমাণ আগের তুলনায় ১% বৃদ্ধি করায় তা নিয়ন্ত্রণে আসে।",
      "tag": "MB 25",
      "sub_questions": [
        {
          "label": "ক",
          "question": "নিকাশ ঘর কী?",
          "explanation": "ব্যাংকিং লেনদেন থেকে সৃষ্ট আন্তঃব্যাংকিং দেনা-পাওনার নিষ্পত্তিস্থলই হলো নিকাশ ঘর।"
        },
        {
          "label": "খ",
          "question": "ঋণ নিয়ন্ত্রণ কেন কেন্দ্রীয় ব্যাংকের অন্যতম কাজ? ব্যাখ্যা করো।",
          "explanation": "দেশের সামগ্রিক ঋণের পরিমাণে ভারসাম্য বজায় রাখার জন্যই ঋণ নিয়ন্ত্রণ কেন্দ্রীয় ব্যাংকের অন্যতম কাজ। ঋণ হলো বাজারে অর্থ যোগানের একটি গুরুত্বপূর্ণ উৎস। এই যোগান কম হলে উৎপাদন ব্যাহত হয়। অন্যদিকে, ঋণের যোগান বেশি হলে অর্থনীতিতে মুদ্রাস্ফীতি দেখা দেয়। উভয় অবস্থাই অর্থনীতির জন্য ক্ষতিকর। তাই উভয় অবস্থা এড়িয়ে বাজারে ঋণের পরিমাণ কাম্যস্তরে রাখতে কেন্দ্রীয় ব্যাংক কর্তৃক ঋণ নিয়ন্ত্রণ প্রয়োজন।"
        },
        {
          "label": "গ",
          "question": "কেন্দ্রীয় ব্যাংক মুদ্রাস্ফীতি নিয়ন্ত্রণে প্রথমে কোন নীতি গ্রহণ করে? ব্যাখ্যা করো।",
          "explanation": "কেন্দ্রীয় ব্যাংক মুদ্রাস্ফীতি নিয়ন্ত্রণে প্রথমে খোলাবাজার নীতি গ্রহণ করে। বাজারে বিল, সিকিউরিটিজ, ঋণপত্র, বন্ড ইত্যাদি ক্রয়-বিক্রয় করে কেন্দ্রীয় ব্যাংকের ঋণ নিয়ন্ত্রণের কৌশলকে খোলাবাজার নীতি বলা হয়। বাজারে অর্থের পরিমাণ বেড়ে গেলে কেন্দ্রীয় ব্যাংক খোলাবাজারে বিভিন্ন ধরনের ঋণপত্র বিক্রি করে। ফলে বাজারে নগদ অর্থের পরিমাণ কমে। এতে মুদ্রাস্ফীতিও কমে আসে। বর্তমানে বাণিজ্যিক ব্যাংকগুলো বিভিন্ন খাতে মাত্রাতিরিক্ত ঋণ প্রদান করায় দেশে মুদ্রাস্ফীতি দেখা দিয়েছে। দ্রব্যমূল্যও দিন দিন বৃদ্ধি পাচ্ছে। এমতাবস্থায় কেন্দ্রীয় ব্যাংক দেশের মুদ্রাবাজার নিয়ন্ত্রণের জন্য বাজারে বিভিন্ন ধরনের সরকারি বন্ড আকর্ষণীয় শর্তে বিক্রয় করছে। এই বন্ড বাণিজ্যিক ব্যাংকগুলো ক্রয় করবে। ফলে বাণিজ্যিক ব্যাংক থেকে অর্থ কেন্দ্রীয় ব্যাংকে চলে যাবে এবং তাদের ঋণদান ক্ষমতা হ্রাস পাবে। এতে বাজারে ঋণ সরবরাহ এবং মুদ্রাস্ফীতি উভয়ই কমবে। তাই বলা যায়, কেন্দ্রীয় ব্যাংক মুদ্রাস্ফীতি নিয়ন্ত্রণে খোলাবাজার নীতি অবলম্বন করেছে।"
        },
        {
          "label": "ঘ",
          "question": "উদ্দীপকে উল্লিখিত মুদ্রাস্ফীতি নিয়ন্ত্রণে কেন্দ্রীয় ব্যাংকের দ্বিতীয় নীতি গ্রহণের যৌক্তিকতা বিশ্লেষণ করো।",
          "explanation": "উদ্দীপকে উল্লিখিত মুদ্রাস্ফীতি নিয়ন্ত্রণে কেন্দ্রীয় ব্যাংকের দ্বিতীয় নীতিটি হলো জমার হার পরিবর্তন নীতি। তালিকাভুক্ত ব্যাংকগুলোর একটা নির্দিষ্ট অংশ বাধ্যতামূলকভাবে কেন্দ্রীয় ব্যাংকে জমা রাখে। জরুরি ঋণ নিয়ন্ত্রণের প্রয়োজনে কেন্দ্রীয় ব্যাংক নগদ জমার অনুপাত কমিয়ে বা বাড়িয়ে থাকে। এই জমার হার পরিবর্তন করে ঋণ নিয়ন্ত্রণের কৌশলকে জমার হার পরিবর্তন নীতি বলে। দেশের সব বাণিজ্যিক ব্যাংক তালিকাভুক্ত হয়ে পরিচালিত হলেই এরূপ নীতি কার্যকর হয়। উদ্দীপকে বর্তমানে বাংলাদেশের বাণিজ্যিক ব্যাংকগুলো বিভিন্ন খাতে মাত্রাতিরিক্ত ঋণ প্রদান করে। ফলে মুদ্রাস্ফীতি দেখা দিয়েছে ও দ্রব্যমূল্য দিন দিন বৃদ্ধি পাচ্ছে। এমতাবস্থায় কেন্দ্রীয় ব্যাংক দেশের মুদ্রাবাজার নিয়ন্ত্রণের জন্য বাজারে বিভিন্ন ধরনের সরকারি বন্ড আকর্ষণীয় শর্তে বিক্রয় করছে। তবু দেশের মুদ্রাস্ফীতি নিয়ন্ত্রণে আসেনি। পরবর্তীতে তালিকাভুক্ত ব্যাংকের নগদ জমার হারের পরিমাণ ১% বৃদ্ধি করায় তা নিয়ন্ত্রণে আসে,। নগদ জমার হার বৃদ্ধি করায় বাণিজ্যিক ব্যাংক থেকে অধিক অর্থ কেন্দ্রীয় ব্যাংকে জমা হবে। ফলে বাণিজ্যিক ব্যাংকের ঋণদান সামর্থ্য হ্রাস পাবে। বাজারেও ঋণের পরিমাণ কমবে। এতে বাণিজ্যিক ব্যাংকগুলো যততত্র মাত্রাতিরিক্ত ঋণ প্রদান করতে পারবে না। মুদ্রাস্ফীতি ও দ্রব্যমূল্য কমে আসবে। তাই বলা যায়, উদ্দীপকে উল্লিখিত মুদ্রাস্ফীতি নিয়ন্ত্রণে কেন্দ্রীয় ব্যাংকের দ্বিতীয় নীতিটি গ্রহণ করা যৌক্তিক হয়েছে।"
        }
      ]
    },
    {
      "number": "4",
      "uddipok": "মি. মাহিম একজন চাকরিজীবী। তিনি খুলনার রূপসা ব্যাংকে একটি হিসাব খুলে নির্দিষ্ট সময়ের জন্য কিছু টাকা জমা রাখেন। হিসার খোলার কিছুদিন পরে তার টাকার প্রয়োজনে ব্যাংকে গেলে ব্যাংক তাকে টাকা পরিশোধে অস্বীকৃতি জানায়। পরে তিনি একজন ব্যাংকারের পরামর্শ অনুযায়ী রূপসা ব্যাংকে নিয়মিত টাকা জমা ও উত্তোলন করা যাবে এমন একটি হিসাব খুলেন।",
      "tag": "MB 25",
      "sub_questions": [
        {
          "label": "ক",
          "question": "চেক বই কী?",
          "explanation": "চলতি ও সঞ্চয়ী হিসাবের গ্রাহককে অর্থ তোলার জন্য ব্যাংক চেকের পাতা-সম্বলিত যে বই সরবরাহ করে তাকে চেক বই বলে।"
        },
        {
          "label": "খ",
          "question": "চলতি হিসাবের বিপরীতে ব্যাংক সুদ প্রদান করে না কেন?",
          "explanation": "ব্যাংক চলতি হিসাবের অর্থ দীর্ঘমেয়াদে ব্যবহারের সুযোগ পায় না, তাই এ হিসাবের বিপরীতে কোনো সুদ দেয় না। এ হিসাবের গ্রাহকগণ ব্যাংকিং সময়ে যতবার খুশি টাকা জমা দিতে পারেন। আবার প্রয়োজনমতো টাকা তুলতেও পারেন। কোনো ব্যাংকই এ হিসাবের অর্থ বেশি সময়ের জন্য বিনিয়োগ করতে পারে না। ফলে ব্যাংকের মুনাফাও বাড়ে না। এজন্য ব্যাংক এ হিসাবের বিপরীতে কোনো সুদ দেয় না।"
        },
        {
          "label": "গ",
          "question": "উদ্দীপকে উল্লিখিত মি. মাহিমের প্রথম হিসাবটি কোন ধরনের? ব্যাখ্যা করো।",
          "explanation": "উদ্দীপকে উল্লিখিত মি. মাহিমের প্রথম হিসাবটি হলো স্থায়ী হিসাব। স্থায়ী হিসাব একটি নির্দিষ্ট মেয়াদের জন্য খোলা হয়। উল্লিখিত মেয়াদকালে গ্রাহক টাকা উত্তোলন করতে পারেন না। তাই গ্রাহককে ব্যাংক চেক বই সরবরাহ করে না। তবে স্থায়ী আমানত রসিদ প্রদান করা হয়। অন্যান্য হিসাবের তুলনায় এ হিসাবে অধিক হারে মুনাফা প্রদান করা হয়। উদ্দীপকের মি. মাহিম একজন চাকরিজীবী। তিনি খুলনার রূপসা ব্যাংকে একটি নির্দিষ্ট সময়ের জন্য কিছু টাকা জমা' রাখেন। হিসাব খোলার কিছুদিন পর তার অর্থের প্রয়োজন হলে ব্যাংক হতে অর্থ উত্তোলন করতে গেলে ব্যাংক টাকা প্রদানে অস্বীকৃতি জানায়। উদ্দীপকের মি. মাহিমের হিসাবের উল্লেখযোগ্য বৈশিষ্ট্য হলো মেয়াদের নির্দিষ্টতা এবং উত্তোলনের সুযোগ না থাকা। এ বৈশিষ্ট্যগুলো স্থায়ী হিসাবের বৈশিষ্ট্যের অনুরূপ। তাই বলা যায়, উদ্দীপকে মি. মাহিমের ব্যাংকে প্রথম হিসাবটি ছিল স্থায়ী হিসাব।"
        },
        {
          "label": "ঘ",
          "question": "উদ্দীপকে দুটি হিসাবের মধ্যে কোন হিসাবটি মি. মাহিমের জন্য উত্তম বলে তুমি মনে করো? মতামত দাও।",
          "explanation": "উদ্দীপকে স্থায়ী ও সঞ্চয়ী হিসাবের মধ্যে সঞ্চয়ী হিসাব মি. মাহিমের জন্য উত্তম হবে। সঞ্চয়ী হিসাবে গ্রাহক তার খুশিমতো দিনে যতবার ইচ্ছা টাকা জমা করতে পারে। তবে টাকা উত্তোলনের ক্ষেত্রে নিয়ম অনুসরণ করতে হয়। এ হিসাব জমাকৃত অর্থের ওপর গ্রাহক স্বল্প পরিমাণে লাভ বা সুদ পায়। স্বল্প ও নির্দিষ্ট আয়ের ব্যক্তির জন্য সঞ্চয়ী হিসাব উপযোগী। উদ্দীপকে মি, মাহিম একজন চাকরিজীবী। তিনি খুলনার রূপসা ব্যাংকে একটি হিসাব খোলেন। উক্ত হিসাবে তিনি নির্দিষ্ট সময়ের জন্য কিছু টাকা জমা রাখেন। হিসাব খোলার কিছুদিন পর তার টাকার প্রয়োজন হলে তিনি ব্যাংকে যান। তবে ব্যাংক তাকে টাকা পরিশোধে অস্বীকৃতি জানায়। পরে তিনি একজন ব্যাংকারের পরামর্শ অনুযায়ী রূপসা ব্যাংকে নতুন আরেকটি হিসাব খোলেন। যে হিসাবের মাধ্যমে তিনি নিয়মিত টাকা জমা ও উত্তোলন করতে পারবেন। সঞ্চয়ী হিসাবে গ্রাহক ইচ্ছামতো টাকা জমা দিতে পারে। পাশাপাশি সপ্তাহে দু'বার টাকা উত্তোলন করতে পারে। অন্যদিকে, স্থায়ী হিসাবে জমাকৃত টাকা নির্দিষ্ট সময়ের আগে উত্তোলন করা যায় না। উদ্দীপকে মি. মাহিম পরবর্তীতে সঞ্চয়ী হিসাব খোলেন। যে হিসাবে তার প্রয়োজন অনুযায়ী টাকা জমা ও উত্তোলন করতে পারেন। মি. মাহিম একজন নির্দিষ্ট আয়ের চাকরিজীবী। তার জন্য সঞ্চয়ী হিসাব বেশি উপযোগী। তাই বলা যায়, দুটি হিসাবের মধ্যে মি. মাহিমের জন্য সঞ্চয়ী হিসাব উত্তম.।"
        }
      ]
    },
    {
      "number": "5",
      "uddipok": "মি. আবির একজন ব্যবসায়ী। তিনি তার ব্যবসায়ী বন্ধু মি.জামালের নিকট থেকে ১০ লক্ষ টাকার একটি চেক পেলেন। মি. জামাল চেকটির বাম কোনে দুটি আড়াআড়ি দাগ টেনে মাঝখানে \"উর্বশী ব্যাংক পিএলসি\" কথাটি লিখে দিলেন। মি. আবিরের প্রাপ্ত চেকটি রূপসী ব্যাংকে জমা দিলে ব্যাংক কর্তৃপক্ষ চেকটিকে উর্বশী ব্যাংকে জমা দেওয়ার পরামর্শ দিলেন।",
      "tag": "MB 25",
      "sub_questions": [
        {
          "label": "ক",
          "question": "প্রত্যয়পত্র কী?",
          "explanation": "যে পত্রের মাধ্যমে ব্যাংক আমদানিকারকের পক্ষে রপ্তানিকারকের অনুকূলে আমদানি করা পণ্যের মূল্য পরিশোধের নিশ্চয়তা দেয় তাকে প্রত্যয়পত্র বলে।"
        },
        {
          "label": "খ",
          "question": "বাহক চেক অধিক জনপ্রিয় কেন?",
          "explanation": "সহজে অর্থ উত্তোলন করা যায় বলে বাহক চেক অধিক জনপ্রিয়। বাহক চেকের অর্থ যে কেউ ব্যাংক থেকে উত্তোলন করতে পারে। হস্তান্তরের মাধ্যমে এ চেকের মালিকানা পরিবর্তন হয়। তাছাড়া এ চেকে প্রাপকের নাম লিখতে হয় না। তাই এটি জনপ্রিয়।"
        },
        {
          "label": "গ",
          "question": "উদ্দীপকে উল্লিখিত মি. আবির কোন প্রক্রিয়ায় টাকা উত্তোলন করতে পারবে? ব্যাখ্যা করো।",
          "explanation": "উদ্দীপকে চেকটি বিশেষভাবে দাগকাটা চেক হওয়ায় এতে উল্লিখিত ব্যাংকের হিসাবের মাধ্যমে মি. আবির এ চেকের টাকা উত্তোলন করতে পারবেন। যে দাগকাটা চেকে দুই দাগের মাঝখানে কোনো নির্দিষ্ট ব্যাংকের নাম উল্লেখ থাকে তাকে বিশেষ দাগকাটা চেক বলা হয়। এরূপ দাগের মাঝে উল্লিখিত ব্যাংকে বা এর শাখায় প্রাপকের হিসাবে চেক জমা দিতে হয়। পরবর্তীতে প্রাপক এর অর্থ তার হিসাব থেকে সংগ্রহ করতে পারে। উদ্দীপকে মি. আবির মি. জামালের কাছ থেকে পাওনার নিষ্পত্তিতে ১০ লাখ টাকার একটি চেক পেয়েছেন। চেকটির বাম কোণে আড়াআড়ি দুটি রেখা অঙ্কিত এবং এর মধ্যে 'উর্বশী ব্যাংক পিএলসি' কথাটি উল্লেখ রয়েছে। দুই দাগের মাঝখানে নির্দিষ্ট ব্যাংকের নাম উল্লেখ থাকায় চেকটি বিশেষ দাগকাটা চেক। এক্ষেত্রে মি. আবির চেকের টাকা পাওয়ার লক্ষ্যে তার রূপসী ব্যাংকে চেকটি জমা দিলে ব্যাংক কর্মকর্তা তাকে উর্বশী ব্যাংকে চেকটি উপস্থাপনের পরামর্শ দেয়। চেকের অর্থ উত্তোলনে তাকে উর্বশী ব্যাংক-এর হিসাবে চেকটি জমা দিতে হবে। তবে উর্বশী ব্যাংকে তার কোনো হিসাব না থাকলে তিনি মি. জামালের মাধ্যমে চেকের দুই দাগের মাঝখানে ব্যাংকের নাম কেটে মি. জামালের স্বাক্ষর সংযুক্ত করে তার রূপসী ব্যাংক হিসাবের মাধ্যমে চেকের অর্থ উত্তোলন করতে পারবেন।"
        },
        {
          "label": "ঘ",
          "question": "উদ্দীপকের চেকটি কি ঋণ আমানত সৃষ্টি করতে পারবে বলে তুমি মনে করো? মতামত দাও।",
          "explanation": "উদ্দীপকের দাগকাটা চেকটি ঋণ আমানত সৃষ্টি করতে পারে। ব্যাংক যখন সরাসরি ঋণ মঞ্জুর না করে ঋণগ্রহীতার আমানত হিসেবে স্থানান্তরপূর্বক পুনরায় ঐ আমানত থেকে নতুন ঋণ সৃষ্টি করে তাকে ঋণ আমানত সৃষ্টি বলে। দাগকাটা চেক ব্যাংক হিসাবে দেওয়া ছাড়া প্রাপক অর্থ সংগ্রহ করতে পারে না। ব্যাংক প্রথমে চেকটি প্রাপকের হিসাবে জমা করে। পরবর্তীতে প্রাপক চেক বা এটিএম কার্ড দিয়ে তার হিসাব থেকে অর্থ উত্তোলন করতে পারে। উদ্দীপকে মি. জামালের কাছ থেকে মি. আবির ১০ লাখ টাকার একটি দাগকাটা চেক পায়। যেটিতে উর্বশী ব্যাংক পিএলসি কথাটি লেখা ছিল। মি. আবির উত্ত চেকটি রূপসী ব্যাংকে জমা দিতে চায়। কিন্তু ব্যাংক কর্তৃপক্ষ চেকটিকে উর্বশী ব্যাংকে জমা দেওয়ার পরামর্শ দিলেন। মি. আবির দাগকাটা চেকটির অর্থ সরাসরি ব্যাংক কাউন্টার থেকে নগদে উত্তোলন করতে পারবেন না। এর অর্থ ব্যাংক তাকে তার হিসাবের মাধ্যমে অর্থ দেবে। এটি ব্যাংকে নতুন আমানতের সৃষ্টি করবে। মি. আবির যদি এ অর্থ উত্তোলন না করে তবে ব্যাংকের এ আমানত থেকে ব্যাংক নতুন ঋণের সৃষ্টি করবে। সুতরাং, আবিরের চেকটি ঋণ আমানত সৃষ্টিতে সক্ষম।"
        }
      ]
    },
    {
      "number": "6",
      "uddipok": "মি. মুহিনের বাবা হঠাৎ অসুস্থ হয়ে পড়লে চিকিৎসার জন্য জরুরি ভিত্তিতে ২৫,০০০ টাকার প্রয়োজন পড়ে। সে তার বন্ধু শাহিনের নিকট টাকা ধার চাইলে তার কাছেও নগদ টাকা না থাকায় দ্রুত একটি কার্ড নিয়ে বেরিয়ে টাকা সংগ্রহ করে। মি. শাহিন প্রায়ই ব্যবসায়ের প্রয়োজনে বিদেশ গমন করেন। সেক্ষেত্রে মাঝে মাঝে তার অতিরিক্ত টাকার প্রয়োজন হয়। তাইতিনি তার পূর্বের কার্ডটি ব্যাংকে জমা দিয়ে নতুন একটি কার্ড সংগ্রহ করেন। ফলে পুরাতন কার্ডটির পরিবর্তে তিনি নতুন কার্ডটিতে বেশি সুবিধা পাচ্ছেন।",
      "tag": "MB 25",
      "sub_questions": [
        {
          "label": "ক",
          "question": "রেডি ক্যাশ কী?",
          "explanation": "কার্ড ব্যবহার করে গ্রাহক ব্যাংক থেকে যে নগদ উত্তোলনের সুযোগ পায় তাই রেডি ক্যাশ।"
        },
        {
          "label": "খ",
          "question": "গ্রাহক সেবা নিশ্চিতকরণে ই-ব্যাংকিং গুরুত্বপূর্ণ কেন?",
          "explanation": "ই-ব্যাংকিং ব্যবস্থায় উন্নত ইলেকট্রনিক প্রযুক্তি ব্যবহার করে অতি দ্রুত ও নির্ভুলভাবে কাজ পরিচালনা করা যায় বলে গ্রাহক সেবা নিশ্চিতকরণে এটি গুরুত্বপূর্ণ। ইলেকট্রনিক ব্যাংকিং ব্যবস্থা প্রচলনের আগে ব্যাংকগুলোতে কায়িক শ্রম ও কাগজনির্ভর ব্যাংকিং ব্যবস্থা প্রচলিত ছিল। যেখানে একটি চেকের অর্থ উঠাতে ও ব্যাংকিং সেবা পেতে অনেক সময় ব্যয় হতো। এতে ভুলের আশঙ্কাও বেশি থাকত। ইলেকট্রনিক ব‍্যাংকিং ব্যবস্থায় ওয়ান স্টপ সার্ভিস, অনলাইন ব্যাংকিং, এটিএম কার্ড, মোবাইল ব্যাংকিং প্রভৃতি সুবিধার কারণে গ্রাহক সেরার মান অনেক বেড়েছে। তাই গ্রাহক সেবা নিশ্চিতকরণে ই-ব্যাংকিং বর্তমানে খুবই গুরুত্বপূর্ণ।"
        },
        {
          "label": "গ",
          "question": "উদ্দীপকে মি. শাহিন কীভাবে অর্থ সংগ্রহ করেছেন? ব্যাখ্যা করো।",
          "explanation": "উদ্দীপকে মি. শাহীন ডেবিট কার্ডের মাধ্যমে অর্থ সংগ্রহ করেছেন। এটি ইলেকট্রনিক ব্যাংকিং-এর অন্যতম একটি সেবা। গ্রাহকের হিসাবে ডেবিট জের থাকলেই কেবল এ কার্ড ব্যবহার করা যায়। এর মাধ্যমে অর্থ উত্তোলন, অর্থ স্থানান্তর ও অন্যান্য ব্যাংকিং সুবিধা পাওয়া যায়। এ কার্ড ব্যবহারের জন্য ব্যাংকে হিসাব থাকা বাধ্যতামূলক। উদ্দীপকে মি. মুহিনের বাবা হঠাৎ অসুস্থ হয়ে পড়লে চিকিৎসার জন্য জরুরী ভিত্তিতে ২৫,০০০ টাকার প্রয়োজন পড়ে। সে তার বন্ধু শাহীনের নিকট - টাকা ধার চাইলে, তার কাছেও নগদ টাকা নেই। তাই দ্রুত একটি কার্ড নিয়ে তিনি বেরিয়ে পড়েন। পরবর্তীতে টাকা উক্ত কার্ড দিয়ে সংগ্রহ করেন। সাধারণত ডেবিট কার্ডের ক্ষেত্রে ব্যাংকে হিসাব খুলতে হয় এবং কার্ডের মাধ্যমে জমাকৃত টাকা উত্তোলন করা যায়। তাই বলা যায়, উদ্দীপকের মি. শাহীন ডেবিট কার্ডের মাধ্যমে অর্থ সংগ্রহ করেন।"
        },
        {
          "label": "ঘ",
          "question": "মি.শাহিন পরবর্তীতে যে কার্ডটি সংগ্রহ করেছেন তা প্রথম কার্ডটি অপেক্ষা কতটা সুবিধাজনকবলে মনে হয়? মতামত দাও।",
          "explanation": "মি. শাহিন পরবর্তীতে যে ক্রেডিট কার্ডটি সংগ্রহ করেছেন, সেটি প্রথমে ব্যবহৃত ডেবিট কার্ড অপেক্ষা অধিক সুবিধাজনক। ডেবিট কার্ড ও ক্রেডিট কার্ড দুটিই বহুল ব্যবহৃত ইলেকট্রনিক সেবা পদ্ধতি। ক্রেডিট কার্ডের মাধ্যমে গ্রাহক সব ধরনের আর্থিক লেনদেন করতে পারে। ক্রেডিট কার্ড ব্যবহারের জন্য ব্যাংকে হিসাব থাকা বাধ্যতামূলক নয়। এ কার্ডের বিপরীতে নির্দিষ্ট পরিমাণ ঋণ সুবিধা পাওয়া যায়। মি. মুহিনের বাবা হঠাৎ অসুস্থ হয়ে পড়লে চিকিৎসার জন্য জরুরি ভিত্তিতে ২৫,০০০ টাকার প্রয়োজন পড়ে। সে তার বন্ধু শাহিনের নিকট টাকা ধার চাইলে তার কাছেও নগদ টাকা না থাকায় দ্রুত একটি কার্ড নিয়ে বেরিয়ে টাকা সংগ্রহ করেন। অন্যদিকে, মি. শাহিন ব্যবসায়ের প্রয়োজনে বিদেশ গমন করেন। সেক্ষেত্রে তার অতিরিক্ত টাকার প্রয়োজন হয়। তাই তিনি তার পূর্বের কার্ডটি ব্যাংকে জমা দিয়ে নতুন একটি কার্ড সংগ্রহ করেন। ফলে পুরাতন কার্ডটির পরিবর্তে তিনি নতুন কার্ডটিতে বেশি সুবিধা পান। অর্থাৎ, মি. শাহীন পরবর্তীতে ডেবিট কার্ডের পরিবর্তে ক্রেডিট কার্ড নেন। একজন ব্যবসায়ী হিসেবে মি. শাহীনের প্রতিনিয়ত ব্যাংকিং লেনদেন সম্পাদন করতে হয়। তার প্রথমে ব্যবহৃত ডেবিট কার্ডের মাধ্যমে তার হিসাবে জমাকৃত অর্থ দ্বারাই শুধু লেনদেন করতে পারবেন। 'অন্যদিকে, পরবর্তীতে ব্যবহৃত ক্রেডিট কার্ডের বিপরীতে তিনি ঋণ সুবিধা পাবেন। ব্যবসায়ের প্রয়োজনে যেকোনো সময়ই এ অর্থ ব্যবহার করতে পারবেন। প্রয়োজন শেষে উক্ত অর্থ পরিশোধ করে পুনরায় ঋণ হিসেবে গ্রহণ করতে পারবেন। এটি একজন ব্যবসায়ীর জন্য খুবই গুরুত্বপূর্ণ। আবার, আন্তর্জাতিকভাবে স্বীকৃত হওয়ায় বিদেশে গেলেও ক্রেডিট কার্ডের গ্রহণযোগ্যতা থাকে। সেক্ষেত্রে বিদেশে গিয়েও তিনি এ কার্ডের মাধ্যমে লেনদেন করতে পারবেন। তাই বলা যায়, ডেবিট ও ক্রেডিট কার্ডের মধ্যে মি. শাহীনের জন্য ক্রেডিট কার্ড উত্তম বলে আমি মনে করি।"
        }
      ]
    },
    {
      "number": "7",
      "uddipok": "মি. হাসানের আলফা ব্যাংকে একটি সঞ্চয়ী হিসাব রয়েছে। লেনদেনের সুবিধার জন্য ব্যাংক কর্তৃপক্ষ তাকে একটি ইলেকট্রনিক কার্ড ইস্যু করেন যা দিয়ে তিনি টাকা উত্তোলনসহ কেনাকাটাও করতে পারেন। অন্যদিকে, তার বন্ধু মি.হোসেন এমন একটি ইলেকট্রনিক কার্ড ব্যবহার করেন। যা দিয়ে ঋণ সুবিধা পাওয়া যায় এবং নির্দিষ্ট সময় পর্যন্ত বাকিতে পণ্য কেনাও যায়।",
      "tag": "MB 25",
      "sub_questions": [
        {
          "label": "ক",
          "question": "সংরক্ষিত মুনাফা কী?",
          "explanation": "মুনাফার যে অংশ লভ্যাংশ আকারে বণ্টন না করে পুনঃ বিনিয়োগের জন্য সংরক্ষণ করা হয়, তাকে সংরক্ষিত মুনাফা বলে।"
        },
        {
          "label": "খ",
          "question": "ব্যাংক কীভাবে ব্যবসায়িক লেনদেনে সহায়তা করে? ব্যাখ্যা করো।",
          "explanation": "ঋণ দেওয়া, দেনা-পাওনা নিষ্পত্তি, প্রত্যয়পত্র ইস্যু প্রভৃতির মাধ্যমে ব্যাংক ব্যবসায়িক লেনদেনে সহায়তা করে। বর্তমানে অধিকাংশ ব্যবসায়িক লেনদেন ব্যাংকের মাধ্যমে সম্পন্ন হয়। বাণিজ্যিক ব্যাংকগুলো চেক, পে-অর্ডার, ব্যাংক ড্রাফট, ক্রেডিট কার্ড, ভ্রমণকারীর চেক ইত্যাদি ইস্যু করে। বিনিময়ের এই মাধ্যমগুলো অনেক ক্ষেত্রে অর্থের মতো ব্যবহৃত হয়। ফলে বর্তমানে ব্যবসায়িক লেনদেন সহজ ও ঝামেলামুক্ত হয়েছে।"
        },
        {
          "label": "গ",
          "question": "উদ্দীপকের আলফা ব্যাংক মি. হাসানকে কোন ধরনের কার্ড ইস্যু, করেছিলেন? ব্যাখ্যা করো।",
          "explanation": "উদ্দীপকে আলফা ব্যাংক মি. হাসানকে ডেবিট কার্ড ইস্যু করেছিল। ইলেকট্রনিক ব্যাংকিং-এর অন্যতম একটি সেবা হলো ডেবিট কার্ড। গ্রাহকের হিসাবে ডেবিট জের থাকলেই কেবল এ কার্ড ব্যবহার করা যায়। এর মাধ্যমে অর্থ উত্তোলন, অর্থ স্থানান্তর ও অন্যান্য ব্যাংকিং সুবিধা পাওয়া যায়। এ কার্ড ব্যবহারের জন্য অবশ্যই ব্যাংকের সাথে হিসাব থাকতে হবে। উদ্দীপকে মি. হাসানের আলফা ব্যাংকে একটি সঞ্চয়ী হিসাব আছে। মি. হাসানকে ব্যাংক লেনদেনের সুবিধার জন্য একটি কার্ড সরবরাহ করে। এই কার্ড দিয়ে তিনি হিসাবে টাকা থাকা সাপেক্ষে বিভিন্ন কেনাকাটা ও অর্থ উত্তোলন করতে পারছেন। সাধারণত ডেবিট কার্ডের ক্ষেত্রে ব্যাংকে হিসাব খুলতে হয়। ব্যাংক এক্ষেত্রে চেক বইয়ের পাশাপাশি গ্রাহকদের ডেবিট কার্ড-প্রদান করে। এ কার্ড দিয়ে গ্রাহক তার হিসাবে জমাকৃত অর্থই কেবল উত্তোলন করতে পারে। তাই বলা যায়, বৈশিষ্ট্যগত দিক বিবেচনায় মি. হাসান ব্যাংক কর্তৃক ইস্যুকৃত ডেবিট কার্ড ব্যবহার করেন।"
        },
        {
          "label": "ঘ",
          "question": "উদ্দীপকে উল্লিখিত দুটি কার্ডের মধ্যে কোন কার্ডটি তোমার কাছে উত্তম বলে মনে হয়? বিশ্লেষণ করো।",
          "explanation": "উদ্দীপকে মি. হোসেনের ব্যবহৃত (ক্রেডিট কার্ড) কার্ডটি মি. হাসানের ব্যবহৃত ডেবিট কার্ড অপেক্ষা উত্তম বলে আমি মনে করি। ক্রেডিট কার্ডের মাধ্যমে গ্রাহক টাকা উত্তোলন, কেনাকাটা ও অন্যান্য ব্যাংকিং লেনদেন করতে পারে। এ কার্ডে গ্রাহকের হিসাবে পর্যাপ্ত অর্থ না থাকলেও ব্যবহার করা যায়। কারণ এ কার্ডের বিপরীতে ব্যাংক একটি নির্দিষ্ট সীমা পর্যন্ত ঋণ সুবিধা দেয়। উদ্দীপকে মি. হাসানের আলফা ব্যাংকে একটি সঞ্চয়ী হিসাব রয়েছে। লেনদেনের সুবিধার জন্য ব্যাংক কর্তৃপক্ষ তাকে একটি ইলেকট্রনিক কার্ড ইস্যু করে। এটি দিয়ে তিনি টাকা উত্তোলনসহ কেনাকাটাও করতে পারেন। অন্যদিকে, তার বন্ধু মি. হোসেন এমন একটি ইলেকট্রনিক কার্ড ব্যবহার করেন, যা দিয়ে ঋণ সুবিধা পাওয়া যায়। এছাড়াও নির্দিষ্ট সময় পর্যন্ত বাকিতে পণ্য কেনা যায়। অর্থাৎ, মি. হাসান ডেবিট কার্ড এবং মি. হোসেন ক্রেডিট কার্ড ব্যবহার করেন। ডেবিট কার্ড, ও ক্রেডিট কার্ড উভয়ই পণ্যের মূল্য পরিশোধে নগদ টাকা বা চেকের বিকল্প হিসেবে ব্যবহৃত হয়। তবে ক্রেডিট কার্ডের মাধ্যমে বাকিতে পণ্য কেনা যায়। ফলে গ্রাহক তার প্রয়োজন অনুযায়ী যখন-তখন পণ্য কেনাকাটা করতে পারে। আন্তর্জাতিকভাবে স্বীকৃত হওয়ায় এ কার্ডের গ্রহণযোগ্যতা তুলনামূলকভাবে বেশি। পরবর্তীতে গ্রাহক এ ঋণের অর্থ নগদে বা মাসিক কিস্তিতে পরিশোধ করার সুযোগ পায়। তাই বলা যায়, উদ্দীপকে মি. হাসানের ডেবিট কার্ডের তুলনায় মি. হোসেনের ক্রেডিট কার্ড বেশি উত্তম।"
        }
      ]
    },
    {
      "number": "8",
      "uddipok": "মি. আসলাম একজন ব্যবসায়ী। ব্যবসা প্রতিষ্ঠানে যাতায়াতের জন্য তিনি একটি গাড়ি ক্রয় করে এবং গাড়ির জন্য ২৫ লক্ষ টাকার একটি বিমা করেন। কিছুদিন পর দুর্ঘটনায় গাড়িটি সম্পূর্ণ ক্ষতিগ্রস্ত হলে মি. আসলাম বিমা প্রতিষ্ঠানের নিকট বিমা দাবি পেশ করেন। পরবর্তীতে বিমা প্রতিষ্ঠান তার দাবিকৃত ক্ষতিপূরণ প্রদান করে। এদিকে বিমা প্রতিষ্ঠান ক্ষতিগ্রস্ত গাড়িটি ঢাকার একটি ওয়ার্কশপে ৫০ হাজার টাকায় বিক্রয় করে। গাড়ি বিক্রয় থেকে প্রাপ্ত অর্থ মি. আসলাম দাবি করলে বিমা প্রতিষ্ঠান উক্ত টাকা দিতে অস্বীকৃতি জানায়।",
      "tag": "MB 25",
      "sub_questions": [
        {
          "label": "ক",
          "question": "বিমা সেলামি কী?",
          "explanation": "বিমা চুক্তিতে বিমাগ্রহীতার ঝুঁকি বহনের বিনিময়ে বিমাগ্রহীতা বিমাকারীকে যে অর্থ দেয় তাকে বিমা সেলামি বলে।"
        },
        {
          "label": "খ",
          "question": "বিমা ব্যবসায়ে বিমাযোগ্য স্বার্থ গুরুত্বপূর্ণ কেন? ব্যাখ্যা করো।",
          "explanation": "বিমাকৃত বিষয়বস্তুতে বিমাগ্রহীতার স্বার্থ থাকায় বিমা ব্যবসায়ে বিমাযোগ্য স্বার্থ গুরুত্বপূর্ণ। বিমাকৃত বিষয়বস্তুতে বিমাগ্রহীতার আর্থিক স্বার্থকে বিমাযোগ্য স্বার্থ বলে। আইনানুযায়ী বিমা একটি বৈধ ব্যবসায়। তবে বিমাযোগ্য স্বার্থ ছাড়া বিমা চুক্তি বৈধ হয় না। এছাড়া ন্যায়সঙ্গত ক্ষতিপূরণ নিশ্চিত করতে বিমাযোগ্য স্বার্থ গুরুত্বপূর্ণ।"
        },
        {
          "label": "গ",
          "question": "উদ্দীপকে মি. আসলাম কোন নীতির আলোকে বিমা প্রতিষ্ঠানের নিকট থেকে অর্থ পেয়েছেন? ব্যাখ্যা করো।",
          "explanation": "আর্থিক ক্ষতিপূরণের নীতির আলোকে উদ্দীপকের মি. আসলাম বিমা প্রতিষ্ঠানের নিকট থেকে অর্থ পেয়েছেন। বিমা ব্যবসায় কতগুলো মূলনীতির ওপর প্রতিষ্ঠিত। বিমাকারী ও বিমাগ্রহীতা উভয়ই এই মূলনীতিগুলো মেনে চলে। বিমা ব্যবসায়ের অন্যতম নীতি হলো আর্থিক ক্ষতিপূরণের নীতি। এ নীতি অনুযায়ী চুক্তিতে উল্লিখিত কারণে বিমাকৃক্ত বিষয়বস্তুর ক্ষতি হলে বিমা কোম্পানি ক্ষতিপূরণ প্রদান করে। উদ্দীপকের মি. আসলাম ব্যবসায় প্রতিষ্ঠানে যাতায়াতের জন্য একটি গাড়ি-কেনেন। তিনি গাড়িটির জন্য ২৫ লক্ষ টাকার একটি বিমা করেন। কিছুদিন পর এক দুর্ঘটনায় গাড়িটি সম্পূর্ণরূপে ক্ষতিগ্রস্ত হয়। বিমা কোম্পানি গাড়িটির ক্ষতিপূরণ বাবদ বিমাদাবির সম্পূর্ণ টাকা মি. আসলামকে পরিশোধ করে। আর্থিক ক্ষতিপূরণের নীতি অনুযায়ী মি. আসলাম বিমা প্রতিষ্ঠান কর্তৃক ক্ষতিপূরণ পান। বিমাকৃত বিষয়বস্তুর ক্ষতিতে চুক্তি অনুযায়ী বিমা প্রতিষ্ঠান ক্ষতিপূরণ প্রদান করে। তাই বলা যায়, বিমা কোম্পানি আর্থিক ক্ষতিপূরণের নীতি অনুযায়ী গাড়িটির সম্পূর্ণ ক্ষতিপূরণ প্রদান করে।"
        },
        {
          "label": "ঘ",
          "question": "বিমা প্রতিষ্ঠান কর্তৃক মি.আসলামকে সর্বশেষ দাবি পূরণ না করার যৌক্তিকতা কী? উদ্দীপকের আলোকে বিশ্লেষণ করো।",
          "explanation": "উদ্দীপকে ক্ষতিগ্রস্ত গাড়িটির বিক্রয়ের টাকা মি. আসলামকে পরিশোধ না করা স্থলাভিষিক্তকরণের নীতি বিবেচনায় যৌক্তিক। বিমা ব্যবসায়ের অন্যতম একটি মূলনীতি হলো স্থলাভিষিক্তকরণের নীতি। এ নীতি অনুযায়ী বিমাকৃত সম্পত্তির সম্পূর্ণ ক্ষতিপূরণ দেওয়ার পর সম্পত্তির অবশিষ্টাংশ বা উদ্ধারযোগ্য অংশের মালিকানা বিমা প্রতিষ্ঠান পায়। এক্ষেত্রে বিমাগ্রহীতাকে অবশিষ্টাংশের মূল্য প্রদানে বিমা কোম্পানি বাধ্য থাকে না। মি. আসলাম তার ক্রয়কৃত গাড়িটি একটি বিমা কোম্পানির নিকট বিমা করেন। কিছুদিন পর দুর্ঘটনায় গাড়িটি সম্পূর্ণরূপে ক্ষতিগ্রস্ত হয়। বিমা: কোম্পানি মি. আসলামের বিমাদাবির সম্পূর্ণ অংশ পরিশোধ করে। গাড়িটির বাকি অংশ বিক্রি করে বিমা কোম্পানি ৫০ হাজার টাকা পায়। মি. আসলাম বিমা কোম্পানির নিকট এই ৫০ হাজার টাকা দাবি করেন এবং বিমা কোম্পানি তা পরিশোধে অস্বীকৃতি জানায়। উদ্দীপকে দূর্ঘটনার কারণে মি. আসলামের গাড়ির সম্পূর্ণ অংশ ধ্বংস হয়। বিমা প্রতিষ্ঠানও চুক্তি অনুযায়ী তাকে সম্পূর্ণ ক্ষতিপূরণ দেয়। এক্ষেত্রে বিমার স্থলাভিষিক্তকরণের নীতি অনুযায়ী গাড়ির ধ্বংসাবশেষের মালিক হবে বিমা প্রতিষ্ঠান। আর এ কারণেই বিমা প্রতিষ্ঠান গাড়ির ধ্বংসাবশেষ বিক্রির অর্থ বিমাগ্রহীতাকে দিতে অস্বীকৃতি জানায়। তাই বলা যায়, স্থলাভিষিক্তকরণের নীতির আলোকে বিমা কোম্পানি কর্তৃক মি. আসলামকে গাড়ি বিক্রির টাকা পরিশোধ না করা যথার্থ ছিল।"
        }
      ]
    },
    {
      "number": "9",
      "uddipok": "জনাব নাজীব তার বন্ধু রাজুর সম্পত্তির জন্য বিমাপত্র গ্রহণ করে। বিমাপত্র গ্রহণের সময় জনাব নাজীব উক্ত সম্পত্তি তার নিজের উল্লেখ করে। পরবর্তীতে বিমাকৃত ঘটনার দ্বারা উক্ত সম্পদ ক্ষতিগ্রস্ত হয়। এমতাবস্থায় নাজীব ক্ষতিপূরণ দাবি করলে বিমা কোম্পানি তা পূরণে অস্বীকৃতি জানায়।",
      "tag": "MB 25",
      "sub_questions": [
        {
          "label": "ক",
          "question": "ঝুঁকি কী?",
          "explanation": "কোনো বিনিয়োগ থেকে প্রত্যাশিত আয়ের চেয়ে কম আয় পাওয়ার সম্ভাবনাকে ঝুঁকি বলে।"
        },
        {
          "label": "খ",
          "question": "সমর্পণ মূল্য বলতে কী বোঝায়?",
          "explanation": "বিমাগ্রহীতা প্রিমিয়াম পরিশোধে অসমর্থ হলে পলিসি ফেরত দিয়ে যে অর্থ গ্রহণ করে তাকে সমর্পণ মূল্য বলে। সমর্পণ মূল্য প্রিমিয়ামের একটি অংশ। বিমা চুক্তির মেয়াদ কমপক্ষে দুই বছর উত্তীর্ণ হওয়ার পর সমর্পণ মূল্য পরিশোধ করা হয়।"
        },
        {
          "label": "গ",
          "question": "জনাব নাজিবকে বিমাদাবি পরিশোধ না করার কারণ কী? ব্যাখ্যা করো।",
          "explanation": "বিমাযোগ্য স্বার্থ না থাকার কারণে জনাব নাজীবকে বিমাদাবি পূরণে অস্বীকৃতি জানায়। বিমার বিষয়বস্তুতে বিমাগ্রহীতার যে আর্থিক স্বার্থ জড়িত থাকে তাকে বিমাযোগ্য স্বার্থ বলে। বিমা চুক্তি সম্পাদনে বিমাযোগ্য স্বার্থ থাকা আবশ্যক। বিমা করার সময় বিমার বিষয়বস্তুর মালিকানা সম্পর্কে সঠিক তথ্য প্রদান করতে হয়। অন্যথায়, বিমাকারী বিমাদাবি পরিশোধে আইনগতভাবে বাধ্য থাকে না। উদ্দীপকে জনাব নাজীব তার বন্ধু রাজুর সম্পত্তির জন্য বিমাপত্র গ্রহণ করে। অর্থাৎ, সম্পত্তির প্রকৃত মালিক জনাব নাজীবের বন্ধু জনার নাজীব নয়। বিমাপত্র গ্রহণের সময় জনাব নাজীব উক্ত সম্পত্তি তার নিজের উল্লেখ করে। এক্ষেত্রে, জনাব নাজীব বিমা করার সময় সম্পত্তির স্বার্থ বা মালিকানা সম্পর্কে মিথ্যা তথ্য প্রদান করেছিলেন। তাছাড়া, এ বিমার বিষয়বস্তুতে জনাব নাজীবের কোনো বিমাযোগ্য স্বার্থ ছিল না। ফলে বিমা কোম্পানি আইনত বিমাদাবি পরিশোধে বাধ্য থাকে না। তাই বলা যায়, বিমাকৃত সম্পত্তি জনাব নাজীবের বলে মিথ্যা তথ্য দেওয়া এবং সম্পত্তির ওপর বিমাযোগ্য স্বার্থ না থাকার বিমা কোম্পানি বিমাদাবি পরিশোধ করেনি।"
        },
        {
          "label": "ঘ",
          "question": "নাজীবকে ক্ষতিপূরণ করলে বিমার কোন নীতিলঙ্ঘিত হবে? মূল্যায়ন করো।",
          "explanation": "নাজীবকে ক্ষতিপূরণ প্রদান করলে বিমার বিমাযোগ্য স্বার্থের নীতিটি লঙ্ঘিত হবে। বিমাকৃত বিষয়বস্তুর ওপর বিমাগ্রহীতার বৈধ অধিকার বা আর্থিক স্বার্থকে বিমাযোগ্য স্বার্থ বলে। বিমাচুক্তির অন্যতম একটি মৌলিক নীতি হলো বিমাযোগ্য স্বার্থের নীতি। বিমাকৃত সম্পদ ক্ষতিগ্রস্ত হলে কেবল এর প্রকৃত মালিকই প্রকৃত ক্ষতির মুখোমুখি হয়। নৈতিক ঝুঁকি রোধ করার জন্য এ নীতি অতি প্রয়োজনীয়। উদ্দীপকে জনাব নাজীব তার বন্ধু রাজুর সম্পত্তির জন্য বিমাপত্র গ্রহণ করেন। বিমা করার সময় জনাব নাজীব উক্ত সম্পত্তির মালিক হিসেবে উল্লেখ করেন। পরবর্তীতে বিমাকৃত সম্পদটি প্রত্যক্ষ কারণে ক্ষতিগ্রস্ত হয়। এমতাবস্থার নাজীব ক্ষতিপূরণ দাবি করেন। কিন্তু বিমা কোম্পানি তা পূরণে অস্বীকৃতি জানায়। উদ্দীপকের বিমাকৃত বিষয়বস্তুর প্রকৃত মালিক ছিলেন জনাব নাজীবের বন্ধু রাজু। উক্ত সম্পদটি ক্ষতিগ্রস্ত হওয়ায় রাজু আর্থিকভাবে ক্ষতিগ্রস্ত হবেন। জনাব নাজীবের কোনো ধরনের ক্ষতির মুখোমুখী হতে হবে না। কারণ, উত্ত সম্পদে জনাব নাজীবের বিমাযোগ্য স্বার্থ অনুপস্থিত। বিমাখাতে স্বচ্ছতা ও সততা বজায় রাখার এ নীতির অনুসরণ অত্যন্ত গুরুত্বপূর্ণ। সুতরাং, জনাব নাজীবকে ক্ষতিপূরণ দিলে বিমার বিমাযোগ্য স্বার্থের নীতিটি লঙ্ঘিত হতো।"
        }
      ]
    },
    {
      "number": "10",
      "uddipok": "মি. কামাল সাভারে একটি পোশাক কারখানায় ম্যানেজার পদে চাকরি করেন। তার স্ত্রী ও একটি পুত্র সন্তান রয়েছে। তার অবর্তমানে কিংবা ভবিষ্যতে কর্মদক্ষতা হারিয়ে ফেলার শংকায় তিনি স্ত্রী ও সন্তানের ভবিষ্যৎ নিয়ে চিন্তিত। তাই ভবিষ্যৎ আর্থিক নিরাপত্তা পেতে তিনি মাসিক ২,০০০ টাকা প্রিমিয়াম প্রদানের শর্তে একটি বিমা কোম্পানির সাথে বিমা চুক্তি সম্পাদন করেন। এক্ষেত্রে বিমাকারী ও বিমা গ্রহীতা উভয়েরই বিমাযোগ্য স্বার্থ রয়েছে।",
      "tag": "MB 25",
      "sub_questions": [
        {
          "label": "ক",
          "question": "বোনাস কী?",
          "explanation": "বিমা প্রতিষ্ঠানের মুনাফার যে অংশ বিমাগ্রহীতাদের মধ্যে দেওয়া হয়, তাকে বোনাস বলে।"
        },
        {
          "label": "খ",
          "question": "\"বিশ্বাসই হলো বিমা চুক্তির মূল উপাদান\"- ব্যাখ্যা করো।",
          "explanation": "বিমাকারী এবং বিমাগ্রহীতা উভয়পক্ষ প্রয়োজনীয় সব তথ্য একে অপরকে দিতে বাধ্য থাকার বিশ্বাসকে বিমা চুক্তির মূল উপাদান বলা হয়। চুক্তির মাধ্যমে বিমাকারী এবং বিমাগ্রহীতার মধ্যে সদ্বিশ্বাসের সম্পর্ক প্রতিষ্ঠিত হয়। আর সে কারণে চুক্তিবদ্ধ উভয় পক্ষই একে অপরকে সঠিক তথ্য দিতে বাধ্য থাকে। কোনো পক্ষ সঠিক তথ্য না দিলে বিমা চুক্তি বাতিল হতে পারে। তাই বিশ্বাসকে বিমা চুক্তির মূল উপাদান বলা হয়।"
        },
        {
          "label": "গ",
          "question": "উদ্দীপকে মি. কামাল বিমা কোম্পানির সাথে কোন ধরনের বিমা চুক্তি সম্পাদন করেছিলেন? ব্যাখ্যা করো।",
          "explanation": "উদ্দীপকের মি. কামাল বিমা কোম্পানির সাথে জীবন বিমা চুক্তি সম্পাদন করেছিলেন। জীবন বিমা হলো দুই পক্ষের মধ্যে সম্পাদিত একটি চুক্তি। জীবন বিমা চুক্তি অনুসারে বিমাগ্রহীতা নির্দিষ্ট পরিমাণ প্রিমিয়াম একত্রে বা কিস্তিতে দেয়। বিনিময়ে বিমাকারী একটি নির্দিষ্ট মেয়াদ শেষে অথবা বিমাগ্রহীতার মৃত্যু হলে বিমাগ্রহীতাকে বা তার মনোনীত ব্যক্তিকে বিমার অর্থ পরিশোধ করে। এ বিমা হলো আর্থিক নিশ্চয়তার চুক্তি। উদ্দীপকে মি. কামাল একটি পোশাক কারখানার ম্যানেজার। তিনি তার অবর্তমানে স্ত্রী ও সন্তানের ভবিষ্যৎ নিয়ে চিন্তিত। তাই ভবিষ্যৎ আর্থিক নিরাপত্তার জন্য তিনি মাসিক ২,০০০ টাকা প্রদানের শর্তে বিমা চুক্তি গ্রহণ করেন। অর্থাৎ, মি. কামালের মৃত্যুতে বা দুর্ঘটনায় তার স্ত্রী ও সন্তানরা যেন আর্থিক সমস্যার সম্মুখীন না হন তাই এরূপ বিমা চুক্তি সম্পাদন করেন। আর এরূপ বিমা চুক্তি জীবন বিমাপত্রের বৈশিষ্ট্যের সাথে সামঞ্জস্যপূর্ণ। তাই বলা যায়, মি. কামাল যে বিমা চুক্তি সম্পাদন করেছেন তা হলো জীবন বিমাপত্র।"
        },
        {
          "label": "ঘ",
          "question": "মি. কামালের অবর্তমানে তার বিমা পলিসি কি স্ত্রী ও সন্তানের কোন উপকারে আসবে? উদ্দীপকের আলোকে বিশ্লেষণ করো।",
          "explanation": "উদ্দীপকের মি. কামালের অবর্তমানে তার গৃহীত জীবন বিমা পলিসি তার স্ত্রী ও সন্তানদের আর্থিক সুরক্ষা প্রদান করবে। যেকোনো সময় মানুষের ব্যক্তি জীবনে দুর্ঘটনা ঘটতে পারে। পরিবারের কোনো সদস্যের মৃত্যুতে বা দুর্ঘটনায় ক্ষতিগ্রস্ত হলে মানুষ আর্থিকভাবে ক্ষতিগ্রস্ত হয়। জীবন বিমা মানুষের জীবনে আর্থিক নিশ্চয়তার হাতিয়ার হিসেবে কাজ করে। উদ্দীপকে মি. কামাল একটি পোশাক কারখানার ম্যানেজার। তিনি তার অবর্তমানে স্ত্রী ও সন্তানের ভবিষ্যৎ নিয়ে চিন্তিত। তাই, তিনি মাসিক ২,০০০ টাকা প্রিমিয়াম প্রদানের শর্তে জীবন বিমা পলিসি গ্রহণ করেন। উদ্দীপকের মি. কামালের গ্রহণকৃত বিমা পলিসি তাঁর পরিবারকে আর্থিক সুরক্ষা প্রদান করবে। কারণ, বিমা কোম্পানি মি. কামালের মৃত্যুতে তার পরিবারকে আর্থিক ক্ষতিপূরণের প্রতিশ্রুতি দেয়। ফলে, তার পরিবার ভবিষ্যতে অর্থের অভাব থেকে রক্ষা পাবে। যা তার পরিবারের পর নির্ভরশীলতা কমাবে। বিমা প্রিমিয়াম ভবিষ্যৎ সঞ্চয় হিসেবে কাজ করবে। তাই বলা যায়, আর্থিক প্রতিদানের নিশ্চয়তা বিবেচনায় মি. কামালের অবর্তমানে বিমা পলিসিটি তার পরিবারের বিভিন্নভাবে উপকারে আসবে।"
        }
      ]
    },
    {
      "number": "11",
      "uddipok": "মি. আসাদ তার একমাত্র ছেলে মি. টিপুকে নমিনি করে বিমা প্রতিষ্ঠানের সাথে ১০ রছর মেয়াদি ১০ লক্ষ টাকার একটি বিমাপত্র গ্রহণ করেন। প্রতি মাসে ৫,০০০ টাকা প্রিমিয়াম প্রদান করার চুক্তি থাকলেও ৬ বছর পর হঠাৎ শারীরিক অসুস্থতার কারণে তিনি প্রিমিয়াম প্রদানে অপারগতা প্রকাশ করেন এবং বিমা প্রতিষ্ঠানের নিকট বিমাদাবির আবেদন করেন। বিমা প্রতিষ্ঠান তার দাবি প্রত্যাখ্যান করে এবং প্রদত্ত অর্থের একটা অংশ ফেরত দেয়।",
      "tag": "MB 25",
      "sub_questions": [
        {
          "label": "ক",
          "question": "মৃত্যুহার পঞ্জি কী?",
          "explanation": "মৃত্যুহার পঞ্জি হলো অতীত মৃত্যুহারের নথিপত্রের ওপর ভিত্তি করে ভবিষ্যতের মৃত্যুহার সম্পর্কে ধারণা করার একটি কৌশল।"
        },
        {
          "label": "খ",
          "question": "বিমাকে ঝুঁকি বণ্টনের ব্যবস্থা বলা হয় কেন?",
          "explanation": "বিমার মাধ্যমে বিমাগ্রহীতা তার সম্ভাব্য ঝুঁকিকে কয়েকটি পক্ষের মধ্যে বণ্টন করে বলে বিমাকে ঝুঁকি বণ্টনের যৌথ ব্যবস্থা বলা হয়। বিমা এমন একটি ব্যবস্থা, যার মাধ্যমে ক্ষতিগ্রস্ত বিমাগ্রহীতার ক্ষতিকে বিভিন্ন পক্ষের মধ্যে বণ্টনের ব্যবস্থা করা যায়। এর ব্যবস্থায় রিমাকারী বিভিন্ন বিমাগ্রহীতার কাছ থেকে প্রিমিয়াম সংগ্রহ করে। এর বিনিময়ে ক্ষতিগ্রস্ত বিমাগ্রহীতার ক্ষতিপূরণ করে।"
        },
        {
          "label": "গ",
          "question": "উদ্দীপকে মি. আসাদ কোন ধরনের জীবন বিমাপত্র গ্রহণ করেছিলেন? ব্যাখ্যা করো।",
          "explanation": "উদ্দীপকে মি. আসাদ মেয়াদি জীবন বিমাপত্র গ্রহণ করেছিলেন। এ জীবন বিমাপত্র নির্দিষ্ট মেয়াদের জন্য খোলা হয়। নির্দিষ্ট সময় শেষে বিমাগ্রহীতা বিমাকৃত অর্থ ফেরত পায়। তবে মেয়াদ শেষ হওয়ার আগে বিমাগ্রহীতার মৃত্যু হলে তার মনোনীত ব্যক্তি বিমাদাবি আদায় করতে পারে। এ বিমা একই সাথে জীবন বিমা ও সঞ্চয়ের সুবিধা দেয়। উদ্দীপকে মি. আসাদ তার একমাত্র ছেলে মি. টিপুকে নমিনি করে একটি 'বিমাপত্র গ্রহণ করেন। বিমাপত্রটির মেয়াদ ছিল ১০ বছর এবং মূল্য ১০ লক্ষ টাকা। প্রতি মাসে ৫,০০০ টাকা প্রিমিয়াম প্রদান করার চুক্তি হয়। ৬ বছর পর হঠাৎ শারীরিক অসুস্থতার কারণে তিনি প্রিমিয়াম প্রদানে অপারগতা প্রকাশ করেন। মি. আসাদের বিমাপত্রের মেয়াদ নির্দিষ্ট ছিল। এটি জীবন বিমার অন্তর্গত মেয়াদি বিমাপত্র। উক্ত বিমাপত্রের পলিসির টাকা তিনি মেয়াদ শেষ হওয়ার পর উত্তোলন করতে পারবেন। কিন্তু ১০ বছরের মধ্যে তার মৃত্যু হলে তার মনোনীত ব্যক্তি এই অর্থ উত্তোলন করতে পারবেন। তাই বৈশিষ্ট্য বিবেচনায় বলা যায়, মি. আসাদের বিমাপত্রটি মেয়াদি জীবন বিমাপত্র হিসেবে বিবেচিত হবে।"
        },
        {
          "label": "ঘ",
          "question": "উদ্দীপকে বিমা কোম্পানি বিমাদাবি পরিশোধ না করে যে অর্থদিয়েছে তা তোমার কাছে কতটা যৌক্তিক বলে তুমি মনে করো? মতামত দাও।",
          "explanation": "উদ্দীপকে বিমা কোম্পানি বিমাদাবি পরিশোধ না করে যে অর্থ দিয়েছে তা সমর্পণ মূল্যের ধারণা বিবেচনার অত্যন্ত যৌক্তিক বলে আমি মনে করি। বিমাগ্রহীতা আর্থিক সমস্যা বা অন্য কোনো কারণে বিমাপত্র বন্ধ করে দিতে পারেন। এক্ষেত্রে বিমাগ্রহীতাকে বিমাপত্রটি বিমা প্রতিষ্ঠানের কাছে সমর্পণ করতে হয়। বিমা কোম্পানি সবকিছু বিবেচনা করে বিমাগ্রহীতাকে যে আর্থিক প্রতিদান দেয়, তাকে সমর্পণ মূল্য বলে। তকে সমর্পণ মূল্য অবশ্যই বিমাদাবি অপেক্ষা কম হবে। উদ্দীপকে মি. আসাদ তার একমাত্র ছেলে টিপুকে নমিনি করে একটি বিমাপত্র গ্রহণ করেন। প্রতি মাসে ৫,০০০ টাকা প্রদানের চুক্তি হয়। ৬ বছর পর হঠাৎ শারীরিক অসুস্থতার কারণে তিনি প্রিমিয়াম প্রদানে অপারগতা প্রকাশ করেন। বিমা প্রতিষ্ঠান তার দারি প্রত্যাখ্যান করে এবং প্রদত্ত অর্থের একটা অংশ ফেরত দেয়। এখানে মি. আসাদ চুক্তি অনুযায়ী সম্পূর্ণ বিমাদাবি আদায় করতে পারবেন না। কারণ, তার বিমাপত্রের মেয়াদ ১০ বছর হলেও তিনি ৬ বছরের প্রিমিয়াম পরিশোধ করেছেন। তবে তিনি বিমাপত্রের 'সমর্পণ মূল্য দাবি করতে পারবেন। সমর্পণ মূল্য মূলত পরিশোধিত প্রিমিয়ামেরই একটি অংশ। সমর্পণ মূল্য পাওয়ার জন্য ন্যূনতম ২ বছর প্রিমিয়াম পরিশোধ করতে হয়। যেখানে মি. আসাদ ৬ বছর বিমা প্রিমিয়াম পরিশোধ করেছেন। এখানে তিনি পরিশোধকৃত অর্থের একটি অংশ সমর্পণ মূল্য হিসেবে পাবেন। তাই বলা যায়, মি. আসাদ বিমা প্রতিষ্ঠানের কাছ থেকে সম্পূর্ণ বিমাদাবি আদায় করতে না পারলেও সমর্পণ মূল্য আদায় করতে পারবেন।"
        }
      ]
    }
  ]
}