{
  "title": "বরিশাল বোর্ড ২০১৭",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "পুরবী ব্যাংক লি. গরম কাপড় ব্যবসায়ীদের প্রচুর ঋণ দেয়। এ বছর শীত কম থাকায় অনেক ব্যবসায়ী বেকাদায় পড়ে তাদের ব্যবসায় গুটিয়ে নিয়েছে। ব্যাংকের ঋণের টাকা ঠিকমত আদায় হচ্ছে না। আমানতকারীগণ তাদের অর্থ ফেরত নেয়ার জন্য ব্যাংকে ধর্ণা দিচ্ছে।",
      "tag": "BB 17",
      "sub_questions": [
        {
          "label": "ক",
          "question": "ব্যাংক কী?",
          "explanation": "ব্যাংক হলো এমন একটি আর্থিক প্রতিষ্ঠান যা আমানত হিসেবে অর্থ সংগ্রহ করে, ঋণ দেয় ও ব্যাংকিং সংক্রান্ত কাজ সম্পন্ন করে।"
        },
        {
          "label": "খ",
          "question": "KYC নীতি কেন গ্রহণ করা হয়?",
          "explanation": "গ্রাহক সম্পর্কে যথাযথ তথ্য সংরক্ষণে KYC নীতি অনুসরণ করা হয়। এ নীতিতে গ্রাহক দ্বারা KYC ফরম পূরণ বাধ্যতামূলক। ব্যাংক হিসাব খোলার সময় আবেদন ফর্মের সাথে আবেদনকারীর বিভিন্ন তথ্য সম্বলিত এ ফরম হিসাবগ্রহীতাকে পূরণ করতে হয়। ব্যাংক কর্তৃপক্ষ এর সত্যতা যাচাই করে স্বাক্ষর করেন। মূলত ভুয়া গ্রাহক চিহ্নিতকরণ ও অবৈধ লেনদেন বন্ধ করাই এর উদ্দেশ্য।"
        },
        {
          "label": "গ",
          "question": "পুরবী ব্যাংক লি. বর্তমানে কী সমস্যায় পড়েছে? ব্যাখ্যা করো।",
          "explanation": "উদ্দীপকে পুরবী ব্যাংক লি. বর্তমানে তারল্য সংকটে পড়েছে। তারল্য সংকট বলতে গ্রাহকদের অর্থ চাহিবামাত্র ফেরতদানে ব্যর্থ হওয়াকে বোঝায়। সঞ্চয়ী হিসাব ও চলতি হিসাবের মাধ্যমে গৃহীত অর্থ ব্যাংক অবশ্যই গ্রাহককে চাহিবামাত্র ফেরত দিতে বাধ্য। আর এজন্যই প্রতিটি বাণিজ্যিক ব্যাংককে আমানতের একটি নির্দিষ্ট অংশ নগদে সংরক্ষণ করতে হয়, যাতে তারা তারল্য সংকটে না পড়ে । উদ্দীপকের পুরবী ব্যাংক লি. গরম কাপড়ের ব্যবসায়ীদের প্রচুর ঋণ দিয়ে থাকে। এ বছর শীত কম থাকায় অনেক ব্যবসায়ী তাদের ব্যবসায় গুটিয়ে নিয়েছে। এ পরিস্থিতিতে ঋণের টাকা ঠিকমতো আদায় হচ্ছে না। তাই ব্যাংক আমানতকারীদের অর্থ ফেরত দিতে ব্যর্থ হচ্ছে । অন্যদিকে ব্যাংকটি নির্দিষ্ট পরিমাণ নগদ অর্থ সংরক্ষণ না করেই বেশি পরিমাণে ঋণ দিয়েছে। সুতরাং, ব্যাংকটি তারল্যনীতি মেনে না চলায় বর্তমানে তারল্য সংকটে পড়েছে।"
        },
        {
          "label": "ঘ",
          "question": "উদ্দীপকের ব্যাংকটির কি একক ক্ষেত্রে ঋণ দেয়া যুক্তিযুক্ত হয়েছে? বুঝিয়ে লেখ।",
          "explanation": "উদ্দীপকে একটিমাত্র ক্ষেত্রে ঋণ দিয়ে ঝুঁকির মাত্রা বেশি হওয়ায় ব্যাংকটির এরূপ ঋণ দেওয়া যুক্তিযুক্ত হয়নি । বাণিজ্যিক ব্যাংকের সফলতার অন্যতম একটি কৌশল হলো বিনিয়োগের ঝুঁকির মাত্রা কমানো। এক্ষেত্রে বৈচিত্রায়নের নীতি অনুসরণ করে এ ধরনের ঝুঁকি কমানো যায় । উদ্দীপকে পুরবী ব্যাংক গরম কাপড়ের ব্যবসায়ীদের প্রচুর ঋণ দেয়। এ বছর, শীত কম থাকায় তাদের অনেকেই ব্যবসায়ে ভালো করতে পারেনি । তাই ব্যাংকের ঋণের টাকাও ঠিকমতো আদায় হচ্ছে না । এই ধরনের বিনিয়োগ করে পুরবী ব্যাংক বৈচিত্রায়নের নীতিটি ভঙ্গ করেছে। ব্যাংকটি বৈচিত্রায়নের নীতি অনুযায়ী সম্পূর্ণ অর্থ শুধু কাপড় ব্যবসায়ীদের না দিয়ে অন্যান্য ক্ষেত্রেও বিনিয়োগ করতে পারতো । ফলে ব্যাংকটির প্রদত্ত ঋণের ঝুঁকির মাত্রা কমে যেত। এরূপ একটি ক্ষেত্রে বিনিয়োগ বা ঋণ দেওয়ায় পুরবী ব্যাংকের আয়ের সম্ভাবনা কমেছে। আবার ঝুঁকির মাত্রা বেড়েছে। তাই বলা যায়, ব্যাংকের এরূপ সিদ্ধান্ত যৌক্তিক হয়নি ।"
        }
      ]
    },
    {
      "number": "2",
      "uddipok": "ছাত্রজীবনে রাজশাহীর মাদার বখ্শ হলে থাকতাম। বাড়ি থেকে টাকা পাঠালে কয়েকদিন সময় লাগত। বর্তমানে আমার বন্ধু হাবীব স্থানীয় ব্যাংকের একটি শাখা ব্যবহার করে তার ছেলেকে উন্নত প্রযুক্তিতে টাকা পাঠায় যা পেতে তার ছেলের পাঁচ মিনিট সময় লাগে। কোনো চেক কাটারও দরকার হয় না। বর্তমান প্রযুক্তির অভাবে এদেশের অনেক পুরানো ব্যাংক পিছিয়ে রয়েছে।",
      "tag": "BB 17",
      "sub_questions": [
        {
          "label": "ক",
          "question": "একক ব্যাংক কী?",
          "explanation": "যে ব্যাংকিং ব্যবস্থায় একটা অফিসের মধ্যেই ব্যাংকের সব কার্যক্রম সীমাবদ্ধ থাকে তাকে একক ব্যাংক বলা হয় ।"
        },
        {
          "label": "খ",
          "question": "একক ব্যাংক কি শাখা ব্যাংক থেকে আলাদা? ব্যাখ্যা করো।",
          "explanation": "সংগঠন কাঠামোর ভিত্তিতে একক ব্যাংক, শাখা ব্যাংক থেকে আলাদা । একক ব্যাংক একটি ছোট আয়তন ও একক শাখাবিশিষ্ট আর্থিক প্রতিষ্ঠান। কিন্তু শাখা ব্যাংক আয়তনে বড় এবং বহুশাখাবিশিষ্ট আর্থিক প্রতিষ্ঠান। শাখা ব্যাংক গঠনে বেশি মূলধনের প্রয়োজন হলেও একক ব্যাংক গঠনে স্বল্প পরিমাণ মূলধনের প্রয়োজন হয়। এছাড়া ঝুঁকি, মুনাফা, পরিচালন ব্যয় ও সিদ্ধান্তের বিষয়েও ব্যাংক দুটি একটি অন্যটি থেকে আলাদা ।"
        },
        {
          "label": "গ",
          "question": "উদ্দীপকে কোন ধরনের ব্যাংকিং এর কথা বলা হয়েছে? ব্যাখ্যা করো।",
          "explanation": "উদ্দীপকে ইলেকট্রনিক ব্যাংকিং-এর কথা বলা হয়েছে । ইলেকট্রনিক ব্যাংকিং হলো ব্যাংকিং সেবা ও সুবিধা দেওয়ার আধুনিক কৌশল। এ পদ্ধতিতে কম্পিউটার প্রযুক্তি ও ইন্টারনেট ব্যবহার করে গ্রাহকদের কম সময়ে উন্নত সেবা দেওয়া হয়। ইলেকট্রনিক ব্যাংকিং- এর কয়েকটি সেবা হলো এটিএম, ডেবিট কার্ড, ক্রেডিট কার্ড, অনলাইন ব্যাংকিং ইত্যাদি । উদ্দীপকে উল্লিখিত ব্যক্তির ছাত্রজীবনে দেখা ব্যাংকিং পদ্ধতির কথা বলা হয়েছে। তখন তার বাড়ি থেকে টাকা পাঠালে কয়েকদিন পর সে টাকা হাতে পৌঁছাতো। বর্তমানে তার বন্ধু হাবিব স্থানীয় ব্যাংকের মাধ্যমে ছেলেকে টাকা পাঠান । ব্যাংকে উন্নত প্রযুক্তি ব্যবহারের ফলে তার বন্ধুর ছেলে পাঁচ মিনিটের মধ্যে এ টাকা উত্তোলন করতে পারে। সুতরাং, আধুনিক ব্যাংকিং-এর এটিএম, ডেবিট কার্ড ও ক্রেডিট কার্ড সুবিধার মাধ্যমে বর্তমানে স্বল্প সময়ে গ্রাহকরা নিজেদের অর্থ উত্তোলন করতে পারছে । তাই বলা যায়, উদ্দীপকে ইলেকট্রনিক ব্যাংকিং-এর কথাই বলা - হয়েছে।"
        },
        {
          "label": "ঘ",
          "question": "'পূর্বের তুলনায় বর্তমান ব্যাংক ব্যবস্থা ভালো’— উদ্দীপকে আলোকে ব্যাখ্যা করো।",
          "explanation": "'আগের সনাতন ব্যাংকিং পদ্ধতির তুলনায় বর্তমানের আধুনিক ব্যাংকিং পদ্ধতি ভালো'-উক্তিটি যথার্থ হয়েছে। আধুনিক ব্যাংকিং পদ্ধতি বলতে কম্পিউটার প্রযুক্তিনির্ভর ব্যাংকিং ব্যবস্থাকে বোঝানো হয়। এ পদ্ধতিকে ইলেকট্রনিক বা ই-ব্যাংকিং পদ্ধতিও বলা হয় । উদ্দীপকের উল্লিখিত ব্যক্তি তার ছাত্রজীবনে সনাতন ব্যাংকিং পদ্ধতিতে অর্থ উত্তোলন করতেন। এতে তার কয়েকদিন সময় লাগতো। বর্তমানে তার বন্ধু হাবীব মুহূর্তেই তার ছেলেকে টাকা পাঠাতে পারেন। তার ছেলেও ঐ টাকা দ্রুত উত্তোলন করতে পারে । আগে ব্যবহৃত সনাতন ব্যাংকিং পদ্ধতিতে অর্থ পাঠাতে অনেক সময় লাগতো। বর্তমানে কম্পিউটার প্রযুক্তিনির্ভর ব্যাংক ব্যবস্থার কারণে হাবীব তার ছেলেকে ৫ মিনিটের মধ্যে অর্থ পাঠাতে পারেন। আবার এ ব্যবস্থায় তার ছেলেও যেকোনো সময় ব্যাংক থেকে নগদ অর্থ উত্তোলন করতে পারে। এসব সুবিধা বিবেচনায় বলা যায়, আগের তুলনায় বর্তমান ব্যাংক ব্যবস্থা ভালো— এ বক্তব্যটি সঠিক হয়েছে।"
        }
      ]
    },
    {
      "number": "3",
      "uddipok": "মি. রহমান সোনালী ব্যাংক, দিনাজপুর শাখায় একটি হিসাব খুলে নির্দিষ্ট সময়ের জন্য জমা রাখেন। টাকার দরকার হওয়ায় হিসাব খোলার কিছুদিন পরে ব্যাংকে গেলে ব্যাংক তাকে টাকা দিতে অস্বীকৃতি জানায়। পরে তিনি ব্যাংকারের পরামর্শে ঐ ব্যাংকে নিয়মিত টাকা জমা ও উত্তোলন করা যাবে এমন একটি হিসাব খুলেন।",
      "tag": "BB 17",
      "sub_questions": [
        {
          "label": "ক",
          "question": "ব্যাংক হিসাব কী?",
          "explanation": "গ্রাহকের নামে যে হিসাব খুলে ব্যাংক গ্রাহককে অর্থ লেনদেন ও ব্যাংকিং সেবা পাওয়ার সুযোগ দেয় তাকে ব্যাংক হিসাব বলে।"
        },
        {
          "label": "খ",
          "question": "গোপনীয়তা ব্যাংকের অতি গুরুত্বপূর্ণ নীতি কেন? ব্যাখ্যা করো।",
          "explanation": "গ্রাহকের হিসাব সংক্রান্ত তথ্য সংশ্লিষ্ট ব্যক্তি বা প্রতিষ্ঠান ছাড়া অন্য কেউ যেন জানতে না পারে সেজন্য প্রযুক্তিগত সব ধরনের নিয়ন্ত্রণ ব্যবস্থা গ্রহণের নীতিকে গোপনীয়তার নীতি বলে । ব্যাংকে হিসাব খোলার ক্ষেত্রে নিরাপত্তা বা গোপনীয়তার বিষয়টি প্রত্যেক গ্রাহকই বিবেচনা করেন । কারণ আমানতকারী চান তার ব্যাংক হিসাবের গোপনীয়তা বজায় থাকুক। আমানতকারী ব্যাংককে গোপনীয়তার রক্ষক হিসেবে বিবেচনা করেন। এজন্য ব্যাংক কর্তৃপক্ষ গ্রাহকের হিসাব সংক্রান্ত যাবতীয় তথ্যের গোপনীয়তা রক্ষার বিষয়কে সর্বাধিক গুরুত্ব দেয়।"
        },
        {
          "label": "গ",
          "question": "উদ্দীপকে উল্লিখিত মি. রহমানের প্রথম হিসাবটি কী ধরনের ছিল তা ব্যাখ্যা করো।",
          "explanation": "উদ্দীপকে মি. রহমানের প্রথম হিসাবটি ছিল স্থায়ী হিসাব। এ হিসাবে মূলত নির্দিষ্ট মেয়াদের জন্য অর্থ জমা রাখা হয় । আমানতকারী জমাকৃত অর্থ মেয়াদপূর্তির আগে উত্তোলন করতে পারেন না । তবে মেয়াদপূর্তিতে বেশি মুনাফা পেয়ে থাকেন । উদ্দীপকে মি. রহমান সোনালী ব্যাংকের দিনাজপুর শাখায় একটি ব্যাংক হিসাব খোলেন । এ হিসাবে তিনি নির্দিষ্ট সময়ের জন্য অর্থ জমা রাখেন। হিসাব খোলার কিছুদিন পর তিনি অর্থ উত্তোলন করতে চাইলে ব্যাংক তাতে অস্বীকৃতি জানায়। তিনি এমন একটি ব্যাংক হিসাব খুলেছেন, যেখানে নির্দিষ্ট সময়ের আগে অর্থ উত্তোলন করার সুযোগ নেই। সুতরাং মি. রহমানের হিসাবের বৈশিষ্ট্য বিবেচনায় বলা যায়, তিনি ব্যাংকে স্থায়ী হিসাব খুলেছিলেন ।"
        },
        {
          "label": "ঘ",
          "question": "মি. রহমানের আগে ও পরে খোলা হিসাব দুইটির মধ্যে কোনটি তার জন্য উত্তম? বুঝিয়ে লিখ ।",
          "explanation": "উদ্দীপকে মি. রহমানের আগের স্থায়ী হিসাব থেকে পরবর্তীতে খোলা সঞ্চয়ী হিসাবটি তার জন্য উত্তম। সঞ্চয়ী হিসাবে গ্রাহক দিনে যতবার খুশি অর্থ জমা দিতে পারেন। তবে এ হিসাবে নির্দিষ্ট নিয়মের বাইরে অর্থ উত্তোলনের সুযোগ নেই। এ হিসাবে আমানতকারীকে স্বল্প হারে সুদ দেওয়া হয় । উদ্দীপকে মি. রহমান সোনালী ব্যাংকের দিনাজপুর শাখায় একটি স্থায়ী হিসাব খোলেন। হঠাৎ তার অর্থের প্রয়োজন হয়। কিন্তু তিনি এ হিসাব থেকে কোনো অর্থ উত্তোলন করতে পারেননি। তাই পরবর্তীতে ব্যাংক ম্যানেজারের পরামর্শে আরেকটি হিসাব খোলেন। এই হিসাবে নিয়মিত টাকা জমা ও উত্তোলন করা যাবে। মি. রহমানের পরের ব্যাংক হিসাবটি হলো সঞ্চয়ী হিসাব। ফলে তার মধ্যে সঞ্চয় করার প্রবণতা সৃষ্টি হবে। আবার প্রয়োজনে অর্থ উত্তোলনের সুযোগও পাবেন। এতে তার অর্থ ব্যয় করার প্রবণতা কমবে। সুতরাং বলা যায়, মি. রহমানের জন্য পরবর্তীতে খোলা সঞ্চয়ী হিসাবটি উত্তম হয়েছে।"
        }
      ]
    },
    {
      "number": "4",
      "uddipok": "লোটাশ ব্যাংক জনগণের আমানত সংগ্রহের মাধ্যমে ব্যাংকিং কার্যাবলি পরিচালনা করে। ব্যাংকের গ্রাহক আরিফ মাহমুদ শর্তপূরণ সাপেক্ষে ১০ বছরের জন্য ২০ লক্ষ টাকা ঋণের জন্য আবেদন করলে ব্যাংকটি সাথে সথে অস্বীকৃতি জানায়। এতে আরিফ মাহমুদ ঐ ব্যাংকের হিসাব বন্ধ করে দিয়ে অন্য ব্যাংকে হিসাব খোলার সিদ্ধান্ত নেন ।",
      "tag": "BB 17",
      "sub_questions": [
        {
          "label": "ক",
          "question": "তারল্য কী ?",
          "explanation": "গ্রাহকদের জমা করা অর্থ চাওয়ামাত্র তাকে ফেরত দেওয়ার ক্ষমতাকে ব্যাংকের তারল্য বলা হয় ।"
        },
        {
          "label": "খ",
          "question": "ঋণ কীভাবে আমানত সৃষ্টি করে?",
          "explanation": "গ্রাহকদের দেওয়া ঋণ থেকে ব্যাংক নতুন আমানতের সৃষ্টি করে । ব্যাংক গ্রাহকদের ঋণের অর্থ সরাসরি নগদে না দিয়ে আমানত হিসাবের মাধ্যমে দেয়। এ টাকা ঋণগ্রহীতা চেকের মাধ্যমে উত্তোলন করতে পারে। তবে সে কখনো একসাথে সব টাকা উত্তোলন করে না। ফলে বাকি টাকা আমানত হিসেবে জমা থাকে ।"
        },
        {
          "label": "গ",
          "question": "উদ্দীপকে উল্লিখিত ব্যাংকটি কী ধরনের? ব্যাখ্যা করো।",
          "explanation": "উদ্দীপকে উল্লিখিত ব্যাংকটি হলো বাণিজ্যিক ব্যাংক । এ ব্যাংক মুনাফা অর্জনের উদ্দেশ্যে পরিচালিত। এ ব্যাংক কম সুদে জনগণের কাছ থেকে আমানত সংগ্রহ করে । পরবর্তীতে বেশি সুদে অন্য ব্যক্তি বা প্রতিষ্ঠানকে ঋণ দেয় । উদ্দীপকে লোটাশ ব্যাংক জনগণের আমানত সংগ্রহের মাধ্যমে ব্যাংকিং কাজ পরিচালনা করে। সুতরাং লোটাশ ব্যাংকটি কম সুদে জনগণের কাছ থেকে আমানত সংগ্রহ করে। এক্ষেত্রে স্থায়ী, চলতি ও সঞ্জয়ী হিসাবের মাধ্যমে আমানত সংগ্রহ করে। পরবর্তীতে ব্যাংকটি বেশি সুদে ঋণগ্রহীতাদের ঋণ দেয়। উভয় সুদের পার্থক্যই হলো লোটাশ ব্যাংকের আয়। এ আয় দিয়েই ব্যাংকটি তার আর্থিক কাজ পরিচালনা করছে। এসব বৈশিষ্ট্য বিবেচনায় বলা যায়, লোটাশ ব্যাংক একটি বাণিজ্যিক ব্যাংক ।"
        },
        {
          "label": "ঘ",
          "question": "লোটাশ ব্যাংকের ঋণ না দেয়ার সিদ্ধান্তটি বিশ্লেষণ করো।",
          "explanation": "লোটাশ ব্যাংকটি স্বল্পমেয়াদি ঋণের ব্যবসায়ী হওয়ায় দীর্ঘমেয়াদে ঋণ না দেওয়ার সিদ্ধান্তটি সঠিক ছিল । স্বল্পমেয়াদি ঋণের ব্যবসায়ী বলতে বাণিজ্যিক ব্যাংককে বোঝায় । বাণিজ্যিক ব্যাংক অন্যের টাকা আমানত হিসেবে সংগ্রহ করে। পরবর্তীতে এ অর্থ অন্যদের ঋণ দিয়ে ব্যবসায় পরিচালনা করে। তাই ব্যাংককে সবসময় পর্যাপ্ত নগদ অর্থ সংরক্ষণ করতে হয়। কারণ আমানতকারী চাওয়ামাত্র উক্ত অর্থ ফেরত দিতে ব্যাংক বাধ্য থাকে । উদ্দীপকে আরিফ মাহমুদ লোটাশ ব্যাংকে ১০ বছরের জন্য ২০ লক্ষ টাকা ঋণের আবেদন করেন। লোটাশ ব্যাংক আরিফ মাহমুদকে এ ঋণ দিতে অস্বীকৃতি জানায় ৷ উদ্দীপকের লোটাশ ব্যাংক জনগণের অর্থ আমানত নিয়ে ব্যবসায় করছে। তাই ব্যাংকটিকে সবসময় পর্যাপ্ত তারল্য সংরক্ষণ করতে হয়। কেননা গ্রাহক যেকোনো সময় তার অর্থ ফেরত চাইতে পারে। দীর্ঘমেয়াদি ঋণ দিলে ব্যাংকটির তারল্য সংকট দেখা দিতে পারে। এরূপ সংকট যেন সৃষ্টি না হয় সেজন্যই ব্যাংকটি এ ঋণের প্রস্তাব প্রত্যাখ্যান করে । তাই বলা যায়, ব্যাংকটির নেওয়া সিদ্ধান্তটি যৌক্তিক ছিল।"
        }
      ]
    },
    {
      "number": "5",
      "uddipok": "জনাব শাকিনুর একজন ব্যবসায়ী। তিনি তার ব্যবসায়িক প্রয়োজনে মাঝে মাঝে বাকিতে লেনদেন করেন। লেনদেনকৃত বাকির টাকা পরবর্তীতে নগদে এবং চেকের মাধ্যমে সংগ্রহ করেন। অতি সম্প্রতি তিনি দু'টি চেকের মাধ্যমে বাকির টাকা জনাব ফরিদের নিকট থেকে পেয়েছেন। জনাব শাকিনুর জনতা ব্যাংকে লেনদেন করেন। কিন্তু তিনি চেক দু'টি জনতা ও অগ্রণী ব্যাংকের নামে পেয়েছেন। তিনি চেক দুটি নিয়ে তার লেনদেনকৃত জনতা ব্যাংকে যান। ব্যাংক তাৎক্ষণিকভাবে একটি চেকের টাকা দিতে চাইলেও অন্যটির জন্য সাতদিন সময় চাইল।",
      "tag": "BB 17",
      "sub_questions": [
        {
          "label": "ক",
          "question": "নিকাশ ঘর কী?",
          "explanation": "কেন্দ্রীয় ব্যাংকের তত্ত্বাবধানে আন্তঃব্যাংকিং দেনা-পাওনার নিষ্পত্তিস্থল হলো নিকাশঘর ।"
        },
        {
          "label": "খ",
          "question": "সঞ্চয়ী হিসাবে টাকা কি ইচ্ছামত যত খুশি যখন তখন তোলা সম্ভব? ব্যাখ্যা করো।",
          "explanation": "সঞ্চয়ী হিসাবের টাকা ইচ্ছামতো যত খুশি যখন তখন তোলা সম্ভব নয়। এ হিসাবের গ্রাহকগণ ব্যাংক চলাকালীন যতবার খুশি হিসাবে অর্থ জমাদানের সুযোগ পায়। তবে সপ্তাহে দুই বারের বেশি অর্থ উত্তোলনের সুবিধা পান না। সাধারণত সঞ্চয়ের উদ্দেশ্য নিয়ে গ্রাহক এ হিসাব খুলে থাকেন।"
        },
        {
          "label": "গ",
          "question": "জনতা ব্যাংক জনাব শাকিরকে কোন চেকের টাকা তাৎক্ষণিকভাবে দিতে চাইল, কেন? তা ব্যাখ্যা করো।",
          "explanation": "উদ্দীপকে জনতা ব্যাংক শাকিনুরকে বাহক চেকের টাকা তাৎক্ষণিক দিতে চেয়েছে । বাহক চেকের ক্ষেত্রে সাধারণত প্রাপকের নামের শেষে 'অথবা বাহককে' শব্দদ্বয় লেখা থাকে। এ চেক ব্যাংকে উপস্থাপন করা মাত্রই ব্যাংক এর অর্থ দিতে বাধ্য থাকে। এই চেকের টাকা যে কেউ উত্তোলন করতে পারে । উদ্দীপকে জনাব ফরিদের কাছ থেকে জনাব শাকিনুর দুটি চেক পেয়েছেন। তিনি চেক দুটি নিয়ে তার লেনদেনকৃত জনতা ব্যাংক-এ যান। ব্যাংক তাৎক্ষণিক একটি চেকের অর্থ দিতে রাজি হয়। সাধারণত ব্যাংক বাহক চেকের অর্থ দিতে দেরি করে না। এখানেও জনাব শাকির চেকটি জনতা ব্যাংক-এ উপস্থাপন করা মাত্রই ব্যাংক তার অর্থ দিয়েছে । তাই চেকের বৈশিষ্ট্য বিবেচনায় বলা যায়, জনতা ব্যাংক জনাব শাকিনুরকে বাহক চেকের অর্থ পরিশোধ করেছে।"
        },
        {
          "label": "ঘ",
          "question": "ব্যাংক কেন অন্য চেকের টাকা দিতে সাত দিন সময় চাইল? দু'টি চেকের বৈশিষ্ট্য উল্লেখপূর্বক তা ব্যাখ্যা করো।",
          "explanation": "উদ্দীপকে অন্য চেকটি দাগকাটা হওয়ায় ব্যাংক নিকাশঘর প্রক্রিয়া সম্পন্ন করার জন্য সাত দিন সময় চেয়েছে। নিকাশঘর হলো আন্তঃব্যাংকিং দেনা-পাওনা নিষ্পত্তির একটি প্রক্রিয়া। কেন্দ্রীয় ব্যাংক-এর তত্ত্বাবধানে বাণিজ্যিক ব্যাংকগুলো এ প্রক্রিয়ায় গ্রাহকের চেক, বিনিময় বিল, ব্যাংক ড্রাফট, আন্তঃব্যাংকিং দেনা-পাওনা নিষ্পত্তি করে । উদ্দীপকে জনাব শাকিনুর জনাব ফরিদের কাছ থেকে দুটি চেক পেয়েছেন। তিনি একটি চেক জনতা ব্যাংক-এর নামে এবং অন্যটি অগ্রণী ব্যাংক-এর নামে পেয়েছেন। একটি চেক বাহক চেক হওয়ায় জনতা ব্যাংক সাথে সাথে তা পরিশোধ করে। কিন্তু অন্য চেকটি দাগকাটা চেক হওয়ায় ব্যাংক সাত দিন সময় চায় । শাকিনুরের জনতা ব্যাংক-এর চেকটি বাহক চেক। এতে কোনো লিখিত অনুমোদনের প্রয়োজন হয় না। অন্যদিকে দ্বিতীয় চেকটি অগ্রণী ব্যাংক- এর। এটি দাগকাটা চেক। শাকিনুর চেকটি জনতা ব্যাংক-এ জমা দেন। জনতা ব্যাংক নিকাশঘরের মাধ্যমে এই চেকের টাকা আদায় করবে। তাই ব্যাংক সাত দিনের সময় চাইলো।"
        }
      ]
    },
    {
      "number": "6",
      "uddipok": "জনাব শিহাব একটি ব্যবসায় প্রতিষ্ঠানের মালিক। তিনি তার কর্মচারীদের চেকের মাধ্যমে বেতন দেন। হাসিব নামে তার এক নতুন কর্মচারী তার কাছ থেকে একটি চেক পায়। হাসিব চেকের বাম কোণে দুটি রেখা ও এর মধ্যে A/C Payee লেখাটি দেখতে পায়। হাসিবকে তার বন্ধু নাহির জানায়, চেকটি অধিক নিরাপদ।",
      "tag": "BB 17",
      "sub_questions": [
        {
          "label": "ক",
          "question": "চেকের প্রাপক কে?",
          "explanation": "চেকের আদেষ্টা অর্থ পরিশোধের জন্য যার নাম চেকের পাতায় উল্লেখ করে তাকে চেকের প্রাপক বলা হয় ।"
        },
        {
          "label": "খ",
          "question": "ব্যাংক হিসাবে পর্যাপ্ত অর্থ না থাকা সত্ত্বেও চেক ইস্যু করা কি চেকের অমর্যাদার মধ্যে পড়ে?",
          "explanation": "ব্যাংক হিসাবে পর্যাপ্ত অর্থ না থাকা সত্ত্বেও চেক ইস্যু করা হলে উপস্থাপনের পর ব্যাংক তা প্রত্যাখ্যান করলে সেটি চেকের অমর্যাদা হিসেবে গণ্য হয়। ব্যাংক কর্তৃক চেকের অর্থ দিতে অস্বীকৃতিই মূলত চেকের অমর্যাদা। চেক ব্যাংকে উপস্থাপন মাত্র কোনো অনিয়ম না থাকলে ব্যাংক উক্ত চেকের অর্থ দিতে বাধ্য থাকে। তবে একটি বৈধ চেকও কতগুলো অপরিহার্য শর্তের ঘাটতির কারণে অমর্যাদাকৃত হতে পারে। আর এর মধ্যে অন্যতম হলো ব্যাংক হিসাবে আমানতকারীর পর্যাপ্ত টাকা না থাকা ।"
        },
        {
          "label": "গ",
          "question": "উদ্দীপকে উল্লিখিত চেকটি নিরাপদ কেন? ব্যাখ্যা করো।",
          "explanation": "উদ্দীপকে উল্লিখিত চেকটি দাগকাটা হওয়ায় বেশি নিরাপদ । এই ধরনের চেকের উপরিভাগে বাম কোনায় আড়াআড়িভাবে সমান্তরাল দুটি রেখা টানা থাকে । এই দুই রেখার মাঝে কিছু লেখা থাকতেও পারে, আবার নাও থাকতে পারে। উদ্দীপকে জনাব শিহাব একটি ব্যবসায় প্রতিষ্ঠানের মালিক। তিনি তার নতুন কর্মচারী হাসিবকে একটি চেক দেন। হাসিব চেকের বাম কোনায় দুইটি রেখা ও এর মধ্যে A/C Payee লেখাটি দেখতে পান। চেকটি হলো দাগকাটা চেক। এ চেকের অর্থ শুধু হাসিবের ব্যাংক হিসাবের মাধ্যমেই উত্তোলন করতে হবে। চেকটি হারিয়ে গেলে বা ছিনতাই হলেও হাসিব আর্থিকভাবে ক্ষতিগ্রস্ত হবে না। কারণ চেকটি দাগকাটা হওয়ায় এ চেকের অর্থ প্রাপক ছাড়া অন্য কেউ উত্তোলন করতে পারবে না। তাই এ চেকটি বেশি নিরাপদ।"
        },
        {
          "label": "ঘ",
          "question": "জনাব শিহাবের কর্মচারীদের সাথে আর্থিক লেনদেন কি সঠিক? ব্যাখ্যা করো।",
          "explanation": "উদ্দীপকে জনাব শিহাবের কর্মচারীদের সাথে দাগকাটা চেকের মাধ্যমে আর্থিক লেনদেন করা অবশ্যই সঠিক। দাগকাটা চেকের অর্থ প্রাপক ছাড়া অন্য কেউ উত্তোলন করতে পারে না। এক্ষেত্রে প্রাপককে অবশ্যই তার ব্যাংক হিসাবের মাধ্যমে অর্থ উত্তোলন করতে হয় । উদ্দীপকে জনাব শিহাব একটি ব্যবসায় প্রতিষ্ঠানের মালিক। তিনি তার কর্মচারীদের চেকের মাধ্যমে বেতন দেন। তিনি হাসিবের মতো বাকি কর্মচারীদের সাথে দাগকাটা চেকের মাধ্যমে লেনদেন করেন। দাগকাটা চেক হওয়ার কারণে হাসিব ছাড়া অন্য কেউ এ চেকের অর্থ উত্তোলন করতে পারবে না। কেননা, এরূপ চেকের অর্থ শুধু প্রাপকের ব্যাংক হিসাবে দেওয়া হয়। ফলে এ চেক চুরি বা ছিনতাই হলেও কোনো কর্মচারী আর্থিকভাবে ক্ষতিগ্রস্ত হবে না। উপরিউক্ত বিষয়সমূহ বিবেচনা করে বলা যায়, জনাব শিহাবের কর্মচারীদের সাথে আর্থিক লেনদেন করার পদ্ধতি বা কৌশলটি সঠিক এবং যৌক্তিক।"
        }
      ]
    },
    {
      "number": "7",
      "uddipok": "তালিকাভুক্ত বাণিজ্যিক ব্যাংকগুলো সীমাহীন ঋণ দেয়ার কারণে দেশে মুদ্রাস্ফীতি দেখা দিয়েছে। কেন্দ্রীয় ব্যাংক-এ তালিকাভুক্ত ব্যাংকগুলোকে এখন ১% বেশি আমানতী টাকা জমা দিতে হচ্ছে। আর্থিক স্বচ্ছল বড় ব্যাংকগুলোর অনেকেই এটি মানতে নারাজ। বর্তমানে কেন্দ্রীয় ব্যাংকের নিকাশ ঘর সুবিধাবঞ্চিত হওয়ার ভয়ে সকল তালিকাভুক্ত ব্যাংকই তা মানতে বাধ্য হচ্ছে।",
      "tag": "BB 17",
      "sub_questions": [
        {
          "label": "ক",
          "question": "ব্যাংক হার নীতি কী?",
          "explanation": "ব্যাংক হার বাড়িয়ে বা কমিয়ে কেন্দ্রীয় ব্যাংকের ঋণ নিয়ন্ত্রণ করার কৌশলই হলো ব্যাংক হার নীতি ।"
        },
        {
          "label": "খ",
          "question": "ঋণদানের শেষ আশ্রয়স্থল বলতে কী বোঝ?",
          "explanation": "কেন্দ্রীয় ব্যাংককে ঋণের শেষ আশ্রয়স্থল বলা হয় । তালিকাভুক্ত ব্যাংকসমূহ যেকোনো কারণেই তারল্য বা আর্থিক সংকটে পড়তে পারে। এসময় ব্যাংকগুলো অন্য কোনো উৎস থেকে অর্থ সংগ্রহে ব্যর্থ হলে কেন্দ্রীয় ব্যাংক ঋণ সরবরাহে এগিয়ে আসে। ঋণ সহায়তায় কেন্দ্রীয় ব্যাংকের এরূপ ভূমিকার কারণে একে ঋণদানের শেষ আশ্রয়স্থল বলা হয়।"
        },
        {
          "label": "গ",
          "question": "উদ্দীপকে ঋণ নিয়ন্ত্রণের কোন পদ্ধতির কথা বলা হয়েছে? ব্যাখ্যা করো।",
          "explanation": "উদ্দীপকে ঋণ নিয়ন্ত্রণের সাধারণ পদ্ধতির অন্তর্ভুক্ত জমার হার পরিবর্তন নীতির কথা বলা হয়েছে। বাণিজ্যিক ব্যাংকের আমানতের একটি অংশ অবশ্যই কেন্দ্রীয় ব্যাংরে জমা রাখতে হয়। কেন্দ্রীয় ব্যাংকের এ জমার হার পরিবর্তন করে ঋ নিয়ন্ত্রণ করার কৌশলই হলো জমার হার পরিবর্তন নীতি । উদ্দীপকে তালিকাভুক্ত বাণিজ্যিক ব্যাংকগুলো সীমাহীন ঋণ দেওয়ার কারণে দেশে মুদ্রাস্ফীতি দেখা দিয়েছে। তাই ঋণ নিয়ন্ত্রণের উদ্দেশ্যে কেন্দ্রীয় ব্যাংক আগের চেয়ে ১% বেশি আমানত জমা রাখছে। সুতরাং আগের তুলনায় ১% বেশি আমানতের অর্থ বাণিজ্যিক ব্যাংককে তারল্য হিসেবে সংরক্ষণ করতে হচ্ছে। এতে বাণিজ্যিক ব্যাংকগুলোর ঋণদান ক্ষমতা কমবে। ফলে ঋণ নিয়ন্ত্রণ করা সম্ভব হবে। এভাবে জমার হার পরিবর্তন করে কেন্দ্রীয় ব্যাংকের ঋণ নিয়ন্ত্রণের এ পদ্ধতিকে জমার হার পরিবর্তন নীতি বলা হয় ।"
        },
        {
          "label": "ঘ",
          "question": "তালিকাভুক্ত বাণিজ্যিক ব্যাংকগুলোর নিকাশ ঘর সুবিধা না পাওয়ার এত ভয় কেন? উদ্দীপকের আলোকে তা ব্যাখ্যা করো।",
          "explanation": "উদ্দীপকে নিকাশঘর সুবিধা ছাড়া গ্রাহক ধরে রাখা সম্ভব নয় বলে বাণিজ্যিক ব্যাংকগুলোর এ বিষয়ে ভয় রয়েছে। নিকাশঘর হলো আন্তঃব্যাংকিং দেনা-পাওনা নিষ্পত্তির স্থান। মূলত কেন্দ্রীয় ব্যাংকের তত্ত্বাবধানে এ পদ্ধতিতে তালিকাভুক্ত বাণিজ্যিক ব্যাংকগুলো পারস্পরিক দেনা-পাওনা নিষ্পত্তি করে । উদ্দীপকে ঋণ নিয়ন্ত্রণের উদ্দেশ্যে কেন্দ্রীয় ব্যাংক তালিকাভুক্ত ব্যাংকগুলোর জমার হার ১% বাড়ায়। মূলত কেন্দ্রীয় ব্যাংকের নিকাশঘরের সুবিধা থেকে বঞ্চিত হতে পারে এই ভয়ে সব তালিকাভুক্ত ব্যাংক এ সিদ্ধান্ত মানতে বাধ্য হচ্ছে। নিকাশঘরের সুবিধা বঞ্চিত হলে তালিকাভুক্ত ব্যাংকগুলো গ্রাহকের চেক, বিনিময় বিল প্রভৃতির মূল্য পরিশোধ করতে পারবে না। এতে ব্যাংকের ওপর গ্রাহক সন্তুষ্টি কমবে। ফলে ব্যাংকগুলোর গ্রাহকের সংখ্যা কমতে পারে। আর এভাবে গ্রাহক সন্তুষ্টি এবং গ্রাহকসংখ্যা কমলে ব্যাংকের আমানত সংগ্রহের পরিমাণ কমতে থাকবে। এর ফলে ব্যাংকের মুনাফা কমবে। বাণিজ্যিক ব্যাংকগুলো এসব কারণে নিকাশঘরের সুবিধা থেকে বঞ্চিত হতে চায় না ।"
        }
      ]
    },
    {
      "number": "8",
      "uddipok": "জনাব শাকিল একটি নতুন ট্রাক কিনেন এবং তা সুরক্ষার জন্য একটি বিমাপত্র গ্রহণ করেন। গরু ব্যবসায়ী শিপলু দিনাজপুর থেকে ঢাকায় গরু ট্রাকে নিয়ে যাবার জন্য ট্রাকটি ভাড়া করেন। পথিমধ্যে গরু বোঝাই ট্রাকটি উল্টে ক্ষতিগ্রস্ত হয়। এবং গরুগুলো মারা যায়। জনাব শাকিল ট্রাক ও গরুর জন্য বিমার দাবি করলে বিমা কোম্পানি শুধু ট্রাকের বিমা দাবি পূরণ করে। গরুগুলোর ক্ষতিপূরণ শাকিলকেই দিতে হয়।",
      "tag": "BB 17",
      "sub_questions": [
        {
          "label": "ক",
          "question": "ব্যক্তিগত দুর্ঘটনা বিমা কী?",
          "explanation": "দুর্ঘটনার কারণে ব্যক্তিগত ক্ষয়ক্ষতি মোকাবেলার জন্য যে বিমা করা হয় তাই ব্যক্তিগত দুর্ঘটনা বিমা"
        },
        {
          "label": "খ",
          "question": "গবাদিপশু বিমা কেন করা হয়?",
          "explanation": "গবাদি পশুর মৃত্যুজনিত ক্ষতি থেকে আর্থিকভাবে রক্ষা পাওয়ার জন্য বিমাগ্রহীতা এ বিমাপত্ৰ নেয় । গবাদি পশু একটি মূল্যবান সম্পদ। এক্ষেত্রে সম্পত্তি বিমার নিয়ম প্রযোজ্য। সাধারণত এক বছর বা তার চেয়ে কম সময়ের জন্য এরূপ বিমাপত্র খোলা হয়। ক্ষতিপূরণের নীতি অনুযায়ী ক্ষতির পরিমাণ নির্ণয় করা হয়।"
        },
        {
          "label": "গ",
          "question": "জনাব শাকিলের বিমাটি কী ধরনের? ব্যাখ্যা করো।",
          "explanation": "উদ্দীপকে জনাব শাকিলের বিমাটি হলো যানবাহন বিমার অন্তর্ভুক্ত দুর্ঘটনা বিমা । এ বিমার মাধ্যমে দুর্ঘটনাজনিত কারণে যানবাহন ও সম্পদের ক্ষতি হলে তা পূরণের প্রতিশ্রুতি দেওয়া হয়। এ চুক্তির মাধ্যমে বিমাকৃত বিষয়বস্তুর ক্ষয়ক্ষতি বিমাকারী বহন করে। উদ্দীপকে জনাব শাকিল একটি নতুন ট্রাক কেনেন। ট্রাকটির সুরক্ষার জন্য তিনি একটি বিমাপত্র নেন। যাত্রাপথে গরু বোঝাই থাকা অবস্থায় তার ট্রাকটি উল্টে যায় এবং গরুগুলো মারা যায়। বিমা প্রতিষ্ঠান জনাব শাকিলকে শুধু ট্রাকের ক্ষতিপূরণ দেয়। সুতরাং তিনি এমন একটি বিমা চুক্তি করেছেন যেটিতে শুধু যানবাহনের ক্ষতিপূরণ দেওয়া হয়। জনাব শাকিলের নেওয়া বিমাপত্রের বৈশিষ্ট্য বিবেচনা করে বলা যায়, তিনি দুর্ঘটনা বিমা করেছেন ।"
        },
        {
          "label": "ঘ",
          "question": "জনাব শাকিলকে ভবিষ্যতে ক্ষতি থেকে রেহাই পেতে কী করতে হবে? বুঝিয়ে লেখ ।",
          "explanation": "উদ্দীপকে জনাব শাকিলকে ভবিষ্যতে এ ধরনের ক্ষতি থেকে মুক্তি পেতে সার্বিক বা ব্যাপক ঝুঁকি বিমাপত্র গ্রহণ করতে হবে । এ বিমাপত্রে যানবাহনের সব ঝুঁকি প্রতিরোধের নিশ্চয়তা দেওয়া হয় । অর্থাৎ যানবাহন ও যানবাহনে বহন করা পণ্য বা সম্পত্তির ক্ষতিপূরণের নিশ্চয়তা দেওয়া হয় । উদ্দীপকে জনাব শাকিল তার নতুন ট্রাকের জন্য যানবাহন বিমার অন্তর্ভুক্ত দুর্ঘটনা বিমাপত্র নেন। দিনাজপুর থেকে ঢাকায় গরু আনার জন্য গরু ব্যবসায়ী শিপলু তার ট্রাকটি ভাড়া করে। পথিমধ্যে ট্রাকটি উল্টে যায়। দুর্ঘটনা বিমাপত্রের ক্ষেত্রে শুধু যানবাহনের ক্ষতিপূরণের নিশ্চয়তা দেওয়া হয়। এ কারণে বিমা প্রতিষ্ঠান শুধু ট্রাকের ক্ষতিপূরণ দিয়েছে। কিন্তু গরুগুলোর ক্ষতিপূরণ দেয়নি। তাই এর ক্ষতিপূরণ শাকিলকে দিতে হয়। ভবিষ্যতে এ ধরনের ক্ষতি থেকে মুক্তি পেতে জনাব শাকিল সার্বিক বা ব্যাপক ঝুঁকি বিমাপত্র নিতে পারেন। এ বিমাপত্রের আওতায় দুর্ঘটনা হলে তিনি তার ট্রাকের এবং ট্রাকে বোঝাইকৃত পণ্যের ক্ষতিপূরণ পাবেন ।"
        }
      ]
    },
    {
      "number": "9",
      "uddipok": "মি. রফিকুল চট্টগ্রাম বন্দর থেকে নিউয়র্কে চাল পাঠানোর জন্য একটি জাহাজ ভাড়া করেন। সামুদ্রিক ঝড়ের কবলে চালের ক্ষতির ভয়ে তিনি একটি বিমাপত্র গ্রহণ করেন। জাহাজটি ডুবোচরে আটকে গেলে কয়েক বস্তা চাল সমুদ্রে ফেলে দিয়ে জাহাজটি বিপদমুক্ত করা হয়। বিমাকারীর নিকট চালের ক্ষতিপূরণ চেয়ে আবেদন করলে বিমাকারী তা প্রত্যাখ্যান করে।",
      "tag": "BB 17",
      "sub_questions": [
        {
          "label": "ক",
          "question": "বিমা কী?",
          "explanation": "বিমা হলো এক ধরনের লিখিত চুক্তি, যেখানে বিমাগ্রহীতা নির্দিষ্ট প্রিমিয়ামের বিনিময়ে তার সম্ভাব্য ঝুঁকি বা বিপদের ভার বিমাকারী ব্যক্তি বা প্রতিষ্ঠানের ওপর অর্পণ করে।"
        },
        {
          "label": "খ",
          "question": "স্বার্থ ছাড়া বিমা চুক্তিসম্পন্ন হয় না কেন, ব্যাখ্যা করো।",
          "explanation": "কোনো চুক্তিতে বিমাযোগ্য স্বার্থ না থাকলে তাকে বিমা চুক্তি বলা যায় না । বিমাকৃত বিষয়বস্তুতে বিমাগ্রহীতার আর্থিক স্বার্থকে বিমাযোগ্য স্বার্থ বলা হয়। এটি বিমা চুক্তির একটি অপরিহার্য উপাদান। এরূপ স্বার্থরক্ষার জন্য বিমাগ্রহীতা তার জীবন অথবা সম্পদের ওপর বিমা করে। আর এজন্যই স্বার্থ ছাড়া বিমা চুক্তি সম্পন্ন হয় না ।"
        },
        {
          "label": "গ",
          "question": "উদ্দীপকে উল্লিখিত বিমাপত্রটি কী ধরনের বিমাপত্র? ব্যাখ্যা করো ।",
          "explanation": "উদ্দীপকে উল্লিখিত বিমাটি হলো নৌ বিমার অন্তর্ভুক্ত পণ্য বিমা। সামুদ্রিক বিপদের কারণে জাহাজে বোঝাইকৃত পণ্যের ক্ষতি হলে তার ক্ষতিপূরণের জন্য পণ্য বিমা করা হয়। এ ধরনের বিমা নির্দিষ্ট সমুদ্রযাত্রার ক্ষেত্রে করা হয়। উদ্দীপকে মি. রফিকুল চট্টগ্রাম বন্দর থেকে নিউইয়র্কে চাল পাঠানোর জন্য একটি জাহাজ ভাড়া করেন। সামুদ্রিক ঝড়ের কবলে চালের ক্ষতির ভয়ে তিনি একটি বিমাপত্র নেন। সুতরাং সামুদ্রিক বিপদের কারণে জাহাজে বোঝাইকৃত পণ্যের কোনো ক্ষতি হলে এ বিমার আওতায় তিনি ক্ষতিপূরণ পাবেন। এভাবে সমুদ্রযাত্রায় শুধু পণ্যের ক্ষতিতে ক্ষতিপূরণ পাওয়ার উদ্দেশ্যে মি. রফিকুল পণ্য বিমাপত্র সংগ্রহ করেছেন ।"
        },
        {
          "label": "ঘ",
          "question": "মি. রফিকুল কী সমুদ্রে ফেলে দেয়া চালের ক্ষতিপূরণ পাবেন? ব্যাখ্যা করো।",
          "explanation": "উদ্দীপকে প্রত্যক্ষ কারণে ক্ষতি না হওয়ায় মি. রফিকুল সমুদ্রে ফেলে দেওয়া চালের ক্ষতিপূরণ পাবেন না । বিমা চুক্তিপত্রে কোন কোন কারণে সৃষ্ট ঝুঁকির ক্ষতিপূরণ করা হবে তার সুস্পষ্ট উল্লেখ থাকে। পরবর্তীতে উক্ত কারণ বিচার-বিশ্লেষণ করে বিমাগ্রহীতাকে ক্ষতিপূরণ দেওয়া হয় । উদ্দীপকে মি. রফিকুল চট্টগ্রাম বন্দর থেকে নিউইয়র্কে চাল পাঠানোর জন্য একটি জাহাজ ভাড়া করেন। সামুদ্রিক ঝড়ের কবলে চালের ক্ষতির কথা ভেবে তিনি পণ্য বিমাপত্র নেন। যাত্রাপথে জাহাজটি ডুবোচরে আটকে যায়। পরবর্তীতে কয়েক বস্তা চাল সমুদ্রে ফেলে দিয়ে জাহাজকে বিপদমুক্ত করা হয়।"
        }
      ]
    },
    {
      "number": "10",
      "uddipok": "জনাব আবুল একজন বসুন্ধরা গ্যাস ব্যবসায়ী। তিনি তার নিরাপত্তার জন্য সম্পদের বিপরীতে ৭০ লক্ষ টাকার বিমা করেন। পক্ষান্তরে তার বিমাকারী নিরাপত্তার জন্য অপর এক বিমা কোম্পানির সাথে ৬০ লক্ষ টাকার বিমা করেন। অগ্নিকাণ্ডে জনাব আবুলের ৫০ লক্ষ টাকার ক্ষতি হয়। তিনি তার বিমা কোম্পানির নিকট দাবি পেশ করেন।",
      "tag": "BB 17",
      "sub_questions": [
        {
          "label": "ক",
          "question": "অগ্নি বিমা কী?",
          "explanation": "অগ্নিজনিত ক্ষতির বিপক্ষে আর্থিক প্রতিরক্ষাই হলো অগ্নিবিমা ।"
        },
        {
          "label": "খ",
          "question": "অগ্নি বিমা ক্ষতিপূরণের চুক্তি কেন?",
          "explanation": "অগ্নিবিমা অগ্নিজনিত ক্ষতির বিপক্ষে আর্থিক প্রতিরক্ষামূলক ব্যবস্থা হওয়ায় এটি একটি ক্ষতিপূরণের চুক্তি ।অগ্নিকাণ্ডের ফলে বিমাকৃত সম্পত্তি নষ্ট হলে চুক্তি অনুযায়ী বিমাকারী আর্থিক ক্ষতিপূরণে বাধ্য থাকে। এক্ষেত্রে ক্ষতি আংশিক বা সম্পূর্ণ যাই হোক না কেন বিমা প্রতিষ্ঠান আনুপাতিক হারে ক্ষতিপূরণ করে ।"
        },
        {
          "label": "গ",
          "question": "মি. আবুলের বিমাকারী কীরূপ বিমা করেছেন? বুঝিয়ে লিখ।",
          "explanation": "উদ্দীপকে মি. আবুলের বিমাকারী প্রতিষ্ঠানটি পুনর্বিমা করেছে। পুনর্বিমা বলতে বিমা প্রতিষ্ঠানের নেওয়া ঝুঁকির অংশবিশেষ পুনঃচুক্তির মাধ্যমে অন্য কোনো প্রতিষ্ঠানের ওপর ন্যস্ত করাকে বোঝায় । এক্ষেত্রে বিমাকারী ও বিমাগ্রহীতা উভয়ই বিমা প্রতিষ্ঠান হয় । উদ্দীপকে জনাব আবুল একজন বসুন্ধরা (সিলিন্ডার) গ্যাস ব্যবসায়ী। তিনি তার আর্থিক নিরাপত্তার জন্য উক্ত সম্পদের বিপরীতে ৭০ লক্ষ টাকার বিমা করেন। অন্যদিকে তার বিমাকারী প্রতিষ্ঠানটি নিজেদের নিরাপত্তার জন্য অপর একটি বিমা প্রতিষ্ঠানের সাথে ৬০ লক্ষ টাকার বিমা করে। সুতরাং মি. আবুলের বিমা প্রতিষ্ঠান ঝুঁকি কমানোর উদ্দেশ্যেই অন্য বিমা প্রতিষ্ঠানের সাথে পুনঃচুক্তি করেছে। এসব বৈশিষ্ট্য পর্যালোচনা করে বলা যায়, মি. আবুলের বিমা প্রতিষ্ঠানের নেওয়া বিমাপত্রটি পুনর্বিমার অন্তর্ভুক্ত ।"
        },
        {
          "label": "ঘ",
          "question": "মি. আবুল কি সম্পূর্ণ ক্ষতিপূরণ পাবেন? মতামত দাও ।",
          "explanation": "উদ্দীপকে মি. আবুল অবশ্যই সম্পূর্ণ ক্ষতিপূরণ পাবেন । জীবন বিমা ছাড়া সব বিমাই ক্ষতিপূরণের চুক্তি। চুক্তিতে উল্লিখিত কারণে ক্ষতির উদ্ভব হলে বিমাগ্রহীতা অবশ্যই এর ক্ষতিপূরণ পাবেন । উদ্দীপকে জনাব আবুল একজন বসুন্ধরা (সিলিন্ডার) গ্যাস ব্যবসায়ী। তিনি তার আর্থিক নিরাপত্তার জন্য উক্ত সম্পদের বিপরীতে ৭০ লক্ষ টাকার অগ্নিবিমা করেন। অগ্নিকাণ্ডের কারণে জনাব আবুলের ৫০ লক্ষ টাকা ক্ষতি হয়। জনাব আবুলের অগ্নিবিমাটি হলো ক্ষতিপূরণের চুক্তি। তাই অগ্নিকাণ্ডের ফলে তার সম্পদের ক্ষতিতে তিনি ক্ষতিপূরণ পাওয়ার দাবিদার। যদিও তার বিমা প্রতিষ্ঠান বিমাপত্রটি অন্য আরেকটি বিমা প্রতিষ্ঠানের সাথে পুনর্বিমা করেছে। তবুও জনাব আবুল এ ক্ষতিপূরণ তার বিমা প্রতিষ্ঠানের কাছ থেকেই পাবেন। তার বিমা প্রতিষ্ঠান পুনর্বিমা চুক্তি অনুযায়ী পরবর্তীতে তাদের বিমাদাবি অন্য বিমা প্রতিষ্ঠানের কাছ থেকে আদায় করে নেবে। সুতরাং, জনাব আবুল বিমাকৃত সম্পদের সম্পূর্ণ ক্ষতিপূরণ তার বিমা প্রতিষ্ঠানের কাছ থেকে পাবেন।"
        }
      ]
    },
    {
      "number": "11",
      "uddipok": "রফিক ও শফিক দুই বন্ধু। তারা একই সাথে সুরমা লাইফ ইন্স্যুরেন্স কোং লি.-এ ১০ বছর মেয়াদি ১০ লক্ষ টাকার দুইটি জীবন বিমা পলিসি গ্রহণ করেন। নির্দিষ্ট সময়ের পূর্বে জনাব রফিক চাকুরিচ্যুত হওয়ায় বিমার প্রিমিয়াম দেয়া আর সম্ভব হয়ে উঠে না। তবে শফিক তার মেয়াদ পূর্ণ করেন।",
      "tag": "BB 17",
      "sub_questions": [
        {
          "label": "ক",
          "question": "সমৰ্পণ মূল্য কী?",
          "explanation": "সমর্পণ মূল্য হলো বিমাগ্রহীতা কর্তৃক পরিশোধিত প্রিমিয়ামের সেই অংশ, যা বিমাপত্র ফেরতদানের সময় তাকে পরিশোধ করা হয়।"
        },
        {
          "label": "খ",
          "question": "'জীবন বিমা মানুষের প্রাত্যহিক জীবনের আর্থিক হাতিয়ার স্বরূপ'- কথাটির তাৎপর্য বিশ্লেষণ করো।",
          "explanation": "জীবন বিমা হলো আর্থিক নিশ্চয়তার চুক্তি। ক্ষতি সংঘটিত হলে এ চুক্তির ভিত্তিতে ক্ষতিপূরণ না করে নির্দিষ্ট পরিমাণ অর্থ প্রদানের প্রতিশ্রুতি দেওয়া হয়। মানব জীবন সংশ্লিষ্ট বিমা চুক্তিই হলো জীবন বিমা। আর এ বিমা চুক্তি ব্যক্তির যেকোনো দুর্ঘটনায় অক্ষমতা বা মৃত্যুতে তার পরিবারকে আর্থিক নিরাপত্তার প্রতিশ্রুতি দেয়। এটি প্রাত্যহিক জীবনে কোনো ব্যক্তির অর্থনৈতিক হাতিয়ার হিসেবে কাজ করে।"
        },
        {
          "label": "গ",
          "question": "উদ্দীপকের শফিক বিমা কোম্পানির নিকট থেকে কী ধরনের সুবিধা পাবেন? ব্যাখ্যা করো।",
          "explanation": "উদ্দীপকের শফিক বিমা কোম্পানির কাছ থেকে মেয়াদি বিমাপত্রের সুবিধা পাবেন । জীবন বিমার অন্তর্ভুক্ত একটি বিমাপত্র হলো মেয়াদি বিমাপত্র। এ বিমা সাধারণত নির্দিষ্ট মেয়াদের জন্য করা হয়। মেয়াদান্তে বিমাগ্রহীতা নিজে অথবা তার অবর্তমানে উত্তরাধিকারী এ বিমার অর্থ পায় । উদ্দীপকের শফিক সুরমা লাইফ ইন্স্যুরেন্স-এর কাছ থেকে ১০ বছরের জন্য ১০ লক্ষ টাকার একটি জীবন বিমা পলিসি গ্রহণ করেন। তিনি বিমা চুক্তি অনুযায়ী ১০ বছর পর্যন্ত বিমা প্রিমিয়াম দেন। সুতরাং তিনি মেয়াদান্তে বিমা চুক্তি অনুযায়ী ১০ লক্ষ টাকা উত্তোলন করতে পারবেন। নির্দিষ্ট মেয়াদের জন্য বিমা করায় নিঃসন্দেহে বিমাটি একটি মেয়াদি বিমাপত্র। এ বিমার মাধ্যমে শফিক একদিকে বিনিয়োগের সুবিধা এবং অপরদিকে আর্থিক প্রতিরক্ষা পাবেন। কেননা কোনো কারণে তিনি মারা গেলে বিমাদাবির সম্পূর্ণ অর্থই তার পরিবার পাবে। তাই বলা যায়, শফিক উক্ত বিমাপত্রের মাধ্যমে মেয়াদি বিমার সব সুবিধাই পাবেন ।"
        },
        {
          "label": "ঘ",
          "question": "উদ্দীপকের দুই বন্ধুর বিমা সুবিধার চিত্র তুলে ধরো।",
          "explanation": "উদ্দীপকের শফিক বিমাকৃত সম্পূর্ণ অর্থ পাবেন এবং রফিক শুধু সমর্পণ মূল্য পাবেন । জীবন বিমা হলো একটি নিশ্চয়তার চুক্তি। চুক্তি অনুযায়ী মেয়াদ শেষে বিমাগ্রহীতা বিমাকৃত সম্পূর্ণ অর্থ পান। তবে কোনো কারণে মেয়াদপূর্ণ না করতে পারলে বিমা প্রতিষ্ঠান বিমাগ্রহীতাকে সমর্পণ মূল্য দেয় । উদ্দীপকের রফিক এবং শফিক দুজনেই সুরমা লাইফ ইন্স্যুরেন্স থেকে ১০ বছর মেয়াদি জীবন বিমাপত্র সংগ্রহ করেন। নির্দিষ্ট মেয়াদের আগে রফিক চাকরিচ্যুত হওয়ায় তার পক্ষে আর বিমার প্রিমিয়াম দেওয়া সম্ভব হয় না । কিন্তু শফিক তার বিমা পলিসির মেয়াদ পূর্ণ করেন। উদ্দীপকের শফিক বিমা চুক্তি অনুযায়ী বিমার নির্দিষ্ট মেয়াদ পূর্ণ করেছেন। তাই মেয়াদান্তে তার বিমাদাবির সম্পূর্ণ অংশই তিনি বিমা প্রতিষ্ঠান থেকে পাবেন। অপরদিকে রফিক বিমা পলিসির মেয়াদপূর্ণ করতে পারেননি। এক্ষেত্রে তিনি তার বিমাদাবি হিসেবে সমর্পণ মূল্য পাবেন। কেননা মেয়াদি জীবন বিমার ক্ষেত্রে মেয়াদপূর্তির আগেই বিমাগ্রহীতা বিমা পলিসি চালিয়ে যেতে অসমর্থ হলে বিমা প্রতিষ্ঠান এই সমর্পণ মূল্য পরিশোধ করে থাকে। তবে বিমা চুক্তির মেয়াদ কমপক্ষে দুই বছর উত্তীর্ণ হওয়ার পর সম্পূর্ণ মূল্য পরিশোধ করা হয় ।"
        }
      ]
    }
  ]
}