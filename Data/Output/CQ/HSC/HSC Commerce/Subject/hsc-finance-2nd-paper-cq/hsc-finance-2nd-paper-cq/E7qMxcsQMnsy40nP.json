{
  "title": "আইডিয়াল কলেজ, মতিঝিল ২০২৪",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "রাশিয়া-ইউক্রেন যুদ্ধের কারণে বিশ্ববাজারে জ্বালানির দাম অস্বাভাবিকভাবে বৃদ্ধি পাওয়ায় সার ও বিদ্যুৎসহ অন্যান্য খাতে সরকারের ভর্তুকির চাহিদা বেড়ে গিয়েছে। আমদানি বৃদ্ধি পাওয়ায় সরকারের কোষাগারে নগদ টাকার ঘাটতি দেখা দেয় এবং সরকারের ভর্তুকি বাবদ অনেক বকেয়া তৈরি হয়। এমন পরিস্থিতিতে সরকারকে কেন্দ্রীয় ব্যাংক টাকা ছাপিয়ে ঋণ দেওয়া শুরু করেছিল। তবে মূল্যস্ফীতি বেড়ে যাওয়ায় সে পথ থেকে সরে এসে 'বিশেষ বন্ড' ইস্যু করার মাধ্যমে সরকার সকল পাওনা পরিশোধের সিদ্ধান্ত নিয়েছে। এরপরেও মূল্যস্ফীতি না কমায় কেন্দ্রীয় ব্যাংক আমানতি অর্থের জমার হার বৃদ্ধি করে।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "ব্যাংকিং লেনদেন থেকে সৃষ্ট আন্তঃব্যাংকিং দেনা-পাওনার নিষ্পত্তিস্থলই হলো নিকাশ ঘর।"
        },
        {
          "label": "খ",
          "question": "",
          "explanation": "তালিকাভুক্ত বাণিজ্যিক ব্যাংকের নগদ ও অংশবিশেষ বন্ড, সিকিউরিটিজ কিনে কেন্দ্রীয় ব্যাংকে জমা রাখার বিধানই বিধিবদ্ধ তারল্য সংরক্ষণ। তালিকাভুক্তির শর্ত অনুযায়ী প্রতিটি বাণিজ্যিক ব্যাংকই বিধিবদ্ধ তারল্য সংরক্ষণ করে। ব্যাংকগুলোকে তার দায়ের বিপরীতে সিকিউরিটিজ, বন্ড কিনে কেন্দ্রীয় ব্যাংকে সংরক্ষণ করতে হয়। কেন্দ্রীয় ব্যাংক-এ জমার হার হ্রাস-বৃদ্ধি করে ঋণ নিয়ন্ত্রণও করে। বর্তমানে বাংলাদেশে এ জমার হার ১৩%।"
        },
        {
          "label": "গ",
          "question": "",
          "explanation": "উদ্দীপকে কেন্দ্রীয় ব্যাংক ঋণ নিয়ন্ত্রণের খোলাবাজার নীতি গ্রহণ করেছে। ঋণ নিয়ন্ত্রণের একটি সংখ্যাত্মক পদ্ধতি হলো খোলাবাজার নীতি। খোলাবাজারে সিকিউরিটিজ, বিল, বন্ড প্রভৃতি কেনা-বেচার মাধ্যমে কেন্দ্রীয় ব্যাংক বাণিজ্যিক ব্যাংকগুলোর ঋণ নিয়ন্ত্রণ করে। অর্থ বাজারে ঋণের পরিমাণ বেড়ে গেলে কেন্দ্রীয় ব্যাংক খোলাবাজারে বিল ও সিকিউরিটিজ বিক্রি করে। রাশিয়া-ইউক্রেন যুদ্ধের কারণে বিশ্ববাজারে জ্বালানির দাম অস্বাভাবিকভাবে বৃদ্ধি পায়। ফলে সার ও বিদ্যুৎসহ অন্যান্য খাতে ভর্তুকির পরিমাণ বাড়ে। আমদানি বৃদ্ধি পাওয়ায় বাজারে নগদ টাকা হ্রাস পায়। সরকারের ভর্তুকি বাবদ অনেক বকেয়া তৈরি হয়। তাই ঋণ পরিশোধে কেন্দ্রীয় ব্যাংক বাজারে টাকা ছাড়ে। তবে মুদ্রাস্ফীতি বেড়ে যাওয়ায় সরকার 'বিশেষ বন্ড' ইস্যু করে পাওনা পরিশোধের সিদ্ধান্ত নেয়। মূলত অর্থ বাজারে ঋণ নিয়ন্ত্রণে কেন্দ্রীয় ব্যাংক এরূপ পদক্ষেপ নেয়। কারণ বাণিজ্যিক ব্যাংকগুলো এ বন্ড কিনবে। ফলে বাণিজ্যিক ব্যাংক থেকে টাকা কেন্দ্রীয় ব্যাংকে চলে আসবে। এতে বাণিজ্যিক ব্যাংকগুলোর ঋণদান ক্ষমতা কমে যাবে। ফলে অর্থ বাজারে ঋণের সরবরাহ ঠিক থাকবে। তাই বলা যায়, বৈশিষ্ট্যগত দিক বিবেচনায় উদ্দীপকের কেন্দ্রীয় ব্যাংকের প্রথম গৃহীত নীতিটি খোলাবাজার নীতি।"
        },
        {
          "label": "ঘ",
          "question": "",
          "explanation": "উদ্দীপকের বাংলাদেশ ব্যাংকের গৃহীত দ্বিতীয় পদক্ষেপটি অর্থাৎ, জমার হার পরিবর্তনের নীতিটি দেশের মুদ্রাস্ফীতি নিয়ন্ত্রণে সক্ষম হবে। তালিকাভুক্ত ব্যাংকগুলো তাদের সংগৃহীত আমানতের একটি নির্দিষ্ট অংশ বাধ্যতামূলকভাবে কেন্দ্রীয় ব্যাংকে জমা রাখে। একে জমার হার পরিবর্তন নীতি বলে। এ নীতি অনুযায়ী কেন্দ্রীয় ব্যাংক জমার হার বাড়ানো-কমানোর মাধ্যমে ঋণ নিয়ন্ত্রণ করে। উদ্দীপকে রাশিয়া-ইউক্রেন যুদ্ধের ফলে জ্বালানি পণ্যের দামের ওপর বিরূপ প্রভাব পড়ে। আমদানি বৃদ্ধি পাওয়ায় সরকারি কোষাগারে নগদ টাকার ঘাটতি হয় এবং অনেক বকেয়া তৈরি হয়। সরকার বাজারে নগদ টাকা সরবরাহ করে ঋণ পরিশোধ শুরু করলে মুদ্রাস্ফীতি শুরু হয়। আর মুদ্রাস্ফীতি রোধে কেন্দ্রীয় ব্যাংক প্রথমে খোলাবাজার নীতি প্রয়োগ করে। এরপরেও মুদ্রাস্ফীতি কাটিয়ে উঠা সম্ভব না হওয়ায় কেন্দ্রীয় ব্যাংক আমানতি অর্থের জমার হার বৃদ্ধি করে দেয়। অর্থাৎ পরবর্তীতে বাংলাদেশ ব্যাংক জমার হার পরিবর্তনের নীতি গ্রহণ করে। দেশে মুদ্রাস্ফীতি বেড়ে গেলে কেন্দ্রীয় ব্যাংক বিভিন্ন ধরনের পদ্ধতি অবলম্বন করে। এর মধ্যে জমার হার পরিবর্তনের নীতি অধিক জনপ্রিয়। এ নীতি অনুযায়ী কেন্দ্রীয় ব্যাংক বাণিজ্যিক ব্যাংকগুলোর বাধ্যতামূলক জমার হার বাড়িয়ে দেয়। এতে বাণিজ্যিক ব্যাংকগুলোকে আগের তুলনায় অধিক পরিমাণ নগদ অর্থ কেন্দ্রীয় ব্যাংকে জমা রাখতে হয়। ফলে ব্যাংকগুলোর ঋণদান ক্ষমতা হ্রাস পায় এবং মুদ্রাস্ফীতি নিয়ন্ত্রণে আসে। তাই বলা যায়, উদ্দীপকের বাংলাদেশ ব্যাংকের পরবর্তীতে জমার হার পরিবর্তনের নীতি মুদ্রাস্ফীতি নিয়ন্ত্রণে সক্ষম হবে।"
        }
      ]
    },
    {
      "number": "2",
      "uddipok": "মি. সানী ও রানা দু'জন প্রতিষ্ঠিত ব্যবসায়ী। মি. সানী তার ব্যবসায়িক কাজের জন্য পূর্বা ব্যাংকে হিসাব পরিচালনা করেন। ব্যাংক হিসাবের বিপক্ষে চেক বই প্রদানের পাশাপাশি একটি প্লাস্টিক কার্ডও প্রদান করে। মি. রানা ৫ লক্ষ টাকার মোটরপার্টস বাকিতে মি. সানীর কাছে বিক্রয় করেন। এরপর থেকে মি. সানীর ব্যবসায় প্রতিষ্ঠানটি বন্ধ আছে। উপায়ন্ত না পেয়ে মি. রানা আদালতের শরণাপন্ন হলে, আদালত পূর্বা ব্যাংকের প্রতি একটি আদেশ দেয়।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "স্কুলের শিক্ষার্থীদের সঞ্চয়ে উদ্বুদ্ধ করার জন্য ব্যাংক যে বিশেষ হিসাবের সুযোগ দেয় তাকে স্কুল সঞ্চয়ী হিসাব বলে।"
        },
        {
          "label": "খ",
          "question": "",
          "explanation": "KYC ফর্মের মাধ্যমে গ্রাহক সম্পর্কে সঠিক তথ্য জানা যায় বিধায় এটি গ্রাহকের লেনদেনের স্বচ্ছতা নিশ্চিত করে। ব্যাংক যে ফর্মের মাধ্যমে গ্রাহক সম্পর্কিত যাবতীয় তথ্য সংগ্রহ করে তাই মূলত KYC ফর্ম। এর মাধ্যমে গ্রাহকের সঠিক পরিচয় শনাক্ত করা যায়। গ্রাহক কী উদ্দেশ্যে হিসাব খুলবে, কেমন লেনদেন করবে, গ্রাহক কোনো অবৈধ কাজে জড়িত কি না তা জানা যায়। আর এ উদ্দেশ্যকে লক্ষ্য রেখেই ব্যাংক KYC ফর্ম সংরক্ষণ করে।"
        },
        {
          "label": "গ",
          "question": "",
          "explanation": "উদ্দীপকের মি. সানীর ব্যাংক হিসাবটি চলতি হিসাব। এ ধরনের হিসাবের ক্ষেত্রে দিনে যতবার খুশি অর্থ জমা ও উত্তোলন করা যায়। এমনকি এ হিসাবে জমাতিরিক্ত উত্তোলনের সুযোগও দেওয়া হয়। মূলত ব্যবসায়ীদের জন্য এ হিসাব বেশি সুবিধাজনক। উদ্দীপকে মি. সানী একজন প্রতিষ্ঠিত ব্যবসায়ী। তার ব্যবসায়িক কাজের জন্য তিনি পূর্বা ব্যাংকে হিসাব পরিচালনা করেন। ব্যাংক হিসাবের বিপক্ষে ব্যাংক তাকে চেক বই প্রদান করে। এর পাশাপাশি একটি প্লাস্টিক কার্ডও প্রদান করে। মূলত চলতি হিসাবের গ্রাহকগণ এরূপ সুবিধা পেয়ে থাকেন। তাই বলা যায়, উদ্দীপকে মি. সানীর ব্যাংক হিসাবটি চলতি হিসাব।"
        },
        {
          "label": "ঘ",
          "question": "",
          "explanation": "উদ্দীপকে মি. রানার আদালতের শরণাপন্ন হওয়া যৌক্তিক হয়েছে। আদালত কর্তৃক ব্যাংকের ওপর গ্রাহকের হিসাব বন্ধের নির্দেশকে গারনিশি আদেশ বলে। সাধারণত পাওনাদারের টাকা আদায় করার জন্য আদালত ব্যাংকের ওপর এ আদেশ জারি করে। এ আদেশে ৩টি পক্ষ জড়িত থাকে। যথা- পাওনাদার, দেনাদার ও ব্যাংক। উদ্দীপকে মি. সানী ও রানা দু'জন প্রতিষ্ঠিত ব্যবসায়ী। মি. রানা ৫ লক্ষ টাকার মোটরপার্টস বাকিতে মি. সানীর কাছে বিক্রয় করেন। এরপর থেকে মি. সানীর ব্যবসায় প্রতিষ্ঠানটি বন্ধ আছে। উপায়ান্ত না পেয়ে মি. রানা আদালতের শরণাপন্ন হলে, আদালত গারনিশি আদেশ দেয়। পাওনা টাকা আদায়ের লক্ষ্যে গারনিশি আদেশ জারি করা হয়। পাওনাদার তার কোনো দেনাদারের কাছ থেকে পাওনা টাকা আদায় করতে না পারলে আদালতের সাহায্য নেয়। এক্ষেত্রে উক্ত দেনাদারের ব্যাংক হিসাবের লেনদেন স্থগিত করা হয়। পাওনা পরিশোধ করার পর আদালত পুনরায় ব্যাংক হিসাব চালু করার নির্দেশ দেয়। উদ্দীপকের মি. রানাও তার পাওনা টাকা আদায়ে ব্যর্থ হওয়ার পর আদালতের শরণাপন্ন হন, যা যৌক্তিক।"
        }
      ]
    },
    {
      "number": "3",
      "uddipok": "জনাব খালেক ভূঁইয়া তিতাস ব্যাংক পিএলসিতে হিসাব খোলেন। তিনি ব্যাংকটির মাধ্যমে বাংলাদেশ, হংকং, সিঙ্গাপুর, ভিয়েতনামসহ আরও কিছু দেশে সকল ব্যবসায়িক কার্যক্রমে সমস্ত ব্যাংকিং কার্যাবলি সম্পাদন করতে পারেন। ব্যাংকটি আর্থিকভাবে অনেক শক্তিশালী। সম্প্রতি ব্যাংকটি অপেক্ষাকৃত দুর্বল দুটি ব্যাংক যথাক্রমে ঊষা ব্যাংক পিএলসি ও আশা ব্যাংক পিএলসি- এর ৮৩% শেয়ার ক্রয় করে নেয়।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "ব্যাংক থেকে ভোগ্যপণ্য (যেমন: টিভি, ফ্রিজ ইত্যাদি) ক্রয়ের জন্য যে ঋণ দেওয়া হয়, তাই ভোক্তা ঋণ।"
        },
        {
          "label": "খ",
          "question": "",
          "explanation": "ব্যাসেল-১ ও ২ হলো ব্যাংকের আর্থিক ও পরিচালনাগত ঝুঁকি মোকাবেলার জন্য কতটুকু মূলধন আলাদাভাবে সংরক্ষণ করা দরকার তার একটি আন্তর্জাতিক মানদণ্ড। ব্যাংকের নিজের মূলধন যাতে অপর্যাপ্ত ও ঝুঁকিপূর্ণ না হয় এবং আমানতকারীদের যেন ঝামেলায় পড়তে না হয়, সেজন্য ব্যাসেল-এর উৎপত্তি। Bank for International Settlement (BIS), ব্যাসেল অনুসারে ব্যাংকগুলোকে নির্দিষ্ট পরিমাণ পরিশোধিত মূলধন ও সংরক্ষিত তহবিল সংরক্ষণ করার নির্দেশনা দেয়। ব্যাসেল-২ তে আর্থিক শৃঙ্খলা রক্ষার্থে ৩টি বিষয় সুপারিশ করা হয়েছে যা Three Pillars of Basel-2 নামে খ্যাত। মূলত ব্যাসেল-২ হলো ব্যাসেল-১ এর পরিবর্তিত রূপ।"
        },
        {
          "label": "গ",
          "question": "",
          "explanation": "উদ্দীপকে তিতাস ব্যাংক পিএলসি সংগঠন কাঠামোর ভিত্তিতে একটি শাখা ব্যাংক। এ ব্যাংক একটি কেন্দ্রীয় অফিসের অধীনে দেশে-বিদেশে শাখা স্থাপনের মাধ্যমে ব্যাংকিং কার্যক্রম পরিচালনা করে। প্রধান অফিসের নির্দেশনা অনুযায়ী শাখা ব্যাংকগুলো পরিচালিত হয়। অধিক শাখা থাকায় এ ব্যাংকগুলোর আর্থিক সামর্থ্য বেশি। উদ্দীপকে জনাব খালেক ভূঁইয়া তিতাস ব্যাংক পিএলসিতে হিসাব খোলেন। ব্যাংকটির মাধ্যমে তিনি বাংলাদেশ, হংকং, সিঙ্গাপুর, ভিয়েতনামসহ আরও কিছু দেশে আর্থিক লেনদেন সম্পাদন করতে পারেন। অর্থাৎ, ব্যাংকটির শাখা দেশ-বিদেশে বিস্তৃত। দেশ-বিদেশে বিভিন্ন স্থানে শাখা থাকায় যেকোনো শাখা থেকে অতি সহজে অর্থ উত্তোলন করা যায়। শাখা ব্যাংকই একাধিক শাখার মাধ্যমে আন্তর্জাতিক পর্যায়ে ব্যাংকিং কার্যাবলি সম্পাদন করে। তাই বলা যায়, তিতাস ব্যাংক পিএলসি প্রথমে সংগঠন কাঠামো অনুযায়ী শাখা ব্যাংক ছিল।"
        },
        {
          "label": "ঘ",
          "question": "",
          "explanation": "উদ্দীপকের উষা ও আশা ব্যাংক পিএলসি গ্রুপ ব্যাংকিং ব্যবস্থায় তাদের স্বাধীন সত্তা বজায় রেখে ব্যাংকিং কার্যক্রম সম্পাদন করতে পারবে না। গ্রুপ ব্যাংকিং হলো এমন একটি পদ্ধতি যেখানে দুর্বল ও ক্ষুদ্র ব্যাংক বড় ব্যাংকের অধীনে কাজ করে। এক্ষেত্রে প্রধান বা হোল্ডিং ব্যাংকটি ক্ষুদ্র ক্ষুদ্র ব্যাংকের শেয়ার কিনে নিয়ে উক্ত ব্যাংকগুলোর মালিকানা লাভ করে। দুর্বল ব্যাংকগুলো হোল্ডিং ব্যাংকের অধীনে অধিক ব্যাংকিং সুবিধা পায়। উদ্দীপকে তিতাস ব্যাংক পিএলসি দেশ-বিদেশে শাখা স্থাপন করে ব্যাংকিং সেবা প্রদান করছে। ব্যাংকটি আর্থিকভাবে অনেক শক্তিশালী। ব্যাংকটি অপেক্ষাকৃত দুর্বল উষা ও আশা ব্যাংকের ৮৩% শেয়ার ক্রয় করে নেয়। উদ্দীপকে উষা ও আশা ব্যাংকের শেয়ার ক্রয়ের মাধ্যমে গ্রুপ ব্যাংকিং ব্যবস্থার সৃষ্টি হয়েছে। ৮৩% শেয়ার ক্রয় করে তিতাস ব্যাংক পিএলসি দুর্বল ব্যাংক দুটির নিয়ন্ত্রণ গ্রহণ করে। এক্ষেত্রে উষা ও আশা ব্যাংকদ্বয়কে তিতাস ব্যাংক পিএলসি-এর নির্দেশনা অনুযায়ী পরিচালিত হতে হবে। ব্যাংকদ্বয় তাদের স্বাধীন সত্তা হারাবে। তাই বলা যায়, গ্রুপ ব্যাংকিং ব্যবস্থায় অধীনস্থ ব্যাংকে রূপান্তর হওয়ায় উদ্দীপকের উষা ও আশা ব্যাংক পিএলসি তাদের স্বাধীন সত্তা বজায় রাখতে পারবে না।"
        }
      ]
    },
    {
      "number": "4",
      "uddipok": "জনাব জাফর একজন ব্যবসায়ী। তিনি ব্যবসায়িক প্রয়োজনে বাকিতে ক্রয়- বিক্রয় করে থাকেন। লেনদেনকৃত বাকির টাকা পরবর্তীতে বিভিন্ন দলিলের মাধ্যমে সংগ্রহ/প্রদান করেন। সম্প্রতি জনাব সাকিব তার পাওনা আদায়ের জন্য একটি দলিল প্রস্তুত করে নিয়ে আসলে জনাব জাফর তাতে স্বাক্ষর করে ফেরত দিয়ে দেন। অন্যদিকে, জনাব ইমনের কাছ থেকে প্রাপ্ত দলিলের মাধ্যমে অর্থ উত্তোলন করতে না পেরে তিনি ক্ষুব্ধ হয়ে জনাব ইমনের কাছে দলিল উপস্থাপন করলে সে দলিলের পেছনে \"জনাব জাফরকে প্রদান করুন\" লিখে ফেরত দেয়।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "যে চেকে সবকিছু যথাযথভাবে পূরণ করা হলেও টাকার অঙ্ক লেখা থাকে না তাকে ফাঁকা চেক বলে।"
        },
        {
          "label": "খ",
          "question": "",
          "explanation": "যুক্তিসঙ্গত কারণে ব্যাংক চেকের অর্থ পরিশোধ না করলে তাকে চেকের অমর্যাদা বলে। আমানতকারী কর্তৃক যথাযথভাবে উপস্থাপিত চেকের অর্থ ব্যাংক পরিশোধ করতে বাধ্য। তবে চেক অসম্পূর্ণ থাকলে বা অন্য কোনো ন্যায়সঙ্গত কারণে ব্যাংক চেকের অর্থ পরিশোধে অপারগতা জানায়। সাধারণত ব্যাংক হিসাবে পর্যাপ্ত অর্থ না থাকলে, স্বাক্ষর না মিললে, তারিখ - যথাযথ না হলে, টাকার পরিমাণ সঠিকভাবে না লেখা হলে, অনুমোদন সঠিক না হলে ইত্যাদি কারণে ব্যাংক চেকের অমর্যাদা করে থাকে।"
        },
        {
          "label": "গ",
          "question": "",
          "explanation": "উদ্দীপকের জনাব সাকিব বিনিময় বিল প্রস্তুত করেছেন। বিনিময় বিল একটি হস্তান্তরযোগ্য ঋণের দলিল। সাধারণত ধারে পণ্য কেনা-বেচা বা স্বল্পমেয়াদি অর্থসংস্থানের জন্য এটি ব্যবহৃত হয়। বিক্রেতা ধারে বিক্রীত পণ্যের মূল্য বাবদ একটি বিল তৈরি করে ক্রেতার কাছে পাঠিয়ে দেয়। ক্রেতা স্বাক্ষর করার মাধ্যমে স্বীকৃতি দিলে এটি হস্তান্তরযোগ্য বিনিময় বিল হিসেবে গণ্য হয়। উদ্দীপকে জনাব জাফর একজন ব্যবসায়ী। তিনি ব্যবসায়িক প্রয়োজনে বাকিতে ক্রয়-বিক্রয় করে থাকেন। লেনদেনকৃত বাকির টাকা পরবর্তীতে বিভিন্ন দলিলের মাধ্যমে সংগ্রহ/প্রদান করেন। সম্প্রতি জনাব সাকিব তার পাওনা আদায়ের জন্য একটি দলিল প্রস্তুত করে নিয়ে আসলে জনাব জাফর তাতে স্বাক্ষর করে ফেরত দেন। অর্থাৎ, এক্ষেত্রে জনাব সাকিব জনাব জাফরের কাছ থেকে পাওনা আদায়ের জন্য বিনিময় বিল প্রস্তুত করেন। তাই বলা যায়, উদ্দীপকের জনাব সাকিব পাওনা আদায়ের জন্য বিনিময় বিল প্রস্তুত করেছেন।"
        },
        {
          "label": "ঘ",
          "question": "",
          "explanation": "দ্বিতীয় দফায় জনাব ইমন উক্ত চেককে হুকুম চেকে পরিণত করায় জনাব জাফর অর্থ উত্তোলন করতে পারবেন। হুকুম চেকে প্রাপকের নামের পরে 'অথবা আদেশ অনুসারে' শব্দদ্বয় লেখা থাকে। এ চেকের উপর যার নাম লেখা থাকে শুধু তাকেই ব্যাংক টাকা দিতে বাধ্য থাকে। এ চেক হস্তান্তরের জন্য চেকের পিছনে স্বাক্ষর প্রদান করতে হয়। 1 উদ্দীপকে জনাব জাফর একজন ব্যবসায়ী। তিনি জনাব ইমনের কাছ থেকে প্রাপ্ত দলিলের মাধ্যমে অর্থ উত্তোলনে ব্যর্থ হন। এতে তিনি ক্ষুব্ধ হয়ে চেকটি ইমনের কাছে উপস্থাপন করেন। ইমন চেকের পিছনে 'জনাব জাফরকে প্রদান করুন' লিখে দেন। হুকুম চেকের প্রাপক চেকটি ব্যাংকে উপস্থাপন করে চেকের অর্থ সংগ্রহ করতে পারেন। অর্থাৎ, অর্থ সংগ্রহের জন্য প্রাপকের ব্যাংক হিসাব থাকা বাধ্যতামূলক নয়। এমনকি প্রাপক তৎক্ষণাৎ টাকা সংগ্রহ করতে পারেন। দাগকাটা চেকের মতো অর্থ সংগ্রহে বিলম্ব হয় না। উদ্দীপকের জনাব ইমন প্রথম দফায় দাগকাটা চেক দেওয়ায় জনাব জাফর তৎক্ষণাৎ টাকা সংগ্রহে ব্যর্থ হন। দ্বিতীয় দফায় প্রাপ্ত চেকটিকে হুকুম চেকে পরিণত করে দেয়। এই চেক দিয়ে জনাব জাফর সশরীরে অর্থ তুলতে পারবেন। তাই বলা যায়, জনাব জাফর দ্বিতীয় দফায় জনাব ইমনের দলিলের মাধ্যমে অর্থ উত্তোলন করতে পারবেন।"
        }
      ]
    },
    {
      "number": "5",
      "uddipok": "জনাব শিহাব সুরমা ব্যাংক পিএলসি-তে তার হিসাব পরিচালনা করেন। তিনি ইউনিভার্সিটির ফিসহ অন্যান্য বিল এই হিসাবের মাধ্যমে পরিচালনা করেন। তার বাবা প্রতি মাসে ১০,০০০ টাকার চেক তাকে প্রদান করেন পড়ালেখা ও অন্যান্য খরচের জন্য। এই চেক ব্যাংক হিসাবে জমা দিয়েই তিনি চেকের অর্থ উত্তোলন করে থাকেন। এবার তিনি 'প্রধানমন্ত্রীর শিক্ষা তহবিল' থেকে ৫০,০০০ টাকার বৃত্তি পেয়েছেন। বৃত্তির টাকার সেই চেক তিনি তার হিসাবে জমা দিলে ব্যাংক ম্যানেজার তাকে সোনালী ব্যাংকে আরেকটি হিসাব খুলে টাকা উত্তোলনের পরামর্শ দেন।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "যে চেকের মাধ্যমে বাজারের নিত্যপ্রয়োজনীয় পণ্যদ্রব্য কেনা-বেচা করা যায় তাকে মার্কেট চেক বলে।"
        },
        {
          "label": "খ",
          "question": "",
          "explanation": "যে পত্রের মাধ্যমে পাওনাদারের প্রতি দেনাদার কর্তৃক নির্দিষ্ট পরিমাণ অর্থ নির্দিষ্ট সময় পরে পরিশোধের প্রতিশ্রুতি দেওয়া হয় তাকে অঙ্গীকারপত্র বলে। এটি অভ্যন্তরীণ ও আন্তর্জাতিক উভয় ধরনেরই হয়। অভ্যন্তরীণ অঙ্গীকারপত্র দেশের সীমানার মধ্যে ব্যবহৃত হয়। অপরদিকে, আন্তর্জাতিক অঙ্গীকারপত্র দেশের বাইরে কার্যকর করা হয়। অঙ্গীকারপত্র একক বা যৌথ উভয়ই হয়। প্রয়োজনে এটি ঋণের দলিল হিসেবে আদালতে বিবেচিত হয়।"
        },
        {
          "label": "গ",
          "question": "",
          "explanation": "জনাব শিহাবের বাবা দাগকাটা চেক ইস্যু করেছিলেন। বাহক চেক বা হুকুম চেকের উপরে বাম কোণে আড়াআড়ি দুটি দাগ টানা হলে তাকে দাগকাটা চেক বলে। দাগকাটা চেকের অর্থ শুধুমাত্র প্রাপকের ব্যাংক হিসাবের মাধ্যমে উত্তোলন করা যায়। এটি অন্য যেকোনো চেকের চেয়ে বেশি নিরাপদ। উদ্দীপকে জনাব শিহাব সুরমা ব্যাংক পিএলসি-তে হিসাব পরিচালনা করেন। তিনি ইউনিভার্সিটির ফিসহ অন্যান্য বিল এই হিসাবের মাধ্যমে পরিচালনা করেন। তার বাবা প্রতিমাসে ১০,০০০ টাকার চেক তাকে প্রদান করেন লেখাপড়া ও অন্যান্য খরচের জন্য। এই চেক ব্যাংক হিসাবে জমা দিয়েই তিনি চেকের টাকা উত্তোলন করে থাকেন। অর্থাৎ, জনাব শিহাবের পক্ষে ব্যাংক হিসাব ছাড়া চেকের টাকা উত্তোলন করা সম্ভব না। এটি মূলত দাগকাটা চেকেরই বৈশিষ্ট্য। কারণ কেবল দাগকাটা চেকের ক্ষেত্রে অর্থ উত্তোলনের জন্য প্রাপকের ব্যাংক হিসাব থাকার বাধ্যবাধকতা রয়েছে। সুতরাং বলা যায়, উদ্দীপকের জনাব শিহাবের বাবা দাগকাটা চেক ইস্যু করেছিলেন।"
        },
        {
          "label": "ঘ",
          "question": "",
          "explanation": "চেকটি বিশেষ দাগকাটা হওয়ায় ব্যাংক ম্যানেজার জনাব শিহাবকে সোনালী ব্যাংকে হিসাব খোলার পরামর্শ দেন। দাগকাটা চেকের আড়াআড়ি দাগ দুটির মাঝে 'এন্ড কোং', 'প্রাপকের হিসাবে দেয়', 'নট নেগোশিয়েবল' প্রভৃতি কথাগুলো লেখা থাকতে পারে। আবার, নির্দিষ্ট কোনো ব্যাংকের নামও লেখা থাকতে পারে। দাগকাটা চেকের আড়াআড়ি দাগের মাঝে কোনো ব্যাংকের নাম উল্লেখ থাকলেই তা বিশেষ দাগকাটা চেক হিসেবে গণ্য হয়। এ চেকের অর্থ চেকে উল্লিখিত ব্যাংক ছাড়া অন্য ব্যাংকের হিসাবের মাধ্যমে উত্তোলন করা যায় না। উদ্দীপকের জনাব শিহাব সুরমা ব্যাংক পিএলসি-তে হিসাব পরিচালনা করেন। তিনি 'প্রধানমন্ত্রীর শিক্ষা তহবিল' থেকে ৫০,০০০ টাকায় শিক্ষা বৃত্তি পেয়েছেন। বৃত্তির টাকার সেই চেক তিনি তার হিসাবে জমা দিলে ব্যাংক ম্যানেজার তাকে সোনালী ব্যাংকে আরেকটি হিসাব খুলে অর্থ উত্তোলনের পরামর্শ দেন। বিশেষ দাগকাটা চেক হওয়ায় জনাব শিহাব সুরমা ব্যাংকের হিসাবের মাধ্যমে উক্ত চেকের অর্থ তুলতে পারবেন না। এছাড়া উক্ত চেকে সোনালী ব্যাংকের নাম উল্লেখ থাকায় শুধু সোনালী ব্যাংকে হিসাব খোলার মাধ্যমেই চেকের টাকা সংগ্রহ করা যাবে। এগুলো মূলত বিশেষ দাগকাটা চেকেরই বৈশিষ্ট্য। তাই বলা যায়, চেকটি বিশেষ দাগকাটা চেক হওয়ায় ব্যাংক ম্যানেজারের জনাব শিহাবকে সোনালী ব্যাংকে হিসাব খোলার পরামর্শ দেওয়া সম্পূর্ণ যৌক্তিক।"
        }
      ]
    },
    {
      "number": "6",
      "uddipok": "জনাব সামাদ একজন ব্যবসায়ী। তিনি দেশে ও বিদেশে পণ্য সরবরাহ করেন, আবার নিজেও বিভিন্ন পণ্য আমদানি করে থাকেন। ব্যবসায়িক প্রয়োজনে বিদেশ ভ্রমণে থাকায় তিনি সরবরাহকারীদের বিল পরিশোধ করতে পারেননি। তিনি তার অফিস থেকে কম্পিউটারের মাধ্যমে বিল পরিশোধ করতে গেলে বৈদ্যুতিক গোলযোগের কারণে পরিশোধে অক্ষম হন। পরবর্তীতে তিনি তার ছেলে মি. ইমতিয়াজকে বিষয়টি অবগত করলে সে তারবিহীন ইলেকট্রনিক উপায়ে PIN ব্যবহার করে বিল পরিশোধ করে দেয়।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "যে সংস্থা আন্তর্জাতিক নেটওয়ার্কের মাধ্যমে আন্তর্জাতিক আর্থিক লেনদেন সংক্রান্ত তথ্য সহজে, দ্রুত ও নিরাপদে আদান-প্রদান করে তাকে SWIFT বলে।"
        },
        {
          "label": "খ",
          "question": "",
          "explanation": "স্বয়ংক্রিয় নিকাশ ঘর হলো এক ধরনের আধুনিক সেবা পদ্ধতি, যেখানে বিভিন্ন প্রতিষ্ঠানের লেনদেনগুলো ইলেকট্রনিক উপায়ে বিনিময় ও নিষ্পত্তি হয়। এ পদ্ধতিতে ইলেকট্রনিক উপায়ে ব্যাংকগুলোর মধ্যে মেশিনের সাহায্যে কাগজবিহীন লেনদেন হয়। এক্ষেত্রে মেশিনের সাহায্যে লেনদেনগুলো রেকর্ডভুক্ত হয়। এভাবে একটি একাউন্টকে ডেবিট এবং অন্য একাউন্টকে ক্রেডিট করে আন্তঃব্যাংকিং লেনদেন শেষ করা হয়। এভাবেই স্বয়ংক্রিয় নিকাশ ঘরের কাজ হয়।"
        },
        {
          "label": "গ",
          "question": "",
          "explanation": "উদ্দীপকের জনাব সামাদ প্রথমে 'হোম ব্যাংকিং'-এর সেবা গ্রহণের চেষ্টা করেছেন। ঘরে বসে ব্যাংকিং কার্যক্রম পরিচালনা করার ব্যবস্থাকে ঘরোয়া ব্যাংকিং বা হোম ব্যাংকিং বলে। গ্রাহকরা ঘরে বসেই ব্যাংকের মাধ্যমে বিভিন্ন বিল পরিশোধ করতে পারে। কম্পিউটারাইজড পদ্ধতিতে সকল লেনদেন সম্পন্ন হয়। উদ্দীপকে জনাব সামাদ একজন ব্যবসায়ী। তিনি দেশে ও বিদেশে পণ্য সরবরাহ করেন। আবার নিজেও বিভিন্ন পণ্য আমদানি করে থাকেন। ব্যবসায়িক প্রয়োজনে বিদেশ ভ্রমণে থাকায় তিনি সরবরাহকারীদের বিল পরিশোধ করতে পারেননি। তিনি তার অফিস থেকে কম্পিউটারের মাধ্যমে বিল পরিশোধ করতে গেলে বৈদ্যুতিক গোলযোগের কারণে পরিশোধে অক্ষম হন। ঘরে বসে স্বল্প সময়ে এবং কম পরিশ্রমে ব্যাংকিং কার্যক্রম পরিচালনা করা হোম ব্যাংকিং-এর অন্যতম বৈশিষ্ট্য। জনাব সামাদও অফিসে বসে বিল পরিশোধের চেষ্টা করেন। তাই বলা যায়, উদ্দীপকে জনাব সামাদ প্রথমে 'হোম ব্যাংকিং'-এর মাধ্যমে ব্যাংকিং সেবা গ্রহণের চেষ্টা করেছেন।"
        },
        {
          "label": "ঘ",
          "question": "",
          "explanation": "উদ্দীপকে পরবর্তীতে গৃহীত মোবাইল ব্যাংকিং সেবা বেশি কার্যকর। মোবাইল হ্যান্ডসেট ব্যবহার করে ব্যাংকের সাথে যোগাযোগ প্রতিষ্ঠা, তথ্য সংগ্রহ ও লেনদেন করাকেই মোবাইল ব্যাংকিং বলে। এ ব্যাংকিং ব্যবস্থায় গ্রাহক ঘরে বসে ব্যাংকিং সেবা পায়। এতে গ্রাহকের সময় ও খরচ কমে যায়। উদ্দীপকে জনাব সামাদ একজন ব্যবসায়ী। তিনি দেশে ও বিদেশে পণ্য সরবরাহ করেন। আবার নিজেও বিভিন্ন পণ্য আমদানি করে থাকেন। ব্যবসায়িক প্রয়োজনে বিদেশ ভ্রমণে থাকায় তিনি সরবরাহকারীদের বিল পরিশোধ করতে পারেননি। তিনি তার অফিস থেকে কম্পিউটারের মাধ্যমে বিল পরিশোধ করতে গেলে বৈদ্যুতিক গোলযোগের কারণে পরিশোধে অক্ষম হন। পরে তিনি মুঠোফোনে PIN যুক্ত মোবাইল ব্যাংকিং এ যুক্ত হন। মোবাইল ব্যাংকিং পদ্ধতিতে PIN-এর সাহায্যে নিজের হিসাবের তথ্য সহজেই বের করা যায়। দ্রুত সময়ের মধ্যে লেনদেন সম্পাদন করা যায়। এছাড়া বিভিন্ন তথ্য গ্রাহক মোবাইলে এসএমএসের মাধ্যমে পেতে পারেন। এতে ব্যাংকিং আনুষ্ঠানিকতাও কম পালন করতে হয়। অপরদিকে, হোম ব্যাংকিং-এ প্রচুর আনুষ্ঠানিকতা পালন করতে হয়। সুতরাং, হোম ব্যাংকিং সেবার চেয়ে মোবাইল ব্যাংকিং অধিক উত্তম ও কার্যকর।"
        }
      ]
    },
    {
      "number": "7",
      "uddipok": "জনাব সালমান একজন ব্যবসায়ী। MC ব্যাংক কর্তৃপক্ষ লেনদেনের সুবিধার্থে তাকে একটি প্লাস্টিক কার্ড প্রদান করে যা ব্যবহার করে নগদ টাকা উত্তোলন ছাড়াও কেনাকাটা করতে পারেন। কিন্তু ব্যবসায়িক প্রয়োজনে জমার অতিরিক্ত লেনদেন করতে পারেন না। তিনি ব্যাংক ম্যানেজারকে বিষয়টি জানালে ম্যানেজার তাকে অন্য আরেকটি কার্ডের কথা বলেন।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "EFT বা Electronic Fund Transfer হলো ইলেকট্রনিক তহবিল স্থানান্তর প্রক্রিয়া।"
        },
        {
          "label": "খ",
          "question": "",
          "explanation": "POS বা বিক্রয় সেবা বিন্দু ব্যাংক ও আর্থিক প্রতিষ্ঠান কর্তৃক প্রদত্ত একটি ইলেকট্রনিক ব্যাংকিং সেবা। POS ব্যবস্থায় পণ্য বা সেবার মূল্য তাৎক্ষণিকভাবে ক্রেতার হিসাবে ডেবিট এবং বিক্রেতার হিসাবে ক্রেডিট করা হয়। পণ্য বা সেবার মূল্য বাবদ গ্রাহক চেক দিলে বিক্রেতা তার যথার্থতা আগে যাচাই করে নেয়। যাচাইয়ের পর চেকটি যথার্থ হলে ব্যবসায়ী চেক গ্রহণ করে যন্ত্রের সাহায্যে প্রয়োজনীয় হিসাব ডেবিট বা ক্রেডিট করে মূল্য গ্রহণ করে।"
        },
        {
          "label": "গ",
          "question": "",
          "explanation": "উদ্দীপকে প্রথমে ব্যাংক কর্তৃক ইস্যুকৃত কার্ডটি একটি ডেবিট কার্ড। ইলেকট্রনিক ফান্ড ট্রান্সফারের অন্যতম একটি মাধ্যম হলো ডেবিট কার্ড। এ কার্ডের বিপরীতে গ্রাহকের হিসাবে টাকা জমা থাকতে হয়। এটি ব্যবহার করে যেকোনো সময় নিকটস্থ ATM বুথ থেকে গ্রাহক তার প্রয়োজনীয় অর্থ উঠাতে পারে। ফলে নগদ অর্থ বহন ও চেক ভাঙানোর ঝামেলা থেকে গ্রাহক মুক্ত থাকে। উদ্দীপকে জনাব সালমান একজন ব্যবসায়ী। MC ব্যাংক কর্তৃপক্ষ লেনদেনের সুবিধার্থে তাকে একটি প্লাস্টিক কার্ড সরবরাহ করে। যা ব্যবহার করে নগদ টাকা উত্তোলন ছাড়াও কেনাকাটা করতে পারেন। কিন্তু অতিরিক্ত লেনদেন করতে পারেন না। মূলত ডেবিট কার্ডের মাধ্যমে কেনাকাটা, বিল পরিশোধ, অর্থ উত্তোলন ইত্যাদি সম্ভব। কিন্তু এ কার্ডের মাধ্যমে জমাকৃত অর্থের অতিরিক্ত অর্থ ওঠানো যায় না। তাই বলা যায়, বৈশিষ্ট্যগত দিক বিচারে, উদ্দীপকে প্রথমে ব্যাংক কর্তৃক ইস্যুকৃত কার্ডটি একটি ডেবিট কার্ড ছিল।"
        },
        {
          "label": "ঘ",
          "question": "",
          "explanation": "উদ্দীপকে নতুন ইস্যুকৃত ক্রেডিট কার্ডটি জনাব সালমানের সমস্যা সমাধান করতে পারবে। ক্রেডিট কার্ডের মাধ্যমে গ্রাহক টাকা উত্তোলন, কেনাকাটা ও অন্যান্য ব্যাংকিং লেনদেন করতে পারে। গ্রাহকের হিসাবে পর্যাপ্ত অর্থ না থাকলেও এ কার্ড ব্যবহার করা যায়। কারণ ক্রেডিট কার্ডের বিপরীতে ব্যাংক একটি নির্দিষ্ট সীমা পর্যন্ত ঋণ সুবিধা দেয়। উদ্দীপকে জনাব সালমান একজন ব্যবসায়ী। MC ব্যাংক কর্তৃপক্ষ লেনদেনের সুবিধার্থে তাকে একটি ডেবিট কার্ড প্রদান করে। কিন্তু ব্যবসায়িক প্রয়োজনে উক্ত কার্ড দিয়ে অতিরিক্ত লেনদেন করতে পারেন না। তিনি ব্যাংক ম্যানেজারকে বিষয়টি জানালে ম্যানেজার তাকে আরেকটি কার্ডের কথা অর্থাৎ, ক্রেডিট কার্ডের কথা বলেন। এখানে জনাব সালমান ব্যাংক কর্তৃক নতুন ইস্যুকৃত ক্রেডিট কার্ড দিয়ে তার হিসাবে জমাকৃত টাকা উত্তোলন করতে পারবেন। এছাড়াও ব্যবসায়িক প্রয়োজনে জমার অতিরিক্ত অর্থ উত্তোলন করতে পারবেন। প্রয়োজন হলে নতুন ইস্যুকৃত কার্ডটি দিয়ে একটি নির্দিষ্ট সীমা পর্যন্ত ঋণ গ্রহণ করতে পারবেন। তাই বলা যায়, নতুন ইস্যুকৃত ক্রেডিট কার্ডটি জনাব সালমানের সমস্যা সমাধান করতে পারবে।"
        }
      ]
    },
    {
      "number": "8",
      "uddipok": "রনি ও রানা দুজনই সেনাবাহিনীতে চাকরি করেন। সম্প্রতি রনি একটি মিশনে সুদান যাবেন। মিশন ঝুঁকিপূর্ণ মনে করে তিনি 'X' বিমা কোম্পানির কাছ থেকে এমন একটি বিমাপত্র গ্রহণ করেন যেখানে বিমাকৃত সময়ের মধ্যে মারা গেলেই শুধু বিমাদাবি পরিশোধ করা হবে। অপরদিকে, রানা এমন একটি বিমাপত্র গ্রহণ করেন যেখানে তার মৃত্যু হলে বিমাদাবি পরিশোধ করা হবে।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "মৃত্যুহার পঞ্জি হলো অতীত মৃত্যুহারের নথিপত্রের ওপর ভিত্তি করে ভবিষ্যতের মৃত্যুহার সম্পর্কে ধারণা করার একটি কৌশল।"
        },
        {
          "label": "খ",
          "question": "",
          "explanation": "বিমার প্রিমিয়াম নির্ধারণে পেশা বিবেচনা করা গুরুত্বপূর্ণ। সকল পেশা সমান ঝুঁকিপূর্ণ নয়। যেসব পেশায় পেশাজনিত রোগের সম্ভাবনা বেশি; সেখানে ঝুঁকির পরিমাণ বেশি। তাছাড়া যেখানে দুর্ঘটনা ঘটার আশঙ্কা অত্যাধিক সেখানেও ঝুঁকি বেশি। ফলে প্রিমিয়ামের হার বেশি হয়। অন্যদিকে, বিমাকৃত ব্যক্তির স্বাস্থ্য ভালো ও শক্তিশালী হলে প্রিমিয়ামের হার কম হয়।"
        },
        {
          "label": "গ",
          "question": "",
          "explanation": "উদ্দীপকের রনি সাময়িক জীবন বিমাপত্র গ্রহণ করেছেন। এ বিমাপত্র সাধারণত স্বল্পমেয়াদি হয়। এক্ষেত্রে মেয়াদের মধ্যে বিমাগ্রহীতা মারা গেলেই তার মনোনীত ব্যক্তিকে বিমাদাবি পরিশোধ করা হয়। আর যদি বিমাকৃত ব্যক্তি জীবিত থাকে তাহলে বিমাদাবি পাওয়া যায় না। উদ্দীপকে রনি সেনাবাহিনীতে চাকরি করেন। সম্প্রতি তিনি একটি মিশনে সুদান যাবেন। তিনি মিশন ঝুঁকিপূর্ণ মনে করেন। তাই 'X' বিমা কোম্পানির কাছ থেকে একটি বিমাপত্র গ্রহণ করেন। এক্ষেত্রে বিমাকৃত ব্যক্তি বিমাকৃত সময়ের মধ্যে মারা গেলেই শুধু বিমাদাবি পরিশোধ করা হবে। সাধারণত তিন মাস থেকে সর্বোচ্চ পাঁচ বছরের জন্য সাময়িক জীবন বিমাপত্র করা হয়। বিমাচুক্তির সময়ের মধ্যে মারা গেলেই রনির পরিবার বিমাদাবি করতে পারবে। রনির বিমাপত্রটির বৈশিষ্ট্য সাময়িক বিমাপত্রের সাথে মিলে যায়। তাই বলা যায়, রনি সাময়িক জীবন বিমাপত্র গ্রহণ করেছেন।"
        },
        {
          "label": "ঘ",
          "question": "",
          "explanation": "রনি ও রানার গৃহীত বিমাপত্র দুটি যথাক্রমে সাময়িক ও আজীবন বিমাপত্র যেটির মধ্যে রানার বিমাপত্রটি উত্তম। যে বিমাপত্রে বিমাকৃত ব্যক্তির মৃত্যুর পরই বিমাদাবি পরিশোধ করা হয় তাকে আজীবন বিমাপত্র বলে। এ বিমাপত্রের অধীনে বিমাগ্রহীতার মৃত্যুতে তার মনোনীত ব্যক্তি বিমাদাবি পায়। অন্যদিকে, সাময়িক বিমাপত্রে মেয়াদের মধ্যে ব্যক্তির মৃত্যুতে বিমাদাবি পাওয়া যায়। উদ্দীপকে রনি ও রানা উভয়ই সেনাবহিনীতে চাকরি করেন। সম্প্রতি রনি একটি মিশনে সুদান যাবেন। এজন্য তিনি একটি সাময়িক বিমাপত্র করে যান। অপরদিকে, রানা এমন একটি বিমাপত্র করেন যেখানে তার মৃত্যুর পরই বিমাদাবির সুযোগ আছে। উদ্দীপকে রনি স্বল্প সময়ের জন্য বিমা করেন। অন্যদিকে, রানা দীর্ঘ সময়ের জন্য বিমা করেন। রনির কোনো ক্ষতি না হলে রনির পরিবার কোনো বিমাদাবি করতে পারবে না। অপরদিকে, রানার মৃত্যুতে মনোনিত ব্যক্তি অবশ্যই বিমাদাবি করতে পারবে। অথচ রনির বিমাপত্রের প্রিমিয়াম রানার বিমাপত্রের তুলনায় বেশি। তাই সার্বিক দিক বিবেচনা করে বলা যায়, বিমাদাবি প্রাপ্তিতে রানার বিমাপত্রটি বেশি ভালো।"
        }
      ]
    },
    {
      "number": "9",
      "uddipok": "জনাব সাঈদ A.K বিমা কোম্পানিতে ১০ বছরের জন্য একটি বিমাচুক্তি করেন, যেখানে মেয়াদান্তে শুধু সাঈদকেই বিমাদাবি পরিশোধ করা হবে। অপরদিকে, তার ভাই রতন একই কোম্পানিতে আরেকটি বিমাচুক্তি করেন যেখানে ১০ বছর পর তাকে অথবা তার স্ত্রীকে বিমাদাবি পরিশোধ করবে। অনেক বিমা পলিসি গ্রহণ করার কারণে A.K বিমা কোম্পানি ঝুঁকি বিবেচনায় নিয়ে তার সমস্ত বিমার বিপক্ষে পিপলস্ বিমা কোম্পানির নিকট ৬ কোটি টাকা বিমা করে।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "কোনো বিমাগ্রহীতা একই বিষয়বস্তুর জন্য একাধিক বিমা প্রতিষ্ঠানের সাথে পৃথক পৃথক বিমা চুক্তি করলে তাকে দ্বৈত বিমা বলে।"
        },
        {
          "label": "খ",
          "question": "",
          "explanation": "মুনাফাযুক্ত বিমাপত্রের চুক্তিতে বোনাস প্রদানের শর্ত উল্লেখ করায় উক্ত বিমায় বোনাস দেওয়া হয়। স্বাভাবিক বা প্রত্যাশার বাইরে যেকোনো প্রাপ্তিই বোনাস। জীবন বিমা প্রতিষ্ঠানের তহবিল মানেই বিমাগ্রহীতাদের প্রদত্ত প্রিমিয়াম বা কিস্তি হতে সংগৃহীত অর্থ। এরূপ উৎস থেকে প্রাপ্ত অর্থ, বিমা কোম্পানি দীর্ঘমেয়াদে বিনিয়োগ করে যথেষ্ট আয় করে। বিমা কোম্পানি বার্ষিক মুনাফার একটি অংশ বিমাগ্রহীতাদের জমাকৃত অর্থ অনুপাতে তাদের মধ্যে বণ্টন করতে পারে। এরূপ বণ্টনকৃত অর্থকেই বোনাস বলা হয়। প্রতিষ্ঠানের মুনাফাযুক্ত বিমাপত্রের গ্রহীতাদের মধ্যেই শুধু এরূপ অর্থ বণ্টন করা হয়ে থাকে। মুনাফা না হলে বোনাস প্রদান করা হয় না।"
        },
        {
          "label": "গ",
          "question": "",
          "explanation": "উদ্দীপকের A.K কোম্পানি নিজের জন্য পুনর্বিমা করেছে। পুনর্বিমায় বিমা কোম্পানি তার ঝুঁকির অংশবিশেষ পুনরায় অন্য কোম্পানির কাছে বিমা করে। বিমাকৃত বিষয়বস্তুর ঝুঁকি বেশি হলে এই বিমা করা হয়। এর ফলে বিমাকারীর ঝুঁকি হ্রাস পায় ও বিমাগ্রহীতার বিমাদাবির সম্ভাবনা বৃদ্ধি পায়। উদ্দীপকে জনাব সাইদ A.K বিমা কোম্পানিতে ১০ বছরের জন্য একটি বিমাচুক্তি করেন। অপরদিকে, তার ভাই রতন একই কোম্পানিতে আরেকটি বিমাচুক্তি করেন। অনেক বিমা পলিসি গ্রহণ করার কারণে A.K কোম্পানি ঝুঁকি বিবেচনায় নিয়ে তার সমস্ত বিমার বিপক্ষে পিপলস্ বিমা কোম্পানির নিকট ৬ কোটি টাকা বিমা করে। সাধারণত পুনর্বিমার ক্ষেত্রে বিমাগ্রহীতা ও বিমাকারি উভয়ই বিমা প্রতিষ্ঠান হয়। সুতরাং, A.K বিমা কোম্পানি নিজের জন্য পিপলস্ বিমা কোম্পানির সাথে পুনর্বিমা চুক্তি করে।"
        },
        {
          "label": "ঘ",
          "question": "",
          "explanation": "\"রতনের বিমাচুক্তি একই সাথে নিরাপত্তা ও বিনিয়োগ সুবিধা প্রদান করবে\"-উক্তিটি যথার্থ বলে আমি মনে করি। সাধারণত মেয়াদি বিমাপত্রের ক্ষেত্রে নির্দিষ্ট মেয়াদের মধ্যে বিমাকৃত ব্যক্তি মারা গেলে, মনোনীত ব্যক্তি বিমা দাবির অর্থ পায়। উক্ত মেয়াদের মধ্যে বিমাগ্রহীতার - মৃত্যু না হলে মেয়াদ শেষে লাভসহ টাকা বিমাগ্রহীতাকে ফেরত দেওয়া হয়। ফলে এরূপ বিমাপত্র একদিকে বিনিয়োগ ও অন্যদিকে প্রতিরক্ষার সুবিধা দেয়। উদ্দীপকে সাইদের ভাই রতন A.K বিমা কোম্পানিতে ১০ বছরের জন্য একটি বিমাপত্র গ্রহণ করেন। উক্ত বিমাপত্রের শর্ত অনুযায়ী মেয়াদের মধ্যে রতনের মৃত্যু হলে তার মনোনীত ব্যক্তিকে অথবা তিনি জীবিত থাকলে মেয়াদ শেষে তাকে বিমাকৃত অর্থ পরিশোধ করা হবে। অর্থাৎ, রতন একটি সাধারণ মেয়াদি জীবন বিমাপত্র গ্রহণ করেছেন। রতনের গৃহীত বিমাপত্রটি তার অবর্তমানে পরিবারের জন্য আর্থিক নিরাপত্তাস্বরূপ। এছাড়াও নির্দিষ্ট সময় পরপর কিস্তি পরিশোধ করতে হয়। এটি এক ধরনের বাধ্যতামূলক সঞ্চয়ে পরিণত হয়। পরবর্তীতে এ অর্থ বিনিয়োগ করা যায়। আবার রতন মারা গেলে এ বিমাটি তার পরিবারের জন্য আর্থিক প্রতিরক্ষা হিসেবে কাজ করবে। তাই বলা যায়, রতনের বিমাচুক্তি একই সাথে নিরাপত্তা ও বিনিয়োগ সুবিধা প্রদান করবে।"
        }
      ]
    },
    {
      "number": "10",
      "uddipok": "স্টার মিলস লি. মোটর যন্ত্রাংশ উৎপাদনকারী একটি প্রতিষ্ঠান। উৎপাদন বৃদ্ধি করার লক্ষ্যে প্রতিষ্ঠানটি একটি নতুন মেশিন ক্রয় করতে ব্যাংক হতে ৫০ লক্ষ টাকা ঋণ গ্রহণ করে। জনাব রেজা প্রতিষ্ঠানটির একজন ম্যানেজার। দীর্ঘদিন তিনি ব্যবসায়িক কাজে নিয়োজিত আছেন। ব্যবসায়িক কাজ আরও সুচারুরূপে সম্পন্ন করার জন্য প্রতিষ্ঠান জনাব রেজাকে একটি গাড়ি ব্যবহার করতে দেন। দুর্ঘটনার ঝুঁকি বিবেচনায় জনাব রেজা গাড়িটি বিমা করতে গেলে বিমা কোম্পানি বিমা গ্রহণে অস্বীকৃতি জানায়।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "যে চুক্তি অনুযায়ী নির্ধারিত ঝুঁকিজনিত যেকোনো ধরনের ক্ষতিপূরণের জন্য বিমাগ্রহীতার দায় বিমাকারী প্রতিষ্ঠান বহন করে তাকে দায় বিমা বলে।"
        },
        {
          "label": "খ",
          "question": "",
          "explanation": "বাংলাদেশের বিমা ব্যবসায় নিয়ন্ত্রক সংস্থার নাম বিমা উন্নয়ন ও নিয়ন্ত্রক কর্তৃপক্ষ (Insurance Development & Regulatory Authority IDRA) । ২০১০ সালের বিমা আইন অনুযায়ী সরকার বাংলাদেশে এরূপ কর্তৃপক্ষ গড়ে তোলে। বিমা শিল্প ব্যবসায়ের তত্ত্বাবধান, বিমা পলিসি গ্রাহক ও এর অধীনস্থদের স্বার্থ সংরক্ষণ এবং বিমা শিল্পের উন্নয়ন ও নিয়ন্ত্রণের জন্য সরকার এই নিয়ন্ত্রণ কর্তৃপক্ষ প্রতিষ্ঠা করে। একজন চেয়ারম্যান ও চারজন সদস্যের সমন্বয়ে এই কর্তৃপক্ষ গঠিত।"
        },
        {
          "label": "গ",
          "question": "",
          "explanation": "উদ্দীপকের স্টার মিলস লিমিটেড আর্থিক ঝুঁকির সম্মুখীন হতে পারে। আর্থিক ঝুঁকি বলতে গৃহীত ধাপসমূহ সময়মতো পরিশোধ করতে না পারার আশঙ্কাকে বোঝায়। প্রতিষ্ঠান ঋণদাতাদের নির্দিষ্ট হারে সুদ দিতে বাধ্য। নির্দিষ্ট সময়ে সুদসহ আসল টাকা পরিশোধে ব্যর্থ হলে ব্যক্তি বা প্রতিষ্ঠান দেউলিয়া হবে। উদ্দীপকে স্টার মিলস লিমিটেড মোটর যন্ত্রাংশ উৎপাদনকারী একটি প্রতিষ্ঠান। প্রতিষ্ঠানটি উৎপাদন বাড়ানোর জন্য একটি নতুন মেশিন কিনতে চায়। এজন্য প্রতিষ্ঠানটি ব্যাংক থেকে ৫০ লক্ষ টাকা ঋণ নেয়। এই ঋণের ওপর নির্দিষ্ট হারে সুদ দিতে প্রতিষ্ঠানটি বাধ্য। সময়মতো সুদসহ আসল টাকা পরিশোধে ব্যর্থ হলে প্রতিষ্ঠানটি দেউলিয়া হওয়ার আশঙ্কা আছে। তাই বলা যায়, উদ্দীপকে স্টার মিলস লিমিটেড আর্থিক ঝুঁকির সম্মুখীন হবে।"
        },
        {
          "label": "ঘ",
          "question": "",
          "explanation": "উদ্দীপকে বিমাযোগ্য স্বার্থ না থাকায় বিমা প্রতিষ্ঠান কর্তৃক জনাব রেজার বিমাপত্র গ্রহণে অস্বীকৃতি জানানো যৌক্তিক হয়েছে। বিমাকৃত বিষয়বস্তুতে বিমাগ্রহীতার আর্থিক স্বার্থকে বিমাযোগ্য স্বার্থ বলে। এ স্বার্থের অনুপস্থিতি থাকলে বিমা করা যায় না। বিমাগ্রহীতার বিমাযোগ্য স্বার্থ রক্ষা করাই বিমাচুক্তির উদ্দেশ্য। উদ্দীপকে জনাব রেজা স্টার মিলস লিমিটেড-এর একজন ম্যানেজার। প্রতিষ্ঠান তাকে ব্যবসায়িক কাজে একটি গাড়ি ব্যবহার করতে দেয়। দুর্ঘটনায় গাড়িটি ক্ষতিগ্রস্ত হতে পারে। এই আশঙ্কায় তিনি গাড়িটির বিমা করতে যান। বিমা প্রতিষ্ঠান তাতে অস্বীকৃতি জানায়। মূলত প্রতিষ্ঠানের গাড়ির ওপর জনাব রেজার বিমাযোগ্য স্বার্থ নেই। গাড়িটির দুর্ঘটনায় ক্ষতিগ্রস্ত হবে তার প্রতিষ্ঠান। তিনি ব্যক্তিগতভাবে এর জন্য ক্ষতিগ্রস্ত হবে না। কারণ গাড়িটির মালিক তার প্রতিষ্ঠান, তিনি নন। বিমাযোগ্য স্বার্থের নীতির আলোকে বিমাকৃত বিষয়বস্তুতে বিমাগ্রহীতার আর্থিক স্বার্থ না থাকলে বিমা করা যায় না। তাই বলা যায়, বিমা প্রতিষ্ঠান কর্তৃক বিমাপত্র গ্রহণে অস্বীকৃতি জানানো যৌক্তিক হয়েছে বলে আমি মনে করি।"
        }
      ]
    },
    {
      "number": "11",
      "uddipok": "জাহাঙ্গীর সাহেব ৩০ লক্ষ টাকা মূল্যের একটি গাড়ির দুর্ঘটনা বিমা করেন। গাড়িটি দুর্ঘটনা কবলিত হওয়ার পর বিমা কোম্পানি মোট ক্ষতি বাবদ ৩০ লক্ষ টাকা প্রদান করে। গাড়িটি বিমা কোম্পানি নিয়ে যায় এবং বিমা কোম্পানি ক্ষতিগ্রস্ত গাড়িটি ৫ লক্ষ টাকায় বিক্রি করে দেয়। জাহাঙ্গীর সাহেবের বন্ধু আরিফ সাহেব তার ৫ বছরের পুরোনো গাড়িকে ২০২৩ সালে প্রথম রেজিস্ট্রেশন হয়েছে দেখিয়ে বিমাপত্র গ্রহণ করে। পরবর্তীতে গাড়িটি দুর্ঘটনায় পড়লে বিমা কোম্পানি যাচাই-বাছাই করে আরিফ সাহেবের বিমাদাবি প্রত্যাখ্যান করে।",
      "tag": "ISCM 24",
      "sub_questions": [
        {
          "label": "ক",
          "question": "",
          "explanation": "যে ঝুঁকি ব্যক্তি বা প্রতিষ্ঠানের নিয়ন্ত্রণ অযোগ্য কোনো কারণে সৃষ্টি হয়, যা সাধারণভাবে সবাইকে ক্ষতিগ্রস্ত করে তাকে মৌলিক ঝুঁকি বলে।"
        },
        {
          "label": "খ",
          "question": "",
          "explanation": "জীবন বিমা হলো আর্থিক নিশ্চয়তার চুক্তি। যে চুক্তিতে ক্ষতি সংঘটিত হলে ক্ষতিপূরণ না করে নির্দিষ্ট পরিমাণ অর্থ পরিশোধের প্রতিশ্রুতি দেওয়া হয় তাকে নিশ্চয়তার চুক্তি বলে। সম্পত্তি বিমায় ক্ষতির আর্থিক পরিমাণ নির্ণয় করা যায় বলে তা ক্ষতিপূরণের চুক্তি। কিন্তু জীবন বিমায় জীবনহানি হলে ক্ষতির পরিমাণ নির্ণয় করা যায় না। এক্ষেত্রে কেউ মারা গেলে বা পঙ্গু হলে কী পরিমাণ অর্থ দিবে বিমা প্রতিষ্ঠান তার নিশ্চয়তা দেয়।"
        },
        {
          "label": "গ",
          "question": "",
          "explanation": "উদ্দীপকে জাহাঙ্গীর সাহেবের বিমায় আর্থিক ক্ষতিপূরণের নীতির প্রতিফল ঘটেছে। এ নীতি অনুসারে চুক্তিতে উল্লিখিত কারণে বিমাকৃত সম্পত্তির ক্ষতি হলে বিমা প্রতিষ্ঠান ক্ষতিপূরণ দেয়। এই ক্ষতিপূরণ পাওয়ার আশায় মানুষ তার সম্পত্তির ঝুঁকি বিমা প্রতিষ্ঠানের কাছে হস্তান্তর করে। এর বিনিময়ে বিমাগ্রহীতা বিমা প্রতিষ্ঠানকে নির্দিষ্ট পরিমাণ প্রিমিয়াম দেয়। উদ্দীপকে জাহাঙ্গীর সাহেব তার গাড়ির জন্য দুর্ঘটনা বিমা করেন। বিমার মূল্য ৩০ লক্ষ টাকা। এর মাধ্যমে তিনি গাড়ির দুর্ঘটনাজনিত ঝুঁকি বিমা প্রতিষ্ঠানের কাছে হস্তান্তর করেন। অর্থাৎ গাড়িটি দুর্ঘটনার শিকার হলে বিমা প্রতিষ্ঠান ক্ষতিপূরণ দিবে। পরবর্তীতে গাড়িটি দুর্ঘটনা কবলিত হয়। বিমা প্রতিষ্ঠান মোট ক্ষতি বাবদ ৩০ লক্ষ টাকা পরিশোধ করে। এক্ষেত্রে বিমাকৃত টাকার সম্পূর্ণ অংশই বিমা প্রতিষ্ঠান দেয়। কারণ চুক্তিতে উল্লিখিত কারণেই গাড়িটি ক্ষতিগ্রস্ত হয়। তাই বলা যায়, জাহাঙ্গীর সাহেব আর্থিক ক্ষতিপূরণের নীতির আলোকে বিমাদাবি পান।"
        },
        {
          "label": "ঘ",
          "question": "",
          "explanation": "উদ্দীপকে সদ্বিশ্বাসের নীতি অনুযায়ী বিমা প্রতিষ্ঠান কর্তৃক আরিফ সাহেবের বিমাদাবি প্রত্যাখ্যান করা যৌক্তিক হয়েছে। বিমা চুক্তির মাধ্যমে বিমাকারী ও বিমাগ্রহীতার মধ্যে সদ্বিশ্বাসের সম্পর্ক প্রতিষ্ঠিত হয়। এজন্য উভয়পক্ষ বিমা সম্পর্কিত সব গুরুত্বপূর্ণ তথ্য সঠিকভাবে দিতে বাধ্য থাকে। এতে উভয়পক্ষের মাঝে স্বচ্ছতা বজায় থাকে। উদ্দীপকে আরিফ সাহেবের গাড়িটি ৫ বছর আগে কেনা। অর্থাৎ, তিনি গাড়িটি ২০২৩ সালে রেজিস্ট্রেশন করেন। গাড়িটি ২০২৩ সালে প্রথম রেজিস্ট্রেশন হয়েছে দেখিয়ে বিমাপত্র গ্রহণ করে। পরবর্তীতে গাড়িটি দুর্ঘটনায় পড়লে বিমা কোম্পানি বিমা দাবি যাচাই-বাছাই করে। তখন গাড়িটির অতীত সব তথ্য বিমা কোম্পানির কাছে চলে আসে। বিমা কোম্পানি তার বিমা দাবি প্রত্যাখ্যান করে। উল্লেখ্য পরিস্থিতিতে আরিফ সাহেবের বিমা দাবি প্রত্যাখ্যান বিমা কোম্পানির জন্য যথার্থ হয়েছে। কারণ আরিফ সাহেব তার গাড়িটি যে ৫ বছরের পুরোনো, সে বিষয়টি তিনি গোপন করেছেন। এর ফলে বিমা চুক্তির সদ্বিশ্বাসের সম্পর্ক লঙ্ঘিত হয়েছে। অর্থাৎ, বিমা চুক্তির মূলনীতি লঙ্ঘিত হওয়ায় বিমা কোম্পানি বিমা দাবি প্রত্যাখ্যানের অধিকার রাখে। তাই বলা যায়, সদ্বিশ্বাসের নীতি ভঙ্গ করায় বিমা কোম্পানি আরিফ সাহেবের বিমা দাবি প্রত্যাখ্যান করেছে, যা যৌক্তিক হয়েছে।"
        }
      ]
    }
  ]
}