{
  "title": "দিনাজপুর বোর্ড ২০১৭",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "ইছামতি ব্যাংক বেশ কয়েক বছর ধরে চরম তারল্য সংকটে ভুগছে। ব্যাংকটি তাদের গ্রাহকদের ঠিকমতো অর্থ পরিশোধ করতে পারছে না, ঋণ গ্রহীতারাও ঋণের আবেদন করে ব্যর্থ হচ্ছে। ব্যাংকের সুনাম দিন দিন হ্রাস পাচ্ছে। সকল উৎস থেকে ঋণ সংগ্রহের চেষ্টা করে ব্যাংকটি ব্যর্থ হয়। এমন সময় তাদের সাহায্যে এগিয়ে আসে কেন্দ্রীয় ব্যাংক। ফলে ইছামতি ব্যাংকটি আবার নতুন জীবন লাভ করে।",
      "tag": "DIN.B 17",
      "sub_questions": [
        {
          "label": "ক",
          "question": "ব্যাংক কী?",
          "explanation": "ব্যাংক হলো এমন একটি আর্থিক প্রতিষ্ঠান যা আমানত হিসেবে অর্থ সংগ্রহ করে, ঋণ দেয় ও অন্যান্য ব্যাংকিং কাজ সম্পন্ন করে।"
        },
        {
          "label": "খ",
          "question": "'ব্যাংক ধার করা অর্থের ধারক'- ব্যাখ্যা করো।",
          "explanation": "ব্যাংক একজনের জমাকৃত অর্থ অন্যজনকে ঋণ হিসেবে ধার দেয় বলে ব্যাংককে ধার করা অর্থের ধারক বলা হয়। ব্যাংক গ্রাহকের অর্থ আমানত হিসেবে সংগ্রহ করে কিছু অর্থ জমা রেখে বাকিটা বেশি সুদে গ্রাহকদের ঋণ দেয়। আমানতের মাধ্যমে ধার করা অর্থ পরবর্তীতে ঋণ হিসেবে দিয়ে ব্যবসায় পরিচালনা করে বলে ব্যাংককে ধার করা অর্থের ধারক বলে।"
        },
        {
          "label": "গ",
          "question": "ইছামতি ব্যাংকের তারল্য সংকটের কারণ সংক্ষেপে লিখ।",
          "explanation": "বেশি অর্থ বিনিয়োগের কারণে উদ্দীপকে ইছামতি ব্যাংক তারল্য সংকটে পড়েছে। গ্রাহকের অর্থ চাওয়ামাত্র পরিশোধ করার ক্ষমতাই হলো তারল্য। গ্রাহক তার জমাকৃত অর্থ যেকোনো সময় ফেরত চাইতে পারে। তাই ব্যাংককে সব সময় পর্যাপ্ত তারল্য রাখতে হয়। উদ্দীপকে ইছামতি ব্যাংক বেশ কয়েক বছর ধরে তারল্য সংকটে ভুগছে। তাই ব্যাংকটি তার গ্রাহকদের অর্থ ঠিকমতো পরিশোধ করতে পারছে না। ব্যাংকটি পর্যাপ্ত পরিমাণ তারল্য হাতে না রেখে বেশি অর্থ বিনিয়োগ করেছে। এতে গ্রাহকদের চাহিদা পূরণের জন্য পর্যাপ্ত টাকা ব্যাংকের কাছে জমা নেই। এতে ব্যাংকের প্রতি গ্রাহকদের আস্থা কমে যায়। যা ব্যাংকের সুনামকেও কমিয়ে দেয়। সুতরাং বলা যায়, পর্যাপ্ত তারল্য হাতে না রেখে বেশি খাতে বিনিয়োগ করায় ইছামতি ব্যাংকটি তারল্য সংকটে ভুগছে।"
        },
        {
          "label": "ঘ",
          "question": "ইছামতি ব্যাংকের সাহায্যে এগিয়ে আসে কোন ব্যাংক, কেন? উদ্দীপক অনুসারে বিশ্লেষণ করো।",
          "explanation": "অন্যান্য ব্যাংকের প্রতিনিধি হিসেবে কেন্দ্রীয় ব্যাংক উদ্দীপকে ইছামতি ব্যাংকের সাহায্যে এগিয়ে আসে। সরকারি মালিকানায় গঠিত ও পরিচালিত ব্যাংক হলো কেন্দ্রীয় ব্যাংক। এ ব্যাংক অন্যান্য ব্যাংকের প্রতিনিধি হিসেবে কাজ করে। অন্যান্য ব্যাংককে ঋণ দেওয়া ছাড়াও এ ব্যাংক তাদের কার্যাবলি নিয়ন্ত্রণ করে। উদ্দীপকে ইছামতি ব্যাংক বেশ কয়েক বছর ধরে তারল্য সংকটে ভুগছে। ব্যাংকটি তার গ্রাহকদের চাহিদা ঠিকমতো পরিশোধ করতে পারছে না। ঋণগ্রহীতারাও ঋণের জন্য আবেদন করে ব্যর্থ হচ্ছেন। ব্যাংকটি সব উৎস থেকে ঋণ নিতে চেয়েও ব্যর্থ হয়। এ অবস্থায় কেন্দ্রীয় ব্যাংক এ ব্যাংককে সহায়তা করতে এগিয়ে আসছে। কেন্দ্রীয় ব্যাংক হলো ঋণদানের শেষ আশ্রয়স্থল। তালিকাভুক্ত বাণিজ্যিক ব্যাংকগুলোকে এ ব্যাংক ঋণ দেয়। এ ব্যাংকগুলো আর্থিক সংকটে পড়লে কেন্দ্রীয় ব্যাংক তাদের সহায়তা করে। মূলত বাণিজ্যিক ব্যাংক তার আমানতের একটি নির্দিষ্ট অংশ বাধ্যতামূলকভাবে কেন্দ্রীয় ব্যাংকে জমা রাখে। পরবর্তীতে অর্থ সংকটে পড়লে কেন্দ্রীয় ব্যাংক এ জমাকৃত অর্থ থেকে উক্ত ব্যাংককে ঋণ দেয়। তাই বলা যায়, অন্যান্য ব্যাংকের ব্যাংকার হিসেবে কেন্দ্রীয় ব্যাংক ইছামতি ব্যাংককে সহায়তা করেছে।"
        }
      ]
    },
    {
      "number": "2",
      "uddipok": "মি. তালুকদার রূপসা ব্যাংক, রাজশাহী শাখার ব্যবস্থাপক। তিনি ব্যাংকের উন্নয়নের জন্য সদা তৎপর। ব্যাংকের টাকা ঋণ নিয়ে কেউ যদি তা পরিশোধে ব্যর্থ হয়, এ ভয়ে তিনি ঋণ প্রদানে গড়িমসি করেন। ফলে ঋণ গ্রহীতারা ঋণ নিতে নিরুৎসাহিত হন। এতে ব্যাংকের সার্বিক অবস্থা দিন দিন খারাপের দিকে চলে যায়।",
      "tag": "DIN.B 17",
      "sub_questions": [
        {
          "label": "ক",
          "question": "বিশেষায়িত ব্যাংক কী?",
          "explanation": "যেসব ব্যাংক গ্রাহকদের প্রয়োজন ও অর্থনীতির বিশেষ কোনো দিক (কৃষি, শিল্প প্রভৃতি) নিয়ে ব্যাংকিং কাজ পরিচালনা করে তাকে বিশেষায়িত ব্যাংক বলা হয়।"
        },
        {
          "label": "খ",
          "question": "ব্যাংক হার নীতি বলতে কী বোঝ?",
          "explanation": "ব্যাংক হার বাড়িয়ে কমিয়ে কেন্দ্রীয় ব্যাংকের ঋণ নিয়ন্ত্রণ করার কৌশলকে ব্যাংক হার নীতি বলা হয়। কেন্দ্রীয় ব্যাংক দেশের মুদ্রাস্ফীতি প্রতিরোধে ব্যাংক হার বাড়ায়। অন্যদিকে মুদ্রা সংকোচনের প্রয়োজনে ব্যাংক হার কমায়। ব্যাংক হার বাড়লে বাজারে ঋণের পরিমাণ কমে। আবার এ হার কমলে বাজারে ঋণের পরিমাণ বাড়ে। এভাবেই এ নীতির মাধ্যমে কেন্দ্রীয় ব্যাংক ঋণ নিয়ন্ত্রণ করে।"
        },
        {
          "label": "গ",
          "question": "মি. তালুকদারের ধারণার সাথে তুমি কি একমত? তোমার মতের সপক্ষে যুক্তি দাও।",
          "explanation": "উদ্দীপকে মি. তালুকদারের ধারণার সাথে (ব্যাংক ঋণের পরিমাণ বাড়লে তা সমস্যাগ্রস্ত ঋণ সৃষ্টি করবে) আমি একমত নই। ঋণদান ও বিনিয়োগ নীতির আওতায় বাণিজ্যিক ব্যাংক বিনিয়োগকৃত অর্থ ফেরত পাওয়ার বিষয়ে সর্বোচ্চ সতর্কতা অবলম্বন করে। সেই সাথে সর্বোচ্চ মুনাফা অর্জনের চেষ্টা চালায়। উদ্দীপকে মি. তালুকদার রূপসা ব্যাংক, রাজশাহী শাখার ব্যবস্থাপক। তিনি ব্যাংকের উন্নয়নে সদা তৎপর। তাই প্রদত্ত ঋণের অর্থ ফেরত পেতে ঝুঁকি থাকায় তিনি ঋণ দিতে গড়িমসি করেন। সুতরাং তিনি আমানতকৃত টাকা ঋণদানের মাধ্যমে বিনিয়োগ করতে আগ্রহী নন। ফলে ব্যাংকের সম্ভাব্য মুনাফা বাধাগ্রস্ত হচ্ছে। এক্ষেত্রে মি. তালুকদার যথাযথ ঋণ বিশ্লেষণ প্রক্রিয়া ব্যবহার করতে পারেন। এভাবে উপযুক্ত খাতে ঋণ দেওয়া নিশ্চিত করতে পারেন।"
        },
        {
          "label": "ঘ",
          "question": "ব্যাংকের সার্বিক অবস্থা খারাপের দিকে যাওয়ার কারণ কী?",
          "explanation": "যথেষ্ট পরিমাণে ঋণ না দেওয়ার কারণে ব্যাংকের বিনিয়োগ কমছে, যা ব্যাংকের সার্বিক অবস্থাকে খারাপের দিকে নিয়ে যাচ্ছে। বাণিজ্যিক ব্যাংক অল্প সুদে জনগণের কাছ থেকে অর্থ সংগ্রহ করে। এই অর্থ তার চেয়ে বেশি সুদে অন্য ব্যক্তি বা প্রতিষ্ঠানকে ঋণ দেয়। দুই সুদের পার্থক্য থেকে এ ব্যাংক মুনাফা অর্জন করে। উদ্দীপকে মি. তালুকদার রূপসা ব্যাংকের ব্যবস্থাপক। ব্যাংকের সার্বিক উন্নয়নে তিনি সদা তৎপর। ব্যাংকের টাকা ঋণ নিয়ে কেউ যদি তা পরিশোধ না করেন এ ভয়ে তিনি ঋণ দিতে আগ্রহী নন। ফলে ব্যাংকের সার্বিক অবস্থা দিন দিন খারাপ হচ্ছে। ঋণদানের মাধ্যমে ব্যাংক আমানতকৃত টাকা থেকে মুনাফা সৃষ্টি করে। মি. তালুকদার ঋণ না দেওয়ায় এ প্রক্রিয়া বাধাগ্রস্ত হয়েছে। ফলে ব্যাংক মুনাফা অর্জন করতে পারছে না। এতে ব্যাংকের অবস্থা দিন দিন খারাপ হচ্ছে।"
        }
      ]
    },
    {
      "number": "3",
      "uddipok": "মিসেস সাহিদা একজন স্বল্প আয়ের চাকরিজীবী। তিনি ভবিষ্যতের জন্য কিছু সঞ্চয় করতে আগ্রহী। এজন্য পদ্মা ব্যাংকে একটি হিসাবও খোলেন। কিন্তু কোনোভাবেই সেখানে সঞ্চয় করতে পারছেন না। মাঝে মাঝে যা সঞ্চয় করেন তা আবার উঠিয়ে নেন। এক সহকর্মীর পরামর্শে তিনি ঐ ব্যাংকে ১০ বছর মেয়াদি আরেকটি হিসাব খোলেন। যেখানে তিনি প্রতি মাসে একটি নির্দিষ্ট পরিমাণ টাকা জমা দেন। এখন তিনি একটু কষ্ট করে হলেও সঞ্চয় করতে পারছেন।",
      "tag": "DIN.B 17",
      "sub_questions": [
        {
          "label": "ক",
          "question": "তারল্য কী?",
          "explanation": "গ্রাহকদের জমাকৃত অর্থ চাহিবামাত্র ফেরত দেওয়ার ক্ষমতাকে ব্যাংকের তারল্য বলা হয়।"
        },
        {
          "label": "খ",
          "question": "KYC বলতে কী বোঝ?",
          "explanation": "জালিয়াতি ও অবৈধ অর্থ লেনদেন রোধে গ্রাহকের তথ্য সম্বলিত ফরমকে KYC ফরম বলে। ব্যাংক এই ফরমের মাধ্যমে গ্রাহক সম্পর্কিত যাবতীয় তথ্য সংগ্রহ করে। ব্যাংক গ্রাহকের নাম, ঠিকানা, কাজের বৈধতা, অর্থের উৎস এবং অন্যান্য তথ্য এই ফরমের মাধ্যমে সংগ্রহ করে। এটি পূরণ করা গ্রাহকের জন্য বাধ্যতামূলক।"
        },
        {
          "label": "গ",
          "question": "মিসেস সাহিদা প্রথমে কী হিসাব খুলেছিলেন? সেই হিসাবে ঠিকমতো সঞ্চয় করতে না পরার কারণ কী? ব্যাখ্যা করো।",
          "explanation": "উদ্দীপকে মিসেস সাহিদা প্রথমে সঞ্চয়ী হিসাব খুলেছিলেন। এ হিসাবের গ্রাহকগণ ব্যাংকিং লেনদেনের পাশাপাশি সঞ্চয়ের সুবিধা লাভ করে থাকেন। এই হিসাবের আমানতকারী দিনে যতবার ইচ্ছা অর্থ জমাদানের সুযোগ পেয়ে থাকেন। তবে সপ্তাহে দুই বার অর্থ উত্তোলনের সুবিধা পায়। উদ্দীপকে মিসেস সাহিদা একজন স্বল্প আয়ের চাকরিজীবী। তিনি ভবিষ্যতের জন্য সঞ্চয়ে আগ্রহী হয়ে পদ্মা ব্যাংকে একটি হিসাব খোলেন। তবে তার হিসাবে জমাকৃত অর্থ প্রয়োজনে তিনি তুলে ফেলেন। ফলে তিনি কোনোভাবেই সঞ্চয় করতে পারছেন না। তার গৃহীত হিসাবটি সঞ্চয়ী হিসাব হওয়ায় তিনি অর্থ সঞ্চয় করলেও তা উত্তোলন করছেন।"
        },
        {
          "label": "ঘ",
          "question": "মিসেস সাহিদা পরবর্তীতে কী হিসাব খুলেছিলেন? 'এখন তিনি একটু কষ্ট করে হলেও সঞ্চয় করতে পারছেন'- উক্তিটি বুঝিয়ে লেখ।",
          "explanation": "উদ্দীপকে মিসেস সাহিদা পরবর্তীতে বিশেষ সঞ্চয়ী হিসাব খুলেছিলেন। এ হিসাবে প্রতি মাসে নির্দিষ্ট পরিমাণ টাকা একটি মেয়াদ পর্যন্ত সঞ্চয়ের সুয়োগ থাকে। মেয়াদান্তে একযোগে বা চুক্তি অনুযায়ী তা উত্তোলন করা যায়। তবে এই হিসাবের আমানতকারীরা ব্যাংক থেকে কম হারে সুদ পায়। উদ্দীপকে মিসেস সাহিদা ভবিষ্যতের জন্য অর্থ জমা রাখতে চান। এই উদ্দেশ্যে তিনি ব্যাংকে একটি সঞ্চয়ী হিসাব খোলেন। তবে এ হিসাবে অর্থ উত্তোলনের সুযোগ থাকায় প্রয়োজনে তিনি তা উঠিয়ে নেন। এতে তিনি জমাকৃত অর্থ সঞ্চয় করতে পারছেন না। পরবর্তীতে সহকর্মীর পরামর্শে দশ বছর মেয়াদি আরেকটি হিসাব খোলেন। যে হিসাবে তিনি প্রতি মাসে নির্দিষ্ট পরিমাণ অর্থ জমা রাখেন। মিসেস সাহিদার গৃহীত পরবর্তী হিসাবটি বিশেষ সঞ্চয়ী হিসাব। এ হিসাবে নির্দিষ্ট পরিমাণ অর্থ প্রতিমাসে তাকে জমা রাখতে হয়। এক্ষেত্রে মেয়াদান্তে তিনি এককালীন মুনাফাসহ উত্তোলনের সুবিধা পাবেন। সুতরাং এ হিসাবে বর্তমানে নির্দিষ্ট পরিমাণ অর্থ জমা রাখা তার জন্য কষ্টকর হলেও তা ভবিষ্যতে বড় আকারের সঞ্চয়ে পরিণত হবে।"
        }
      ]
    },
    {
      "number": "4",
      "uddipok": "মেসার্স খাঁন এন্টারপ্রাইজ একটি পোশাক রপ্তানিকারী প্রতিষ্ঠান। যুক্তরাষ্ট্রের একটি প্রতিষ্ঠানের সাথে তাদের ৫ লক্ষ পিস জিন্সের প্যান্ট রপ্তানির চুক্তি হয়। মেসার্স খাঁন এন্টারপ্রাইজের স্বত্বাধিকারী মি. খানের ধারণা প্রতি প্যান্ট থেকে তিনি ৮০ টাকা করে মুনাফা করবেন। এক্ষেত্রে তাঁর মুনাফার পরিমাণ হবে ৪ কোটি টাকা। কিন্তু ব্যবসায় শেষে দেখা গেল মুনাফার পরিমাণ তার ধারণার চেয়ে বেশ কিছু বেশি হয়েছে।",
      "tag": "DIN.B 17",
      "sub_questions": [
        {
          "label": "ক",
          "question": "ফ্যাক্টরিং কী?",
          "explanation": "কোনো ব্যবসায় প্রতিষ্ঠান অন্য আর্থিক প্রতিষ্ঠানের কাছে বাট্টায় প্রাপ্য বিল বিক্রি করাই হলো ফ্যাক্টরিং।"
        },
        {
          "label": "খ",
          "question": "প্রত্যয়পত্র বলতে কী বোঝ?",
          "explanation": "আমদানিকারকের পক্ষে রপ্তানিকারকের অনুকূলে অর্থ পরিশোধের নিশ্চয়তা দিয়ে ব্যাংক যে পত্র ইস্যু করে তাকে প্রত্যয়পত্র বলে। আন্তর্জাতিক বাণিজ্যের ক্ষেত্রে আমদানিকারক ও রপ্তানিকারকের মধ্যে মুদ্রার মানের ভিন্নতাসহ বিভিন্ন প্রতিবন্ধকতা তৈরি হয়। এতে বৈদেশিক বাণিজ্যে মূল্য পরিশোধে জটিলতা ও সন্দেহ তৈরি হয়। আর এসব সমস্যা দূর করার জন্য মূল্য পরিশোধের নিশ্চয়তা দিয়ে ব্যাংক এ পত্র ইস্যু করে।"
        },
        {
          "label": "গ",
          "question": "যুক্তরাষ্ট্রের একটি প্রতিষ্ঠানের সাথে মেসার্স খাঁন এন্টারপ্রাইজের যে চুক্তিটি হয় তা কোন প্রক্রিয়ায় সংঘটিত হয়? এ প্রক্রিয়ার তিনটি নিয়ম উল্লেখ করো।",
          "explanation": "উদ্দীপকে যুক্তরাষ্ট্রের একটি প্রতিষ্ঠানের সাথে মেসার্স খান এন্টারপ্রাইজের যে চুক্তি হয় তা বিনিময় হার নির্ধারণ প্রক্রিয়ায় সংঘটিত হয়। এ হার নির্ধারণে দেশীয় মুদ্রার মাধ্যমে বৈদেশিক মুদ্রা কেনা-বেচা করা হয়। কোনো দেশের এক একক মুদ্রা অন্য আরেকটি দেশের যে পরিমাণ মুদ্রা কিনতে সক্ষম তা-ই মূলত বৈদেশিক বিনিময় হার। উদ্দীপকে মেসার্স খান এন্টারপ্রাইজ পোশাক রপ্তানিকারক। যুক্তরাষ্ট্রের একটি প্রতিষ্ঠানের সাথে তাদের পাঁচ লক্ষ পিস জিন্সের প্যান্ট রপ্তানির চুক্তি হয়। এ রপ্তানি চুক্তির মূল্য পরিশোধে যুক্তরাষ্ট্রের প্রতিষ্ঠানটি বাংলাদেশের টাকার বিপরীতে ডলারের বিনিময় হার নির্ধারণ করবে। এক্ষেত্রে বিনিময় হার নির্ধারণ প্রক্রিয়ায় দুটি দেশের মুদ্রার ক্রয়ক্ষমতা দ্বারা রপ্তানি মূল্য পরিশোধিত হবে। এছাড়া এ হার নির্ধারণে স্বর্ণমান ব্যবস্থা এবং মুদ্রার চাহিদা ও যোগানতত্ত্ব ব্যবহৃত হয়।"
        },
        {
          "label": "ঘ",
          "question": "মি. খাঁনের ধারণার চেয়ে মুনাফা বৃদ্ধির কারণ কী? ব্যাখ্যা করো।",
          "explanation": "উদ্দীপকে দেশীয় মুদ্রায় বিনিময় হার কমে যাওয়ায় মি. খানের ধারণার চেয়ে মুনাফা বেশি হয়েছে। দেশীয় মুদ্রায় বিনিময় হার হ্রাস বলতে দেশের অপেক্ষাকৃত বেশি মুদ্রায় বিদেশের কম মুদ্রা গ্রহণকে বোঝায়। মূলত দুটি দেশের মুদ্রার চাহিদা ও যোগানের তারতম্যের কারণে বিনিময় হার কম-বেশি হয়। উদ্দীপকে মেসার্স খান এন্টারপ্রাইজ পোশাক রপ্তানিকারক প্রতিষ্ঠান। যুক্তরাষ্ট্রের একটি প্রতিষ্ঠানের সাথে তাদের পাঁচ লক্ষ পিস জিন্সের প্যান্ট রপ্তানির চুক্তি হয়। মি. খান প্রত্যাশা করেন প্রতি প্যান্ট থেকে তিনি ৮০ টাকা মুনাফা পাবেন। এক্ষেত্রে সর্বমোট প্রত্যাশিত মুনাফার পরিমাণ চার কোটি টাকা। কিন্তু পরবর্তীতে দেখা গেল মুনাফার পরিমাণ প্রত্যাশার তুলনায় বেশি হয়েছে। এ রপ্তানি চুক্তিতে দেশীয় মুদ্রায় বিনিময় হার কমে যাওয়ায় মি. খান মুনাফা পেয়েছেন। সুতরাং, দেশে ডলারের চাহিদা বেড়ে যাওয়ায় টাকার মূল্য কমেছে। এ পর্যায়ে মি. খান রপ্তানি মূল্য হিসেবে দেশে ডলারের যোগান দেওয়ায় তিনি আগের তুলনায় বেশি টাকা পেয়েছেন। ফলে তার মুনাফার পরিমাণ প্রত্যাশার চেয়ে বেশি হয়েছে।"
        }
      ]
    },
    {
      "number": "5",
      "uddipok": "মি. রহিম একজন ব্যবসায়ী। তিনি তার পাওনাদারের নিকট থেকে একটি চেক পান যার বাম পাশে আড়াআড়িভাবে দুটি দাগের মধ্যে 'হস্তান্তরযোগ্য নয়' কথাটি লেখা ছিল। চেকটি ব্যাংকে উপস্থাপন করলে ম্যানেজার সাহেব সরাসরি চেকের টাকা দিতে অপরাগতা প্রকাশ করেন তবে টাকা উঠানোর জন্য তিনি মি. রহিমকে একটি সহজ উপায় বলে দেন।",
      "tag": "DIN.B 17",
      "sub_questions": [
        {
          "label": "ক",
          "question": "",
          "explanation": "যে চেকে প্রাপকের নামের শেষে \"অথবা আদেশানুসারে\" শব্দদ্বয় লেখা থাকে তাকে হুকুম চেক বা আদেশ চেক বলা হয়।"
        },
        {
          "label": "খ",
          "question": "অগ্রিম চেক বলতে কী বোঝ?",
          "explanation": "অগ্রিম চেক বলতে ভবিষ্যতের কোনো তারিখ দিয়ে তৈরি করা চেককে বোঝানো হয়। এ ধরনের চেক তৈরিতে চেক ইস্যুর তারিখ উল্লেখ না করে কোনো ভবিষ্যৎ বা পরবর্তী তারিখের উল্লেখ করা হয়। আর উল্লিখিত তারিখের আগে এ চেক ভাঙানো যায় না।"
        },
        {
          "label": "গ",
          "question": "মি. রহিম পাওনাদারের নিকট থেকে যে চেকটি পেয়েছিলেন সেটি কি চেক? এ চেকের তাৎপর্য সংক্ষেপে বর্ণনা করো।",
          "explanation": "উদ্দীপকে মি. রহিম পাওনাদারের কাছ থেকে যে চেকটি পেয়েছিলেন তা একটি সাধারণ দাগকাটা চেক। এ ধরনের দাগকাটা চেকের দুই দাগের মাঝখানে ব্যাংকের নাম উল্লেখ থাকে না। তবে এ চেকের দুই দাগের মাঝখানে এন্ড কোং, প্রাপকের হিসাব, হস্তান্তরযোগ্য নয় শব্দের উল্লেখ থাকে। উদ্দীপকে মি. রহিম একজন ব্যবসায়ী। তিনি তার পাওনাদারের কাছ থেকে একটি চেক পান। চেকটির উপরিভাগের বাম প্রান্তে আড়াআড়িভাবে দুটি দাগ টানা ছিল। মি. রহিমের পাওয়া চেকটি একটি দাগকাটা চেক। তবে চেকটিতে দুই দাগের মাঝখানে 'হস্তান্তরযোগ্য নয়' কথাটি উল্লেখ ছিল। এক্ষেত্রে চেকের দুই দাগের মাঝখানে 'ব্যাংক' শব্দের উল্লেখ না থাকায় তা সাধারণভাবে দাগকাটা চেকের বৈশিষ্ট্যপূর্ণ। উক্ত চেকের অর্থ মি. রহিম নিজের ব্যাংক হিসাবের মাধ্যমে সংগ্রহ করতে পারবেন।"
        },
        {
          "label": "ঘ",
          "question": "ব্যাংক ম্যানেজার মি. রহিমকে টাকা উঠানোর জন্য কী সহজ উপায় বলে দেন? বিশ্লেষণ করো।",
          "explanation": "উদ্দীপকে ব্যাংক ম্যানেজার মি. রহিমকে দাগকাটা চেকের টাকা উত্তোলনে চেকের প্রস্তুতকারী মাধ্যমে চেকের দাগ অপসারণের বিষয়টি অবগত করেন। দাগকাটা চেকের অর্থ নগদায়নে চেকটি প্রাপকের হিসাবের মাধ্যমে ব্যাংকে উপস্থাপনের প্রয়োজন হয়। এর প্রেক্ষিতে ব্যাংক চেকের অর্থ প্রাপকের হিসাবে জমা করে। এ চেকের অর্থ ব্যাংক নগদে দেয় না। উদ্দীপকে মি. রহিম একজন ব্যবসায়ী। তিনি তার পাওনাদারের কাছ থেকে একটি দাগকাটা চেক সংগ্রহ করেন। চেকটি ব্যাংকে উপস্থাপন করলে ব্যাংক ম্যানেজার নগদে, চেকের অর্থ দিতে অপারগতা প্রকাশ করেন। তবে ব্যাংক ম্যানেজার মি. রহিমকে চেকের টাকা নগদায়নের একটি সহজ উপায় বলে দেন। এ পর্যায়ে ব্যাংক ম্যানেজার মি. রহিমকে চেকটির দাগ অপসারণের পরামর্শ দেন। এক্ষেত্রে মি. রহিম চেকের প্রস্তুতকারীর মাধ্যমে এর বাম প্রান্তের আড়াআড়ি দাগ দুটি কেটে নিতে পারেন। তবে উক্ত স্থানে চেক প্রস্তুতকারীর স্বাক্ষর নিতে হবে। এ প্রক্রিয়ায় দাগকাটা চেকটি হুকুম চেকে পরিণত হবে। ফলে এর অর্থ ব্যাংক এর প্রাপককে নগদে দিতে বাধ্য থাকবে।"
        }
      ]
    },
    {
      "number": "6",
      "uddipok": "মি. জহির সপরিবারে কক্সবাজার বেড়াতে যান। সঙ্গে অল্প কিছু নগদ টাকা ছাড়াও এক ধরনের একটি প্লাস্টিকের কার্ড নিয়ে যান। যা দিয়ে তিনি সেখানে গিয়ে ব্যাংক থেকে টাকা উঠানো ছাড়াও হোটেল বিল, খাবার বিল, এমনকি কেনাকাটার বিলও পরিশোধ করেন।",
      "tag": "DIN.B 17",
      "sub_questions": [
        {
          "label": "ক",
          "question": "সংরক্ষিত মুনাফা কী?",
          "explanation": "প্রতিষ্ঠানে অর্জিত আয়ের যে অংশ ভবিষ্যৎ বিনিয়োগ বা ব্যবসায় সম্প্রসারণের জন্য অবণ্টিত রাখা হয় তাই সংরক্ষিত মুনাফা।"
        },
        {
          "label": "খ",
          "question": "অব্যক্তিক জামানত বলতে কী বোঝ?",
          "explanation": "স্থাবর সম্পত্তি জামানত রেখে ঋণ মঞ্জুর করাকে অব্যক্তিক জামানত বলে। ঋণগ্রহীতা এ প্রক্রিয়ায় জমি, দালানকোঠা, পণ্যদ্রব্য প্রভৃতি জামানত হিসেবে দেওয়ার মাধ্যমে ঋণ নেওয়ার সুযোগ পায়। এ ধরনের জামানত ব্যাংকের জন্য বেশি নিরাপদ। ঋণগ্রহীতা ঋণ পরিশোধ না করলে প্রয়োজনে এ ধরনের জামানত বিক্রি করে ব্যাংক ঋণের অর্থ আদায় করতে পারে।"
        },
        {
          "label": "গ",
          "question": "মি. জহির যে প্লাস্টিকের কার্ড নিয়ে যান তার নাম কী? এ কার্ড সম্পর্কে সংক্ষিপ্ত টীকা লিখ।",
          "explanation": "উদ্দীপকে মি. জহির কক্সবাজার বেড়াতে গিয়ে যে প্লাস্টিকের কার্ড নিয়ে যান তার নাম ডেবিট কার্ড। এ কার্ডের মাধ্যমে গ্রাহক নিজ হিসাবে জমাকৃত অর্থ ২৪ ঘণ্টাই উত্তোলনের সুবিধা পেয়ে থাকেন। এছাড়াও অর্থ স্থানান্তরসহ কেনাকাটার সুযোগও লাভ করেন। উদ্দীপকে মি. মি. জহির সপরিবারে কক্সবাজার বেড়াতে যান। এ ভ্রমণে তিনি সঙ্গে অল্প কিছু নগদ টাকা বহন করেন। তবে প্রয়োজনীয় অর্থের যোগানে তিনি একটি বিশেষ ধরনের প্লাস্টিক কার্ড নিয়ে যান। এর মাধ্যমে তিনি প্রয়োজনে ব্যাংক হিসাব থেকে অর্থ উত্তোলন করেন। আবার হোটেল বিল, খাবার বিল, এমনকি কেনাকাটার বিলও পরিশোধ করেন। সুতরাং, তার ব্যবহূত কার্ডটির সাথে ডেবিট কার্ডের বৈশিষ্ট্যের মিল আছে। তাই বলা যায়, মি. জহিরের বহনকৃত প্লাস্টিক কার্ডটি একটি ডেবিট কার্ড।"
        },
        {
          "label": "ঘ",
          "question": "উল্লিখিত প্লাস্টিকের কার্ডটির সুবিধা-অসুবিধা আলোচনা করো।",
          "explanation": "উদ্দীপকে উল্লিখিত ডেবিট কার্ডটির কিছু সুবিধা ও অসুবিধা রয়েছে। এটি এক ধরনের ইলেকট্রনিক প্লাস্টিক কার্ড। ব্যাংক তার গ্রাহকের জন্য এটি ইস্যু করে। ব্যাংক হিসাবে গ্রাহকের পর্যাপ্ত টাকা থাকলে গ্রাহক এ কার্ড ব্যবহার করতে পারেন। উদ্দীপকে মি. জহির কক্সবাজার বেড়াতে যান। তিনি সঙ্গে অল্প কিছু নগদ টাকা নিলেও একটি ডেবিট কার্ড নিয়ে যান। কার্ডটি দিয়ে তিনি তার ব্যাংক হিসাব থেকে অর্থ উত্তোলন করেন। আবার হোটেলের বিল, খাবার বিলসহ কেনাকাটার বিলও পরিশোধ করেন। মি. জহির কক্সবাজার ভ্রমণে গিয়ে অর্থ উত্তোলনে ও বিল পরিশোধে যে ধরনের সুবিধা পেয়েছেন তা শুধু ডেবিট কার্ডের জন্য সম্ভব হয়েছে। এছাড়া তিনি এ কার্ড দিয়ে প্রয়োজনে অর্থ স্থানান্তরও করতে পারতেন। তবে এ কার্ডের মাধ্যমে তিনি কোনো ধরনের ঋণ সুবিধা পাবেন না। আবার তার হিসাবে পর্যাপ্ত পরিমাণ অর্থ জমা না থাকলেও এসব সুবিধা পাবেন না।"
        }
      ]
    },
    {
      "number": "7",
      "uddipok": "মি. আজাদ একজন মুরগির খামারি। তার খামারে মূলত মুরগির বাচ্চা উৎপাদন করা হয়। তিনি তার ফার্মের সকল অর্থ মধুমতি ব্যাংকের চলতি হিসাবে জমা রাখেন। মুরগির বাচ্চার চাহিদা বৃদ্ধির কারণে তিনি তার ব্যাংক হিসাবে রক্ষিত টাকার চেয়ে অতিরিক্ত ১০ লক্ষ টাকা ঋণ হিসেবে গ্রহণ করেন। এছাড়াও তার খামারটি বড় করার লক্ষ্যে তিনি সম্পূর্ণ খামারটি ঐ ব্যাংকের নিকট বন্ধক রাখা ছাড়াও একজন বিশিষ্ট ব্যক্তির সুপারিশে আরও ৩০ লক্ষ টাকা ঋণ গ্রহণ করেন।",
      "tag": "DIN.B 17",
      "sub_questions": [
        {
          "label": "ক",
          "question": "ই-ব্যাংকিং কী?",
          "explanation": "উন্নত ইলেকট্রনিক প্রযুক্তি ব্যবহার করে দ্রুত ও নির্ভুলভাবে ব্যাংকিং কাজ পরিচালনা করাই হলো ই-ব্যাংকিং।"
        },
        {
          "label": "খ",
          "question": "নগদ ব্যবস্থাপনা বলতে কী বোঝ?",
          "explanation": "দক্ষতার সাথে নগদ আদায়, নগদ পরিশোধ এবং কী পরিমাণ অর্থ হাতে রাখা প্রয়োজন তা নির্ধারিত করাকে নগদ ব্যবস্থাপনা বলে। ব্যবসায়ের স্বাভাবিক কাজ পরিচালনার জন্য নগদ অর্থের প্রয়োজন। আবার অপ্রত্যাশিত কোনো ঘটনা মোকাবিলা করার জন্যও নগদ ব্যবস্থাপনা জরুরি। এছাড়া লাভজনক বিনিয়োগের সুযোগ নিতে নগদ ব্যবস্থাপনা করা হয়।"
        },
        {
          "label": "গ",
          "question": "মি. আজাদ প্রথমে যে ঋণ নিয়েছিলেন সেটা কী ঋণ? ব্যাখ্যা করো।",
          "explanation": "উদ্দীপকে মি. আজাদ প্রথমে তার ব্যাংক হিসাবে রক্ষিত টাকার চেয়ে অতিরিক্ত দশ লক্ষ টাকা ঋণ হিসেবে নিয়েছিলেন যা ব্যাংক জমাতিরিক্ত ঋণ। চলতি হিসাবে জমার অতিরিক্ত পরিমাণ অর্থ উত্তোলনের সুযোগই জমাতিরিক্ত ঋণ। এ ধরনের ঋণ ব্যাংক তার চলতি হিসাবের গ্রাহকদের দেয়। স্বল্পমেয়াদি ঋণের প্রয়োজন মিটানোর জন্য গ্রাহকরা এ ধরনের ঋণ নেয়। উদ্দীপকে মি. আজাদ একজন মুরগির খামারি। তার খামারে মূলত মুরগির বাচ্চা উৎপাদন করা হয়। তিনি তার ফার্ম থেকে অর্জিত সব অর্থ মধুমতি ব্যাংকের চলতি হিসাবে জমা রাখেন। সুতরাং, তিনি মধুমতি ব্যাংকের একজন চলতি হিসাবধারী। তবে বাজারে মুরগির বাচ্চার চাহিদা বাড়ার কারণে তিনি তার ব্যাংক হিসাবে রাখা টাকা ছাড়াও অতিরিক্ত দশ লক্ষ টাকা বেশি উত্তোলন করেন। এ অতিরিক্ত দশ লক্ষ টাকা তিনি ঋণ হিসেবে নেন। এটি ব্যাংকের চলতি হিসাবের গ্রাহকের জন্য জমাতিরিক্ত ঋণ।"
        },
        {
          "label": "ঘ",
          "question": "মি. আজাদ কোন কোন জামানতের ভিত্তিতে পরবর্তী ঋণ গ্রহণ করেন? ব্যাখ্যা করো।",
          "explanation": "উদ্দীপকে মি. আজাদ পরবর্তীতে খামার বন্ধক রাখা ছাড়াও একজন বিশিষ্ট ব্যক্তির সুপারিশে ঋণ নিয়েছিলেন, যা জামানতের ভিত্তি অনুযায়ী অব্যক্তিক ও ব্যক্তিক জামানত। ঋণ নেওয়ার সময় ব্যক্তি বা প্রতিষ্ঠান কোনো সম্পত্তি বন্ধক না দিয়েও শুধু ব্যক্তিক জামানতের ভিত্তিতে ঋণ নিতে পারে। তবে অব্যক্তিক জামানতের ভিত্তিতে ঋণ নিতে ঋণগ্রহীতাকে অবশ্যই স্থাবর ও অস্থাবর সম্পত্তি বন্ধক রাখতে হয়। উদ্দীপকে মি. আজাদ মুরগির খামারি। তিনি খামারটি বড় করার লক্ষ্যে ব্যাংক থেকে ত্রিশ লক্ষ টাকা ঋণ নেন। এক্ষেত্রে তিনি ঋণের জামানত হিসেবে ব্যাংকে সম্পূর্ণ খামারটি বন্ধক রাখেন। এছাড়া একজন বিশিষ্ট ব্যক্তি এ ঋণের জন্য ব্যাংকে সুপারিশ করেন। সুতরাং, বিশিষ্ট ব্যক্তির সুপারিশ এ ঋণের ক্ষেত্রে ব্যাংকের জন্য ব্যক্তিগত জামানত হিসেবে কাজ করেছে। মি. আজাদের গৃহীত ঋণের বিপরীতে তার খামারটি জামানত হিসেবে কাজ করেছে যা স্থাবর সম্পত্তি। খামারটি অব্যক্তিক জামানত হিসেবে গণ্য। এক্ষেত্রে মি. আজাদের ত্রিশ লক্ষ টাকা গৃহীত ঋণের বিপক্ষে ব্যাংক ব্যক্তিক ও অব্যক্তিক উভয় ধরনের জামানত নিয়েছে।"
        }
      ]
    },
    {
      "number": "8",
      "uddipok": "মি. রহিম একজন জাহাজ ব্যবসায়ী। বিদেশ থেকে পণ্য আনা নেওয়া তার কাজ। বৈদ্যুতিক শর্টসার্কিটের মাধ্যমে আগুন লেগে তার একটি জাহাজের দুই- 1 তৃতীয়াংশ ক্ষতিগ্রস্ত হয়। কিন্তু তিনি বিমা কোম্পানির কাছে সম্পূর্ণ জাহাজের ক্ষতিপূরণ চেয়ে বিষাদাবি পেশ করেন। বিমা কোম্পানি প্রথমে দাবি পূরণে অপারগতা প্রকাশ করলেও পরবর্তীতে শর্তসাপেক্ষে তা পূরণ করতে রাজি হয়।",
      "tag": "MB 21 ,DIN.B 17",
      "sub_questions": [
        {
          "label": "ক",
          "question": "",
          "explanation": "প্রিমিয়ামের বিনিময়ে বিমা গ্রহীতার ঝুঁকি বিমাকারীর উপর অর্পণের জন্য উভয়ের মধ্যে সম্পাদিত চুক্তিকে বিমা চুক্তি বলে।"
        },
        {
          "label": "খ",
          "question": "",
          "explanation": "বীমাকে পরম বিশ্বাসের চুক্তি বলা হয়। বীমা চুক্তি বীমাকারী ও বীমাগ্রহীতা-এ উভয় পক্ষের পারস্পরিক সদ্বিশ্বাসের নীতির উপর প্রতিষ্ঠিত। বীমাগ্রহীতা ও বীমাকারী একে অপরের প্রতি বিশ্বস্ত থাকবে এবং গুরুত্বপূর্ণ সকল তথ্য একে অপরকে দিবে, কোন তথ্য গোপন করবেনা এ চুক্তিতে আবদ্ধ হয়। তাই বীমা চুক্তিকে পরম বিশ্বাসের বা পরম সদ্বিশ্বাসের চুক্তি বলা হয়।"
        },
        {
          "label": "গ",
          "question": "",
          "explanation": "উদ্দীপকে মি রহিম আংশিক ক্ষতির বিপক্ষে সম্পূর্ণ জাহাজের ক্ষতিপূরণ দাবি করায় বীমা কোম্পানি তার দাবি পূরণে অপারগতা প্রকাশ করে। সমুদ্রপথে জাহাজ চলাচলকালে জাহাজে বা পণ্য সামগ্রীতে আগুন ধরে যাওয়া এক ধরনের সামুদ্রিক বিপদ। সামুদ্রিক বিপদের কারণে বিমাকৃত বিষয়বস্তুর আংশিক ক্ষতি হলে তাকে বিশেষ আংশিক ক্ষতি বলে। এরূপ ক্ষতি আকস্মিক বা দুর্ঘটনাজনিত। এক্ষেত্রে যে পরিমাণ ক্ষতি হয়েছে তার ক্ষতিপূরণ দেয়া হয়। উদ্দীপকের মি রহিম একজন জাহাজ ব্যবসায়ী ।বিদেশ থেকে পণ্য আনা নেওয়া তার কাজ। বৈদ্যুতিক শর্টসার্কিটের মাধ্যমে আগুন লেগে তার একটি জাহাজের তিন-চতুর্থাংশ ক্ষতিগ্রস্ত হয়। তিনি বীমা কোম্পানির কাছে সম্পূর্ণ জাহাজের ক্ষতিপূরণ চেয়ে বিমা দাবি পেশ করেন। বিমার শর্ত অনুযায়ী বীমাকৃত বিষয়বস্তুর যে পরিমাণ ক্ষতি হয়েছে বীমা কোম্পানি তার ক্ষতিপূরণ করবে। মি রহিমের জাহাজের তিন-চতুর্থাংশ ক্ষতি হয়েছে। অথচ তিনি সম্পূর্ণ জাহাজের ক্ষতিপূরণ দাবি করেন। তাই বীমা কোম্পানি তার দাবি পূরণে অপারগতা প্রকাশ করে।"
        },
        {
          "label": "ঘ",
          "question": "",
          "explanation": "বীমা চুক্তির আর্থিক ক্ষতিপূরণ শর্ত অনুযায়ী বীমা কোম্পানি মি রহিমের দাবি পূরণ করবে বলে আমি মনে করি। আর্থিক ক্ষতিপূরণের শর্ত অনুযায়ী বিমাকৃত বিষয়বস্তুর যতটুকু ক্ষতি হয়েছে, তার ক্ষতিপূরণ পাবেন ।যদি বিমাকৃত বিষয়বস্তুর সম্পূর্ণ ক্ষতি হয়ে থাকে, তাহলে সম্পূর্ণ ক্ষতিপূরণ পাবেন। আবার যদি আংশিক ক্ষতি হয়ে থাকে, তাহলে আংশিক ক্ষতিপূরণ পাবেন। মি রহিমের একটি জাহাজে বৈদ্যুতিক শর্টসার্কিটের মাধ্যমে আগুন লেগে তিন-চতুর্থাংশ ক্ষতিগ্রস্ত হয়। তিনি বীমা কোম্পানির কাছে সম্পূর্ণ জাহাজের ক্ষতিপূরণ চেয়ে বীমাদাবী পেশ করেন। বিমার শর্ত অনুযায়ী ,বীমার বিষয়বস্তুর যে পরিমাণ ক্ষতি হয়েছে, বীমা কোম্পানি তার ক্ষতিপূরণ করবে। মি রহিমের জাহাজের তিন-চতুর্থাংশ ক্ষতি হয়েছে, অথচ তিনি সম্পূর্ণ জাহাজের ক্ষতিপূরণ দাবি করেন।তাই বীমা কোম্পানি তার দাবি পূরণে অপারগতা প্রকাশ করলেও শর্তসাপেক্ষে তার পূরণ করতে চায়। বীমা কোম্পানি বীমা চুক্তির আর্থিক ক্ষতিপূরণ শর্ত অনুযায়ী রহিমের দাবি পূরণ করবে। সে ক্ষেত্রে জাহাজের তিন-চতুর্থাংশের ক্ষতি হয়েছে, বীমা কোম্পানি তিন-চতুর্থাংশের ক্ষতিপূরণ করবে বলে আমি মনে করি।"
        }
      ]
    },
    {
      "number": "9",
      "uddipok": "X' ফার্মাসিউটিক্যাল লি, যুক্তরাজ্য থেকে কাঁচামাল আমদানির জন্য 'মডার্ন শিপিং লাইনস' এর সাথে চুক্তিবদ্ধ হয়। আমদানিকৃত পণ্য সম্পূর্ণ বিমা করা এবং প্রিমিয়ামের টাকা সম্পূর্ণ পরিশোধ করা। যাত্রাপথে কোনো সমস্যা ছাড়াই মডার্ন শিপিং লাইনস এর জাহাজটি বন্দরে এসে পৌছে।",
      "tag": "DIN.B 17",
      "sub_questions": [
        {
          "label": "ক",
          "question": "দুর্ঘটনা বিমা কী?",
          "explanation": "অপ্রত্যাশিতভাবে ঘটে যাওয়া কোনো ঘটনার ফলে ব্যক্তির জীবন বা সম্পত্তির ক্ষতি হলে তা আর্থিকভাবে মোকাবিলার জন্য বিমাগ্রহীতা ও বিমাকারীর মধ্যে যে চুক্তি সম্পাদিত হয় তা হলো দুর্ঘটনা বিমা।"
        },
        {
          "label": "খ",
          "question": "গবাদিপশু বিমা বলতে কী বোঝ?",
          "explanation": "যে বিমা চুক্তিতে বিমাকারী গবাদিপশুর মৃত্যুজনিত ক্ষতি আর্থিকভাবে মোকাবিলার নিশ্চয়তা দেয় তাকে গবাদিপশু বিমা বলা হয়। গবাদিপশু বিমার ক্ষেত্রে বিমাগ্রহীতা ও বিমাকারী উভয়পক্ষ পরম বিশ্বাসের নীতি মেনে বিমাচুক্তি করে। এক্ষেত্রে বিমাপত্রে উল্লিখিত কোনো রোগে বা দুর্ঘটনায় গবাদিপশুর মৃত্যু হলে বিমাকারী ক্ষতিপূরণ দেয়। গবাদিপশু বিমার চুক্তির মেয়াদ সর্বোচ্চ এক বছর হয়।"
        },
        {
          "label": "গ",
          "question": "X' ফার্মাসিউটিক্যাল লি.-এর বিমাপত্রটি ছিল কী ধরনের? ব্যাখ্যা করো।",
          "explanation": "উদ্দীপকে X ফার্মাসিউটিক্যাল লি. আমাদনিকৃত সম্পূর্ণ পণ্যের জন্য বিমা করায় গৃহীত বিমাপত্রটি নৌ বিমার আওতাভুক্ত পণ্য বিমা। এ বিমা শুধু জাহাজ বোঝাই পণ্য ক্ষতিগ্রস্ত হলে পণ্যের ক্ষতিপূরণের জন্য করা হয়। পণ্য বিমা নির্দিষ্ট সমুদ্রযাত্রার জন্য তথা মালামাল পৌছানো পর্যন্ত সময়ের জন্য করা হয়। উদ্দীপকে X ফার্মাসিউটিক্যাল লি. যুক্তরাজ্য থেকে কাঁচামাল আমদানির জন্য মডার্ন শিপিং লাইনস-এর সাথে চুক্তিবদ্ধ হয়। মডার্ন শিপিং লাইনস একটি জাহাজ ভাড়া প্রদানকারী প্রতিষ্ঠান। এক্ষেত্রে X ফার্মাসিউটিক্যাল আমদানি কাজে ব্যবহৃত জাহাজের সম্পূর্ণ পণ্যের জন্য একটি বিমাপত্র নেয়। যার প্রিমিয়ামও সম্পূর্ণ পরিশোধ করে। সুতরাং X ফার্মাসিউটিক্যাল সমুদ্রপথে আগত পণ্যের সম্ভাব্য ঝুঁকি নিরসনে বিমাপত্রটি নিয়েছে। এর সম্পূর্ণ বা আংশিক ক্ষতিতে বিমাকারী প্রতিষ্ঠান ক্ষতিপূরণে বাধ্য থাকবে। তাই বলা যায়, X ফার্মাসিউটিক্যাল লি, পণ্য বিমাপত্র সংগ্রহ করেছিলেন।"
        },
        {
          "label": "ঘ",
          "question": "'X' ফার্মাসিউটিক্যাল লি. প্রিমিয়ামের টাকা ফেরত পাবে কি? তোমার মতামতের সপক্ষে যুক্তি দাও।",
          "explanation": "উদ্দীপকে X ফার্মাসিউটিক্যাল লি. পণ্য বিমার বিপরীতে প্রদত্ত প্রিমিয়ামের টাকা ঝুঁকি নেওয়ার মূল্য হওয়ায় তা ফেরত পাবে না। বিমা চুক্তিতে প্রিমিয়াম হলো ঝুঁকি গ্রহণের প্রতিদান মূল্য। অর্থাৎ বিমাকারী নির্দিষ্ট একটি অর্থের বিনিময়ে বিমাকৃত বিষয়বস্তুর সম্ভাব্য ঝুঁকি বহন করে। এক্ষেত্রে সম্পত্তি ক্ষতিগ্রস্ত হলে বিমাকারী ক্ষতিপূরণ করলেও উ কোনো ক্ষতি সংঘটিত না হলে প্রিমিয়ামের অর্থ ফেরত দেয় না। উদ্দীপকে X ফার্মাসিউটিক্যাল লি. যুক্তরাজ্য থেকে পণ্যের কাঁচামাল আমদানি করে। এক্ষেত্রে প্রতিষ্ঠানটি আমদানি কাজে ব্যবহৃত জাহাজের পণ্যের জন্য নৌ বিমার আওতাভুক্ত একটি পণ্য বিমা করে। এতে নির্ধারিত প্রিমিয়ামের সম্পূর্ণ অংশই X ফার্মাসিউটিক্যাল দেয়। তবে কোনো সমস্যা ছাড়াই জাহাজটি বন্দরে এসে পৌঁছায়। উদ্দীপকে X ফার্মাসিউটিক্যাল ও বিমাকারী প্রতিষ্ঠান উক্ত যাত্রাপথের জন্যই মূলত চুক্তিবদ্ধ ছিল। এ যাত্রাপথে বহনকৃত পণ্যের কোনো ক্ষতিতে বিমাকারী প্রতিষ্ঠান ক্ষতিপূরণে বাধ্য ছিল। তবে কোনো ক্ষতি সংঘটিত না হওয়ায় বিমা চুক্তিটি নিষ্পত্তি হয়। তাই উভয়পক্ষ কোনো অর্থ গ্রহণের যোগ্য দাবিদার নন।"
        }
      ]
    },
    {
      "number": "10",
      "uddipok": "ভবিষ্যতের কথা চিন্তা করে মি. জামাল একটি বিমা পলিসি গ্রহণ করেন। যার উত্তরাধিকারী করা হয় তার স্ত্রীকে। বিমা পলিসি গ্রহণকালে তিনি তার একটি মারাত্মক রোগের কথা গোপন রাখেন। তিনটি প্রিমিয়ামের টাকা প্রদানের পর মি. জামাল মৃত্যুবরণ করেন। মিসেস জামাল বিমা দাবি পেশ করলে বিমা কোম্পানি তা প্রত্যাখ্যান করে।",
      "tag": "JB 23,DIN.B 17",
      "sub_questions": [
        {
          "label": "ক",
          "question": "",
          "explanation": "যে নীতি অনুযায়ী বিমাকৃত সম্পত্তির ক্ষতিতে সম্পূর্ণ ক্ষতিপূরণের পর অবশিষ্ট সম্পত্তির মালিকানা বিমা কোম্পানির নিকট স্থানান্তরিত হয় তাকে স্থলাভিষিক্তকরণ নীতি বলে।"
        },
        {
          "label": "খ",
          "question": "",
          "explanation": "মানুষের জীবন সংক্রান্ত বিপদের আর্থিক ঝুঁকির নিশ্চয়তা দেয় জীবন বিমা। যে চুক্তিতে ক্ষতি সংঘটিত হলে ক্ষতিপূরণ না করে নির্দিষ্ট পরিমাণ অর্থ পরিশোধের প্রতিশ্রুতি দেয়া হয় তাকে নিশ্চয়তার চুক্তি বলে। মানুষের মৃত্যু হলে তার ক্ষতির পরিমাণ আর্থিকভাবে পরিমাপযোগ্য নয়। এক্ষেত্রে বিমাকারীকে শুধু একটি নির্দিষ্ট পরিমাণ অর্থ পরিশোধের নিশ্চয়তা দেয়া যায়। এ কারণেই জীবন বিমাকে নিশ্চয়তার চুক্তি বলা হয়।"
        },
        {
          "label": "গ",
          "question": "",
          "explanation": "উদ্দীপকের মি জামাল আজীবন বিমাপত্র গ্রহণ করেছিলেন। এ জীবন বিমায় বিমাগ্রহীতা আমৃত্যু প্রিমিয়াম পরিশোধ করেন। জীবিত থাকা অবস্থায় তিনি কোনো প্রকার আর্থিক সুবিধা পান না। তবে বিমাগ্রহীতার মৃত্যুর পর তার মনোনীত ব্যক্তি বিমাদাবি আদায় করতে পারেন। উদ্দীপকের বিশিষ্ট ব্যবসায়ী মি . খান ভবিষ্যতের কথা চিন্তা করে একটি জীবন বিমা পলিসি গ্রহণ করেন। বিমা পলিসিতে তিনি তার স্ত্রীকে উত্তরাধিকারী করেন। তিনটি প্রিমিয়াম প্রদানের পর মি জামাল মৃত্যুবরণ করেন। এখানে মি জামাল এর বিমা পলিসির কোনো নির্দিষ্ট মেয়াদ নেই। অর্থাৎ , তিনি আমৃত্যু বিমা প্রিমিয়াম প্রদান করবেন। উক্ত বৈশিষ্ট্য আজীবন বিমাপত্রকে নির্দেশ করে। তাই বলা যায় , মি জামাল তার জীবনের জন্য আজীবন বিমা পলিসি গ্রহণ করেছেন।"
        },
        {
          "label": "ঘ",
          "question": "",
          "explanation": "উদ্দীপকের মি জামাল বিমাচুক্তির অন্যতম উপাদান চূড়ান্ত সদ্বিশ্বাসের নীতি লঙ্ঘন করায় , বিমা কোম্পানি মি জামাল বিমাদাবি পরিশোধে অস্বীকৃতি জানায়। বিমাচুক্তি সম্পাদনের ক্ষেত্রে বিমাকারী ও বিমাগ্রহীতার মধ্যে চূড়ান্ত সদ্বিশ্বাসের সম্পর্ক প্রতিষ্ঠিত হয়। তাই এক্ষেত্রে বিমাকৃত বিষয়বস্তু সম্পর্কে সব গুরুত্বপূর্ণ তথ্য সঠিকভাবে উপস্থাপন করতে বিমাগ্রহীতা বাধ্য। এতে উভয়পক্ষের সম্পর্কে সচ্ছলতা বজায় থাকে। উদ্দীপকের বিশিষ্ট ব্যবসায়ী মি জামাল তার ভবিষ্যৎ নিয়ে চিন্তিত। তাই তিনি তার স্ত্রীকে উত্তরাধিকারী করে একটি আজীবন বিমা পলিসি গ্রহণ করেন। কিন্তু তিনি একটি মারাত্বক রোগে আক্রান্ত থাকা সত্ত্বেও বিমা কোম্পানির কাছে সে তথ্য গোপন করেন। মৃত্যু পরবর্তীতে উত্তরাধিকারী মি জামাল এর স্ত্রী বিমাদাবির আবেদন করলে কোম্পানি তা প্রত্যাখ্যান করে। বিমাচুক্তির চূড়ান্ত সদ্বিশ্বাসের নীতি অনুযায়ী মি জামাল সব গুরুত্বপূর্ণ তথ্য দিতে বাধ্য ছিলেন। কিন্তু তিনি এক্ষেত্রে অন্যতম গুরুত্বপূর্ণ তথ্য তথা তার মারাত্বক রোগের কথা গোপন করেন। যার ফলে আইনগতভাবে উভয়ের মধ্যে কোনো বৈধ চুক্তি সম্পন্ন হয়নি। এরকম পরিস্থিতিতে বিমা কোম্পানি বিমাগ্রহীতাকে আর্থিক সুবিধা দিতে বাধ্য নয়। তাই বলা যায় , বিমা কোম্পানি চূড়ান্ত সদ্বিশ্বাসের নীতি লঙ্ঘনের কারণে মিসেস জামালের আবেদন অ - স্বীকৃতি জানায়।"
        }
      ]
    },
    {
      "number": "11",
      "uddipok": "মি. দত্ত Y জুট মিলের মালিক। সম্পূর্ণ মিলটি বিমাকৃত। দুর্ঘটনাবশত অগ্নিকাণ্ডে মিলে রক্ষিত সম্পূর্ণ কাঁচামাল এবং যন্ত্রপাতির অধিকাংশ ক্ষতিগ্রস্ত হয়। মি. দত্ত বিমা কোম্পানির নিকট সম্পূর্ণ বিমা দাবি পেশ করেন।",
      "tag": "DIN.B 17",
      "sub_questions": [
        {
          "label": "ক",
          "question": "প্রিমিয়াম কী?",
          "explanation": "বিমাগ্রহীতা কর্তৃক এককালীন অথবা নির্দিষ্ট সময় অন্তর বিমাকারীকে প্রদত্ত অর্থ হলো প্রিমিয়াম।"
        },
        {
          "label": "খ",
          "question": "সমর্পণ মূল্য বলতে কী বোঝ?",
          "explanation": "বিমাগ্রহীতা প্রিমিয়াম পরিশোধে অসমর্থ হলে পলিসি ফেরত দিয়ে যে অর্থ গ্রহণ করে তাকে সমর্পণ মূল্য বলে। সমপূর্ণ মূল্য প্রিমিয়ামের একটি অংশ। বিমাগ্রহীতা কোনো কারণে প্রিমিয়াম চালাতে অসমর্থ হতে পারে। তখন বিমাটি বন্ধ করে তাকে প্রিমিয়াম ফেরত দেওয়া হয়। তবে এক্ষেত্রে বিমা চুক্তির মেয়াদ কমপক্ষে দুই বছর হতে হয়।"
        },
        {
          "label": "গ",
          "question": "মি. দত্ত কী বিমা করেছিলেন? দেশের অর্থনৈতিক উন্নয়নে এ বিমার ভূমিকা কী? সংক্ষেপে লিখ।",
          "explanation": "উদ্দীপকে মি. দত্ত তার জুট মিলের জন্য অগ্নিবিমা করেছিলেন। অগ্নিবিমাপত্র দ্বারা বিমাকারী নির্দিষ্ট প্রিমিয়ামের বিনিময়ে বিমাকৃত সম্পত্তির ক্ষতিপূরণের দায়িত্ব নেয়। এটি বিমাকৃত সম্পত্তির নিরাপত্তা নিশ্চিত করে। এর মাধ্যমে মানুষ তার ক্ষতি ও অনিশ্চয়তাকে প্রতিরোধ করে নিজের আর্থ-সামাজিক অবস্থা নিয়ন্ত্রণে রাখে। উদ্দীপকে মি. দত্ত Y জুট মিলের মালিক। তার মিলটি সম্পূর্ণ বিমাকৃত। সাধারণত ব্যবসা প্রতিষ্ঠানে অগ্নিজনিত ক্ষতি বেশি হওয়ায় মালিকগণ এর সুরক্ষায় অগ্নিবিমাপত্রের শরণাপন্ন হন। সুতরাং মি. দত্ত তার জুট মিলের জন্য একটি অগ্নিবিমাপত্র নিয়েছেন। এটি তাকে তার মিলের অগ্নিজনিত ঝুঁকির বিপক্ষে আর্থিক নিরাপত্তা দিয়েছে। এক্ষেত্রে এ অগ্নিবিমাপত্র নেওয়ার মাধ্যমে মি. দত্ত সম্ভাব্য ঝুঁকি কমানোর পাশাপাশি তার বিনিয়োগকে নিশ্চিত করেছেন। এর প্রভাব ব্যবসায় বাণিজ্যের উন্নয়ন, কর্মসংস্থান সৃষ্টিসহ সার্বিকভাবে শিল্পায়নকে নিশ্চিত করেছে।"
        },
        {
          "label": "ঘ",
          "question": "মি. দত্তা যে বিমা দাবি করেছেন তা কি যুক্তিযুক্ত? তোমার মতের সপক্ষে যুক্তি দাও",
          "explanation": "উদ্দীপকে বিমাকৃত মিলে রক্ষিত সম্পূর্ণ কাঁচামাল এবং অধিকাংশ যন্ত্রপাতির ক্ষতিপূরণে মি. দত্ত বিমা প্রতিষ্ঠানের কাছে সম্পূর্ণ বিমাদাবি পেশ করেন যা অযৌক্তিক। অগ্নিবিমাপত্র ক্ষতিপূরণের চুক্তি হওয়ায় ক্ষতির পরিমাণ নিরূপণ করে সেই পরিমাণ ক্ষতিপূরণ দেওয়া হয়। মূলত বিমাকৃত বিষয়বস্তুর ক্ষতিতে সম্পূর্ণ ক্ষতিপূরণ দেওয়া হলেও আংশিক ক্ষতিতে আংশিক ক্ষতিপূরণই দেওয়া হয়। উদ্দীপকে মি. দত্ত তার সম্পূর্ণ জুট মিলের জন্য অগ্নিবিমাপত্র নিয়েছেন। পরবর্তীতে দুর্ঘটনাবশত অগ্নিকাণ্ডে মিলে রক্ষিত সম্পূর্ণ কাঁচামাল ক্ষতিগ্রস্ত হয়। তবে যন্ত্রপাতির ক্ষেত্রে অধিকাংশই ক্ষতিগ্রস্ত হয়। এ পর্যায়ে মি. দত্ত বিমা প্রতিষ্ঠানের কাছে সম্পূর্ণ বিমাদাবি পেশ করেন। এ পরিস্থিতিতে বিমাকারী প্রতিষ্ঠান শুধু রক্ষিত কাঁচামালের ক্ষতিপূরণ সম্পূর্ণ দিতে বাধ্য থাকলেও যন্ত্রপাতির ক্ষতিতে তা সম্পূর্ণ দেবে না। এক্ষেত্রে যন্ত্রপাতির ক্ষতির পরিমাণ নিরূপণ করে তা আংশিক ক্ষতির আওতায় বিমা প্রতিষ্ঠান ক্ষতিপূরণ করবে।"
        }
      ]
    }
  ]
}