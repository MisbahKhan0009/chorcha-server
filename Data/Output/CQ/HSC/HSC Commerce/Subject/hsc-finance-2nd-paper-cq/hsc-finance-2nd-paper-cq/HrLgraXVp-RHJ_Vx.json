{
  "title": "ঢাকা কমার্স কলেজ ২০২৪",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "শফিক ও রফিক দুই জনই সদ্য MBA পাস করেছেন। উভয়ের লক্ষ্য ভালো কোনো ব্যাংকে চাকরি করা। সে লক্ষ্যে শফিক একটি ব্যাংকে সিনিয়র এক্সিকিউটিভ পদে যোগদান করেন। যেটি শুধু দেশের শিল্পায়নে কাজ করে। অপরদিকে, রফিকও একটি ব্যাংকে যোগদান করেন। ব্যাংকটির মূল কাজ কৃষি খাতের উন্নয়ন এবং কৃষকদের আর্থিক সহায়তা প্রদান করা।",
      "tag": "DCC 24",
      "sub_questions": [
        {
          "label": "ক",
          "question": "ব্যাংক কী?",
          "explanation": "ব্যাংক হলো এমন একটি আর্থিক প্রতিষ্ঠান যেটি আমানত হিসেবে অর্থ সংগ্রহ করে, ঋণ দেয় ও অন্যান্য ব্যাংকিং কাজ সম্পন্ন করে।"
        },
        {
          "label": "খ",
          "question": "\"ব্যাংক বিনিময়ের মাধ্যম সৃষ্টি করে\"- ব্যাখ্যা করো।",
          "explanation": "অর্থ ও অর্থের মূল্যে পরিমাপযোগ্য দলিলের দ্বারা ব্যাংক বিনিময়ের মাধ্যম সৃষ্টি করে। চেক, ব্যাংক ড্রাফট, ক্রেডিট কার্ড, পে-অর্ডার ইত্যাদি হলো ব্যাংক সৃষ্ট বিনিময় মাধ্যম। এসব দলিল ও উপকরণ দিয়ে সহজে অর্থ লেনদেন করা যায়। মূলত এসব দলিলের প্রচলন ঘটিয়ে ব্যাংক বিনিময়ের মাধ্যম সৃষ্টি করে।"
        },
        {
          "label": "গ",
          "question": "উদ্দীপকে উল্লিখিত শফিকের ব্যাংকটি কোন ধরনের ব্যাংক? ব্যাখ্যা করো।",
          "explanation": "উদ্দীপকে উল্লিখিত শফিকের ব্যাংকটি একটি শিল্প ব্যাংক। শিল্প খাতে উন্নয়নের লক্ষ্যে প্রতিষ্ঠিত ও পরিচালিত ব্যাংক হলো শিল্প ব্যাংক। এ ব্যাংকের মূল কাজ হলো শিল্প উদ্যোক্তাদের স্বল্পমেয়াদি ও দীর্ঘমেয়াদি ঋণদান এবং শেয়ার ও ঋণপত্র বিক্রয়ে সহযোগিতা করা। দেশের এক বা একাধিক খাতের অবকাঠামোগত উন্নয়নে এ ব্যাংক বিশেষভাবে কাজ করে। উদ্দীপকে শফিক ও রফিক দুই জনই সদ্য MBA পাস করেছেন। উভয়ের লক্ষ্য ভালো কোনো ব্যাংকে চাকরি করা। সে লক্ষ্যে শফিক একটি ব্যাংকে সিনিয়র এক্সিকিউটিভ পদে যোগদান করেন। এ ব্যাংকটি শুধু দেশের শিল্পায়নে কাজ করে। শিল্প খাতের উন্নয়নে দীর্ঘমেয়াদি ঋণ সুবিধা দেওয়া, নতুন নতুন উদ্যোক্তা সৃষ্টিতে পরামর্শ দেওয়া ইত্যাদি শিল্প ব্যাংকের অন্যতম কাজ। তাই উদ্দীপকের শফিকের ব্যাংকের বৈশিষ্ট্য বিবেচনায় বলা যায়, ব্যাংকটি একটি শিল্প ব্যাংক।"
        },
        {
          "label": "ঘ",
          "question": "উদ্দীপকে রফিকের ব্যাংকটি কোন ধরনের ব্যাংক? ব্যাংকের কার্যক্রম শ্রেণির ভিত্তিতে বিশ্লেষণ করো।",
          "explanation": "উদ্দীপকে রফিকের ব্যাংকটি একটি কৃষি ব্যাংক। দেশের কৃষি খাতের উন্নয়নের লক্ষ্যে কৃষকদের অর্থসংস্থানের জন্য এ ব্যাংক প্রতিষ্ঠিত। এটি একটি বিশেষায়িত আর্থিক প্রতিষ্ঠান। এর কাজ হলো কৃষকদের কৃষি যন্ত্রপাতি, সার, বীজ প্রভৃতি কেনার প্রয়োজনীয় মূলধনের ব্যবস্থা করা। এ ব্যাংক কৃষি ও কৃষিজ শিল্পের উন্নয়নের স্বার্থে কাজ করে। উদ্দীপকে শফিক ও রফিক দুই জনই সদ্য MBA পাস করেছেন। উভয়ের লক্ষ্য ভালো কোনো ব্যাংকে চাকরি করা। সে লক্ষ্যে শফিক একটি শিল্প ব্যাংকে সিনিয়র এক্সিকিউটিভ পদে যোগদান করেন। অপরদিকে, রফিকও একটি ব্যাংকে যোগদান করেন। ব্যাংকটির মূল কাজ কৃষি খাতের উন্নয়নে ও কৃষকদের আর্থিক সহায়তা প্রদান করা। কৃষি ক্ষেত্রে উন্নয়নের লক্ষ্যে কৃষি ব্যাংক কৃষকদের বিভিন্ন মেয়াদে ঋণ দেয়। এছাড়া প্রয়োজনে বিভিন্ন রকম পরামর্শদানের মাধ্যমে সহায়তা করে। বীজ ক্রয়, পানি সেচ, সার কেনা ইত্যাদি কাজে কৃষকদের অর্থসংস্থানের প্রয়োজনে পড়ে। এমতাবস্থায় তাদের প্রয়োজন অনুসারে বিভিন্ন মেয়াদে ঋণ দিয়ে সহায়তার কাজটি করে কৃষি ব্যাংক। সুতরাং, বৈশিষ্ট্যগত দিক বিবেচনায় বলা যায়, ব্যাংকিং কার্যক্রম শ্রেণির ভিত্তিতে উদ্দীপকের রফিকের ব্যাংকটি কৃষি ব্যাংক।"
        }
      ]
    },
    {
      "number": "2",
      "uddipok": "জনাব ছোটনের মীর ব্যাংক লি.-এ একটি সঞ্চয়ী হিসাব আছে। মীর ব্যাংক লি. একই শ্রেণিভুক্ত তিনটি ব্যাংকের সাথে পারস্পরিক সমঝোতা ও সহযোগিতার মাধ্যমে নিজের সত্তা বজায় রেখে ব্যাংকিং কার্যক্রম পরিচালনা করে। অন্যদিকে, জনাব রহিম তার দেনাদার জনাব রাজুর নিকট ১০ লক্ষ টাকা পাওনা আছেন, যা তিনি আদায় করতে পারছিলেন না। জনাব রাজুর মীর ব্যাংক লি.-এ একটি ব্যাংক হিসাব রয়েছে। এমতাবস্থায় জনাব রহিম আদালতের শরণাপন্ন হলে, আদালত জনাব রাজুর ব্যাংক হিসাবের সকল লেনদেন সাময়িকভাবে বন্ধ রাখার আদেশ দেন।",
      "tag": "DCC 24",
      "sub_questions": [
        {
          "label": "ক",
          "question": "সরকারি ব্যাংক কী?",
          "explanation": "সরকারি মালিকানায় গঠিত, পরিচালিত ও নিয়ন্ত্রিত ব্যাংক হলো সরকারি ব্যাংক।"
        },
        {
          "label": "খ",
          "question": "KYC ফর্ম কেন প্রয়োজন? ব্যাখ্যা করো।",
          "explanation": "গ্রাহক সম্পর্কে সম্পূর্ণ তথ্য সংগ্রহের মাধ্যমে KYC ফর্ম গ্রাহকের লেনদেনের সচ্ছলতা নিশ্চিত করে। KYC-এর পূর্ণরূপ হলো 'Know Your Customer'। এ ফর্মে ব্যাংক গ্রাহকের নাম, ঠিকানা, পেশা, কাজের ধরন ও অন্যান্য যাবতীয় তথ্য সংগ্রহ করে। ফলে গ্রাহক কোনো অবৈধ লেনদেন করতে পারে না। এভাবে লেনদেনের সচ্ছলতা বৃদ্ধি পায়।"
        },
        {
          "label": "গ",
          "question": "উদ্দীপকে উল্লিখিত মীর ব্যাংক লি. কোন ধরনের ব্যাংক? ব্যাখ্যা করো।",
          "explanation": "উদ্দীপকে উল্লিখিত মীর ব্যাংক লি. হলো চেইন ব্যাংক। যে ব্যাংক ব্যবস্থায় কতিপয় ব্যাংক তাদের স্বাধীন সত্তা বজায় রেখে ব্যাংকিং কাজ পরিচালনা করে তাকে চেইন ব্যাংক বলে। এ ব্যাংকের মুখ্য উদ্দেশ্য হলো পারস্পরিক উন্নতি সাধন করা। একজন ব্যবস্থাপকের নির্দেশ অনুযায়ী এ ব্যাংকগুলো পরিচালিত হয়। উদ্দীপকে জনাব ছোটনের মীর ব্যাংক লি.-এ একটি হিসাব রয়েছে। ব‍্যাংকটি একই শ্রেণিভুক্ত তিনটি ব্যাংকের সাথে পারস্পরিক সমঝোতা ও সহযোগিতার মাধ্যমে ব্যাংকিং সেবা দেয়। এক্ষেত্রে ব্যাংকটির পৃথক সত্তা বজায় থাকে। এ ব্যাংক ব্যবস্থায় সমজাতীয় ব্যাংকগুলো নিজেদের মধ্যে প্রতিযোগিতা বন্ধ করে ব্যাংকিং কাজ পরিচালনা করে। ফলে দক্ষ ব্যবস্থাপনা নিশ্চিত হয়। তাই বলা যায়, উদ্দীপকে উল্লিখিত মীর ব্যাংক লি. হলো একটি চেইন ব্যাংক।"
        },
        {
          "label": "ঘ",
          "question": "উদ্দীপকে উল্লিখিত জনাব রাজুর ব্যাংক হিসাবের লেনদেনের ওপর আদালতের সাময়িক স্থগিতাদেশ যৌক্তিকভাবে মূল্যায়ন করো।",
          "explanation": "উদ্দীপকে আদালত গারনিশি আদেশের মাধ্যমে জনাব রাজুর ব্যাংক হিসাবের লেনদেন সাময়িক স্থগিত করার যে আদেশ দিয়েছে তা সম্পূর্ণ সঠিক বলে আমি মনে করি। আদালত কর্তৃক ব্যাংকের ওপর গ্রাহকের হিসাব বন্ধের নির্দেশকে গারনিশি আদেশ বলে। সাধারণত পাওনাদারের টাকা আদায় করার জন্য আদালত ব্যাংকের ওপর এ আদেশ জারি করে। এ আদেশে তিনটি পক্ষ জড়িত। যথা: পাওনাদার, দেনাদার ও ব্যাংক। উদ্দীপকে জনাব রহিম তার দেনাদার জনাব রাজুর কাছ থেকে ১০ লক্ষ টাকা পান। তিনি এ টাকা আদায় করতে পারছিলেন না। জনাব রাজুর মীর ব্যাংক লি.-এ একটি হিসাব রয়েছে। এ অবস্থায় জনাব রহিম আদালতের শরণাপন্ন হন। আদালত জনাব রাজুর হিসাবের সব লেনদেন বন্ধ করার আদেশ দেয়। পাওনা টাকা আদায়ের লক্ষ্যে গারনিশি আদেশ জারি করা হয়। পাওনাদার তার কোনো দেনাদারের কাছ থেকে পাওনা টাকা আদায় করতে না পারলে আদালতের সাহায্য নেয়। এক্ষেত্রে উক্ত দেনাদারের ব্যাংক হিসাবের লেনদেন স্থগিত করা হয়। পাওনা পরিশোধ করার পর আদালত পুনরায় ব্যাংক হিসাব চালু করার নির্দেশ দেয়। উদ্দীপকে, জনাব রহিম তার দেনাদার জনাব রাজুর থেকে পাওনা টাকা আদায় করতে পারেননি। তাই তিনি আদালতের শরণাপন্ন হন। আর আইন অনুযায়ী আদালত যৌক্তিকভাবেই জনাব রাজুর ব্যাংক হিসাবের সব লেনদেন সাময়িকভাবে বন্ধ করার আদেশ দিয়েছে।"
        }
      ]
    },
    {
      "number": "3",
      "uddipok": "বিশ্বব্যাপী অর্থনৈতিক মন্দার কারণে তৈরি পোশাক শিল্প লোকসানের সম্মুখীন হচ্ছে। তাই পোশাক শিল্পের মালিকরা ঋণের জন্য বাণিজ্যিক ব্যাংকের শরণাপন্ন হচ্ছে। ফলে বাজারে ঋণ গ্রহণের প্রবণতা বৃদ্ধি পাচ্ছে। এমতাবস্থায় মুদ্রাস্ফীতি দেখা দিলে কেন্দ্রীয় ব্যাংক বাট্টাকৃত প্রথম শ্রেণির বিল ও সিকিউরিটিজের পুনঃবাট্টার হার বৃদ্ধি করে দেয়।",
      "tag": "DCC 24",
      "sub_questions": [
        {
          "label": "ক",
          "question": "কেন্দ্রীয় ব্যাংক কী?",
          "explanation": "জনকল্যাণের উদ্দেশ্যে সরকারের নিয়ন্ত্রণে পরিচালিত ব্যাংকই হলো কেন্দ্রীয় ব্যাংক।"
        },
        {
          "label": "খ",
          "question": "কেন্দ্রীয় ব্যাংককে কেন ঋণদানের শেষ আশ্রয়স্থল বলা হয়?",
          "explanation": "কেন্দ্রীয় ব্যাংককে ঋণের শেষ আশ্রয়স্থল বলা হয়। তালিকাভুক্ত ব্যাংকসমূহ যেকোনো কারণেই তারল্য সংকটে বা আর্থিক সংকটে পড়তে পারে। এ সময় ব্যাংকগুলো অন্য কোনো উৎস থেকে অর্থ সংগ্রহে ব্যর্থ হলে কেন্দ্রীয় ব্যাংক ঋণ সরবরাহে এগিয়ে আসে। এক্ষেত্রে এই ব্যাংক ঋণদানের শেষ আশ্রয়স্থল হিসেবে কাজ করে। এছাড়াও ব্যাংক বাণিজ্যিক হুন্ডি, প্রতিজ্ঞাপত্র ইত্যাদি পুনঃবাট্টা করে ঋণ দেয়।"
        },
        {
          "label": "গ",
          "question": "উদ্দীপকে উল্লিখিত গৃহীত পদক্ষেপটি কেন্দ্রীয় ব্যাংকের ঋণ নিয়ন্ত্রণের কোন পদ্ধতির সাথে সামঞ্জস্যপূর্ণ? বর্ণনা করো ।",
          "explanation": "উদ্দীপকে উল্লিখিত গৃহীত পদক্ষেপটি ঋণ নিয়ন্ত্রণের ব্যাংক হার পদ্ধতির সাথে সামঞ্জস্যপূর্ণ। যে সুদের হারে বাণিজ্যিক ব্যাংক কেন্দ্রীয় ব্যাংক থেকে ঋণ গ্রহণ করে এবং বিনিময় বিল পুনঃবাট্টাকরণ করে তাকে ব্যাংক হার বলে। কেন্দ্রীয় ব্যাংক উক্ত হার হ্রাস-বৃদ্ধি করে বাণিজ্যিক ব্যাংকের ঋণদান ক্ষমতা নিয়ন্ত্রণ করে। আর বাণিজ্যিক ব্যাংকের ঋণদান ক্ষমতা নিয়ন্ত্রিত হলে মুদ্রা বাজারে অর্থ সরবরাহও স্থিতিশীল হয়। উদ্দীপকে বিশ্বব্যাপী অর্থনৈতিক মন্দার কারণে তৈরি পোশাক শিল্প লোকসানের সম্মুখীন হচ্ছে। তাই পোশাক শিল্পের মালিকরা বাণিজ্যিক ব্যাংকের শরণাপন্ন হয়। বাণিজ্যিক ব্যাংকের ঋণ প্রবাহ বৃদ্ধি পাওয়ায় বাজারে মুদ্রাস্ফীতি সৃষ্টি হয়। এমতাবস্থায় কেন্দ্রীয় ব্যাংক বাট্টাকৃত প্রথম শ্রেণির বিল ও সিকিউরিটিজ পুনঃবাট্টার হার বৃদ্ধি করে দেয়। এর ফলে বাণিজ্যিক ব্যাংকের বিল পুনঃবাট্টাকরণের পরিমাণ হ্রাস পাবে। এতে বাণিজ্যিক ব্যাংকের ঋণদান ক্ষমতা এবং বাজারে অর্থ সরবরাহ হ্রাস পাবে। তাই বৈশিষ্ট্যগত দিক বিবেচনায় বলা যায়, কেন্দ্রীয় ব্যাংক মুদ্রাস্ফীতি নিয়ন্ত্রণে বিল পুনঃবাট্টাকরণের হার বৃদ্ধি করেছে যা ব্যাংক হার নীতির সাথে সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকে উল্লিখিত কেন্দ্রীয় ব্যাংকের গৃহীত পদক্ষেপটি মুদ্রাস্ফীতি হ্রাস করায় বিশেষ ভূমিকা রাখে”- এ উক্তিটির যথার্থতা ব্যাখ্যা করো।",
          "explanation": "মুদ্রাস্ফীতি নিয়ন্ত্রণে কেন্দ্রীয় ব্যাংক কর্তৃক গৃহীত ব্যাংক হার নীতিটি সম্পূর্ণ যৌক্তিক। তালিকাভুক্ত বাণিজ্যিক ব্যাংকসমূহ যে সুদের হারে কেন্দ্রীয় ব্যাংক থেকে ঋণ গ্রহণ করে তাকে ব্যাংক হার বলে। তাছাড়াও এ হারে ব্যাংক বিনিময় বিল ও প্রথম শ্রেণির বিল পুনঃবাট্টাকরণ করে। এ হারের হ্রাস- বৃদ্ধির মাধ্যমে ঋণ নিয়ন্ত্রণ করার কৌশলই হলো ব্যাংক হার নীতি। ঋণ নিয়ন্ত্রণ করার বিভিন্ন কৌশলের মধ্যে এটি একটি অন্যতম কৌশল। উদ্দীপকে বাণিজ্যিক ব্যাংকগুলো পোশাক শিল্পে অধিক ঋণ দেয়। ফলে মুদ্রাস্ফীতি সৃষ্টি হয়। তাই কেন্দ্রীয় ব্যাংক বাট্টাকৃত প্রথম শ্রেণির বিল ও সিকিউরিটিজ পুনঃবাট্টাকরণের হার বৃদ্ধি করে। এ নীতিকে বলা হয় ঋণ নিয়ন্ত্রণের ব্যাংক হার নীতি। কেন্দ্রীয় ব্যাংক মুদ্রা বাজারের অভিভাবক হিসেবে বিভিন্ন কৌশল গ্রহণ করে। ঋণ নিয়ন্ত্রণের এসব কৌশলের মধ্যে ব্যাংক হার নীতি অত্যন্ত কার্যকর। মুদ্রা 'বাজারে ঋণের পরিমাণ বৃদ্ধি পেলে ব্যাংক হার বৃদ্ধি করা হয়। ফলে বাণিজ্যিক ব্যাংকগুলো অধিক সুদের হারে কেন্দ্রীয় ব্যাংক থেকে ঋণ নেয়। আবার বাণিজ্যিক ব্যাংকে জমাকৃত বিলগুলো অধিক, হারে পুনঃবাট্টাকরণ করতে হয়। বাণিজ্যিক ব্যাংকগুলোর খরচ বেড়ে যাওয়ায় অধিক সুদে গ্রাহকদের ঋণ দেয়। ফলে গ্রাহকদের মধ্যে ঋণ গ্রহণের প্ররণতা হ্রাস পায়। এর ফলে মুদ্রাস্ফীতি হ্রাস পায়। মূল্যস্তরে স্থিতিশীলতা প্রতিষ্ঠিত হয়। তাই উদ্দীপকের কেন্দ্রীয় ব্যাংকটিও মুদ্রাস্ফীতি নিয়ন্ত্রণে এই পদ্ধতি গ্রহণ করেছে। তাই বলা যায়, কেন্দ্রীয় ব্যাংকের গৃহীত ব্যাংক হার নীতিটি মুদ্রাস্ফীতি হ্রাস করায় সম্পূর্ণ যৌক্তিক ছিল.।"
        }
      ]
    },
    {
      "number": "4",
      "uddipok": "সম্প্রতি ব্যাংকগুলো অধিক মুনাফার আশায় ঋণের সরবরাহ বাড়িয়ে দিয়েছে। বিষয়টি বুঝতে পেরে কেন্দ্রীয় ব্যাংক বাজারে বিভিন্ন ধরনের সরকারি বন্ড ও সিকিউরিটিজ বিক্রি শুরু করে। এতে ব্যাপক সাড়া পাওয়ায় কেন্দ্রীয় ব্যাংকের পক্ষে ঋণ নিয়ন্ত্রণ করা সম্ভব হয়। এর পাশাপাশি কেন্দ্রীয় ব্যাংক কৃষিখাতের উন্নয়নকল্পে স্বল্প সুদের হারে দেশের সকল বাণিজ্যিক ব্যাংককে ২০% ঋণ দেওয়ার জন্য নির্দেশনা জারি করে।",
      "tag": "DCC 24",
      "sub_questions": [
        {
          "label": "ক",
          "question": "নিকাশ ঘর কী?",
          "explanation": "ব্যাংকিং লেনদেন থেকে সৃষ্ট আন্তঃব্যাংকিং দেনা-পাওনার নিষ্পত্তিস্থলই হলো নিকাশ ঘর।"
        },
        {
          "label": "খ",
          "question": "কেন্দ্রীয় ব্যাংককে কেন মুদ্রা বাজারের অভিভাবক বলা হয়?",
          "explanation": "কেন্দ্রীয় ব্যাংক মুদ্রাবাজার গঠন, পরিচালনা ও নিয়ন্ত্রণ করে বলে একে মুদ্রাবাজারের অভিভাবক বলে। মুদ্রা বাজারে স্বল্পমেয়াদি অর্থ বা আর্থিক সম্পদ কেনা-বেচা করা হয়। এ বাজারের হাতিয়ার হলো- ট্রেজারি বিল, বাণিজ্যিক কাগজ, ব্যাংকের স্বীকৃতিপত্র ইত্যাদি। কেন্দ্রীয় ব্যাংক এ বাজারের উন্নয়নে সহায়তা করে। নোট ও মুদ্রা প্রচলন, মুদ্রাস্ফীতি ও মুদ্রা সংকোচন রোধে কেন্দ্রীয় ব্যাংক কাজ করে। তাই একে মুদ্রা বাজারের অভিভাবক বলা হয়।"
        },
        {
          "label": "গ",
          "question": "উদ্দীপকে উল্লিখিত ঋণ নিয়ন্ত্রণে কোন সংখ্যাত্মক পদ্ধতি ব্যবহার করা হয়েছে? ব্যাখ্যা করো।",
          "explanation": "উদ্দীপকে কেন্দ্রীয় ব্যাংকের গৃহীত প্রথম পদক্ষেপটি ঋণ নিয়ন্ত্রণের সংখ্যাত্মক পদ্ধতির খোলাবাজার নীতির সাথে সম্পর্কিত। ঋণ নিয়ন্ত্রণে কেন্দ্রীয় ব্যাংক খোলাবাজার নীতি মেনে চলে। এ কৌশল অনুযায়ী কেন্দ্রীয় ব্যাংক বন্ড, বিল, নোট, সিকিউরিটিজ প্রভৃতি কেনা- বেচার মাধ্যমে ঋণ নিয়ন্ত্রণ করে। এ নীতি বাস্তবায়নের জন্য সুদক্ষ মুদ্রা বাজার ও জনগণের সিকিউরিটিজ ক্রয়-বিক্রয়ে আগ্রহ থাকা উচিত। উদ্দীপকে সম্প্রতি ব্যাংকগুলো অধিক মুনাফার আশায় ঋণের সরবরাহ বাড়িয়ে দিয়েছে। বিষয়টি বুঝতে পেরে কেন্দ্রীয় ব্যাংক বাজারে বিভিন্ন ধরনের সরকারি বন্ড ও সিকিউরিটিজ বিক্রয় শুরু করে। এতে বেশি আয়ের প্রত্যাশায় জনগণ ব্যাংক থেকে অর্থ তুলে সরকারি সিকিউরিটিজ কিনবে। ফলে বাণিজ্যিক ব্যাংকগুলোর ঋণদান ক্ষমতা কমে যাবে। আর কেন্দ্রীয় ব্যাংক খোলাবাজার নীতির আলোকে এসব সিকিউরিটিজ কেনা- বেচা করে। তাই বলা যায়, উদ্দীপকে কেন্দ্রীয় ব্যাংক ঋণ নিয়ন্ত্রণে খোলাবাজার নীতি ব্যবহার করেছে।"
        },
        {
          "label": "ঘ",
          "question": "উদ্দীপকে উল্লিখিত কেন্দ্রীয় ব্যাংক কৃষি খাতের উন্নয়নে যে নীতি অনুসরণ করেছে তার যৌক্তিকতা মূল্যায়ন করো।",
          "explanation": "উদ্দীপকে কৃষি খাতের উন্নয়নে কেন্দ্রীয় ব্যাংক ঋণের বরাদ্দকরণ নীতি ব্যবহার করেছে যা যৌক্তিক। ঋণের বরাদ্দকরণ নীতি হলো কেন্দ্রীয় ব্যাংকের ঋণ নিয়ন্ত্রণের গুণগত বা নির্বাচনমূলক পদ্ধতিগুলোর একটি। এ নীতি অনুযায়ী কেন্দ্রীয় ব্যাংক বিশেষ বিশেষ খাত চিহ্নিত করে ঋণের পরিমাণ কম-বেশি করে। এ নীতির মূল উদ্দেশ্য সুষম অর্থনৈতিক কল্যাণ নিশ্চিত করা। উদ্দীপকে কেন্দ্রীয় ব্যাংক ঋণ নিয়ন্ত্রণে খোলাবাজার নীতি প্রয়োগ করে। এতে ব্যাপক সাড়া পায় এবং ঋণ নিয়ন্ত্রণে সক্ষম হয়। কৃষি উন্নয়নে কেন্দ্রীয় ব্যাংক কৃষি খাতের স্বল্প সুদে সকল বাণিজ্যিক ব্যাংককে ২০% ঋণ দেওয়ার নির্দেশনা জারি করে। এ ঋণ কৃষি খাতের জন্য কল্যাণকর হবে। এখানে বিশেষ খাত হিসেবে কৃষি খাতকে চিহ্নিত করা হয়েছে। কেন্দ্রীয় ব্যাংকের নির্দেশ অনুযায়ী ব্যাংকের মোট ঋণের ২০% কৃষি খাতের জন্য বরাদ্দ রাখায় এ কৌশলকে ঋণের বরাদ্দকরণ নীতি বলা যায়। এ নীতি প্রয়োগের ফলে দেশের গুরুত্বপূর্ণ খাতগুলোতে পর্যাপ্ত ঋণের ব্যবস্থা হবে। এখানে কৃষি খাতকে গুরুত্ব দেওয়ায় কৃষকরা স্বল্প সুদে কৃষি খাতের উন্নয়নে ঋণ গ্রহণ করতে পারবে। তাই কৃষকদের এবং কৃষি খাতের উন্নয়নে ঋণ নিয়ন্ত্রণের পদ্ধতির ব্যবহার সম্পূর্ণ যৌক্তিক হয়েছে।"
        }
      ]
    },
    {
      "number": "5",
      "uddipok": "মি., রাকিব হাসান একজন ব্যবসায়ী। তিনি তার ব্যবসায়ের প্রয়োজনে ব্যাংকে একটি হিসাব পরিচালনা করেন। যে ক্ষেত্রে তিনি যখন ইচ্ছা টাকা জমা দেওয়া ও উত্তোলন করতে পারেন এবং প্রয়োজনে জমার অতিরিক্ত টাকাও ব্যাংক দিয়ে থাকে। তিনি তার ছেলের পড়াশোনার খরচ ঢাকায় পাঠানোর জন্য ছেলেকে ব্যাংকে একটি হিসাব খুলতে বলেন। মি. রাকিব হাসানের ছেলে ব্যাংকে হিসাব খুলতে গেলে ব্যাংক ম্যানেজার তার জন্য উপযোগী একটি ব্যাংক হিসাব খোলার কথা বলেন।",
      "tag": "DCC 24",
      "sub_questions": [
        {
          "label": "ক",
          "question": "নমুনা স্বাক্ষর কার্ড কী?",
          "explanation": "চেকের স্বাক্ষর যথার্থ কি না তা মিলিয়ে দেখার জন্য আমানতকারীর নমুনা স্বাক্ষর ব্যাংক যে কার্ডে সংরক্ষণ করে তাকে নমুনা স্বাক্ষর কার্ড বলে।"
        },
        {
          "label": "খ",
          "question": "কোন হিসাবে ব্যাংক চেক বই প্রদান করে না? ব্যাখ্যা করো।",
          "explanation": "স্থায়ী হিসাবের গ্রাহককে ব্যাংক কোনো ধরনের চেক বই সরবরাহ করে না। নির্দিষ্ট সময় বা মেয়াদের জন্য এককালীন ব্যাংকে টাকা জমা দিয়ে যে হিসাব খোলা হয় তাকে স্থায়ী হিসাব বলে। অর্থাৎ স্থায়ী হিসাবে একটি নির্দিষ্ট সময়ের জন্য গ্রাহক ব্যাংকে টাকা জমা রাখে। ঐ নির্দিষ্ট মেয়াদ শেষ না হওয়া পর্যন্ত সাধারণত এ হিসাবের অর্থ গ্রাহক তোলে না। অন্যদিকে এ হিসাবে জমা রেখে টাকার বিপরীতে ব্যাংক গ্রাহককে স্থায়ী আমানতের রসিদ সরবরাহ করে। তাই এ হিসাবে ব্যাংক থেকে গ্রাহককে কোনো চেক বই ইস্যু করা হয় না।"
        },
        {
          "label": "গ",
          "question": "উদ্দীপকে উল্লিখিত ব্যাংক ম্যানেজার মি. রাকিব হাসানের ছেলেকে কোন হিসাব খোলার পরামর্শ দিলেন? আলোচনা করো।",
          "explanation": "উদ্দীপকে উল্লিখিত ব্যাংক ম্যানেজার মি. রাকিব হাসানের ছেলেকে সঞ্চয়ী হিসাব খোলার পরামর্শ দিলেন। ব্যাংকিং লেনদেনের পাশাপাশি সঞ্চয়ের উদ্দেশ্যে এ হিসাব খোলা হয়। এ হিসাবে যতবার খুশি অর্থ জমা দেওয়া যায়। তবে সপ্তাহে দু'বার বা নিয়ম মেনে অর্থ উত্তোলন করতে হয়। সাধারণ ছাত্র বা নির্দিষ্ট আয়ের মানুষের জন্য এ হিসাব উপযোগী। উদ্দীপকে মি. রাকিবের ছেলে পড়াশোনা করে। তিনি তার ছেলের পড়াশোনার খরচ পাঠানোর জন্য তার ছেলেকে একটি ব্যাংক হিসাব খুলতে বলেন। মি. রাকিবের ছেলে ব্যাংকে হিসাব খুলতে যায়। ব্যাংক ম্যানেজার তার জন্য উপযোগী একটি ব্যাংক হিসাব খোলার কথা বলেন। এখানে মি. রাকিবের ছেলে ছাত্র হিসেবে পরিবার থেকে প্রতি মাসে অর্থ পাবে। যা থেকে তাকে নিয়মিত কিছু খরচ সম্পাদন করতে হবে। এক্ষেত্রে সে ব্যাংকের এটিএম বা অন্যান্য অনলাইন সেবা গ্রহণ করতে পারবে। অব্যবহৃত অর্থ ব্যাংকে জমা রেখে সঞ্চয় সৃষ্টি করতে পারবে। আর এ সকল সুবিধা শুধু সঞ্চয়ী হিসাবেই বিদ্যমান। তাই বলা যায়, উদ্দীপকে ব্যাংক ম্যানেজার মি. রাকিব হাসানের ছেলেকে সঞ্চয়ী হিসাব খোলার পরামর্শ দিলেন।"
        },
        {
          "label": "ঘ",
          "question": "উদ্দীপকে উল্লিখিত মি. রাকিব হাসান ব্যবসায়ের জন্য যে হিসাব পরিচালনা করেন তা যেকোনো ব্যবসায়ীর জন্যই সর্বোত্তম- বিশ্লেষণ করো।",
          "explanation": "উদ্দীপকের মি. রাকিব হাসান ব্যবসায়ের জন্য চলতি হিসাব পরিচালনা করেন, যা যেকোনো ব্যবসায়ীর জন্যই সর্বোত্তম। এ হিসাবে সপ্তাহে বা দিনে যতবার ইচ্ছ টাকা জমা দেওয়া যায় এবং উত্তোলন করা যায়। এ হিসাবে কোনো প্রকার সুদ পাওয়া যায় না। তবে এ হিসাবে বিপরীতে জমার অতিরিক্ত অর্থ উত্তোলন করা যায়। প্রতিনিয়ত ■ আর্থিক লেনদেনকারী গ্রাহকদের জন্য এ হিসাব উপযোগী। উদ্দীপকে মি. রাকিব হাসান একজন ব্যবসায়ী। তিনি তার ব্যবসায়ের প্রয়োজনে ব্যাংকে একটি হিসাব পরিচালনা করেন। সেক্ষেত্রে তিনি যখন ইচ্ছা টাকা জমা দেওয়া ও উত্তোলন করতে পারেন। তিনি প্রয়োজনে জমার অতিরিক্ত টাকাও ব্যাংক থেকে উত্তোলন করতে পারেন। ব্যাংক ম্যানেজার তার ছেলেকেও একটি ব্যাংক হিসাব খোলার পরামর্শ দেন। ব্যবসায়ী হিসেবে মি. রাকিব হাসানের প্রতিনিয়ত আর্থিক লেনদেন সম্পাদন করতে হয়। আর চলতি হিসাবে লেনদেনের সংখ্যায় কোনো সীমাবদ্ধতা নেই। ফলে মি. রাকিব হাসান প্রয়োজন অনুযায়ী অসংখ্য আর্থিক লেনদেন তার হিসাবের মাধ্যমে সম্পাদন করতে পারবেন। একজন ব্যবসায়ীর যেকোনো সময়েই অর্থের ঘাটতি দেখা দিতে পারে। এক্ষেত্রে মি. রাকিব হাসান তার জমার অতিরিক্ত অর্থ উত্তোলনেরও সুযোগ পাবেন। যা পরবর্তীতে সুদসহ পরিশোধ করে পুনরায় গ্রহণ করতে পারবেন। এসব সুবিধা অন্য কোনো ব্যাংক হিসাবে বিদ্যমান নয়। তাই বলা যায়, উদ্দীপকের মি. রাকিব হাসানের পরিচালিত চলতি হিসাব ব্যবসায়ের জন্য সর্বোত্তম।"
        }
      ]
    },
    {
      "number": "6",
      "uddipok": "মি. জাভেদ একজন ব্যবসায়ী। তিনি পণ্য বিক্রয় করে মি. আলামীনের নিকট হতে দুটি চেকের মাধ্যমে অর্থ সংগ্রহ করেন, যার একটি ৩ লক্ষ টাকার এবং অন্যটি ৮ লক্ষ টাকার। পরবর্তীতে ৩ লক্ষ টাকার চেকের অর্থ তিনি সরাসরি সংগ্রহ করেন। কিন্তু ৮ লক্ষ টাকার চেকের অর্থ তিনি সরাসরি সংগ্রহ করতে পারেন নাই। এই ৮ লক্ষ টাকার চেক তার ব্যাংক হিসাবে জমা করা হয়।",
      "tag": "DCC 24",
      "sub_questions": [
        {
          "label": "ক",
          "question": "চেক কী?",
          "explanation": "আমানতকারী কর্তৃক ব্যাংক থেকে অর্থ উত্তোলনের জন্য লিখিত শর্তহীন নির্দেশনামাকে চেক বলে।"
        },
        {
          "label": "খ",
          "question": "চেক হস্তান্তর বলতে কী বোঝ? ব্যাখ্যা করো।",
          "explanation": "চেক হস্তান্তর বলতে চেকের মালিকানা বা স্বত্ব হস্তান্তর করা বোঝায়। চেকের প্রকারভেদে হস্তান্তর প্রক্রিয়া ভিন্ন হতে পারে। যেমন- বাহক চেকের ক্ষেত্রে কোনো ধরনের অনুমোদন ছাড়াই চেক হস্তান্তর করা যায়। এক্ষেত্রে চেকের বাহকই চেকের অর্থ উত্তোলনের অধিকারী হয়। অন্যদিকে, হুকুম চেক এবং দাগকাটা চেকের ক্ষেত্রে হস্তান্তর করার জন্য অনুমোদনের প্রয়োজন হয়।"
        },
        {
          "label": "গ",
          "question": "উদ্দীপকের আলোকে ৩ লক্ষ টাকার চেকটি কোন ধরনের চেক? ব্যাখ্যা করো।",
          "explanation": "উদ্দীপকের ৩ লক্ষ টাকার চেকটি হলো বাহক চেক। এ ধরনের চেকে প্রাপকের নামের শেষে 'অথবা বাহককে' লেখা থাকে। এ চেক যেকোনো ব্যক্তি ব্যাংকে জমা দিয়ে নগদ অর্থ উত্তোলন করতে পারে। এ চেক হস্তান্তরে অনুমোদনের প্রয়োজন নেই। এ চেক অপেক্ষাকৃত কম নিরাপদ। উদ্দীপকে মি. জাভেদ একজন ব্যবসায়ী। তিনি বিভিন্ন প্রকার পণ্য বিক্রয় করেন। তিনি পাওনাদার মি. আলামীনের কাছ থেকে ৩ লক্ষ ও ৮ লক্ষ টাকার দুটি চেক গ্রহণ করেন। তিনি ৩ লক্ষ টাকার চেকটি ব্যাংকে জমা দিয়ে নগদ অর্থ উত্তোলন করতে পারেন। সাধারণত বাহক চেকের অর্থ ব্যাংক থেকে সরাসরি উত্তোলন করা যায়। এ চেক মি. জাভেদের জন্য নগদ অর্থের সমতুল্য। তাই বলা যায়, উদ্দীপকের বর্ণিত ৩ লক্ষ টাকার চেকটি হলো বাহক চেক।"
        },
        {
          "label": "ঘ",
          "question": "উদ্দীপকে উল্লিখিত মি. জাভেদের ৮ লক্ষ টাকার চেকটি অধিক নিরাপদ- এ উক্তিটির যথার্থতা বিশ্লেষণ করো।",
          "explanation": "উদ্দীপকের ৩ লক্ষ টাকার বাহক চেক থেকে ৮ লক্ষ টাকার দাগকাটা চেক অর্থ সংগ্রহের ক্ষেত্রে অধিক নিরাপদ। দাগকাটা চেকের বাম কোণায় ওপরে দুটি সমান্তরাল দাগ টেনে দেওয়া থাকে। এ চেক বাহক চেক অপেক্ষা বেশি নিরাপদ। কারণ এ চেকের টাকা শুধু প্রাপকের ব্যাংক হিসাবের মাধ্যমে পরিশোধ করা হয়। উদ্দীপকে মি. জাভেদ দেনাদারের কাছ থেকে ৩ লক্ষ ও ৮ লক্ষ টাকার দুটি চেক পান। তিনি ৩ লক্ষ টাকার চেকটি ব্যাংকে জমা দিয়ে নগদ অর্থ উত্তোলন করেন। এক্ষেত্রে, তার ব‍্যাংক হিসাবের দরকার হয়নি। তবে ৮ লক্ষ টাকার চেকটি তার ব্যাংক হিসাবে জমা করে উত্তোলন করতে পারবেন। বৈশিষ্ট্যগত দিক থেকে ৩ লক্ষ টাকার চেকটি হলো বাহক চেক। আর ৮ লক্ষ টাকার চেকটি হলো দাগকাটা চেক। দ্বিতীয় চেকের টাকা শুধু প্রাপকের ব্যাংক হিসাবের মাধ্যমে উত্তোলন করা যায়। ফলে এ চেক হারিয়ে গেলে বা চুরি হলেও এর অর্থ অন্য কেউ উত্তোলন করতে পারে না। অন্যদিকে, বাহক চকের টাকা যেকেউ উত্তোলন করতে পারে। অর্থাৎ, লেনদেনের ক্ষেত্রে বাহক চেক অপেক্ষা দাগকাটা চেক বেশি নিরাপদ। তাই বলা যায়, উদ্দীপকের ৮ লক্ষ টাকার দাগকাটা চেকটি অর্থ সংগ্রহের ক্ষেত্রে অধিক নিরাপদ।"
        }
      ]
    },
    {
      "number": "7",
      "uddipok": "জনাব রায়হান একজন ব্যবসায়ী। তিনি তার ব্যবসায় প্রতিষ্ঠানের স্বার্থে এমন এক ধরনের ব্যাংকিং সুবিধার সাথে যুক্ত হন যেখানে ওয়েবসাইটের মাধ্যমে ব্যাংক তার গ্রাহকের সাথে সংযোগ স্থাপন করে। এর মাধ্যমে তিনি দেশ-বিদেশে নানারকম ব্যবসায়িক লেনদেন সম্পাদন করেন। ফলে ব্যবসায়ের প্রসার ঘটার পাশাপাশি ব্যবসায় প্রতিষ্ঠানটি আধুনিক তথ্য প্রযুক্তির সাথে তাল মিলিয়ে সামনের দিকে এগিয়ে যাচ্ছে।",
      "tag": "DCC 24",
      "sub_questions": [
        {
          "label": "ক",
          "question": "ডেবিট কার্ড কী?",
          "explanation": "ইলেকট্রনিক ফান্ড ট্রান্সফারের একটি অন্যতম উপায় হলো ডেবিট কার্ড যা ব্যবহার করে গ্রাহক ব্যাংকে জমাকৃত অর্থ উত্তোলন করতে পারে তাকে ডেবিট কার্ড বলে।"
        },
        {
          "label": "খ",
          "question": "ই-ব্যাংকিং ব্যবস্থায় তথ্য সংরক্ষণ ও গোপনীয়তা রক্ষার প্রয়েজনীয়তা কী? ব্যাখ্যা করো।",
          "explanation": "ই-ব্যাংকিং ব্যবস্থায় তথ্য সংরক্ষণ ও গোপনীয়তা রক্ষার প্রয়োজনীয়তা অত্যন্ত জরুরি কারণ এটি গ্রাহকের আর্থিক নিরাপত্তা এবং বিশ্বাসের ভিত্তি স্থাপন করে। গ্রাহকের তথ্য গোপন রাখা এবং সুরক্ষিত রাখা নিশ্চিত করে যে তাদের আর্থিক তথ্য অনাকাঙ্ক্ষিত বা অনুমোদনহীন ব্যক্তিদের হাতে না পরে। আবার আইনি দায়বদ্ধতা ও নিয়মনীতি মেনে চলার কারণেও এটি অনেক গুরুত্বপূর্ণ। গ্রাহকের তথ্যের সুরক্ষা ও গোপনীয়তা বজায় রাখা গ্রাহকের বিশ্বাস ও ব্যাংকের সাথে তাদের সম্পর্ককে আরো দৃঢ় করে।"
        },
        {
          "label": "গ",
          "question": "উদ্দীপকে উল্লিখিত জনাব রায়হান কোন ধরনের ইলেকট্রনিক ব্যাংকিং সুবিধা গ্রহণ করেছেন? ব্যাখ্যা করো।",
          "explanation": "জনাব রায়হান তার ব্যবসায়ে ইন্টারনেট ব্যবহার করে ব্যবসায়িক লেনদেন, বিল পরিশোধ, অর্থ স্থানান্তর প্রভৃতি সুবিধা পেয়েছেন। ইন্টারনেটের মাধ্যমে পরিচালিত ব্যাংকিং কার্যক্রমকেই ইন্টারনেট ব্যাংকিং বলা হয়। এক্ষেত্রে ব্যাংকের শাখাগুলো একটি ওয়েবসাইটের মাধ্যমে যুক্ত থাকে। এর মাধ্যমে গ্রাহক ঘরে বসেই আর্থিক লেদেনসহ অন্যান্য ব্যাংকিং কার্যাবলি সম্পন্ন করতে পারেন। এতে গ্রাহকদের ব্যাংকের শাখায় যাওয়ার প্রয়োজন হয় না। জনাব রায়হান একজন ব্যবসায়ী। তিনি তার ব্যবসায়িক কার্যক্রমকে আধুনিকায়নের লক্ষ্যে ইন্টারনেট ব্যাংকিং-এর সাথে যুক্ত হন। এর মাধ্যমে তিনি খুব অল্প সময়ে আর্থিক লেনদেন সম্পন্ন করতে পারেন। এছাড়াও তিনি বিদ্যুৎ, গ্যাস, পানি ইত্যাদি বিলসমূহ ইন্টারনেটের মাধ্যমে সহজেই দিতে পারেন। তাই বলা যায়, ব্যবসায়ের গতিশীলতা বাড়াতে এবং লেনদেন সহজতর ও দ্রুততর করতে জনাব রায়হান ইন্টারনেট ব্যবহার করে উল্লিখিত সুবিধা পাচ্ছেন।"
        },
        {
          "label": "ঘ",
          "question": "জনাব রায়হানের ব্যবসায় প্রতিষ্ঠানের কার্যক্রম সম্প্রসারণের ক্ষেত্রে ইলেকট্রনিক ব্যাংকিং ব্যবস্থার অবদান মূল্যায়ন করো।",
          "explanation": "জনাব রায়হানের ব্যবসায় প্রতিষ্ঠানের কার্যক্রম সম্প্রসারণে ইন্টারনেট ব্যাংকিং যথেষ্ট কার্যকর। ইন্টারনেট ব্যাংকিং হলো আধুনিক ব্যাংকিং সেবা। এ ব্যবস্থায় গ্রাহকরা তাদের অর্থের পর্যাপ্ত নিরাপত্তা পায়। জালিয়াতি ও প্রতারণা দূর করে এ ব্যাংকিং সেবা গ্রাহকদের সর্বোচ্চ নিরাপত্তা দেয়। উদ্দীপকে জনাব রায়হান ব্যবসায় করেন। তিনি তার ব্যবসায়িক কার্যক্রমকে আধুনিকায়নের লক্ষ্যে ইন্টারনেট ব্যাংকিং-এর সাথে যুক্ত হন। যার ফলে দেশ-বিদেশের সাথে খুব অল্প সময়ে আর্থিক লেনদেন সম্পন্ন করতে পারেন। এতে করে দিন দিন তার ব্যবসায়ের প্রসার ঘটছে। গ্রাহকদের উন্নত ব্যাংকিং সেবা দেওয়ার জন্য ইন্টারনেট ব্যাংকিং-এর প্রচলন হয়। এর ব্যবহারের ফলে ব্যাংকের পরিচালন দক্ষতাও বাড়ে। এক্ষেত্রে গ্রাহক নির্দিষ্ট ওয়েবসাইট ও পাসওয়ার্ড ব্যবহার করে অর্থ লেনদেন করতে পারে। অর্থ স্থানান্তরের ক্ষেত্রে এটি সবচেয়ে সহজ ও দ্রুত মাধ্যম। ফলে ব্যবসায়িক লেনদেন কার্যক্রম সহজ ও নিরাপর্দ হয়। এটি ব্যবসায়িক কার্যক্রম সম্প্রসারণে গুরুত্বপূর্ণ ভূমিকা রাখে। তাই বলা যায়, ইন্টারনেট ব্যাংকিং উদ্দীপকের রায়হানের ব্যবসায় সম্প্রসারণে ইতিবাচক ভূমিকা রাখবে।"
        }
      ]
    },
    {
      "number": "8",
      "uddipok": "জনাব নাসিমের দুইটি গাড়ি রয়েছে। প্রথম গাড়িটি ১০ লক্ষ টাকায় বিমা করা ছিল। পরবর্তীতে দুর্ঘটনায় পতিত হলে বিমা কোম্পানি সম্পূর্ণ ক্ষতিপূরণ প্রদান করে গাড়িটি নিয়ে যায়। অন্যদিকে, ২০১৫ সালে ২য় গাড়িটির প্রথম রেজিস্ট্রেশন করা হয়। কিন্তু তিনি উক্ত গাড়িটি ২০১৯ সালে প্রথম রেজিস্ট্রেশন করেছেন মর্মে কাগজপত্র দেখিয়ে একটি বিমাপত্র গ্রহণ করেন। পরবর্তীতে গাড়িটি দুর্ঘটনায় পতিত হলে বিমা কোম্পনি বিমা দাবি পরিশোধে অস্বীকৃতি জানায়।",
      "tag": "DCC 24",
      "sub_questions": [
        {
          "label": "ক",
          "question": "পুনঃবিমা কী?",
          "explanation": "বিমাকারী বিমাকৃত ঝুঁকি একা বহন না করে অন্য কোনো বিমা প্রতিষ্ঠানের সাথে একটি নির্দিষ্ট প্রিমিয়ামের বিনিময়ে পুনরায় চুক্তি করলে তাকে পুনঃবিমা বলে।"
        },
        {
          "label": "খ",
          "question": "'বিমাচুক্তি কোনো বাজিচুক্তি নয়'- ব্যাখ্যা করো।",
          "explanation": "বিমা চুক্তি কোনো বাজি ধরার চুক্তি নয়। বাজি চুক্তিতে বৈধ চুক্তির অনেক অপরিহার্য উপাদান উপস্থিত থাকে না। এই চুক্তি আইন দ্বারা স্বীকৃত নয়। অন্যদিকে বিমাচুক্তিতে চুক্তির বিষয়বস্তুর ওপর উভয়পক্ষের স্বার্থ জড়িত থাকে। বিমা চুক্তিতে বিমাগ্রহীতা ও বিমাকারীর মধ্যে চূড়ান্ত সদ্বিশ্বাসের ভিত্তিতে আর্থিক ক্ষতিপূরণের চুক্তি হয়। যে অনিশ্চিত ঘটনার জন্য চুক্তি করা হয় ঐ ঘটনা ঘটা বা না ঘটার ওপর লেনদেন নির্ভর করে না। সুতরাং, বিমা চুক্তি বাজি ধরার চুক্তি নয়।"
        },
        {
          "label": "গ",
          "question": "উদ্দীপকে উল্লিখিত বিমা কোম্পানি বিমার কোন নীতির বলে জনাব নাসিমের ১ম গাড়িটি নিয়ে গেছে? ব্যাখ্যা করো।",
          "explanation": "উদ্দীপকে উল্লিখিত বিমা কোম্পানি বিমার স্থলাভিষিক্ততার নীতি অনুযায়ী জনাব নাসিমের ১ম গাড়িটি নিয়ে গেছে। এ নীতি অনুযায়ী ক্ষতিগ্রস্ত সম্পত্তির সম্পূর্ণ ক্ষতিপূরণ দেওয়ার পর ক্ষতিগ্রস্ত বা অবশিষ্ট অংশের মালিকানা বিমা প্রতিষ্ঠান পায়। বিমাগ্রহীতার কাছ থেকে মালিকানা হস্তান্তর হয়। তিনি আর অবশিষ্ট অংশের মালিকানা দাবি করতে পারেন না। উদ্দীপকে জনাব নাসিমের ১ম গাড়িটি ১০ লক্ষ টাকায় বিমা করেন। দুর্ঘটনায় গাড়িটি ক্ষতিগ্রস্ত হয়। তিনি বিমাদাবির আবেদন করেন। বিমা প্রতিষ্ঠান তাকে সম্পূর্ণ ক্ষতিপূরণ দেয়। অবশেষে ক্ষতিগ্রস্ত গাড়িটি বিমা প্রতিষ্ঠান নিয়ে যায়। এক্ষেত্রে জনাব নাসিম সম্পূর্ণ ক্ষতিপূরণ পায়। স্থলাভিষিক্তকরণের নীতি অনুযায়ী সম্পূর্ণ ক্ষতিপূরণ দেওয়ার পর বিমা কোম্পানি 'ক্ষতিগ্রস্ত বা অবশিষ্ট সম্পত্তির মালিক হয়। তাই বলা যায়, স্থলাভিষিক্তকরণের নীতির আলোকে বিমা কোম্পানির ১ম গাড়িটি নিয়ে যায়।"
        },
        {
          "label": "ঘ",
          "question": "উদ্দীপকে উল্লিখিত বিমা কোম্পানি কর্তৃক জনাব নাসিমের ২য়",
          "explanation": "উদ্দীপকে জনাব নাসিম সদ্বিশ্বাসের নীতি লঙ্ঘন করায় বিমা কোম্পানি কর্তৃক ক্ষতিপূরণ প্রদানে অস্বীকৃতি জানানো যৌক্তিক হয়েছে। বিমা চুক্তির মাধ্যমে বিমাকারী ও বিমাগ্রহীতার মধ্যে সদ্বিশ্বাসের সম্পর্ক প্রতিষ্ঠিত হয়। এজন্য উভয়পক্ষ বিমা সম্পর্কিত সব গুরুত্বপূর্ণ তথ্য সঠিকভাবে দিতে বাধ্য থাকে। এতে উভয় পক্ষের মধ্যে স্বচ্ছতা বজায় থাকে। উদ্দীপকে জনাব নাসিম ২য় গাড়িটি ২০১৫ সালে রেজিস্ট্রেশন করেন। কিন্তু তিনি গাড়িটি ২০১৯ সালে প্রথম রেজিস্ট্রেশন করেন দেখিয়ে বিমাপত্র নেন। পরবর্তীতে গাড়িটি দুর্ঘটনায় পড়লে বিমা কোম্পানি বিমা দাবি যাচাই-বাছাই করে। তখন গাড়িটির অতীত সব তথ্য বিমা কোম্পানির কাছে চলে আসে। এজন্য বিমা কোম্পানি জনাব নাসিমের বিমা দাবি প্রত্যাখ্যান করে। উল্লেখ্য পরিস্থিতিতে জনাব নাসিমের বিমা দাবি প্রত্যাখ্যান বিমা কোম্পানির জন্য যথার্থ হয়েছে। কারণ তিনি তার গাড়িটি যে ২০১৫ সালের প্রথম রেজিস্ট্রিকৃত সে বিষয়টি গোপন করেছেন। এর ফলে বিমা চুক্তির সদ্বিশ্বাসের সম্পর্ক লঙ্ঘিত হয়েছে। অর্থাৎ, বিমাচুক্তির মূলনীতি লঙ্ঘিত হওয়ায় বিমা কোম্পানি বিমা দাবি প্রত্যাখ্যানের অধিকার রাখে। তাই বলা যায়, সদ্বিশ্বাসের নীতি ভঙ্গ করায় বিমা কোম্পানি জনাব নাসিমের ক্ষতিপূরণ প্রত্যাখ্যান করেছে, যা যৌক্তিক হয়েছে।"
        }
      ]
    },
    {
      "number": "9",
      "uddipok": "জনাব রবিউল ও জনাব রশিদ দুই বন্ধু। জনাব রবিউল ঢাকা-চট্টগ্রাম মহাসড়কের পাশে একটি রাসায়নিক শিল্প-কারখানা স্থাপন করেছেন। কারখানার নিরাপত্তাজনিত কারণে জনাব রবিউল পপুলার বিমা কোম্পানির সাথে একটি বিমাচুক্তি করেছেন। অন্যদিকে, জনাব রশিদ, ঢাকা-চট্টগ্রাম রুটে যাত্রী পরিবহনের উদ্দেশ্যে দুটি বিলাসবহুল বাস ক্রয় করেছেন। কিন্তু তিনি কোনো আর্থিক প্রতিরক্ষামূলক ব্যবস্থা গ্রহণ করেননি। পরবর্তীতে একটি বাস সড়ক দুর্ঘটনায় পতিত হলে তিনি আর্থিকভাবে ব্যাপক ক্ষতির সম্মুখীন হন।",
      "tag": "DCC 24",
      "sub_questions": [
        {
          "label": "ক",
          "question": "বিমাচুক্তি কী?",
          "explanation": "প্রিমিয়ামের বিনিময়ে অন্যের ঝুঁকি নিজের কাঁধে নেওয়ার জন্য বিমাকারী ও বিমাগ্রহীতার মধ্যে যে চুক্তি হয় তাকে বিমা চুক্তি বলে।"
        },
        {
          "label": "খ",
          "question": "বিমাকে ঝুঁকি বণ্টনের যৌথ ব্যবস্থা বলা হয় কেন? ব্যাখ্যা করো।",
          "explanation": "বিমার মাধ্যমে বিমাগ্রহীতা তার সম্ভাব্য ঝুঁকিকে কয়েকটি পক্ষের মধ্যে হ বণ্টন করে বলে বিমাকে ঝুঁকি বণ্টনের যৌথ ব্যবস্থা বলা হয়। বিমা এমন একটি ব্যবস্থা, যার মাধ্যমে ক্ষতিগ্রস্ত বিমাগ্রহীতার ক্ষতিকে বিভিন্ন পক্ষের মধ্যে বণ্টনের ব্যবস্থা করা যায়। এ ব্যবস্থায় বিমাকারী সে বিভিন্ন বিমাগ্রহীতার কাছ থেকে প্রিমিয়াম সংগ্রহ করে। এর বিনিময়ে ট বিমাকারী ক্ষতিগ্রস্ত বিমাগ্রহীতার ক্ষতিপূরণ করে।"
        },
        {
          "label": "গ",
          "question": "উদ্দীপকে উল্লিখিত জনাব রবিউল কোন ধরনের বিমা চুক্তি করেছেন? ব্যাখ্যা করো।",
          "explanation": "উদ্দীপকে জনাব রবিউল অগ্নিবিমা বিমাচুক্তি করেছেন। ভবিষ্যতে প্রতিষ্ঠানে অগ্নিকাণ্ডের কারণে সংঘটিত ক্ষতির বিপক্ষে আর্থিক প্রতিরক্ষা ব্যবস্থাই হলো অগ্নিবিমা। মানুষ অগ্নিজনিত কারণে ক্ষতির বিপক্ষে আর্থিক প্রতিরক্ষা ব্যবস্থা গড়তে ও ব্যবসায় কার্যক্রম অব্যাহত রাখতে অগ্নিবিমার আশ্রয় নেয়। জনাব রবিউল ঢাকা-চট্টগ্রাম রুটের পাশে ১টি রাসায়নিক শিল্প-কারখানা প্রতিষ্ঠা করেছেন। এতে তিনি বুঝতে পারছেন ভবিষ্যতে অগ্নিকাণ্ড ঘটতে পারে। এতে তাকে বেশ ক্ষতির সম্মুখীন হতে হবে। তাই তিনি তার প্রতিষ্ঠানের জন্য অগ্নিবিমা করেছেন। এতে ভবিষ্যতে তার প্রতিষ্ঠানে অগ্নিকাণ্ড ঘটলে ও ক্ষতি হলে তিনি অগ্নিবিমা চুক্তির আওতায় ক্ষতিপূরণ পাবেন। সুতরাং, জনাব রবিউল তার প্রতিষ্ঠানের জন্য অগ্নিবিমার আশ্রয় নিয়েছেন।"
        },
        {
          "label": "ঘ",
          "question": "'উদ্দীপকে উল্লিখিত জনাব রশিদ আর্থিক প্রতিরক্ষামূলক কোনো ব্যবস্থা না গ্রহণ করার কারণেই ব্যাপক ক্ষতির সম্মুখীন হয়েছেন'- এ উক্তিটি বিমার গুরুত্বের আলোকে বিশ্লেষণ করো।",
          "explanation": "উদ্দীপকে উল্লিখিত জনাব রশিদ আর্তিক প্রতিরক্ষামূলক ব্যবস্থা গ্রহণ না করার কারণেই ব্যাপক ক্ষতির সম্মুখীন হয়েছেন- উক্তিটির সাথে আমি একমত। বিমা কোম্পানি প্রিমিয়াম গ্রহণের মাধ্যমে ক্ষতিগ্রস্ত বিমাগ্রহীতার ক্ষতিকে সকল বিমাগ্রহীতার মধ্যে বণ্টন করার ব্যবস্থা করে। ব্যবসায়ের ক্ষেত্রে পণ্যদ্রব্য উৎপাদন ও বণ্টনের বিভিন্ন পর্যায়ে ঝুঁকি বিদ্যমান। ব্যবসায়ের এসব প্রতিবন্ধকতা বিমার মাধ্যমে দূর করে। জনাব রশিদ ঢাকা-চট্টগ্রাম রুটে যাত্রী পরিবহনের জন্য দু'টি বিলাসবহুল গাড়ির ব্যবসায় করছেন। এতে যেকোনো সময় দুর্ঘটনার শিকার হতে পারে। এজন্য নিজের সম্পত্তি ও যাত্রীদের নিরাপত্তার জন্য তিনি বিমা করতে পারতেন। জনাব রশিদ কোনো ধরনের বিমার আশ্রয় নেননি, যা পরবর্তীতে তার জন্য সমস্যার সৃষ্টি করেছে। তার একটি বাস সড়ক দুর্ঘটনায় পতিত হয় এবং তিনি ব্যাপক আর্থিক ক্ষতির সম্মুখীন হন। বিমাচুক্তি করলে জনাব রশিদ বিমার চুক্তির বিনিময়ে তার সম্পত্তির ক্ষতিপূরণ পেতেন। বিমা কোম্পানি বিমাগ্রহীতাদের নিকট থেকে প্রিমিয়াম সংগ্রহ করে ক্ষতিগ্রস্ত বিমাগ্রহীতাকে ঐ প্রিমিয়াম থেকে ক্ষতিপূরণ দিয়ে থাকে। তাই বলা যায়, জনাব রশিদ আর্থিক প্রতিরক্ষামূলক ব্যবস্থা হিসেবে বিমা না করায় ক্ষতির সম্মুখীন হয়েছেন।"
        }
      ]
    },
    {
      "number": "10",
      "uddipok": "মি. ইমন একজন ব্যবসায়ী। তিনি স্ত্রীকে নমিনি করে তার নিজের জন্য একটি জীবন বিমাপত্র পলিসি গ্রহণ করেন। তবে বিমা পলিসির চুক্তি অনুযায়ী যতদিন বেঁচে থাকবে ততদিন প্রিমিয়াম দিতে হবে এবং তিনি মারা গেলে নমিনিকে দাবি পরিশোধ করবে। কিন্তু ৩ বছর প্রিমিয়াম দেওয়ার পর অসুস্থতার কারণে 'এখন আর প্রিমিয়াম দিতে পারছেন না। এমতাবস্থায় বিমার দাবির আবেদন করলে বিমা কোম্পানি প্রত্যাখ্যান করে এবং তাকে তার প্রদত্ত অর্থের অংশবিশেষ ফেরত দেয়।",
      "tag": "DCC 24",
      "sub_questions": [
        {
          "label": "ক",
          "question": "পুনর্বিমা কী?",
          "explanation": "বিমাকারী বিমাকৃত ঝুঁকি একা বহন না করে অন্য কোনো বিমা প্রতিষ্ঠানের সাথে একটি নির্দিষ্ট প্রিমিয়ামের বিনিময়ে পুনরায় চুক্তি করলে তাকে পুনর্বিমা রলে।"
        },
        {
          "label": "খ",
          "question": "জীবন বিমা কি ক্ষতিপূরণের চুক্তি? ব্যাখ্যা করো।",
          "explanation": "মানুষের জীবনের ক্ষতিপূরণ দেওয়া সম্ভব নয় বলে জীবন বিমা ক্ষতিপূরণের চুক্তি নয়। জীবন বিমা চুক্তি অন্যান্য বিমা চুক্তি থেকে আলাদা। কারণ অন্যান্য বিমা চুক্তিতে বিমাকৃত বিষয়বস্তুর ক্ষতির ক্ষেত্রে বিমাকারী বিমাকৃত অর্থ দেয় অথবা ক্ষতিপূরণের ব্যবস্থা করে। যেমন: পাঁচ বছরের জন্য কোনো গাড়ির বিমা করা হলে ঐ সময়ের মধ্যে গাড়িটি ধ্বংস বা ক্ষতিগ্রস্ত হলে বিমাকারী ক্ষতিপূরণের যথাযথ ব্যবস্থা করে। কিন্তু জীবন বিমার ক্ষেত্রে নির্দিষ্ট মেয়াদ অতিক্রম করলে বিমাকারী বিমাকৃত অর্থ বিমাগ্রহীতাকে দেয়। আর নির্দিষ্ট সময়ের মধ্যে বিমাগ্রহীতার মৃত্যু হলে মনোনীত ব্যক্তি বিমাকৃত অর্থ পায়। এজন্য বলা হয় জীবন বিমা ক্ষতিপ্রণের চুক্তি নয়।"
        },
        {
          "label": "গ",
          "question": "মি. ইমন কোন ধরনের জীবন বিমাপত্র গ্রহণ করেন? ব্যাখ্যা করো।",
          "explanation": "উদ্দীপকে মি. ইমন অবিরাম কিস্তিসম্পন্ন আজীবন বিমাপত্র গ্রহণ করেন। এ ধরনের জীবন বিমাপত্রে বিমাগ্রহীতাকে যতদিন জীবিত থাকে ততদিন পর্যন্ত প্রিমিয়াম পরিশোধ করতে হয়। অতঃপর বিমাগ্রহীতার মৃত্যুর পর তার মনোনীত বা উত্তরাধিকারীকে বিমার মূল্য ফেরত দেওয়া হয়। বিমাগ্রহীতা তার জীবদ্দশায় বিমা দাবি করতে পারে না। উদ্দীপকে মি. ইমন একজন ব্যবসায়ী। তিনি স্ত্রীকে নমিনি করে তার নিজের জন্য একটি জীবন বিমাপত্র পলিসি গ্রহণ করেন। তবে বিমা পলিসির চুক্তি অনুযায়ী যতদিন বেঁচে থাকবে ততদিন প্রিমিয়াম দিতে হবে। মি. ইমন মারা গেলে নমিনিকে দাবি পরিশোধ করবে। অর্থাৎ, মি. ইমন তার জীবনের ওপর করা বিমাপত্রটি অবিরাম কিস্তিসম্পন্ন আজীবন বিমাপত্রের বৈশিষ্ট্যপূর্ণ। তাই বলা যায়, মি. ইমনের বিমাপত্রটি একটি অবিরাম কিস্তিসম্পন্ন আজীবন বিমাপত্র।"
        },
        {
          "label": "ঘ",
          "question": "উদ্দীপকে মি. ইমনের বিমার দাবি প্রত্যাখ্যান করে বিমা কোম্পানি যে অর্থ ফেরত দেয় তার যৌক্তিকতা মূল্যায়ন করো।",
          "explanation": "বিমা প্রতিষ্ঠান বিমাগ্রহীতা মি. ইমনকে বিমা দাবি পরিশোধ না করে সমর্পণ মূল্য দিয়েছে, যা সম্পূর্ণ যৌক্তিক। বিমাগ্রহীতার পক্ষে বিমাপত্রের প্রিমিয়াম নিয়মিত পরিশোধ সম্ভব না হলে বিমাপত্র বিমা প্রতিষ্ঠানের কাছে সমর্পণ করা হয়। এটি সমর্পণের পর বিমাকারী বিমাগ্রহীতাকে যে অর্থ দেয় তা হলো সমর্পণ মূল্য। সাধারণত, দুই বছর পর্যন্ত প্রিমিয়ামের টাকা দিলে সমর্পণ মূল্য দেওয়া হয়। উদ্দীপকে মি. ইমন একজন ব্যবসায়ী। তিনি তার জীবনের ওপর একটি আজীবন বিমাপত্র গ্রহণ করেন। বিমাপত্রের প্রিমিয়াম মৃত্যু পর্যন্ত মি. ইমনকে দিতে হবে। কিন্তু তিন বছর প্রিমিয়াম দেওয়ার পর অসুস্থতার কারণে এখন আর প্রিমিয়াম দিতে পারছেন না। এ অবস্থায় বিমা দাবির আবেদন করলে বিমা কোম্পানি প্রত্যাখ্যান করে। তবে তার প্রদত্ত প্রিমিয়ামের অংশ বিশেষ ফেরত দেয়। মি. ইমন তার বিমাপত্রটির আর প্রিমিয়াম দিতে না পারায় বিমা প্রতিষ্ঠান তাকে সমর্পণ মূল্য দিয়ে বিমাপত্রটি বন্ধ করে দেয়। মি. ইমন যদি তার বিমাপত্রটি চালু রাখত তাহলে তাকে বাধ্যতামূলক প্রিমিয়াম দিতে হতো। তিনি প্রিমিয়াম চালু না রাখায় বিমা প্রতিষ্ঠানের যে ক্ষতি বিমা প্রতিষ্ঠান তা প্রাপ্ত প্রিমিয়ামের মাধ্যমে সমন্বয়ের চেষ্টা চালাবে। পাশাপাশি উক্ত প্রিমিয়ামের অংশ বিশেষ মি. ইমনকে প্রদান করেছে। এক্ষেত্রে সমর্পণ মূল্য গ্রহণ মি. ইমনের জন্য লাভজনকই হবে। সুতরাং, বিমা প্রতিষ্ঠান কর্তৃক সমর্পণ মূল্য দেওয়াটা যৌক্তিক।"
        }
      ]
    },
    {
      "number": "11",
      "uddipok": "জনাব সুমন ও জনাব তমাল দুই বন্ধু। জনাব সুমন নির্দিষ্ট পরিমাণ প্রিমিয়াম প্রদানের শর্তে দুই বছরের জন্য একটি বিমাপত্র গ্রহণ করেন। বিমাচুক্তি অনুযায়ী ২ বছরের মধ্যে মৃত্যু হলে তার মনোনীত ব্যক্তি বিমাদাবি পাবেন। তবে মৃত্যু না হলে কেউ কোনো অর্থ পাবেন না। অপরদিকে, জনাব তমাল যে বিমাপত্রটি গ্রহণ করেছেন তার মেয়াদ ১০ বছর। মেয়াদের মধ্যে জনাব তমাল মারা গেলে তার মনোনীত ব্যক্তি বিমাদাবি প্রাপ্ত হবেন অথবা ১০ বছর পর তিনি বেঁচে থাকলে বিমাদাবি আদায় করতে পারবেন।",
      "tag": "DCC 24",
      "sub_questions": [
        {
          "label": "ক",
          "question": "সমর্পণ মূল্য কী?",
          "explanation": "সমর্পণ মূল্য হলো বিমাগ্রহীতার মাধ্যমে পরিশোধিত প্রিমিয়ামের সেই অংশ, যেটি বিমাপত্র ফেরতদানের সময় তাকে পরিশোধ করা হয়।"
        },
        {
          "label": "খ",
          "question": "মৃত্যুহার পঞ্জি কেন ব্যবহার করা হয়? ব্যাখ্যা করো।",
          "explanation": "পরিসংখ্যান অনুযায়ী নির্দিষ্ট বয়স সীমায় নির্দিষ্ট এলাকায় প্রতি হাজারে মৃত ব্যক্তির সংখ্যা সম্বলিত সারণীকে মৃত্যুহার পঞ্জি বলে। এই সারণী বা তালিকা মূলত নির্দিষ্ট বয়সের লোকদের হাজার প্রতি মৃত্যু সংখ্যা নির্দেশ করে। এই তালিকা বা পঞ্জি নির্দিষ্ট এলাকার মানুষের মৃত্যুঝুঁকি ও প্রিমিয়ামের পরিমাণ নির্ধারণে সাহায্য করে।"
        },
        {
          "label": "গ",
          "question": "উদ্দীপকে উল্লিখিত জনাব সুমনের বিমাপত্রটি কোন ধরনের বিমাপত্র? ব্যাখ্যা করো।",
          "explanation": "উদ্দীপকে উল্লিখিত জনাব সুমনের বিমাপত্রটি সাময়িক বিমাপত্র। এ ধরনের বিমাপত্র সাধারণত স্বল্পমেয়াদি হয়। এক্ষেত্রে বিমার মেয়াদের মধ্যে বিমাগ্রহীতার মৃত্যু হলে বিমা দাবির অর্থ পরিশোধ করা হয়। আর যদি বিমাগ্রহীতা উক্ত সময় পর জীবিত থাকে তাহলে বিমা দাবি পাওয়া যায় না। সাধারণত ঝুঁকিপূর্ণ কাজে লিপ্ত থাকা ব্যক্তিরা এ ধরনের বিমা করে। জনাব সুমন ও জনাব তমাল দুই বন্ধু। উদ্দীপকে জনাব সুমন নির্দিষ্ট পরিমাণ প্রিমিয়াম প্রদানের শর্তে দুই বছরের জন্য একটি বিমাপত্র গ্রহণ করেন। চুক্তি অনুযায়ী, বিমাকৃত সময়ের মধ্যে মারা গেলেই বিমা প্রতিষ্ঠান জনাব সুমনকে বিমাকৃত অর্থ পরিশোধ করবে। এখানে জনাব সুমন বিমাকৃত সময়ের পর বেঁচে থাকলে কোনো প্রকার বিমা দাবি পাবেন না। অর্থাৎ, নির্দিষ্ট সময়ে তার মৃত্যুতেই কেবল তার মনোনীত ব্যক্তি বিমা দাবি লাভ করবে। আর সাময়িক বিমাপত্রের ক্ষেত্রেই নির্দিষ্ট সময়ে বিমাগ্রহীতার মৃত্যুতে আর্থিক প্রতিদান দেওয়া হয়। তাই বলা যায়, উদ্দীপকের জনাব, সুমন সাময়িক বিমাপত্র গ্রহণ করেছেন।"
        },
        {
          "label": "ঘ",
          "question": "উদ্দীপকে উল্লিখিত জনাব তমালের গৃহীত বিমাপত্রটি নমিনির জন্য আর্থিক নিরাপত্তা আর নিজের জন্য সঞ্চয়'- বিশ্লেষণ করো'।",
          "explanation": "জনাব তমালের গৃহীত সাধারণ মেয়াদি বিমাপত্রটি নমিনির জন্য আর্থিক নিরাপত্তা আর নিজের জন্য সঞ্চয়- উক্তিটি যথার্থ। সাধারণ মেয়াদি বিমাপত্রের ক্ষেত্রে নির্দিষ্ট মেয়াদের মধ্যে বিমাকৃত ব্যক্তি মারা গেলে মনোনীত ব্যক্তি বিমা দাবির অর্থ পায়। উক্ত মেয়াদের মধ্যে বিমাগ্রহীতার মৃত্যু না হলে মেয়াদ শেষে লাভসহ টাকা বিমাগ্রহীতাকে ফেরত দেওয়া হয়। ফলে এরূপ বিমাপত্র একদিকে বিনিয়োগ ও অন্যদিকে প্রতিরক্ষার সুবিধা দেয়। উদ্দীপকে জনাব সুমন ও জনাব তমাল দুই বন্ধু। উক্ত বিমাপত্রের শর্ত অনুযায়ী মেয়াদের মধ্যে জনাব তমালের মৃত্যু হলে তার মনোনীত ব্যক্তিকে অথবা তিনি জীবিত থাকলে মেয়াদ শেষে তাকে বিমাকৃত অর্থ পরিশোধ করা হবে। অর্থাৎ, জনাব তমাল একটি সাধারণ মেয়াদি জীবন বিমাপত্র গ্রহণ করেছেন। জনাব তমালের গৃহীত বিমাপত্রটি তার অবর্তমানে পরিবারের জন্য আর্থিক নিরাপত্তাস্বরূপ। এছাড়াও নির্দিষ্ট সময় পরপর কিস্তি পরিশোধ করতে হয়। এটি এক ধরনের বাধ্যতামূলক সঞ্চয়ে পরিণত হয়। পরবর্তীতে এ অর্থ বিনিয়োগ করা যায়। আবার, জনাব তমাল মারা গেলে এ বিমাটি তার পরিবারের জন্য আর্থিক প্রতিরক্ষা হিসেবে কাজ করবে। তাই বলা যায়, জনাব তমালের সাধারণ মেয়াদি বিমাপত্রটি নমিনীর জন্য আর্থিক নিরাপত্তা আর নিজের জন্য সঞ্চয়।"
        }
      ]
    }
  ]
}