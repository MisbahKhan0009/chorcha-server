{
  "title": "আইডিয়াল কলেজ, মতিঝিল ২০২৫",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "'মেঘনা ইনভেস্টমেন্ট' আর্থিকভাবে সচ্ছল একটি ব্যাংক। ব্যাংকটি বিভিন্ন ব্যবসায় প্রতিষ্ঠানকে মধ্য ও দীর্ঘমেয়াদি ঋণ দেয় এবং নতুন প্রতিষ্ঠান বাজারে শেয়ার বিক্রি করতে চাইলে অবলেখকের ভূমিকা পালন করে। অন্যদিকে, 'পূর্বাচল ব্যাংক' বিভিন্ন ধরনের ব্যাংকিং সেবা প্রদানের মাধ্যমে দক্ষতার সাথে তাদের কার্যক্রম পরিচালনা করে আসছে। ব্যাংকটির উদ্দেশ্য হলো গ্রাহক সন্তুষ্টি অর্জনের মাধ্যমে মুনাফা অর্জন করা।",
      "tag": "ISCM 25",
      "sub_questions": [
        {
          "label": "ক",
          "question": "ব্যাসেল-২ কী?",
          "explanation": "বাণিজ্যিক ব্যাংকের ঝুঁকিভিত্তিক মূলধন কাঠামো নির্ধারণের একটি আন্তর্জাতিক মানদণ্ড হলো ব্যাসেল-২।"
        },
        {
          "label": "খ",
          "question": "ব্যাংক কীভাবে বিনিময়ের মাধ্যম সৃষ্টি করে? ব্যাখ্যা করো।",
          "explanation": "ব্যাংক মূলত বিনিময়ের মাধ্যম সৃষ্টি করে চাহিদা আমানত তৈরি করে এবং চেকের মাধ্যমে লেনদেন প্রক্রিয়া সহজ করে। বাণিজ্যিক ব্যাংকগুলি গ্রাহকদের কাছ থেকে আমানত গ্রহণ করে, যা তারা ঋণ হিসেবে পুনরায় ব্যবহার করে। এই ঋণ প্রদান ও আমানত গ্রহণের মাধ্যমে ব্যাংকগুলি বিনিময়ের মাধ্যম তৈরি করে।"
        },
        {
          "label": "গ",
          "question": "উদ্দীপকে উল্লিখিত 'মেঘনা ইনভেস্টমেন্ট' ব্যাংক কার্যাবলির ভিত্তিতে কোন ধরনের ব্যাংক? ব্যাখ্যা করো।",
          "explanation": "উদ্দীপকে উল্লিখিত 'মেঘনা ইনভেস্টমেন্ট' কার্যাবলির ভিত্তিতে একটি বিনিয়োগ ব্যাংক। বিনিয়োগ ব্যাংক দেশের ব্যবসায় প্রতিষ্ঠানকে মধ্য ও দীর্ঘমেয়াদি মূলধন সরবরাহের উদ্দেশ্যে প্রতিষ্ঠিত। এরূপ ব্যাংক শেয়ার বিক্রির ক্ষেত্রে অবলেখকের ভূমিকা পালন করে। বিনিয়োগ ব্যবস্থার উন্নয়নেও এ ব্যাংক কাজ করে। উদ্দীপকে 'মেঘনা ইনভেস্টমেন্ট' আর্থিকভাবে সচ্ছল একটি ব্যাংক। এটি বিভিন্ন ব্যবসায় প্রতিষ্ঠানকে মধ্য ও দীর্ঘমেয়াদি ঋণ দেয়। কোনো নতুন প্রতিষ্ঠান বাজারে শেয়ার বিক্রি করতে চাইলে এটি অবলেখকের ভূমিকা পালন করে। তবে প্রয়োজনে প্রতিষ্ঠানটি নিজেও প্রচুর শেয়ার কিনে থাকে। সাধারণত কোনো দেশে বিনিয়োগ ব্যাংক সরকারি-বেসরকারি প্রতিষ্ঠানের শেয়ার, বন্ড, ডিবেঞ্চার ইত্যাদি সিকিউরিটিজ ক্রয়-বিক্রয় করে! এছাড়াও গ্রাহকদের ঋণ সুবিধাসহ আর্থিক পরামর্শ দিয়ে থাকে। তাই বলা যায়, উদ্দীপকের 'মেঘনা ইনভেস্টমেন্ট' একটি বিনিয়োগ ব্যাংক।"
        },
        {
          "label": "ঘ",
          "question": "উদ্দীপকে 'মেঘনা ইনভেস্টমেন্ট' ব্যাংক 'পূর্বাচল' ব্যাংকের তুলনায় দেশের অর্থনীতিতে অধিক ভূমিকা পালন করে-তুমি কি একমত? উত্তরের সপক্ষে যুক্তি দাও।",
          "explanation": "হ্যাঁ, আমি মনে করি 'পূর্বাচল ব্যাংক' 'মেঘনা ইনভেস্টমেন্ট' ব্যাংকের তুলনায় দেশের অর্থনীতিতে অধিক ভূমিকা পালন করে। বিনিয়োগ ব্যাংক সরকারি-বেসরকারি প্রতিষ্ঠানের পক্ষে শেয়ার ক্রয়বিক্রয় করে। এছাড়াও গ্রাহকদের ঋণ সরবরাহ করে থাকে। অন্যদিকে, বাণিজ্যিক ব্যাংক মুনাফা অর্জনের উদ্দেশ্যে আমানত সংগ্রহ ও ঋণদান করে থাকে। এছাড়াও বাণিজ্যিক ব্যাংক সকল শ্রেণির গ্রাহকদের ব্যাংকিং সেবা প্রদান করে। উদ্দীপকে 'মেঘনা ইনভেস্টমেন্ট' ব্যাংক ব্যবসায় প্রতিষ্ঠানকে মধ্য ও দীর্ঘমেয়াদি ঋণ দেয়। এছাড়াও প্রতিষ্ঠানটি শেয়ার বিক্রয়েও সহায়তা করে। অর্থাৎ, এটি একটি বিনিয়োগ ব্যাংক। অন্যদিকে, 'পূর্বাচল ব্যাংক' দক্ষতার সাথে গ্রাহকদের ব্যাংকিং সেবা প্রদান করে আসছে। ব্যাংকটির উদ্দেশ্য হলো গ্রাহক সন্তুষ্টির মাধ্যমে মুনাফা অর্জন করা। অর্থাৎ, এটি একটি বাণিজ্যিক ব্যাংক। বিনিয়োগ ব্যাংক হিসেবে 'মার্চেন্ট ইনভেস্টমেন্ট' ব্যাংক গ্রাহকদের শুধু মূলধন সংগ্রহে সহায়তা করে। অর্থাৎ, শেয়ারসহ অন্যান্য সিকিউরিটিজ ক্রয়-বিক্রয়ে সহায়তা করে। অন্যদিকে, বাণিজ্যিক ব্যাংক হিসেবে 'পূর্বাচল ব্যাংক' গ্রাহকদের ক্ষুদ্র ক্ষুদ্র আমানত সংগ্রহ করে বিশাল মূলধন সৃষ্টি করে। সংগৃহীত অর্থ উৎপাদনমুখী খাতে বিনিয়োগ করে। দেশ-বিদেশে শাখা স্থাপনের মাধ্যমে রেমিট্যান্সের সুষ্ঠু প্রবাহ নিশ্চিত করে। নিরাপদ অর্থ স্থানান্তরসহ অর্থনীতির চাকা সচল রাখতে অবদান রাখে। সব শ্রেণি-পেশার গ্রাহকদের ব্যাংকিং সেবা প্রদান করে অর্থনীতির সুষম উন্নয়ন নিশ্চিত করে। তাই বলা যায়, 'পূর্বাচল ব্যাংক' 'মেঘনা ইনভেস্টমেন্ট' ব্যাংকের তুলনায় দেশের অর্থনীতিতে অধিক ভূমিকা পালন করে।"
        }
      ]
    },
    {
      "number": "2",
      "uddipok": "বরিশালের পিরোজপুরে জাহাজ নির্মাণ শিল্পে সম্প্রতি ব্যাপক সম্প্রসারণ ঘটেছে। এই ব্যবসায় সংশ্লিষ্ট ব্যবসায়ীদের ঋণ সুবিধা প্রদানের উদ্দেশ্যে 'কমল ব্যাংক পিএলসি' নামে একটি ব্যাংক প্রতিষ্ঠিত হয়। অন্যদিকে, 'পদ্ম ব্যাংক' দেশের অর্থনৈতিক স্থিতিশীলতা রক্ষায় গুরুত্বপূর্ণ ভূমিকা পালন করে। সম্প্রতি দেশে দ্রব্যমূল্য দ্রুত বৃদ্ধি পাওয়ায় পদ্ম ব্যাংক CRR ৪% থেকে ৫% এ বৃদ্ধি করার সিদ্ধান্ত নিয়েছে। পরবর্তী সময়ে ব্যাংকটি বাজারে সুবিধাজনক শর্তে কিছু বন্ড ও বিল বাজারে ছাড়ার সিদ্ধান্ত নেয়। এতে যথেষ্ট সাড়া পরিলক্ষিত হচ্ছে।",
      "tag": "ISCM 25",
      "sub_questions": [
        {
          "label": "ক",
          "question": "বিধিবদ্ধ তারল্য সংরক্ষণ হার কী?",
          "explanation": "তালিকাভুক্ত বাণিজ্যিক ব্যাংকগুলোকে নগদে ও অংশবিশেষ বন্ড, সিকিউরিটিজ কিনে কেন্দ্রীয় ব্যাংকে জমা রাখার বিধানকে বিধিবদ্ধ তারল্য সংরক্ষণ হার বা Statutory Liquidity Ratio (SLR) বলে।"
        },
        {
          "label": "খ",
          "question": "বাংলাদেশ কৃষি ব্যাংককে মিশ্র ব্যাংক বলা হয় কেন? ব্যাখ্যা করো।",
          "explanation": "যে ব্যাংক একটি দেশের অর্থনৈতিক উন্নয়নের জন্য বাণিজ্যিক ও বিশেষায়িত উভয় ব্যাংকের কাজ করে তাকে মিশ্র ব্যাংক বলে। বাংলাদেশ কৃষি ব্যাংক বিশেষায়িত ব্যাংক হিসেবে কৃষি ও কৃষিজ পণ্যের উন্নয়নে কাজ করে। অন্যদিকে, বাণিজ্যিক ব্যাংকের মতো আমানত সংগ্রহ ও ঋণদান করে। বাংলাদেশ কৃষি ব্যাংক কৃষি ক্ষেত্রে উন্নয়নের লক্ষ্যে প্রতিষ্ঠিত ও পরিচালিত হয়েও জনসাধারণের সঞ্চয় সংগ্রহ এবং তাদের ঋণদান করে। একই সাথে বাণিজ্যিক ও বিশেষায়িত কাজের সাথে জড়িত বলে কৃষি ব্যাংককে মিশ্র ব্যাংক বলা হয়।"
        },
        {
          "label": "গ",
          "question": "উদ্দীপকে উল্লিখিত 'কমল ব্যাংক পিএলসি' কোন ধরনের ব্যাংক? ব্যাখ্যা করো।",
          "explanation": "উদ্দীপকে উল্লিখিত 'কমল ব্যাংক পিএলসি' একটি শিল্প ব্যাংক। শিল্প ব্যাংক হলো একটি বিশেষায়িত আর্থিক প্রতিষ্ঠান। এটি মূলত শিল্প ও উৎপাদন খাতের দীর্ঘমেয়াদি বিনিয়োগ ও অর্থায়নের জন্য কাজ করে। সাধারণ বাণিজ্যিক ব্যাংকগুলোর মতো স্বল্পমেয়াদি ঋণ দেওয়ার পরিবর্তে শিল্প ব্যাংক মূলত দীর্ঘমেয়াদি ঋণ দিয়ে থাকে। আমাদের দেশে 'বাংলাদেশ ডেভেলপমেন্ট ব্যাংক লি.' (BDBL) এরূপ ব্যাংকের উদাহরণ। উদ্দীপকে বরিশালের পিরোজপুরে জাহাজ নির্মাণ শিল্প সম্প্রতি ব্যাপক সম্প্রসারণ ঘটেছে। এই ব্যবসায়ে সংশ্লিষ্ট ব্যবসায়ীদের ঋণ সুবিধা প্রদানের উদ্দেশ্যে 'কমল ব্যাংক পিএলসি' নামে একটি ব্যাংক প্রতিষ্ঠিত হয়। ব্যাংকটি উক্ত জায়গায় জাহাজ নির্মাণ শিল্প স্থাপন, আধুনিকায়ন ও সম্প্রসারণের অর্থায়ন করবে। এতে নতুন নতুন উদ্যোক্তারা শিল্প স্থাপনে আগ্রহী হবে। শিল্প ব্যাংক হিসেবে 'কমল ব্যাংক পিএলসি' তুলনামূলক কম সুদে ঋণ সরবরাহ এবং ব্যবসায় পরামর্শ সেবা ও প্রদান করবে। সর্বোপরি এটি কর্মসংস্থান সৃষ্টি এবং জাতীয় উৎপাদন বৃদ্ধিতে সাহায্য করবে। তাই বলা যায়, 'কমল ব্যাংক পিএলসি' একটি শিল্প ব্যাংক।"
        },
        {
          "label": "ঘ",
          "question": "উদ্দীপকে দেশের অর্থনৈতিক অবস্থা স্থিতিশীল রাখতে 'পদ্ম ব্যাংক' কর্তৃক গৃহীত কোন পদ্ধতিটি অধিক কার্যকর? তোমার উত্তরের স্বপক্ষে যুক্তি দাও।",
          "explanation": "উদ্দীপকে দেশের অর্থনৈতিক অবস্থা স্থিতিশীল রাখতে 'পদ্ম ব্যাংক' কর্তৃক গৃহীত খোলাবাজার নীতি অধিক কার্যকর। খোলাবাজার নীতি দ্রুত কাজ করে এবং সরাসরি বাজারে তারল্য নিয়ন্ত্রণ করতে পারে। কেন্দ্রীয় ব্যাংক সরাসরি সরকারি সিকিউরিটিজ কেনা-বেচার মাধ্যমে বাজারে অর্থের প্রবাহ নিয়ন্ত্রণ করে। জমার হার নীতি অর্থনীতির প্রবাহে পরিবর্তন আনতে অধিক সময় নেয়। জমার হার পরিবর্তন করলে গ্রাহক বা বিনিয়োগকারীদের আচরণ পরিবর্তন হতে সময় লাগে। উদ্দীপকে 'পদ্ম ব্যাংক' দেশের অর্থনৈতিক স্থিতিশীলতা রক্ষায় গুরুত্বপূর্ণ ভূমিকা পালন করে। সম্প্রতি দেশে দ্রব্যমূল্য দ্রুত বৃদ্ধি পায়। তাই 'পদ্ম ব্যাংক' CRR ৪% থেকে ৫% এ বৃদ্ধি করার সিদ্ধান্ত নিয়েছে। পরবর্তীতে ব্যাংকটি বাজারে সুবিধাজনক শর্তে কিছু বন্ড ও বিল বাজারে ছাড়ার সিদ্ধান্ত নেয়। এতে যথেষ্ট সাড়া পরিলক্ষিত হচ্ছে। মুদ্রাস্ফীতি বেশি হলে কেন্দ্রীয় ব্যাংক বন্ড বিক্রি করে অতিরিক্ত অর্থ তুলে নেয়। আবার অর্থনীতি মন্দায় পড়লে কেন্দ্রীয় ব্যাংক বন্ড কিনে ব্যাংকগুলোর হাতে অতিরিক্ত টাকা দেয়। এভাবে খোলাবাজার নীতি তারল্য সংকট বা অতিরিক্ত তারল্য সংকট মোকাবিলায় সরাসরি কাজ করে। অন্যদিকে, জমার হার নীতি পরোক্ষভাবে অর্থনীতিতে প্রভাব ফেলে। এটি অর্থনীতির প্রবাহে পরিবর্তন আনতে অধিক সময় নেয়। এর প্রভাব ধাপে ধাপে অর্থনীতিতে অনুভূত হয়। সুতরাং বলা যায়, 'পদ্ম ব্যাংক'-এর নেওয়া খোলাবাজার নীতি, জমার হার পরিবর্তন নীতির চেয়ে অধিক কার্যকর।"
        }
      ]
    },
    {
      "number": "3",
      "uddipok": "বর্তমানে বাংলাদেশ সরকার নিরাপদ সড়ক ও যোগাযোগ ব্যবস্থা ভালো করার লক্ষ্যে বিভিন্ন ধরনের পদক্ষেপ গ্রহণ করে চলেছে। তাই ঢাকা শহরে মোটরসাইকেলের চাহিদা কমানোর লক্ষ্যে সরকারের পক্ষে 'Q' ব্যাংক ঢাকার সকল ব্যাংককে এই খাতে প্রদত্ত ঋণের পরিমাণ ১৫% থেকে কমিয়ে ৭%-এ আনার নির্দেশনা জারি করে। ঢাকার প্রায় সকল ব্যাংক উক্ত নির্দেশনা মানলেও 'M' ব্যাংক লি. ও 'N' ব্যাংক লি. এই নির্দেশনা অনুসরণ করছে না। তাই 'Q' ব্যাংক 'M' ব্যাংক লি.-কে ঋণের ওপর অতিরিক্ত সুদ জরিমানা করলেও 'N' ব্যাংক লি.-কে কোনো জরিমানা করতে পারেনি।",
      "tag": "ISCM 25",
      "sub_questions": [
        {
          "label": "ক",
          "question": "নিকাশ ঘর কী?",
          "explanation": "ব্যাংকিং লেনদেন থেকে সৃষ্ট আন্তঃব্যাংকিং দেনা-পাওনার নিষ্পত্তিস্থলই হলো নিকাশ ঘর।"
        },
        {
          "label": "খ",
          "question": "'কেন্দ্রীয় ব্যাংক সরকারের ব্যাংক' - ব্যাখ্যা করো।",
          "explanation": "সরকারের পক্ষে অর্থসংক্রান্ত কাজ সম্পাদন ও পরামর্শ দেওয়ায় কেন্দ্রীয় ব্যাংককে সরকারের ব্যাংক বলা হয়। এই ব্যাংক দেশের ব্যাংক ও মুদ্রা ব্যবস্থার নেতৃত্ব দিতে সরকারের মালিকানায় ও নিয়ন্ত্রণে পরিচালিত হয়। কেন্দ্রীয় ব্যাংকের মালিক, পরিচালক ও নিয়ন্ত্রক সরকার। এই ব্যাংক সরকারের পক্ষে অর্থ লেনদেন করে, হিসাব রাখে ও সরকারকে প্রয়োজনে ঋণ দেয়।"
        },
        {
          "label": "গ",
          "question": "উদ্দীপকে 'Q' ব্যাংকের নির্দেশনা মতে ঋণ নিয়ন্ত্রণের কোন পদ্ধতির কথা উল্লেখ করা হয়েছে? ব্যাখ্যা করো।",
          "explanation": "জাউদ্দীপকে Q ব্যাংকের নির্দেশনা মতে ঋণ নিয়ন্ত্রণের ভোক্তা ঋণ নিয়ন্ত্রণ পদ্ধতিটি প্রয়োগ করেছে। আধুনিক বিশ্বে ভোগ্য পণ্য ক্রয়ের জন্য ভোক্তা ঋণের প্রচলন হয়। এ খাতে ঋণের পরিমাণ কাঙ্ক্ষিত মাত্রায় বজায় রাখার জন্য কেন্দ্রীয় ব্যাংক ভোক্তা ঋণ নিয়ন্ত্রণ করে। এক্ষেত্রে ভোক্তা ঋণের কিস্তি হ্রাস-বৃদ্ধি করা হয়। আবার, ভোগ্য পণ্যের ক্রয়মূল্যের ওপর ঋণের পরিমাণ হ্রাস-বৃদ্ধি করেও ঋণ নিয়ন্ত্রণ করা হয়। উদ্দীপকে বাংলাদেশ সরকার নিরাপদ সড়ক ও যোগাযোগ ব্যবস্থা ভালো করার লক্ষ্যে বিভিন্ন ধরনের পদক্ষেপ গ্রহণ করে। ঢাকা শহরে মোটরসাইকেল কমানোর লক্ষ্যে সরকার 'Q' ব্যাংককে আদেশ দেয়। 'Q' ব্যাংক এ খাতে ঋণের পরিমাণ ১৫% থেকে কমিয়ে ৭%-এ আনার নির্দেশনা জারি করে। এখানে মোটরসাইকেল হলো ভোগ্য পণ্য, যা সাধারণত কিস্তিতে ক্রয় করা হয়। আর ভোগ্য পণ্যের ঋণের ওপর নিয়ন্ত্রণ আরোপ করা হয় ভোক্তা ঋণ নিয়ন্ত্রণ পদ্ধতিতে। তাই বলা যায়, উদ্দীপকের 'Q' ব্যাংক প্রথমে ঋণ নিয়ন্ত্রণের ভোক্তা ঋণ নিয়ন্ত্রণ পদ্ধতি প্রয়োগ করেছে।"
        },
        {
          "label": "ঘ",
          "question": "উদ্দীপকে 'M' ব্যাংক লি.-কে জরিমানা করতে পারা এবং 'N' ব্যাংক লি.-কে জরিমানা করতে না পারার যৌক্তিকতা মূল্যায়ন করো।",
          "explanation": "তালিকাভুক্ত ব্যাংক হওয়ায় 'M' ব্যাংক লি.-কে জরিমানা করতে পারা এবং অ-তালিকাভুক্ত ব্যাংক হওয়ায় 'N' ব্যাংক লি.-কে জরিমানা করতে না পারা সম্পূর্ণ যৌক্তিক। কেন্দ্রীয় ব্যাংকের আদেশ-নির্দেশ মেনে যে ব্যাংক এর তালিকায় অন্তর্ভুক্ত হয় তাই তালিকাভুক্ত ব্যাংক। তালিকাভুক্ত ব্যাংকের সহায়তায় কেন্দ্রীয় ব্যাংক ঋণ নিয়ন্ত্রণ করে। অন্যদিকে, ব্যাংকিং কার্য পরিচালনায় কেন্দ্রীয় ব্যাংকের সাথে অ-তালিকাভুক্ত ব্যাংকের সম্পর্ক নেই। উদ্দীপকে 'Q' ব্যাংক ঋণ নিয়ন্ত্রণে ভোগ্য ঋণ নিয়ন্ত্রণ নীতির প্রয়োগ করে। কিন্তু 'M' ব্যাংক লি. ও 'N' ব্যাংক লি. 'Q' ব্যাংকের এ কার্যক্রমে সহায়তা করেনি। তাই 'Q' ব্যাংক 'M' ব্যাংক লি.-কে জরিমানা করে। কিন্তু 'N' ব্যাংক লি.-কে কোনো জরিমানা করতে পারেনি। এখানে 'M' ব্যাংক লি. তালিকাভুক্ত ব্যাংক। আর তালিকাভুক্ত ব্যাংক কেন্দ্রীয় ব্যাংকের সব আদেশ পালন করতে বাধ্য। তাই 'M' ব্যাংক তালিকাভুক্ত হওয়া সত্ত্বেও 'Q' ব্যাংকের নির্দেশ অমান্য করায় জরিমানা বহন করে। অন্যদিকে, 'N' ব্যাংক অ-তালিকাভুক্ত হওয়ায় কেন্দ্রীয় ব্যাংকের আদেশ পালনে বাধ্য নয়। তাই 'Q' ব্যাংক উক্ত ব্যাংককে জরিমানা করতে পারেনি। তাই বলা যায়, তালিকাভুক্তির শর্তের কারণেই 'Q' ব্যাংক 'M' ব্যাংক লি.-কে জরিমানা করলেও 'N' ব্যাংক লি.-কে কোন জরিমানা করতে পারেনি।"
        }
      ]
    },
    {
      "number": "4",
      "uddipok": "মি. সাব্বির একজন ব্যবসায়ী। তিনি চেকে লেনদেন করতে পছন্দ করেন। তিনি তার পাওনা বাবদ মি. আজিজের নিকট থেকে ২৪.৩.২০২৪ তারিখে লেখা ৫০,০০০ টাকার একটি চেক পেলেন। চেকটি তিনি তার পাওনাদার মি. আসাদকে দিতে চান। এজন্য তিনি চেকের পেছনে স্বাক্ষর করে 'প্রদান করুন শুধু মি. আসাদকে' লিখে ২৪.০৪.২০২৪ তারিখে মি. আসাদকে প্রদান করেন। মি. আসাদ দীর্ঘদিন বিদেশে অবস্থান করার পর দেশে ফিরে গত ২৫.১১.২০২৪ তারিখে চেকটি ব্যাংকে জমা করে টাকা উত্তোলন করতে চাইলে ব্যাংক কর্তৃপক্ষ টাকা প্রদানে অপারগতা প্রকাশ করে।",
      "tag": "ISCM 25",
      "sub_questions": [
        {
          "label": "ক",
          "question": "অঙ্গীকারপত্র কী?",
          "explanation": "যে পত্রে এক ব্যক্তি অপর ব্যক্তিকে নির্দিষ্ট পরিমাণ টাকা নির্ধারিত সময় পরে পরিশোধের অঙ্গীকার করে তাকে অঙ্গীকারপত্র বলে।"
        },
        {
          "label": "খ",
          "question": "হারানো চেকের ক্ষেত্রে করণীয় কী? ব্যাখ্যা করো।",
          "explanation": "চেক হারিয়ে গেলে সর্বপ্রথম ব্যাংক কর্তৃপক্ষকে জানানো উচিত। সংশ্লিষ্ট ব্যাংক কর্তৃপক্ষের কাছে চেকের নম্বর, ইস্যুর তারিখ, মেয়াদকাল, চেকে উল্লিখিত টাকার পরিমাণ প্রভৃতি তথ্য উল্লেখপূর্বক একটি আবেদনপত্র জমা দিতে হবে। ব্যাংক বিষয়টি অবহিত হওয়ার পর উক্ত চেকের টাকা পরিশোধে নিষেধাজ্ঞা জারি করে।"
        },
        {
          "label": "গ",
          "question": "উদ্দীপকে উল্লিখিত মি. সাব্বির কর্তৃক মি. আসাদকে প্রদত্ত চেকে কোন ধরনের অনুমোদন করেছেন? ব্যাখ্যা করো।",
          "explanation": "উদ্দীপকে উল্লিখিত মি. সাব্বির কর্তৃক মি. আসাদকে প্রদত্ত চেকে সীমিত অনুমোদন করেছেন। সীমিত অনুমোদনের ক্ষেত্রে অনুমোদনকারী চেকের উল্টো পিঠে স্বাক্ষরের সাথে কেবল একজন নির্দিষ্ট ব্যক্তির নাম উল্লেখপূর্বক অর্থ প্রদানের নির্দেশ প্রদান করে। এ ধরনের অনুমোদনে চেকে উল্লিখিত ব্যক্তি ছাড়া অন্য কোনো ব্যক্তিকে ব্যাংক চেকের টাকা পরিশোধ করে না। এক্ষেত্রে প্রদান করুন শুধু মি. A কে' লেখা থাকে। ব্যাংক থেকে শুধু মি. A টাকা উত্তোলন করতে পারে। উদ্দীপকে মি. সাব্বির একজন ব্যবসায়ী। তিনি তার দেনাদার মি. আজিজের নিকট থেকে একটি চেক পান। তিনি চেকটি মি. আসাদকে পাওনা বাবদ প্রদান করেন। তিনি চেকের পেছনে স্বাক্ষর করে 'প্রদান করুন শুধু মি. আসাদকে' লিখে মি. আসাদকে প্রদান করেন। এক্ষেত্রে ব্যাংক হতে চেকের উল্লিখিত অর্থ শুধু মি. আসাদ উত্তোলন করতে পারবেন। মি. আসাদ ব‍্যতীত অন্য কেউ উত্তোলন করতে গেলে ব্যাংক অর্থ পরিশোধ করবে না। মি. সাব্বির চেকটিতে শুধু মি. আসাদকেই অনুমোদন দিয়েছেন। তাই বলা যায়, মি. সাব্বির কর্তৃক মি. আসাদকে প্রদত্ত চেকে সীমিত অনুমোদন করা হয়েছে।"
        },
        {
          "label": "ঘ",
          "question": "উদ্দীপকে উল্লিখিত ব্যাংক কর্তৃপক্ষ কর্তৃক চেকের অর্থ পরিশোধ না করার বিষয়টি কি গ্রহণযোগ্য? মতের সপক্ষে যুক্তি দাও।",
          "explanation": "উদ্দীপকে উল্লিখিত চেকটি বাসি চেক হওয়ায় ব্যাংক কর্তৃপক্ষ কর্তৃক চেকের অর্থ পরিশোধ না করার বিষয়টি গ্রহণযোগ্য। কোনো চেকের মেয়াদ উত্তীর্ণ হয়ে গেলে তাকে বাসি চেক বলে। একটি বৈধ চেকের মেয়াদকালে ৬ মাস বা ১৮০ দিন। যদি কোনো চেকের মেয়াদ লিখিত তারিখ হতে ৬ মাস অতিক্রান্ত হয়ে যায় তখন চেকটি বাসি চেক হিসেবে 'গণ্য হবে। চেক বাসি হয়ে গেলে ব্যাংক অর্থ পরিশোধে অস্বীকৃতি জানায়। উদ্দীপকে মি. সাব্বির মি. আজিজের নিকট হতে ২৪.০৩.২০২৪ তারিখে একটি চেক পায়। তিনি চেকটি অনুমোদন করে মি. আসাদকে ২৪.০৪.২০২৪ তারিখে প্রদান করেন। মি. আসাদ উক্ত চেকের অর্থ উত্তোলনের জন্য চেকটি ব্যাংকে ২৪.১১.২০২৪ তারিখে জমা দেন। কিন্তু ব্যাংক কর্তৃপক্ষ টাকা প্রদানে অপারগতা প্রকাশ করে। মি. আসাদের উপস্থাপিত চেকটি বাসি চেক। চেকটি লিখিতের তারিখ ছিল ২৪.০৩.২০২৪। এক্ষেত্রে চেকটির বৈধ মেয়াদ ২৪.০৯.২০২৪ তারিখ পর্যন্ত ছিল। কিন্তু চেকটি অর্থ উত্তোলনের উদ্দেশ্যে জমা দেয়া হয়েছে ২৫.১১.২০২৪ তারিখে। এক্ষেত্রে চেকটি লিখিত তারিখ হতে প্রায় নয় মাস পর জমা দেওয়া হয়েছে। বৈধ চেকের মেয়াদকাল ছয় মাস হলেও মি. আসাদ নয় মাস পর চেক জমা দেওয়ায় চেকটি বাসি চেক হিসেবে গণ্য হয়েছে। অতএব বলা, উদ্দীপকে উল্লিখিত চেকটি বাসি চেক হওয়ায় ব্যাংক কর্তৃপক্ষ কর্তৃক চেকের অর্থ পরিশোধ না করার বিষয়টি গ্রহণযোগ্য ও যৌক্তিক।"
        }
      ]
    },
    {
      "number": "5",
      "uddipok": "মি. শাকিল একজন পাইকারি ব্যবসায়ী। তিনি অনেক সময় বাকিতে বিক্রয়কৃত পণ্যের মূল্য বাবদ চেক গ্রহণ করেন। তিনি তার একজন নিয়মিত ক্রেতা মি. মুকুলের নিকট হতে ২ লক্ষ টাকার একটি চেক প্রাপ্ত হন। উক্ত চেকটি ব্যাংকে উপস্থাপনের সাথে সাথে টাকা উত্তোলন করতে পারলেন। অপর একজন ক্রেতা মি. আরিফের নিকট হতে বিক্রীত পণ্যের মূল্য বাবদ ৪ লক্ষ টাকার আরেকটি চেক প্রাপ্ত হন। চেকটি যথাসময়ে ব্যাংকে উপস্থাপন করলে ব্যাংক কর্তৃপক্ষ সরাসরি চেকের টাকা দিতে অপারগতা প্রকাশ করেন এবং চেকটি তার ব্যাংক হিসাবে জমা দেওয়ার পরামর্শ দেন।",
      "tag": "ISCM 25",
      "sub_questions": [
        {
          "label": "ক",
          "question": "মার্কেট চেক কী?",
          "explanation": "যে চেকের মাধ্যমে বাজারের নিত্যপ্রয়োজনীয় পণ্যদ্রব্য কেনাবেচা করা যায় তাকে মার্কেট চেক বলে।"
        },
        {
          "label": "খ",
          "question": "বিনিময় বিল অপেক্ষা চেকের ব্যবহার সর্বজনীন কেন? ব্যাখ্যা করো।",
          "explanation": "ব্যাংকের গ্রাহক নিজেকে বা প্রাপককে পরিশোধের জন্য ব্যাংক বরাবর যে নির্দেশপত্র প্রস্তুত করে তাকে চেক বলে। অন্যদিকে প্রস্তুতকারী বা পাওনাদার তার দেনাদার বরাবর একটি নির্দিষ্ট পরিমাণ টাকা নির্দিষ্ট সময় পরে বা চাহিবামাত্র প্রদানের জন্য যে নির্দেশ দেয় তাকে বিনিময় বিল বলে। সাধারণত ব্যবসায়িক লেনদেনেই বিনিময় বিল ও অঙ্গীকারপত্র ব্যবহৃত হয়। কিন্তু চেক সকল ধরনের মানুষ ব্রবহার করে। এছাড়া এর প্রস্তুত প্রণালী ও ব্যবহার সহজ। যে কারণে চেকের ব্যবহার সর্বজনীন।"
        },
        {
          "label": "গ",
          "question": "উদ্দীপকে মি. মুকুল মি. শাকিলকে কোন ধরনের চেক প্রদান করেন? ব্যাখ্যা করো।",
          "explanation": "উদ্দীপকে মি. মুকুল মি. শাকিলকে বাহক চেক প্রদান করেন। এ ধরনের চেকে প্রাপকের নামের শেষে 'অথবা বাহককে' লেখা থাকে। এ চেক যেকোনো ব্যক্তি ব্যাংকে জমা দিয়ে নগদ অর্থ উত্তোলন করতে পারে। এ ধরনের চেক হস্তান্তরে অনুমোদনের প্রয়োজন নেই। এ চেক অপেক্ষাকৃত কম নিরাপদ। উদ্দীপকে মি. শাকিল একজন ব্যবসায়ী। তিনি বিভিন্ন প্রকার পণ্য বিক্রয় করেন। তিনি পাওনাদার মি. মুকুলের কাছ থেকে ২ লক্ষ ও ৪ লক্ষ টাকার একটি চেক গ্রহণ করেন। তিনি ২ লক্ষ টাকার চেকটি ব্যাংকে জমা দিয়ে নগদ অর্থ উত্তোলন করতে পারেন। সাধারণত বাহক, চেকের অর্থ ব্যাংক থেকে সরাসরি উত্তোলন করা যায়। এ চেক মি. শাকিলের জন্য নগদ অর্থের সমতুল্য। তাই বলা যায়, মি. মুকুল মি. শাকিলকে বাহক চেক প্রদান করেন।"
        },
        {
          "label": "ঘ",
          "question": "উদ্দীপকে বর্ণিত চেক দুটির মধ্যে কোনটি চেক দাতা এবং চেক গ্রহীতা উভয়ের জন্য অধিক নিরাপদ? বিশ্লেষণ করো।",
          "explanation": "উদ্দীপকের ২ লক্ষ টাকার বাহক চেক থেকে ৪ লক্ষ টাকার দাগকাটা চেক অর্থ সংগ্রহের ক্ষেত্রে অধিক নিরাপদ। দাগকাটা চেকের বাম কোণায় ওপরে দুটি সমান্তরাল দাগ টেনে দেওয়া থাকে। এ চেক বাহক চেক অপেক্ষা বেশি নিরাপদ। কারণ এ চেকের টাকা শুধু প্রাপকের ব্যাংক হিসাবের মাধ্যমে পরিশোধ করা হয়। উদ্দীপকে মি. শাকিল দেনাদারের কাছ থেকে ২ লক্ষ ও ৪ লক্ষ টাকার দুটি চেক পান। তিনি ২ লক্ষ টাকার চেকটি ব্যাংকে জমা দিয়ে নগদ অর্থ উত্তোলন করেন। এক্ষেত্রে, তার ব্যাংক হিসাবের দরকার হয়নি। তবে ৪ লক্ষ টাকার চেকটি তার ব্যাংক হিসাবে জমা করে উত্তোলন করতে পারবেন। বৈশিষ্ট্যগত দিক থেকে ২ লক্ষ টাকার চেকটি হলো বাহক চেক। আর ৪ লক্ষ টাকার চেকটি হলো দাগকাটা চেক। দ্বিতীয় চেকের টাকা শুধু প্রাপকের ব্যাংক হিসাবের মাধ্যমে উত্তোলন করা যায়। ফলে এ চেক হারিয়ে গেলে বা চুরি হলেও এর অর্থ অন্য কেউ উত্তোলন করতে পারে না। অন্যদিকে, বাহক চেকের টাকা যে কেউ উত্তোলন করতে পারে। অর্থাৎ, লেনদেনের ক্ষেত্রে বাহক চেক অপেক্ষা দাগকাটা চেক বেশি নিরাপদ। তাই বলা যায়, উদ্দীপকের ৪ লক্ষ টাকার দাগকাটা চেকটি অর্থ সংগ্রহের ক্ষেত্রে অধিক নিরাপদ।"
        }
      ]
    },
    {
      "number": "6",
      "uddipok": "মি. রাকিব হাসান একজন সরকারি কর্মকর্তা ছিলেন। ২০১৬ সালে মি. রাকিব তার ১০ম শ্রেণিতে পড়ুয়া মেয়ে অনন্যার নামে উত্তরা ব্যাংকে একটি হিসাব খোলেন। গত বছর খুলনা বিশ্ববিদ্যালয় থেকে পড়াশোনা শেষ করেছে অনন্যা। বর্তমানে পড়াশোনা শেষে স্বাবলম্বী হওয়ার উদ্দেশ্যে সে অনলাইনে একটি ব্যবসায় শুরু করে। কিন্তু ব্যবসায়ের লেনদেনের প্রয়োজনে বারবার চেকের মাধ্যমে উত্তরা ব্যাংকের উক্ত হিসাব হতে টাকা তুলতে গেলে হিসাবে পর্যাপ্ত টাকা থাকা সত্ত্বেও ব্যাংক টাকা দিতে অস্বীকৃতি প্রকাশ করে। এ অসুবিধা দূরকল্পে স্বাভাবিক লেনদেনের জন্য ব্যাংক কর্মকর্তা তাকে একটি নতুন হিসাব খোলার পরামর্শ দেন।",
      "tag": "ISCM 25",
      "sub_questions": [
        {
          "label": "ক",
          "question": "ঋণ আমানতি হিসাব কী?",
          "explanation": "ব্যাংকের প্রদত্ত ঋণ বা অগ্রিম যে হিসাবের মাধ্যমে সরবরাহ করা হয় তাকে ঋণ আমানতি হিসাব বলে।"
        },
        {
          "label": "খ",
          "question": "কোন হিসাবে ব্যাংক সর্বাধিক সুদ দেয়? ব্যাখ্যা করো।",
          "explanation": "স্থায়ী হিসাবে ব্যাংক সর্বাধিক সুদ দেয়। একটি নির্দিষ্ট পরিমাণ অর্থ নির্দিষ্ট মেয়াদে জমা করার জন্য স্থায়ী হিসাব খোলা হয়। মেয়াদপূর্তিতে আমানতকারী সুদসহ জমাকৃত অর্থ উত্তোলন করতে পারে। তবে মেয়াদ উত্তীণের আগে টাকা উত্তোলন করা যায় না। তাই ব্যাংক এ হিসাবে সর্বাধিক সুদ প্রদান করে।"
        },
        {
          "label": "গ",
          "question": "মি. রাকিব তার মেয়ের জন্য কোন ধরনের, হিসাব খুলেছিলেন? ব্যাখ্যা করো।",
          "explanation": "উদ্দীপকের মি. রাকিব তার মেয়ের জন্য স্কুল সঞ্চয়ী হিসাব খুলেছিলেন। স্কুলে পড়ুয়া শিক্ষার্থীদের টাকা জমা করার জন্য এ বিশেষ সঞ্চয়ী হিসাবটি খোলা হয়। এ হিসাবের মূল উদ্দেশ্য শিক্ষার্থীদের মধ্যে সঞ্চয়ের প্রবণতা সৃষ্টি করা। ফলে তারা নিজেদের কাছে জমানো ছোট ছোট সঞ্চয়গুলো নিরাপদে ব্যাংকে জমা করতে পারে। উদ্দীপকের মি. রাকিব হাসন একজন সরকারি কর্মকর্তা ছিলেন। তিনি তার ১০ম শ্রেণিতে পড়ুয়া মেয়ে অনন্যার নামে উত্তরা ব্যাংকে একটি হিসাব খুলে দেন। সাধারণত স্কুল পর্যায়ের ছাত্র-ছাত্রীদের সঞ্চয়ে উদ্বুদ্ধ করার জন্য স্কুল সঞ্চয়ী হিসাবের উৎপত্তি ঘটেছে। অনেক সময় শিক্ষার্থীরা টিফিনের পয়সা বাঁচিয়ে এ হিসাবে অর্থ জমা করে। উদ্দীপকে ব্যাংকের আমানতকারী হলো মি. রাকিব হাসানের মেয়ে অনন্যা। আর সে ১০ম শ্রেণির ছাত্রী। তাই তার নামে হিসাব খোলা হলে, তা অবশ্যই স্কুল সঞ্চয়ী হিসাব হবে। সুতরাং, মি. রাকিব হাসান তার ১০ম শ্রেণিতে। পড়ুয়া মেয়ের জন্য স্কুল সঞ্চয়ী হিসাব খুলেছিলেন।"
        },
        {
          "label": "ঘ",
          "question": "উদ্দীপকে অনন্যার ব্যবসায়ে স্বাভাবিক লেনদেন বজায় রাখার জন্য ব্যাংক কর্মকর্তার পরামর্শটি কতটুকু যৌক্তিক তা মূল্যায়ন করো।",
          "explanation": "উদ্দীপকে অনন্যার ব্যবসায়ে স্বাভাবিক লেনদেন বজায় রাখার জন্য ব্যাংক কর্মকর্তার পরামর্শে চলতি হিসাব খোলা যৌক্তিক। চলতি হিসাবে দিনে যতবার খুশি টাকা জমা ও উত্তোলন করা যায়। এ হিসাবে আমানতকারী কোনো সুদ পায় না। তবে ব্যবসায়িক প্রয়োজনে গ্রাহকগণ এ হিসাব থেকে জমাতিরিক্ত উত্তোলন করতে পারে। উদ্দীপকে অনন্যা পড়াশোনা শেষে স্বাবলম্বী হওয়ার উদ্দেশ্যে অনলাইনে একটি ব্যবসায় শুরু করেছে। কিন্তু ব্যবসায়ের লেনদেনের প্রয়োজনে বারবার চেকের মাধ্যমে উত্তরা ব্যাংকের উক্ত হিসাব হতে টাকা তুলতে ব্যর্থ হচ্ছে। এ অসুবিধা দূরীকরণে স্বাভাবিক লেনদেনের জন্য ব্যাংক কর্মকর্তা তাকে একটি নতুন হিসাব খোলার পরামর্শ দেন। অনন্যার মতো ব্যবসায়ীদের জন্য সবচেয়ে উপযোগী হিসাব হলো চলতি হিসাব। কেননা এ হিসাবের মাধ্যমে দিনে যতবার খুশি টাকা জমা ও উত্তোলন করা যায়। এছাড়াও প্রয়োজনে জমাতিরিক্ত উত্তোলন করা যায়। চলতি হিসাবের এ সুবিধাগুলো উদ্দীপকের অনন্যার সম্মুখীন হওয়া সমস্যার সমাধান করতে পারবে। এজন্য ব্যাংকের কর্মকর্তা তাকে চলতি হিসাব খোলার পরামর্শ দেন। তাই বলা যায়, চলতি হিসাবের সুবিধা বিবেচনায় উদ্দীপকে ব্যাংক কর্মকর্তার পরামর্শে সম্পূর্ণ যৌক্তিক।"
        }
      ]
    },
    {
      "number": "7",
      "uddipok": "মিস রুবিন একজন প্রতিষ্ঠিত ব্যবসায়ী। তিনি 'চিত্রা ব্যাংক'-এ একটি হিসাব পরিচালনা করেন। সহজে ও দ্রুততম সময়ে ব্যাংকিং সুবিধা প্রদানের লক্ষ্যে ব্যাংক কর্তৃপক্ষ তার ব্যক্তিগত কম্পিউটারে একটি সফটওয়‍্যার স্থাপন করে দেয়, যাতে তিনি তার ব্যাংক হিসাবের যাবতীয় তথ্য জানতে পারেন এবং বিভিন্ন ধরনের বিল পরিশোধ করতে পারেন। এছাড়া 'চিত্রা ব্যাংক' মিস রুবিনকে একটি ইলেকট্রনিক কার্ড প্রদান করে যেটা তিনি হিসাবে টাকা থাকা সাপেক্ষে ব্যবহার করতে পারবেন। পরবর্তীতে তিনি বিদেশ যাওয়ার উদ্দেশ্যে কার্ডটি ব্যবহার করতে চাইলে ব্যাংক কর্মকর্তা তাকে অন্য একটি কার্ড নেওয়ার পরামর্শ দেন যেখানে হিসাবে টাকা না থাকলেও কার্ডটি ব্যবহার করা যায়।",
      "tag": "ISCM 25",
      "sub_questions": [
        {
          "label": "ক",
          "question": "SWIFT কী?",
          "explanation": "যে সংস্থা আন্তর্জাতিক নেটওয়ার্কের মাধ্যমে আন্তর্জাতিক আর্থিক লেনদেন সংক্রান্ত তথ্য সহজে, দ্রুত ও নিরাপদে আদান-প্রদান করে তাকে SWIFT বলে।"
        },
        {
          "label": "খ",
          "question": "ATM কার্ডে PIN ব্যবহার করা গুরুত্বপূর্ণ কেন? ব্যাখ্যা করো।",
          "explanation": "ATM কার্ডসংক্রান্ত তথ্যের গোপনীয়তা ও নিরাপত্তা বজায় রাখার জন্য PIN গুরুত্বপূর্ণ। PIN-এর পূর্ণরূপ হলো Personal Identification Number। প্রত্যেক ATM কার্ড ব্যবহারকারীর স্বতন্ত্র PIN থাকে। কোনো কারণে ATM হারিয়ে গেলে ব্যবহারকারী ক্ষতিগ্রস্ত হয় না। কারণ ব্যবহারকারীর স্বতন্ত্র PIN ব্যতীত অন্য কেউ ATM কার্ড ব্যবহার করতে পারে না। তাই বলা যায়, নিরাপদ লেনদেনে PIN-এর গুরুত্ব অপরিসীম।"
        },
        {
          "label": "গ",
          "question": "উদ্দীপকে মিস রুবিন প্রথমে কোন ধরনের ই-ব্যাংকিং সেবা গ্রহণ করেছেন? ব্যাখ্যা করো।",
          "explanation": "উদ্দীপকে মিস রুবিন প্রথমে ইলেকট্রনিক ব্যাংকিং-এর হোম ব্যাংকিং সেবা গ্রহণ করেছেন। টেলিফোন অথবা ইন্টারনেটের মাধ্যমে ঘরে বসে ব্যাংকিং লেনদেন সম্পন্ন করার পদ্ধতিকে হোম ব্যাংকিং বলে। যার মাধ্যমে ইলেকট্রনিক পদ্ধতি ব্যবহার করে ব্যাংকগুলো আর্থিক সেবা গ্রাহকদের দ্বারপ্রান্তে পৌঁছে দেয়। এক্ষেত্রে ব্যাংক গ্রাহকের ব্যক্তিগত কম্পিউটার টার্মিনালে তাদের সফটওয়্যার স্থাপন করে দেয়। ফলে গ্রাহক ঘরে বসেই তার নির্দিষ্ট PIN ব্যবহার করে তার যাবতীয় তথ্য জেনে নিতে পারে। উদ্দীপকে মিস রুবিন একজন প্রতিষ্ঠিত ব্যবসায়ী। তিনি 'চিত্রা ব্যাংক' এ একটি হিসাব পরিচালনা করেন। সহজে ও দ্রুততম সুবিধা প্রদানের জন্য ব্যাংক কর্তৃপক্ষ তার ব্যক্তিগত কম্পিউটারে একটি সফটওয়্যার স্থাপন করে দেয়। যেটির মাধ্যমে তিনি তার ব্যাংক হিসাবের যাবতীয় তথ্য জানতে পারেন। এছাড়াও বিভিন্ন ধরনের বিল পরিশোধ করতে পারেন। মিস রুবিন প্রথমে ইলেকট্রনিক ব্যাংকিং-এর আওতাভুক্ত হোম ব্যাংকিং-এর মাধ্যমে উক্ত সেবাগুলো পাচ্ছেন। কারণ হোম ব্যাংকিং-এ ইন্টারনেটযুক্ত কম্পিউটারের মাধ্যমে ঘরে বসে। যাবতীয় তথ্য জানা এবং বিল পরিশোধসহ ব্যাংকিং সেবা নেওয়া যায়। তাই বলা যায়, মিস রুবিন হোম ব্যাংকিং-এর মাধ্যমে ইলেকট্রনিক ব্যাংকিং সেবায় যুক্ত হয়েছেন।"
        },
        {
          "label": "ঘ",
          "question": "উদ্দীপকে বর্ণিত নতুন কার্ডটি কি মিস রুবিনকে প্রদত্ত প্রথম কার্ডের সীমাবদ্ধতাকে অতিক্রম করতে পারবে? যুক্তিসহকারে মতামত দাও।",
          "explanation": "উদ্দীপকে বর্ণিত নতুন কার্ডটি (ক্রেডিট কার্ড) মিস রুবিনের প্রথম কার্ডের (ডেবিট কার্ড) সীমাবদ্ধতাকে অতিক্রম করতে পারবে। ব্যাংকের বহুল ব্যবহৃত ইলেকট্রনিক সেবার অন্যতম হলো ক্রেডিট কার্ড। এটি নগদ অর্থের চাহিদা পূরণ করে বিনিময়ের মাধ্যমে হিসেবে কাজ করে। এ কার্ডের মাধ্যমে গ্রাহককে ক্রেডিট বা ঋণ সুবিধা দেওয়া হয়। এটি ব্যবহারের জন্য ব্যাংক হিসাবে অর্থ থাকার বাধ্যবাধকতা নেই। উদ্দীপকে মিস রুবিনকে চিত্রা ব্যাংকে একটি হিসাব পরিচালনা করেন। ব্যাংক তার হিসাবের বিপরীতে একটি ইলেকট্রিক কার্ড প্রদান করেন। যেটি তার হিসাবে টাকা থাকা সাপেক্ষে ব্যবহার করতে পারবেন। অর্থাৎ, উক্ত কার্ডটি হলো ডেবিট কার্ড। পরবর্তীতে তিনি বিদেশে যাওয়ার উদ্দেশ্যে কার্ডটি ব্যবহার করতে চাইলে ব্যাংক কর্মকর্তা ক্রেডিট কার্ডের পরামর্শ দেন। যেটির মাধ্যমে হিসাবে টাকা না থাকলেও কেনকাটা, অর্থ স্থানান্তরসহ ব্যাংকিং সেবা নিতে পারবেন। প্রথম কার্ড অর্থাৎ, ডেবিট কার্ডের মাধ্যমে হিসাবে জমাকৃত অর্থই আর্থিক লেনদেনে ব্যবহার করা যায়। অন্যদিকে, দ্বিতীয় কার্ডের মাধ্যমে (ক্রেডিট কার্ড) জমাতিরিক্ত অর্থ উত্তোলন করা যায়। উদ্দীপকে মিস রুবিন বিদেশ গমন করলে অতিরিক্ত অর্থের প্রয়োজন হতে পারে। তখন ডেবিট কার্ড তার কাছে মূল্যহীন হয়ে যাবে। আবার আন্তর্জাতিকভাবে স্বীকৃত হওয়ায় ক্রেডিট কার্ডের গ্রহণযোগ্যতা তুলনামূলক বেশি। আবার ক্রেডিট কার্ডে নিজের কোনো অর্থও জমা রাখার বাধ্যবাধকতা নেই। এসব সুবিধা মিস রুবিন ডেবিট কার্ডের মাধ্যমে পাবেন না। তাই বলা যায়, ক্রেডিট কার্ডটি মিস রুবিনকে ডেবিট কার্ডের সীমাবদ্ধতাকে অতিক্রম করতে পারবে।"
        }
      ]
    },
    {
      "number": "8",
      "uddipok": "বাঁধন সি ট্রান্সপোর্ট কোম্পানি তার নিজস্ব ৩টি জাহাজ এবং অন্য কোম্পানির সাথে চুক্তিতে ভাড়া নেওয়া ২টি জাহাজে মাল বহন করে। কোম্পানিটি একত্রে ৫টি জাহাজ বিমা করতে চাইলে বিমা কোম্পানি তার ৩টি জাহাজ বিমা করতে রাজি হয়। পরবর্তীতে বিমাকৃত ১টি জাহাজ দুর্ঘটনায় কবলিত হয়ে সম্পূর্ণ ক্ষতিগ্রস্ত হলে বাঁধন কোম্পানি বিমা প্রতিষ্ঠানের কাছে ক্ষতিপূরণের জন্য আবেদন করে। বিমা প্রতিষ্ঠান দাবির সম্পূর্ণ অর্থ পরিশোধ করল এবং উদ্ধারকৃত জাহাজের ধ্বংসাবশেষ ৫০ হাজার টাকায় বিক্রি করার পর উক্ত কোম্পানি সেটিও দাবি করে। কিন্তু বিমা প্রতিষ্ঠানটি উক্ত টাকা দিতে অস্বীকৃতি জানায়।",
      "tag": "ISCM 25",
      "sub_questions": [
        {
          "label": "ক",
          "question": "মৌলিক ঝুঁকি কী?",
          "explanation": "যে ঝুঁকি ব্যক্তি বা প্রতিষ্ঠানের নিয়ন্ত্রণ অযোগ্য কোনো কারণে সৃষ্টি হয়, যা সাধারণভাবে সবাইকে ক্ষতিগ্রস্ত করে তাকে মৌলিক ঝুঁকি বলে।"
        },
        {
          "label": "খ",
          "question": "বিমা চুক্তি কি লিখিত হওয়া আবশ্যক? ব্যাখ্যা করো।",
          "explanation": "কোনো সাধারণ চুক্তি মৌখিক, লিখিত বা লিখিত ও নিবন্ধিত হতে পারে বলে বিধানে উল্লেখ থাকলেও বিমা চুক্তি অবশ্যই লিখিত হতে হয় । বিমাগ্রহীতা ও বিমাকারী উভয়ের স্বাক্ষরে এরূপ চুক্তি সম্পাদিত হয়ে থাকে। বীমাপত্রে চুক্তির বিষয়বস্তু ও শর্তাদি লেখা থাকে। যা উভয়পক্ষ পালনে বাধ্য থাকে।"
        },
        {
          "label": "গ",
          "question": "উদ্দীপকে বিমা চুক্তির কোন উপাদানের অনুপস্থিতির কারণে বিমা কোম্পানি পরবর্তী ২টি জাহাজ বিমা করেনি? ব্যাখ্যা করো।",
          "explanation": "উদ্দীপকের পরবর্তী ২টি জাহাজ বিমার বিমাযোগ্য স্বার্থের নীতির অনুপস্থিতির কারণে বিমা কোম্পানি বিমা করেনি। এ নীতির আওতায় বিমার বিষয়বস্তুতে অবশ্যই বিমাগ্রহীতার স্বার্থ থাকতে হয়। এই স্বার্থ বলতে বিমাগ্রহীতার মালিকানা স্বত্ব বা আর্থিক স্বার্থকে বোঝানো হয়েছে। বিমাযোগ্য স্বার্থ না থাকলে বিমা চুক্তি বাতিল বলে গণ্য হয়। উদ্দীপকে বাঁধন সি ট্রান্সপোর্ট কোম্পানি অন্য একটি কোম্পানির সাথে চুক্তিতে ভাড়া নেওয়া ২টি জাহাজে মালামাল পরিবহন করে। তিনি জাহাজগুলোর বিমা করতে চাইল বিমা কোম্পানি তা বিমা করতে সম্মত হয়নি। জাহাজগুলো মূলত অন্য কোম্পানির ছিল। ফলে জাহাজ ক্ষতিগ্রস্ত হলে তার কোম্পানি কোনোভাবেই আর্থিকভাবে ক্ষতিগ্রস্ত হতো না। কারণ এ সকল জাহাজের সাথে বাঁধন সি ট্রান্সপোর্টের কোনো আর্থিক স্বার্থ জড়িত ছিল না। আর্থিক স্বার্থ জড়িত না থাকলে সে সম্পত্তির বিমা করা যায় না। তাই বলা যায়, বিমাযোগ্য স্বার্থ নীতির অনুপস্থিতির কারণে বিমা কোম্পানি চুক্তিতে নেওয়া পরবর্তী ২টি জাহাজের বিমা করেনি।"
        },
        {
          "label": "ঘ",
          "question": "উদ্দীপকে বিমা প্রতিষ্ঠান কর্তৃক বাঁধন কোম্পানির সর্বশেষ দাবি পূরণ না করার যৌক্তিকতা বিশ্লেষণ করো।",
          "explanation": "উদ্দীপকে বিমা প্রতিষ্ঠান কর্তৃক বাঁধন কোম্পানির সর্বশেষ দাবিটি পূরণ না করা বিমার স্থলাভিষিক্তকরণের নীতি অনুযায়ী যৌক্তিক। বিমা ব্যবসায়ের অন্যতম একটি মূলনীতি হলো স্থলাভিষিক্তকরণের নীতি। এ নীতি অনুযায়ী বিমাকৃত সম্পত্তির সম্পূর্ণ ক্ষতিপূরণ দেওয়ার পর সম্পত্তির অবশিষ্টাংশ বা উদ্ধারযোগ্য অংশের মালিকানা বিমা প্রতিষ্ঠান পায়। উদ্দীপকে বাঁধন সি ট্রান্সপোর্ট কোম্পানি তার নিজস্ব ৩টি জাহাজ বিমা কোম্পানির কাছে বিমা করে। বিমাকৃত ১টি জাহাজ দুর্ঘটনায় কবলিত হয়ে সম্পূর্ণ ক্ষতিগ্রস্ত হয়। বাঁধন কোম্পানি বিমা প্রতিষ্ঠানের কাছে বিমা দাবি পেশ করলে বিমা কোম্পানি তা সম্পূর্ণরূপে পরিশোধ করে। উদ্ধারকৃত জাহাজের ধ্বংসাবশেষ বিক্রির টাকা বাঁধন কোম্পানি দাবি করলে বিমা কোম্পানি উক্ত টাকা দিতে অস্বীকৃতি জানায়। উদ্দীপকে উল্লেখ্য দুর্ঘটনার কারণে বিমাকৃত ১টি জাহাজ সম্পূর্ণ ক্ষতিগ্রস্ত হয়। বিমা প্রতিষ্ঠানও চুক্তি অনুযায়ী বাঁধন কোম্পানিকে সম্পূর্ণ ক্ষতিপূরণ দেয়। এক্ষেত্রে বিমার স্থলাভিষিক্তকরণের নীতি অনুযায়ী জাহাজের ধ্বংসাবশেষের মালিক হবে বিমা প্রতিষ্ঠান। আর এ কারণেই বিমা প্রতিষ্ঠান জাহাজের ধ্বংসাবশেষ বিক্রির অর্থ বিমাগ্রহীতাকে দিতে অস্বীকৃতি জানায়। তাই বলা যায়, বিমাগ্রহীতার সর্বশেষ দাবি প্রত্যাখ্যানের যৌক্তিকতা বিমার স্থলাভিষিক্তকরণ, নীতির আলোকে যথার্থ।"
        }
      ]
    },
    {
      "number": "9",
      "uddipok": "জনাব শফিক শেয়ার বাজারে তার জমি বিক্রির সম্পূর্ণ অর্থ বিনিয়োগ করেছেন। ঝুঁকি আছে জেনে তিনি বিমা কোম্পানির কাছে তার বিনিয়োগকৃত অর্থের বিমা করতে গেলে বিমা কোম্পানি বিমা করতে অস্বীকৃতি জানায়। অন্যদিকে, জনাব রাফি ২০২০ সালে ভবিষ্যতের অনিশ্চয়তার কথা চিন্তা করে ১০ বছর মেয়াদি একটি জীবন বিমাপত্র গ্রহণ করেন এবং মাসিক নির্দিষ্ট হারে প্রিমিয়াম প্রদান করেন। ২০২৪ সালে জনাব রাফির মৃত্যুতে তার সন্তান বিমাকৃত অর্থ দাবি করলে বিমা কর্মকর্তা তাকে একটি সনদপত্র দাখিল করার পরামর্শ দেন।",
      "tag": "ISCM 25",
      "sub_questions": [
        {
          "label": "ক",
          "question": "দায় বিমা কী?",
          "explanation": "যে চুক্তি অনুযায়ী নির্ধারিত ঝুঁকিজনিত যেকোনো ধরনের ক্ষতিপূরণের জন্য বিমাগ্রহীতার দায় বিমাকারী প্রতিষ্ঠান বহন করে তাকে দায় বিমা বলে।"
        },
        {
          "label": "খ",
          "question": "বিমা ব্যবসায় উন্নয়নে বাংলাদেশের বিমা ব্যবসায়ের নিয়ন্ত্রণ সংস্থা কী ভূমিকা রাখে? ব্যাখ্যা করো।",
          "explanation": "বাংলাদেশে বিমা ব্যবসায়ের কার্যকর তত্ত্বাবধান, পলিসি, গ্রাহক ও এর অধীনস্তদের স্বার্থ সংরক্ষণে বিমা উন্নয়ন ও নিয়ন্ত্রণ কর্তৃপক্ষ গুরুত্বপূর্ণ ভূমিকা রাখে। বাংলাদেশে বিমা ব্যবসায় প্রতিনিয়ত অগ্রসর হচ্ছে। এমতাবস্থায় এরূপ ব্যবসায়কে সঠিকভাবে এগিয়ে নেওয়ার ব্যবস্থা করা জরুরি। এছাড়া যারা বিমা পলিসি খোলেন তাদের বা জীবন বিমা গ্রহীতাদের স্বার্থ যাতে রক্ষিত হয় তার নিশ্চয়তা বিধান গুরুত্বপূর্ণ। এ কারণেই বিমা উন্নয়ন ও নিয়ন্ত্রণ কর্তৃপক্ষ বিমা ব্যবসায়ের উন্নয়নের ক্ষেত্রে একটি গুরুত্বপূর্ণ প্রতিষ্ঠান।"
        },
        {
          "label": "গ",
          "question": "উদ্দীপকে বিমা কর্মকর্তা জনাব রাফির সন্তানকে কোন সনদপত্র দাখিলের পরামর্শ দেন? ব্যাখ্যা করো।",
          "explanation": "উদ্দীপকের বিমা কর্মকর্তা জনাব রাফির সন্তানকে বিমাগ্রহীতার মৃত্যুর প্রমাণপত্র দাখিলের পরামর্শ দেন। বিমাকৃত ব্যক্তির মৃত্যুতে বিমাদাবি উপস্থাপনের পর তার মৃত্যুর প্রমাণপত্র দাখিল করতে হয়। আইনগতভাবে গ্রহণযোগ্য প্রমাণপত্রের মধ্যে রয়েছে, চিকিৎসকের দেওয়া মৃত্যুর সনদ ও স্থানীয় কর্তৃপক্ষের কাছ থেকে সংগৃহীত মৃত্যুর সনদপত্র। এছাড়া বিমাগ্রহীতা ৭ বছর নিখোঁজ থাকলে হাইকোর্ট থেকে মৃত্যুর সনদ নিতে হয়। উদ্দীপকের জনাব রাফি ২০২০ সালে ভবিষ্যৎ অনিশ্চয়তার কথা চিন্তা করে ১০ বছর মেয়াদি একটি জীবন বিমাপত্র গ্রহণ করেন। তার বিমাপত্রের চুক্তি অনুযায়ী মাসিক নির্দিষ্ট হারে প্রিমিয়াম প্রদান করতে হয়। ২০২৪ সালে জনাব রাফির মৃত্যুতে তার সন্তান বিমাকৃত অর্থ দাবি করেন। তাই বিমা কর্মকর্তা তাকে একটি সনদপত্র দাখিলের পরামর্শ দেন। জীবন বিমার ক্ষেত্রে বিমাগ্রহীতার মৃত্যুতে বিমাদাবি আদায়ের জন্য অবশ্যই বিমাগ্রহীতার মৃত্যুর সনদপত্র দাখিল করতে হয়। তাই উদ্দীপকের জনাব রাফির মৃত্যুতে বিমাদাবি আদায়ের জন্য তার সন্তানকেও বিমা কর্মকর্তা মৃত্যুর সনদপত্র দাখিল করতে বলেন। তাই বলা যায়, বিমাগ্রহীতার মৃত্যুর বিষয়টি নিশ্চিত হওয়ার জন্য বিমা কর্মকর্তা জনাব রাফির সন্তানকে মৃত্যুর সনদপত্র দাখিল করার পরামর্শ দেন।"
        },
        {
          "label": "ঘ",
          "question": "উদ্দীপকে বিমা কোম্পানি কর্তৃক জনাব শফিকের প্রস্তাবে অস্বীকৃতি জানানোর যৌক্তিকতা বিশ্লেষণ করো।",
          "explanation": "উদ্দীপকের জনাব শফিকের ঝুঁকিটি অবিমাযোগ্য বলে বিমা কোম্পানি জনাব শফিকের প্রস্তাবে অস্বীকৃতি জানান। যে ঝুঁকির বিপক্ষে বিমা সুবিধা লাভ করা যায় না, তাকে অবিমাযোগ্য ঝুঁকি বলে। যে ঝুঁকির ফলাফল সাধারণ এবং যার ওপর মানুষের কোনো নিয়ন্ত্রণ নেই তা সাধারণভাবে অবিমাযোগ্য ঝুঁকি হিসেবে গণ্য। ভূমিকম্প, বন্যা, দুর্ভিক্ষ, মহামারি, যুদ্ধ, অর্থনৈতিক মন্দা, সামাজিক, অর্থনৈতিক, রাজনৈতিক ইত্যাদি ঝুঁকি এর অন্তর্ভুক্ত। উদ্দীপকের জনাব শফিক তার জমি বিক্রির সম্পূর্ণ অর্থ শেয়ার বাজারে বিনিয়োগ করেছেন। ঝুঁকি আছে জেনে তিনি বিমা কোম্পানির কাছে তার বিমাকৃত অর্থের বিমা করতে যান। কিন্তু বিমা কোম্পানি বিমা করতে অস্বীকৃতি জানায়। সাধারণত অবিমাযোগ্য ঝুঁকির বিপক্ষে বিমা কোম্পানি বিমাপত্র সরবরাহ করে না। কেননা এ ঝুঁকি সাধারণ অর্থাৎ, এর বিপরীতে কোনো ব্যবস্থা গ্রহণ করা যায় না। তেমনি উদ্দীপকের জনাব শফিকের শেয়ার বাজারে বিনিয়োগকৃত অর্থের ওপর সৃষ্ট ঝুঁকি অর্থনৈতিক অবস্থার সাথে জড়িত। উক্ত ঝুঁকিটি অবিমাযোগ্য ঝুঁকির অন্তর্ভুক্ত। কেননা শেয়ার বাজারের বিনিয়োগ খুবই ঝুঁকিপূর্ণ। এতে বড় পরিসরে লাভ-লোকসান হওয়ার সম্ভাবনা থাকে। তাই বলা যায়, জনাব শফিকের অর্থের ঝুঁকির ধরন বিবেচনায় বিমা কোম্পানি তার প্রস্তাবে অস্বীকৃতি জানায়।"
        }
      ]
    },
    {
      "number": "10",
      "uddipok": "জনাব নয়ন EPZ এ অবস্থিত একটি গ্লাস কারখানার মালিক। তিনি তার ঝুঁকিবহুল গ্লাস কারখানাটির জন্য 'বিটা' বিমা কোম্পানি ও 'গামা' বিমা কোম্পানির সাথে ত্রিশ লক্ষ টাকার পৃথক দুটি বিমা চুক্তি সম্পাদন করেন। দুর্ঘটনায় কারখানাটির দশ লক্ষ টাকা ক্ষতি হলে 'বিটা' বিমা কোম্পানি জনাব নয়নকে পাঁচ লক্ষ টাকা ক্ষতিপূরণ প্রদানে সম্মত হয়। জনাব নয়ন 'গামা' বিমা কোম্পানির কাছে ক্ষতিপূরণের বাকি অংশ দাবি করেন। অন্যদিকে, তার ভাই জনাব চয়ন একটি কোম্পানির মালিক। তিনি তার কোম্পানির সকল কর্মকর্তা-কর্মচারীর নিরাপত্তার কথা চিন্তা করে তাদের কল্যাণের জন্য 'ডেল্টা' লাইফ ইন্স্যুরেন্স এর সাথে একটি বিমা চুক্তি করেন।",
      "tag": "ISCM 25",
      "sub_questions": [
        {
          "label": "ক",
          "question": "বার্ষিক বৃত্তি কী?",
          "explanation": "বিমা প্রতিষ্ঠান বিমাগ্রহীতাকে তার মৃত্যুর পূর্ব পর্যন্ত বা জীবনের একটি নির্দিষ্ট সময় পর্যন্ত প্রতি বছর যে নির্দিষ্ট হারে নির্দিষ্ট পরিমাণ অর্থ দেয়, তাকে বার্ষিক বৃত্তি বলা হয়।"
        },
        {
          "label": "খ",
          "question": "কোন বিমায় নৈতিক ঝুঁকি কম? ব্যাখ্যা করো।",
          "explanation": "জীবন বিমায় নৈতিক ঝুঁকি কম। জীবন বিমা ব্যতীত অন্যান্য সকল বিমায় অনৈতিক বিমাদাবি থাকতে পারে। আবার আংশিক ক্ষতির ক্ষেত্রে সম্পূর্ণ বিমাদাবি করা হতে পারে। এক্ষেত্রে বিমাগ্রহীতা ও বিমাকারীর মধ্যে সম্পর্কের অবনতি ঘটতে পারে। কিছু কিছু ক্ষেত্রে ক্ষতির কারণ বা ক্ষতির পরিমাণ লুকানো হতে পারে। কিন্তু জীবন বিমার ক্ষেত্রে এরূপ দাবি করা বা কিছু লুকানো সম্ভব নয়। তাই বলা হয়, জীবন বিমার ক্ষেত্রে নৈতিক ঝুঁকি কম।"
        },
        {
          "label": "গ",
          "question": "উদ্দীপকে জনাব চয়ন কোন ধরনের বিমাপত্র গ্রহণ করেছেন? ব্যাখ্যা করো।",
          "explanation": "উদ্দীপকের জনাব চয়ন গোষ্ঠী বিমাপত্র গ্রহণ করেছিলেন। এ বিমা ব্যবস্থায় একটি বিশেষ গোষ্ঠীর অনেকজন ব্যক্তির জীবনকে একটি বিমাপত্রের অধীনে বিমা করা হয়। ফলে বিমা খরচ ও প্রিমিয়ামের হার অনেক কম হয়। এ বিমাপত্রের অধিভুক্ত কোনো বিমাগ্রহীতা মারা গেলেও বিমাপত্রটি সচল থাকে। উদ্দীপকের জনাব চয়ন একটি কোম্পানির মালিক। তিনি তার কোম্পানির সকল কর্মকর্তা-কর্মচারীর জীবনের নিরাপত্তার কথা চিন্তা করেন। তাই তাদের কল্যাণের জন্য 'ডেল্টা' লাইফ ইন্স্যুরেন্স কোম্পানির সাথে একটি বিমা চুক্তি করেন। এখানে জনাব চয়নের গৃহীত বিমাপত্রটির অন্যতম বৈশিষ্ট্য হলো একক বিমা ব্যবস্থার মাধ্যমে অনেক কর্মীর জীবনের ওপর বিমা করা। উক্ত বৈশিষ্ট্যটি গোষ্ঠী বিমার বৈশিষ্ট্যের সাথে পুরোপুরি সাদৃশ্যপূর্ণ। তাই বলা যায়, উদ্দীপকের জনাব চয়ন গোষ্ঠী বিমার মাধ্যমে কর্মকর্তা-কর্মচারীর তার কোম্পানির সকল কর্মকর্তা-কর্মচারীর নিরাপত্তা নিশ্চিত করলেন।"
        },
        {
          "label": "ঘ",
          "question": "উদ্দীপকে গামা বিমা কোম্পানি কর্তৃক জনাব নয়নের বিমাদাবির বাকি অংশ পরিশোধের যৌক্তিকতা বিমা নীতির আলোকে মূল্যায়ন করো।",
          "explanation": "আনুপাতিক হারে অংশগ্রহণের নীতি অনুযায়ী উদ্দীপকের গামা বিমা কোম্পানির কর্তৃক জনাব নয়নের বিমাদাবি পরিশোধের যৌক্তিকতা রয়েছে। এ নীতি সাধারণত দ্বৈত বিমার ক্ষেত্রে ব্যবহৃত হয়। নির্দিষ্ট সম্পত্তি একাধিক বিমা কোম্পানির নিকট বিমা করা হলে বিমা কোম্পানিগুলো আনুপাতিক হারে ক্ষতিপূরণ দেয়। উভয় কোম্পানি এভাবে যৌথভাবে বিমাগ্রহীতাকে সম্পূর্ণ ক্ষতিপূরণ প্রদান করে। উদ্দীপকে জনাব নয়ন EPZ-এ অবস্থিত একটি গ্লাস কারখানার মালিক। তিনি তার ঝুঁকিবহুল গ্লাস কারখানাটির জন্য 'বিটা' বিমা কোম্পানি ও 'গামা' বিমা কোম্পানির সাথে ৩০ লক্ষ টাকা পৃথক দুটি বিমা চুক্তি সম্পাদন করেন। দুর্ঘটনায় কারখানাটির ১০ লক্ষ টাকা ক্ষতি হলে 'বিটা' বিমা কোম্পানি জনাব নয়নকে ৫ লক্ষ টাকা ক্ষতিপূরণ প্রদানে সম্মত হয়। জনাব নয়ন 'গামা' বিমা কোম্পানির নিকট ক্ষতিপূরণের বাকি অংশ দাবি করেন। আনুপাতিক হারে অংশগ্রহণের নীতি অনুযায়ী, বিমা কোম্পানিগুলো যৌথভাবে ক্ষতিপূরণ প্রদানে চুক্তিবদ্ধ। সেই অনুযায়ী 'রিটা' বিমা কোম্পানি ৫ লক্ষ টাকা ক্ষতিপূরণ প্রদানে সম্মত হয়েছে। পরবর্তী সময়ে জনাব নয়ন 'গামা' বিমা কোম্পানির কাছে বাকি ক্ষতিপূরণ দাবি করেন। আর উল্লিখিত নীতি অনুযায়ী জনাব নয়ন ক্ষতিপূরণ প্রাপ্তির ন্যায্য দাবিদার। তাই বলা যায়, আনুপাতিক হারে অংশগ্রহণের নীতি অনুযায়ী উদ্দীপকের গামা বিমা কোম্পানির জনাব নয়নকে ক্ষতিপূরণের বাকি অংশ প্রদান যৌক্তিক।"
        }
      ]
    },
    {
      "number": "11",
      "uddipok": "মি. ইমন একজন ব্যবসায়ী। তিনি স্ত্রীকে নমিনি করে তার নিজের জন্য একটি জীবন বিমাপত্র পলিসি গ্রহণ করেন। তবে বিমা পলিসির চুক্তি অনুযায়ী যতদিন বেঁচে থাকবে ততদিন প্রিমিয়াম দিতে হবে এবং তিনি মারা গেলে নমিনিকে দাবি পরিশোধ করবে। কিন্তু ৩ বছর প্রিমিয়াম দেওয়ার পর অসুস্থতার কারণে এখন আর প্রিমিয়াম দিতে পারছেন না। এমতাবস্থায় বিমার দাবির আবেদন করলে বিমা কোম্পানি প্রত্যাখ্যান করে এবং তাকে তার প্রদত্ত অর্থের অংশবিশেষ ফেরত দেয়।",
      "tag": "ISCM 25,ISCM 25",
      "sub_questions": [
        {
          "label": "ক",
          "question": "পুনর্বিমা কী?",
          "explanation": "বিমাকারী বিমাকৃত ঝুঁকি একা বহন না করে অন্য কোনো বিমা প্রতিষ্ঠানের সাথে একটি নির্দিষ্ট প্রিমিয়ামের বিনিময়ে পুনরায় চুক্তি করলে তাকে পুনর্বিমা বলে।"
        },
        {
          "label": "খ",
          "question": "জীবন বিমা কি ক্ষতিপূরণের চুক্তি? ব্যাখ্যা করো।",
          "explanation": "মানুষের জীবনের ক্ষতিপূরণ দেওয়া সম্ভব নয় বলে জীবন বিমা ক্ষতিপূরণের চুক্তি নয়। জীবন বিমা চুক্তি অন্যান্য বিমা চুক্তি থেকে আলাদা। কারণ অন্যান্য বিমা চুক্তিতে বিমাকৃত বিষয়বস্তুর ক্ষতির ক্ষেত্রে বিমাকারী বিমাকৃত অর্থ দেয় অথবা ক্ষতিপূরণের ব্যবস্থা করে। যেমন: পাঁচ বছরের জন্য কোনো গাড়ির বিমা করা হলে ঐ সময়ের মধ্যে গাড়িটি ধ্বংস বা ক্ষতিগ্রস্ত হলে বিমাকারী ক্ষতিপূরণের যথাযথ ব্যবস্থা করে। কিন্তু জীবন বিমার ক্ষেত্রে নির্দিষ্ট মেয়াদ অতিক্রম করলে বিমাকারী বিমাকৃত অর্থ বিমাগ্রহীতাকে দেয়। আর নির্দিষ্ট সময়ের মধ্যে বিমাগ্রহীতার মৃত্যু হলে মনোনীত ব্যক্তি বিমাকৃত অর্থ পায়। এজন্য বলা হয় জীবন বিমা ক্ষতিপূরণের চুক্তি নয়।"
        },
        {
          "label": "গ",
          "question": "মি. ইমন কোন ধরনের জীবন বিমাপত্র গ্রহণ করেন? ব্যাখ্যা করো।",
          "explanation": "উদ্দীপকে মি. ইমন অবিরাম কিস্তিসম্পন্ন আজীবন বিমাপত্র গ্রহণ করেন। এ ধরনের জীবন বিমাপত্রে বিমাগ্রহীতাকে যতদিন জীবিত থাকে ততদিন পর্যন্ত প্রিমিয়াম পরিশোধ করতে হয়। অতঃপর বিমাগ্রহীতার মৃত্যুর পর তার মনোনীত বা উত্তরাধিকারীকে বিমার মূল্য ফেরত দেওয়া হয়। বিমাগ্রহীতা তার জীবদ্দশায় বিমাদাবি করতে পারে না। উদ্দীপকে মি. ইমন একজন ব্যবসায়ী। তিনি স্ত্রীকে নমিনি করে তার নিজের জন্য একটি জীবন বিমাপত্র পলিসি গ্রহণ করেন। তবে বিমা পলিসির চুক্তি অনুযায়ী যতদিন বেঁচে থাকবে ততদিন প্রিমিয়াম দিতে হবে। মি. ইমন মারা গেলে নমিনিকে দাবি পরিশোধ করবে। অর্থাৎ, মি. ইমন তার জীবনের ওপর করা বিমাপত্রটি অবিরাম কিস্তিসম্পন্ন আজীবন বিমাপত্রের বৈশিষ্ট্যপূর্ণ। তাই বলা যায়, মি. ইমনের বিমাপত্রটি একটি অবিরাম কিস্তিসম্পন্ন আজীবন বিমাপত্র।"
        },
        {
          "label": "ঘ",
          "question": "উদ্দীপকে মি. ইমনের বিমার দাবি প্রত্যাখ্যান করে বিমা কোম্পানি যে অর্থ ফেরত দেয় তার যৌক্তিকতা মূল্যায়ন করো।",
          "explanation": "বিমা প্রতিষ্ঠান বিমাগ্রহীতা মি. ইমনকে বিমাদাবি পরিশোধ না করে সমর্পণ মূল্য দিয়েছে, যা সম্পূর্ণ যৌক্তিক। বিমাগ্রহীতার পক্ষে বিমাপত্রের প্রিমিয়াম নিয়মিত পরিশোধ সম্ভব না হলে বিমাপত্র বিমা প্রতিষ্ঠানের কাছে সমর্পণ করা হয়। এটি সমর্পণের পর বিমাকারী বিমাগ্রহীতাকে যে অর্থ দেয় তা হলো সমর্পণ মূল্য। সাধারণত, দুই বছর পর্যন্ত প্রিমিয়ামের টাকা দিলে সমর্পণ মূল্য দেওয়া হয়। উদ্দীপকে মি. ইমন একজন ব্যবসায়ী। তিনি তার জীবনের ওপর একটি আজীবন বিমাপত্র গ্রহণ করেন। বিমাপত্রের প্রিমিয়াম মৃত্যু পর্যন্ত মি. ইমনকে দিতে হবে। কিন্তু তিন বছর প্রিমিয়াম দেওয়ার পর অসুস্থতার কারণে এখন আর প্রিমিয়াম দিতে পারছেন না। এ অবস্থায় বিমাদাবির আবেদন করলে বিমা কোম্পানি প্রত্যাখ্যান করে। তবে তার প্রদত্ত প্রিমিয়ামের অংশ বিশেষ ফেরত দেয়। মি. ইমন তার বিমাপত্রটির আর প্রিমিয়াম দিতে না পারায় বিমা প্রতিষ্ঠান তাকে সমর্পণ মূল্য দিয়ে বিমাপত্রটি বন্ধ করে দেয়। মি. ইমন যদি তার বিমাপত্রটি চালু রাখত তাহলে তাকে বাধ্যতামূলক প্রিমিয়াম দিতে হতো। তিনি প্রিমিয়াম চালু না রাখায় বিমা প্রতিষ্ঠানের যে ক্ষতি বিমা প্রতিষ্ঠান তা প্রাপ্ত প্রিমিয়ামের মাধ্যমে সমন্বয়ের চেষ্টা চালাবে। পাশাপাশি উক্ত প্রিমিয়ামের অংশ বিশেষ মি. ইমনকে প্রদান করেছে। এক্ষেত্রে সমর্পণ মূল্য গ্রহণ মি. ইমনের জন্য লাভজনকই হবে। সুতরাং, বিমা প্রতিষ্ঠান কর্তৃক সমর্পণ মূল্য দেওয়াটা যৌক্তিক।"
        }
      ]
    }
  ]
}