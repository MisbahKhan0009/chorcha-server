{
  "title": "রাজশাহী কলেজ ২০২৫",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "যমুনা ব্যাংক ব্যবসায় সম্প্রসারণের লক্ষ্যে বড়াল ব্যাংক ও মহানন্দা ব্যাংকের ৫১% শেয়ার ক্রয়ের প্রস্তাব দেয়। উক্ত ব্যাংকদ্বয় যমুনা ব্যাংকের প্রদত্ত প্রস্তাব প্রত্যাখ্যান করে এবং সহযোগিতা ও সমঝোতার মাধ্যমে ব্যবসায় পরিচালনার সিদ্ধান্ত গ্রহণ করে। এতে বড়াল ব্যাংক ও মহানন্দা ব্যাংকের ব্যবসায় বৃদ্ধি পায় এবং কাঙ্ক্ষিত মুনাফা অর্জিত হয়।",
      "tag": "RC 25",
      "sub_questions": [
        {
          "label": "ক",
          "question": "নিকাশ ঘর কাকে বলে?",
          "explanation": "ব্যাংকিং লেনদেন থেকে সৃষ্ট আন্তঃব্যাংকিং দেনা-পাওনার নিষ্পত্তিস্থলই হলো নিকাশ ঘর।"
        },
        {
          "label": "খ",
          "question": "'ব্যাংক বিনিময়ের মাধ্যম সৃষ্টি করে'-আলোচনা করো।",
          "explanation": "ব্যাংক চেক, বিনিময় বিল, প্রত্যয়পত্র, ব্যাংক ড্রাফট, পে-অর্ডার ইত্যাদির মাধ্যমে বিনিময়ের মাধ্যম সৃষ্টি করে। ব্যাংকের এ সকল হাতিয়ার আর্থিক লেনদেন ও দেনা-পাওনা নিষ্পত্তির মাধ্যম হিসেবে কাজ করে। ফলে দেশে আর্থিক লেনদেনের পরিমাণ বৃদ্ধি পায়। এ সকল হাতিয়ার মুদ্রার বিকল্প হিসেবে কাজ করায় এদেরকে বিনিময়ের মাধ্যম বলা হয়।"
        },
        {
          "label": "গ",
          "question": "'যমুনা ব্যাংক' কর্তৃক প্রদত্ত প্রস্তাব কোন ধরনের ব্যাংকিং এর আওতায় পরে? ব্যাখ্যা করো।",
          "explanation": "উদ্দীপকে 'যমুনা ব্যাংক' সাংগঠনিক কাঠামো অনুযায়ী গ্রুপ ব্যাংক গঠনের প্রস্তাব দিয়েছে। গ্রুপ ব্যাংকিং পদ্ধতিতে একটি বড় ব্যাংক অন্য ব্যাংকগুলোকে নিয়ন্ত্রণ করে। নিয়ন্ত্রণকারী বড় ব্যাংকটিকে হোল্ডিং ব্যাংক বলে। যাদের নিয়ন্ত্রণ ভার নেওয়া হয়, সেগুলো হলো সাবসিডিয়ারি ব্যাংক। বড় ব্যাংকটি অন্য ব্যাংকগুলোর শেয়ার কেনার মাধ্যমে এ নিয়ন্ত্রণ লাভ করে। উদ্দীপকে যমুনা ব্যাংক ব্যবসায় সম্প্রসারণ করতে চায়। তাই ব্যাংকটি বড়াল ব্যাংক ও মহানন্দা ব্যাংকের ৫১% শেয়ার ক্রয়ের প্রস্তাব দেয়। এক্ষেত্রে যমুনা ব্যাংক বড়াল ব্যাংক ও মহানন্দা ব্যাংকের শেয়ার কিনে তাদের নিয়ন্ত্রণ করতে চায়। এ অবস্থায় যমুনা ব্যাংকের অধীনে বড়াল ব্যাংক ও মহানন্দা ব্যাংকের কাজ করতে হবে। কারণ যমুনা ব্যাংক, বড়াল ও মহানন্দা ব্যাংকের সিদ্ধান্ত গ্রহণে আধিপত্য বিস্তার করবে। আর বড়াল ব্যাংক ও মহানন্দা ব্যাংক তাদের স্বাধীন সত্তা হারাবে। তাই বলা যায়, উদ্দীপকের 'যমুনা ব্যাংক' সাংগঠনিক কাঠামো অনুযায়ী গ্রুপ ব্যাংক গঠনের প্রস্তাব দেয়।"
        },
        {
          "label": "ঘ",
          "question": "বড়াল ব্যাংক ও মহানন্দা ব্যাংক-এর গৃহীত সিদ্ধান্তের যৌক্তিকতা ব্যাখ্যা করো।",
          "explanation": "বড়াল ব্যাংক ও মহানন্দা ব্যাংক কর্তৃক চেইন ব্যাংক গঠনের সিদ্ধান্ত যৌক্তিক। চেইন র‍্যাংকিং পদ্ধতিতে প্রতিটি ব্যাংকের স্বাধীন সত্তা বজায় থাকে। পারস্পরিক সহযোগিতা ও সমঝোতার মাধ্যমে এ ব্যাংকিং কাজ পরিচালনা করা হয়। এ ব্যাংকিং পদ্ধতিতে ঝুঁকির পরিমাণ অনেক কম। উদ্দীপকে যমুনা ব্যাংক ব্যবসায় সম্প্রসারণের লক্ষ্যে বড়াল ও মহানন্দা ব্যাংকের ৫১% শেয়ার ক্রয়ের প্রস্তাব দেয়। ব্যাংকদ্বয় যমুনা ব্যাংকের প্রস্তাব প্রত্যাখ্যান করে। তারা সহযোগিতা ও সমঝোতার মাধ্যমে ব্যবসা পরিচালনার সিদ্ধান্ত গ্রহণ করে। এতে ব্যাংকদ্বয়ের ব্যবসায় বৃদ্ধি পায় এবং কাঙ্ক্ষিত মুনাফা অর্জিত হয়। এখানে বড়াল ও মহানন্দা ব্যাংক দুটি চেইন ব্যাংকিং পদ্ধতি অনুসরণ করেছে। এ পদ্ধতিতে একই ব্যবস্থাপনা ও পারস্পরিক সহযোগিতার ভিত্তিতে ব্যাংক দুটি কাজ করবে। এতে প্রতিটি ব্যাংকই নিজস্ব সিদ্ধান্ত ও মতামত অনুযায়ী তাদের কাজ পরিচালনা করতে পারবে। যমুনা ব্যাংকের অধীনস্থ হলে বড়াল ও মহানন্দা ব্যাংকদ্বয় নিজস্ব সত্তা হারাতো। এমনকি যেকোনো সিদ্ধান্ত নিতে যমুনা ব্যাংকের অনুমতি নিতে হতো। কিন্তু বর্তমানে চেইন ব্যাংকিং সংগঠনের অধীনে বড়াল ও মহানন্দা ব্যাংকের দুটির পারস্পরিক সহযোগিতা ও স্বাধীন সত্তা উভয় বৈশিষ্ট্য বজায় রয়েছে। তাই বলা যায়, বড়াল ও মহানন্দা ব্যাংকের চেইন ব্যাংক গঠনের সিদ্ধান্ত যৌক্তিক।"
        }
      ]
    },
    {
      "number": "2",
      "uddipok": "'করতোয়া' ব্যাংক একাধিক শাখার মাধ্যমে ব্যবসায় পরিচালনা করে থাকে। অন্যদিকে, 'ইছামতি' ব্যাংক শুধু একটি অফিসের মাধ্যমে ব্যাংকিং কার্যক্রম পরিচালনা করে থাকে। 'করতোয়া' ব্যাংকের কর্মপরিধি, গ্রাহক সংখ্যা ও সেবা বিস্তৃত হওয়ায় এই ব্যাংকের আয় ও ব্যয় 'ইছামতি' ব্যাংকের আয় ও ব্যয় অপেক্ষা অধিক।",
      "tag": "RC 25",
      "sub_questions": [
        {
          "label": "ক",
          "question": "",
          "explanation": "ব্যাংক হলো এমন একটি আর্থিক প্রতিষ্ঠান যা আমানত হিসেবে অর্থ সংগ্রহ করে, ঋণ দেয় ও অন্যান্য ব্যাংকিং কাজ সম্পন্ন করে।"
        },
        {
          "label": "খ",
          "question": "",
          "explanation": "করতোয়া ব্যাংক হলো শাখা ব্যাংক। এ ধরনের ব্যাংক প্রধান একটি অফিসের অধীনে একাধিক শাখার মাধ্যমে ব্যাংকিং সেবা প্রদান করে থাকে। শাখা অফিসগুলো প্রধান অফিসের আদেশ-নির্দেশ মেনে চলে। এক্ষেত্রে করতোয়া ব্যাংকও একাধিক শাখার মাধ্যমে ব্যবসায় পরিচালনা করে। তাই বলা যায়, করতোয়া ব্যাংক হলো শাখা ব্যাংক।"
        },
        {
          "label": "গ",
          "question": "",
          "explanation": "উদ্দীপকে 'করতোয়া' ব্যাংকটি শাখা ব্যাংকের সুবিধা পায়। শাখা ব্যাংক ব্যবস্থায় অনেক শাখা অফিসের মাধ্যমে ব্যাংকিং কাজ পরিচালনা করা হয়। একটি কেন্দ্রীয় অফিসের মাধ্যমে এই শাখাগুলোকে পরিচালনা করা হয়। বাংলাদেশের ব্যাংক ব্যবস্থা শাখা ব্যাংক ব্যবস্থার আওতাধীন। উদ্দীপকে 'করতোয়া' ব্যাংকের একই নামে অনেক শাখা আছে। কারণ ব্যাংকটি একাধিক শাখার মাধ্যমে ব্যাংকিং ব্যবসায় পরিচালনা করে। তাই এটি নিঃসন্দেহে শাখা ব্যাংক। অনেক শাখা অফিস থাকায় প্রতিষ্ঠানটির গ্রাহকের সংখ্যাও বেশি হয়। গ্রাহকের সংখ্যা বেড়ে যাওয়ার কারণে 'করতোয়া' ব্যাংকের আমানত সংগ্রহের সম্ভাবনাও বাড়ে। এই কারণে 'করতোয়া' ব্যাংকটি বেশি মূলধন গঠনের সুবিধা পায়। এছাড়া 'করতোয়া' ব্যাংকের এক শাখার অর্থ প্রয়োজন পড়লে অন্য শাখা থেকে সংগ্রহ করতে পারে। এজন্য 'করতোয়া' ব্যাংকের তারল্য সংকটের আশঙ্কা খুবই কম হয়। তাই 'করতোয়া' ব্যাংকটি শাখা ব্যাংকের সব সুবিধাই পায় বলে আমি মনে করি।"
        },
        {
          "label": "ঘ",
          "question": "",
          "explanation": "উদ্দীপকে 'করতোয়া' ও 'ইছামতি' ব্যাংকের মধ্যে প্রধান পার্থক্য হলো 'করতোয়া' ব্যাংক শাখা ব্যাংকিং পদ্ধতি এবং 'ইছামতি' ব্যাংক একক ব্যাংকিং পদ্ধতি অনুসরণ করে। শাখা ব্যাংকিং পদ্ধতি বলতে কেন্দ্রীয় অফিসের অধীনে অনেক শাখা পরিচালনা করাকে বোঝায়। অপরপক্ষে, একক ব্যাংকিং পদ্ধতি হলো একটিমাত্র অফিসের মাধ্যমে ব্যাংকিং কাজ পরিচালনা করা। একক ব্যাংক অপেক্ষা শাখা ব্যাংক অধিক প্রচলিত ও জনপ্রিয়। উদ্দীপকে 'করতোয়া' ব্যাংকের একই নামে অনেক শাখা আছে। সুতরাং 'করতোয়া' ব্যাংকটি হলো শাখা ব্যাংক। অপরদিকে, 'ইছামতি' ব্যাংক একটি মাত্র অফিস নিয়ে ব্যাংকিং কাজ পরিচালনা করে। তাই 'ইছামতি' ব্যাংকটি হলো একক ব্যাংক। 'করতোয়া' ব্যাংকের মুনাফা 'ইছামতি' ব্যাংকের তুলনায় বেশি এবং 'করতোয়া' ব্যাংকের কার্য পরিধিও ব্যাপক। এখানে 'ইছামতি' ব্যাংকের কাজ একটি নির্দিষ্ট অঞ্চল পর্যন্তই সীমাবদ্ধ। আবার 'করতোয়া' ব্যাংকের কাজ অনেকগুলো অঞ্চলে বিস্তৃত। 'ইছামতি' ব্যাংকটি হলো একটি ছোট আকারের ব্যাংকিং প্রতিষ্ঠান। আবার 'করতোয়া' ব্যাংকটি হলো একটি বড় আকারের ব্যাংকিং প্রতিষ্ঠান। একটি অফিস থাকায় 'ইছামতি' ব্যাংকে বেশি তারল্য (Liquidity Reserve) রাখতে হয়। তবে এক শাখা থেকে পাশের শাখায় সহজেই অর্থ নেওয়া যায় বলে 'করতোয়া' ব্যাংকে কম তারল্য রাখলেও চলে। একটিমাত্র শাখা থাকায় 'ইছামতি' ব্যাংকে ঝুঁকি বণ্টন সম্ভব হয় না। অনেক শাখা থাকায় 'করতোয়া' ব্যাংক সহজে ঝুঁকি বণ্টন করতে পারে। এতে এক শাখায় লোকসান হলেও তা অন্য শাখার মুনাফার সাথে সমন্বয় করা যায়।"
        }
      ]
    },
    {
      "number": "3",
      "uddipok": "জনাব রহমত ব্যবস্থাপনা বিষয়ে মাস্টার্স ডিগ্রি অর্জন করে। তিনি তাদের পরিবারিক জমিতে কৃষি খামার গড়ে তোলার লক্ষ্যে জলসিড়ি ব্যাংকের (কৃষি ক্ষেত্রে অগ্রগণ্য ভূমিকা পালন করে) নিকট কৃষি ঋণের আবেদন করেন। জলসিড়ি ব্যাংক সকল প্রকার ব্যাংকিং কার্য পরিচালনা করে। ব্যাংকটি জনাব রহমতের প্রস্তাব বিবেচনা করে সহজ শর্তে ও কম সুদের হারে ঋণ মঞ্জুর করে।",
      "tag": "RC 25",
      "sub_questions": [
        {
          "label": "ক",
          "question": "আইনগত ক্ষমতা কাকে বলে?",
          "explanation": "আইনগত ক্ষমতা হলো সেই অধিকার বা ক্ষমতা, যা কোনো ব্যক্তি, প্রতিষ্ঠান বা সংস্থা আইন অনুযায়ী আর্থিক কার্যক্রম পরিচালনার জন্য পায়।"
        },
        {
          "label": "খ",
          "question": "জলসিড়ি ব্যাংক কোন ধরনের ব্যাংক? ব্যাখ্যা করো।",
          "explanation": "ব্যাংকের ঋণদান ক্ষমতা ব্যাংকের আর্থিক সচ্ছলতার সাথে সম্পর্কিত। ব্যাংকিং কার্যক্রম সুষ্ঠুভাবে পরিচালনা করার জন্য আর্থিক সচ্ছলতা প্রয়োজন। ব্যাংকের নিজস্ব মূলধন ও গ্রাহকদের জমাকৃত আমানতের পর্যাপ্ততা ব্যাংকের ঋণদান ক্ষমতা বৃদ্ধি করে। কেন্দ্রীয় ব্যাংকের জমার হার পরিবর্তন ঋণদান ক্ষমতাকে প্রভাবিত করে। সরকারের এবং কেন্দ্রীয় ব্যাংকের আর্থিক নীতি ঋণদান ক্ষমতাকে প্রভাবিত করে।"
        },
        {
          "label": "গ",
          "question": "ব্যাংকের ঋণদান ক্ষমতা কীসের সাথে সম্পর্কযুক্ত?",
          "explanation": "জলসিড়ি ব্যাংক একটি মিশ্র ব্যাংক। এ ধরনের ব্যাংক সাধারণ ব্যাংকিং এর পাশাপাশি বিশেষ কোনো খাতের উন্নয়নে কাজ করে। অর্থাৎ, ব্যাংকটি একই সাথে বাণিজ্যিক ব্যাংক ও বিশেষায়িত ব্যাংকের কার্যাবলি সম্পাদন করে। যেমন: বাংলাদেশে কৃষি ব্যাংক একই সাথে সাধারণ ব্যাংকিং ও কৃষি শিল্পের উন্নয়নে কাজ করে। উদ্দীপকে জনাব রহমত ব্যবস্থাপনা বিষয়ে মাস্টার্স ডিগ্রি অর্জন করেন। তিনি পারিবারিক জমিতে কৃষি খামার গড়ে তোলার লক্ষ্যে জলসিড়ি ব্যাংকের নিকট কৃষি ঋণের আবেদন করেন। জলসিড়ি ব্যাংক সকল প্রকার ব্যাংকিং কার্য পরিচালনা করে। এখানে জলসিড়ি ব্যাংক সকল প্রকার ব‍্যাংকিং সেবা প্রদানের পাশাপাশি কৃষি ক্ষেত্রেও অবদান রাখে। অর্থাৎ, ব্যাংকটি একই সাথে বাণিজ্যিক ব্যাংক ও বিশেষায়িত ব্যাংকের কাজ করে থাকে। সাধারণত মিশ্র ব্যাংকিং ব্যবস্থায় বাণিজ্যিক ব্যাংক তার ব্যাংকিং কার্যক্রমের পাশাপাশি অন্য কোনো ক্ষেত্রে অবদান রাখে। তাই বলা যায়, উদ্দীপকের জলসিড়ি ব্যাংক হলো মিশ্র ব্যাংক।"
        },
        {
          "label": "ঘ",
          "question": "জনাব রহমতের কোন বিষয়টি বিবেচনা করে জলসিড়ি ব্যাংক ঋণটি মঞ্জুর করে? যৌক্তিকতা তুলে ধরো।",
          "explanation": "উদ্দীপকে জনাব রহমতের আর্থিক সচ্ছলতা ও সততা বিচার করে এবং পর্যাপ্ত জামানতের বিনিময়ে জলসিড়ি ব্যাংক ঋণটি মঞ্জুর করে। ব্যাংক আমানতকারীর অর্থ দ্বারা ব্যবসায় করে মুনাফা অর্জন করে। এজন্য আমানতকারীর জমাকৃত অর্থের নিরাপত্তা প্রয়োজন। তাই ব্যাংক ঋণ প্রদানের পূর্বে গ্রাহকের আর্থিক সচ্ছলতা ও সততা যাচাই করে। এছাড়াও ব্যাংক ঋণের বিপরীতে পর্যাপ্ত পরিমাণ জামানত গ্রহণ করে। উদ্দীপকে জনাব রহমত পারিবারিক জমিতে কৃষি খামার গড়ে তুলতে চান। এ লক্ষ্যে তিনি জলসিড়ি ব্যাংকে কৃষি ঋণের আবেদন করেন। এখানে জলসিড়ি ব্যাংক সকল প্রকার ব্যাংকিং কার্যক্রম পরিচালনা করে। জলসিড়ি ব্যাংক জনাব রহমতের প্রস্তাব বিবেচনা করে সহজ শর্তে ও কম সুদে ঋণ মঞ্জুর করে। ঋণ প্রদানের ক্ষেত্রে ব্যাংক জনাব রহমতের আর্থিক সচ্ছলতা যাচাই করে। কারণ জনাব রহমত আর্থিকভাবে সচ্ছল না হলে ঋণ যথাসময়ে পরিশোধ করতে পারবেন না। আবার ব্যাংকটি জনাব রহমতের সততাও বিচার করে। কারণ তিনি সৎ না হলে তার আর্থিক সামর্থ্য থাকা সত্ত্বেও তিনি সময়মতো ঋণের সুদ ও আসল পরিশোধ করবেন না। ব্যাংক্টি জনাব রহমতকে ঋণ প্রদানের পূর্বে পর্যাপ্ত জামানত গ্রহণ করবে। কারণ জনাব রহমত কোনো কারণে ঋণ পরিশোধে ব্যর্থ হলে ব্যাংক জামানত বিক্রয় করে অর্থ সংগ্রহ করতে পারবে। তাই বলা যায়, জলসিড়ি ব্যাংক জনাব রহমতের আর্থিক সচ্ছলতা, সততা এবং প্রদত্ত জামানত বিবেচনা করে ঋণটি মঞ্জুর করে।"
        }
      ]
    },
    {
      "number": "4",
      "uddipok": "শাওন এমবিএ পাস করে একটি ব্যাংকে 'সহকারী পরিচালক' পদে যোগদান করেন। ব্যাংকটি দেশের মুদ্রাবাজারের স্থিতিশীলতা রক্ষা ও ঋণ নিয়ন্ত্রণের সাথে সংশ্লিষ্ট। অন্যদিকে তার বন্ধু সাগর আরেকটি ব্যাংকে 'সিনিয়র অফিসার' পদে যোগদান করে যেটি জনগণের কাছ থেকে আমানত গ্রহণ করে এবং প্রয়োজনে ঋণদানের মাধ্যমে প্রতিষ্ঠানের জন্য প্রয়োজনীয়। মুনাফা অর্জন নিশ্চিত করে। কার্যাবলি ভিন্ন হলেও সাগরের কর্মরত ব্যাংককে শাওনের কর্মরত ব্যাংকের নিকট দায়বদ্ধ থাকতে হয়।",
      "tag": "RC 25,RC 25",
      "sub_questions": [
        {
          "label": "ক",
          "question": "নিকাশ ঘর কী?",
          "explanation": "ব্যাংকিং লেনদেন থেকে সৃষ্ট আন্তঃব্যাংকিং দেনা-পাওনার নিষ্পত্তিস্থলই হলো নিকাশ ঘর।"
        },
        {
          "label": "খ",
          "question": "কোন ব্যাংককে মুদ্রাবাজারের অভিভাবক বলা হয় এবং কেন?",
          "explanation": "কেন্দ্রীয় ব্যাংক মুদ্রাবাজার গঠন, পরিচালনা ও নিয়ন্ত্রণ করে বলে একে মুদ্রাবাজারের অভিভাবক বলে। মুদ্রাবাজারে স্বল্পমেয়াদি অর্থ বা আর্থিক সম্পদ কেনা-বেচা করা হয়। এ বাজারের হাতিয়ার হলো-ট্রেজারি বিল, বাণিজ্যিক কাগজ, ব্যাংকের স্বীকৃতিপত্র ইত্যাদি। এ বাজারের গুরুত্বপূর্ণ অংশ হলো বাণিজ্যিক ব্যাংক। কেন্দ্রীয় ব্যাংক এ বাজারের উন্নয়নে সহায়তা করে। তাই একে মুদ্রাবাজারের অভিভাবক বলা হয়।"
        },
        {
          "label": "গ",
          "question": "কার্যাবলির ভিত্তিতে শাওনের ব্যাংকটি কোন ধরনের ব্যাংক? ব্যাখ্যা করো।",
          "explanation": "উদ্দীপকে শাওনের কর্মরত ব্যাংকটি কাজের ভিত্তিতে কেন্দ্রীয় ব্যাংক। কেন্দ্রীয় ব্যাংক অর্থবাজার ও ব্যাংক ব্যবস্থার নিয়ন্ত্রক। জনকল্যাণের উদ্দেশ্যে সরকারি নিয়ন্ত্রণে পরিচালিত দেশের এক ও অনন্য ব্যাংকিং প্রতিষ্ঠানই হলো কেন্দ্রীয় ব্যাংক। মুদ্রামান ও বৈদেশিক মুদ্রা সংরক্ষণ এবং ঋণ নিয়ন্ত্রণের মাধ্যমে স্থিতিশীল অর্থনৈতিক অবস্থা সৃষ্টিতে এই ব্যাংকটি কাজ করে। উদ্দীপকে শাওন এমবিএ পাস করে একটি ব্যাংকে সহকারী পরিচালক পদে যোগদান করেন। উক্ত ব্যাংকটি দেশের মুদ্রাবাজারের স্থিতিশীলতা রক্ষা ও ঋণ নিয়ন্ত্রণের সাথে যুক্ত। সুতরাং, শাওনের ব্যাংকটি দেশের অর্থব্যবস্থা ও ব্যাংক ব্যবস্থার নিয়ন্ত্রক হিসেবে কাজ করে। এই দায়িত্ব শুধু একটি দেশের কেন্দ্রীয় ব‍্যাংক পালন করে। কেন্দ্রীয় ব্যাংক বাজারে মুদ্রা সরবরাহ হ্রাস-বৃদ্ধি করে মুদ্রাবাজার স্থিতিশীল রাখে। আবার ঋণ নিয়ন্ত্রণের বিভিন্ন পদ্ধতিও ব্যবহার করে থাকে। তাই বলা যায়, শাওনের কর্মরত ব্যাংকটি দেশের কেন্দ্রীয় ব্যাংক।"
        },
        {
          "label": "ঘ",
          "question": "সাগরের কর্মরত ব্যাংককে শাওনের কর্মরত ব্যাংকের নিকট দায়বদ্ধ থাকার যৌক্তিকতা বিশ্লেষণ করো।",
          "explanation": "উদ্দীপকে সাগর যে ব্যাংকে কর্মরত আছেন তা একটি তালিকাভুক্ত বাণিজ্যিক ব্যাংক হওয়ায় এটি শাওনের কর্মরত ব্যাংক তথা কেন্দ্রীয় ব্যাংকের কাছে দায়বদ্ধ। সহজ নিয়ন্ত্রণের লক্ষ্যে কেন্দ্রীয় ব্যাংক দেশের সব বাণিজ্যিক ব্যাংক ও আর্থিক প্রতিষ্ঠানকে তালিকাভুক্ত করে। ফলে ব্যাংকগুলো কেন্দ্রীয় ব্যাংকের নির্দেশিত নীতিমালা মেনে চলে। আবার তালিকাভুক্ত ব্যাংকগুলো কেন্দ্রীয় ব্যাংক থেকে ঋণ সুবিধাসহ অন্যান্য আর্থিক সুবিধাও পায়। তালিকাভুক্ত ব্যাংকের সহায়তায় কেন্দ্রীয় ব্যাংকের অর্থবাজার নিয়ন্ত্রণ সহজ হয়। উদ্দীপকে সাগর একটি ব্যাংকের সিনিয়র অফিসার পদে যোগদান করেন। ব্যাংকটি প্রধানত জনগণের কাছ থেকে আমানত নেয় এবং প্রয়োজনে ঋণদান করে। এর মাধ্যমে উক্ত ব্যাংকটি প্রয়োজনীয় মুনাফা অর্জন নিশ্চিত করে। অন্যদিকে, শাওন অন্য একটি ব্যাংকে কর্মরত আছেন যেটি দেশের কেন্দ্রীয় ব্যাংক। উদ্দীপক অনুযায়ী সাগরের ব্যাংকটি শাওনের ব্যাংকের কাছে দায়বদ্ধ। দেশের সব বাণিজ্যিক ব্যাংক কেন্দ্রীয় ব্যাংকের তালিকার অন্তর্ভুক্তিতে বাধ্য। ফলে সাগরের ব্যাংকটিও শাওনের ব্যাংকের কাছে তালিকাভুক্ত। তালিকাভুক্ত ব্যাংকগুলো কেন্দ্রীয় ব্যাংকের সব নীতিমালা ও নির্দেশনা মানতে বাধ্য থাকে। কেন্দ্রীয় ব্যাংক যেকোনো ব্যাপারে তালিকাভুক্ত ব্যাংকগুলোকে সহায়তা করতে পারে। তবে তালিকাভুক্ত ব্যাংকগুলো যেকোনো বিষয়ে কেন্দ্রীয় ব্যাংকের কাছে জবাবদিহিতায় বাধ্য। তাই বলা যায়, প্রকৃতি ও প্রয়োজনেই সাগরের কর্মরত বাণিজ্যিক ব্যাংক শাওনের কর্মরত কেন্দ্রীয় ব্যাংকের কাছে দায়বদ্ধ।"
        }
      ]
    },
    {
      "number": "5",
      "uddipok": "জনগণকে বড় পরিসরে সেবা দেওয়া ও মুনাফা অর্জনের জন্য 'গড়াই ব্যাংক' দেশের বিভিন্ন জেলা ও উপজেলায় জনগণের আমানত সংগ্রহ, ঋণ প্রদানসহ অন্যান্য ব্যাংকিং কার্যক্রম সম্পন্ন করে। সম্প্রতি তারা দেশের বাইরেও তাদের কার্যক্রম বিস্তৃত করেছে। অপরদিকে, \"বাংলাদেশ ব্যাংক\"-এর পর্যবেক্ষণে প্রতীয়মান হয় যে, ব্যাংকটি দীর্ঘসময় ধরে কয়েকজন ঋণখেলাপি ব্যক্তি ও প্রতিষ্ঠানকে ঋণ দিচ্ছে এবং পর্যাপ্ত পরিমাণে সঞ্চিতি তহবিল সংরক্ষণ ছাড়াই শেয়ারবাজারে বেশি ঝুঁকিপূর্ণ শেয়ারে বিনিয়োগ করছে। আন্তর্জাতিক চুক্তি অনুযায়ী মূলধনের আদর্শমান সংরক্ষণ না করায় বাংলাদেশ ব্যাংক 'গড়াই ব্যাংক'-এর বিরুদ্ধে কঠোর অবস্থান নেওয়ার সিদ্ধান্ত নিয়েছে।",
      "tag": "RC 25,RC 25",
      "sub_questions": [
        {
          "label": "ক",
          "question": "ব্যাংক কী?",
          "explanation": "ব্যাংক হলো এমন একটি আর্থিক প্রতিষ্ঠান যা আমানত হিসেবে অর্থ সংগ্রহ করে, ঋণ দেয় ও অন্যান্য ব্যাংকিং কাজ সম্পন্ন করে।"
        },
        {
          "label": "খ",
          "question": "গারনিশি অর্ডার কেন জারি করা হয়? ব্যাখ্যা করো।",
          "explanation": "আদালত কর্তৃক কোনো ব্যক্তির ওপর কোনো বিশেষ অর্ডার জারি করা হলে তাকে গারনিশি অর্ডার বলে। গারনিশি অর্ডার জারি করা হলে ব্যাংক ঐ ব্যক্তির বা গ্রাহকের হিসাবটি সাময়িক বা সম্পূর্ণভাবে বন্ধ করে দিতে বাধ্য থাকে। ফলে ব্যাংক ও গ্রাহকের সম্পর্কে অবসান ঘটে।"
        },
        {
          "label": "গ",
          "question": "কাঠামোর ভিত্তিতে 'গড়াই ব্যাংক' কোন ধরনের ব্যাংক ব্যাখ্যা করো।",
          "explanation": "উদ্দীপকে সংগঠন কাঠামোর ভিত্তিতে 'গড়াই ব্যাংক' হলো একটি শাখা ব্যাংক। শাখা ব্যাংকিং পদ্ধতিতে একাধিক শাখার মাধ্যমে ব্যাংকিং কাজ পরিচালনা করা হয়। এ পদ্ধতিতে প্রতিটি শাখা অফিস একটি কেন্দ্রীয় অফিসের নিয়ন্ত্রণে থাকে। যুক্তরাজ্যে এরূপ ব্যাংকের উৎপত্তি হওয়ায় একে ব্রিটিশ ব্যাংকিং পদ্ধতিও বলা হয়। উদ্দীপকে 'গড়াই ব্যাংক'-এর কাজ সম্বন্ধে বলা হয়েছে। জনগণকে বড় পরিসরে ব্যাংকিং সেবাদান ও মুনাফা অর্জনের লক্ষ্যে ব্যাংকটি প্রতিষ্ঠিত হয়েছে। বর্তমানে দেশের বিভিন্ন অঞ্চলে ব্যাংকটি কাজ প্রসারিত করছে। অনেক শাখা অফিসের মাধ্যমে এটি কাজ পরিচালনা করে। সাধারণত শাখা ব্যাংকের কাজ দেশ-বিদেশে বিস্তৃত থাকে। উদ্দীপকেও 'গড়াই ব্যাংক' দেশের বিভিন্ন অঞ্চলে এবং দেশের বাইরেও ব্যাংকিং কাজ পরিচালনা করে। তাই বলা যায়, 'গড়াই ব্যাংক' একটি শাখা ব্যাংক।"
        },
        {
          "label": "ঘ",
          "question": "উদ্দীপকে উল্লিখিত 'গড়াই ব্যাংক' এর বিরুদ্ধে বাংলাদেশ ব্যাংক কঠোর অবস্থান নেওয়ার যে সিদ্ধান্ত নিয়েছে সেটির যৌক্তিকতা মূল্যায়ন করো।",
          "explanation": "উদ্দীপকে 'গড়াই ব্যাংক'-এর বিরুদ্ধে বাংলাদেশ ব্যাংক ব্যাসেল-২ অনুযায়ী কঠোর অবস্থান নেওয়ার সিদ্ধান্ত নিয়েছে। ব্যাসেল-২ হলো কেন্দ্রীয় ব্যাংকের তালিকাভুক্ত ব্যাংকসমূহের ঝুঁকিভিত্তিক মূলধনের পর্যাপ্ততা নিশ্চিত করার জন্য জারিকৃত নির্দেশনা। আমানতকারীদের স্বার্থ সংরক্ষণ করার উদ্দেশ্যে কেন্দ্রীয় ব্যাংক ব্যাসেল-২ জারি করে। ব্যাসেল-২ অনুযায়ী, তালিকাভুক্ত ব্যাংককে নির্দিষ্ট হারে সংরক্ষিত মূলধন ও পরিশোধিত তহবিল সংরক্ষণের নির্দেশনা রয়েছে। উদ্দীপকে 'গড়াই ব্যাংক' দীর্ঘসময় ধরে কয়েকজন ঋণখেলাপি ব্যক্তিকে ঋণ দিচ্ছে। এছাড়া পর্যাপ্ত পরিমাণ সঞ্চিতি তহবিল সংরক্ষণ ছাড়াই ব্যাংকটি শেয়ারবাজারে বেশি ঝুঁকিপূর্ণ শেয়ারে বিনিয়োগ করছে। মূলধনের আদর্শমান, সংরক্ষণ না করায় 'গড়াই ব্যাংক'-এর বিরুদ্ধে বাংলাদেশ ব্যাংক কঠোর অবস্থান নেওয়ার সিদ্ধান্ত নেয়। আন্তর্জাতিক মানদণ্ড অনুযায়ী বাংলাদেশ ব্যাংক মূলধনের আদর্শমান সংরক্ষণের জন্য 'গড়াই ব্যাংক'কে ব্যাসেল-২-এর নির্দেশনা জারি করে। এতে গড়াই ব্যাংকের মুখ্য মূলধন (Core capital), সম্পূরক মূলধন (Supplementary capital) এবং অতিরিক্ত সম্পূরক মূলধনের পর্যাপ্ততা নিশ্চিত হবে। এর ফলে ব্যাংকের আমানতকারীদের স্বার্থ সংরক্ষিত হবে। কিন্তু গড়াই ব্যাংক উক্ত নির্দেশনা অমান্য করে ঝুঁকিপূর্ণ খাতে আমানতকৃত অর্থ বিনিয়োগ করে, যা রোধ করতে কেন্দ্রীয় ব্যাংক গড়াই ব্যাংকের বিরুদ্ধে কঠোর ব্যবস্থা গ্রহণের সিদ্ধান্ত নেয়। তাই বলা যায়, বাংলাদেশ ব্যাংক কর্তৃক এরূপ নির্দেশনা বা শাস্তির সিদ্ধান্তটি যৌক্তিক।"
        }
      ]
    },
    {
      "number": "6",
      "uddipok": "জনাব হাবিবুর রহমান কলেজের একজন প্রভাষক। কলেজ থেকে ফেরার সময় একটি দুর্ঘটনায় তিনি মারা যান। জনাব হাবিবুর রহমানের মৃত্যুর পর তার স্ত্রী সংসার চালাতে ভয় পান। কিন্তু তিনি জানতে পারলেন যে, তার স্বামী পরিবারের কথা ভেবে ১৫ বছর মেয়াদি একটি বিমা পলিসি করেছিলেন। বিমাপত্রে জনাব রহমানের মনোনীত ব্যক্তি ছিলেন তার স্ত্রী। বিমার দাবি পেশ করায় বিমা প্রতিষ্ঠান জনাব রহমানের স্ত্রীকে বিমাদাবি পরিশোধের আশ্বাস দেন।",
      "tag": "RC 25,RC 25",
      "sub_questions": [
        {
          "label": "ক",
          "question": "আজীবন বিমাপত্র কী?",
          "explanation": "যে জীবন বিমাপত্রে শুধু বিমাকৃত ব্যক্তির মৃত্যুর পরই তার মনোনীত ব্যক্তিকে বিমাদাবি পরিশোধ করা হয়, সেটি আজীবন বিমাপত্র।"
        },
        {
          "label": "খ",
          "question": "কোন ধরনের বিমাপত্রের অধীনে কারখানার সব শ্রমিকের বিমাপত্র করা যায়? ব্যাখ্যা করো।",
          "explanation": "গোষ্ঠী বিমাপত্রের অধীনে কারখানার সব শ্রমিকের বিমাপত্র করা যায়। এ বিমাপত্রের আওতায় একটি বিশেষ গোষ্ঠীর জীবনকে একক বিমাপত্রের অধীনে বিমা করা হয়। সাধারণত একই স্থানে কর্মরত কর্মীদের জন্য এ ধরনের বিমা করা হয়। নিয়োগকর্তা এ ধরনের বিমা করে কর্মীদের ভবিষ্যৎ নিরাপত্তা নিশ্চিত করে।"
        },
        {
          "label": "গ",
          "question": "উদ্দীপকের আলোকে জনাব হাবিবুর রহমান কী ধরনের জীবন বিমা পলিসি করেছিলেন? আলোচনা করো।",
          "explanation": "উদ্দীপকে জনাব হাবিবুর রহমান মেয়াদি জীবন বিমা পলিসি গ্রহণ করেছিলেন। এ ধরনের বিমাপত্র সাধারণত নির্দিষ্ট সময়ের জন্য খোলা হয়। নির্দিষ্ট সময় শেষে বিমাকৃত অর্থ বিমাগ্রহীতাকে দেওয়া হয়। তবে বিমাগ্রহীতা মেয়াদের মধ্যে মারা গেলে তার মনোনীত ব্যক্তিকে এ অর্থ মেয়াদের পূর্বেই দেওয়া হয়। এরূপ বিমাপত্রে একদিকে বিনিয়োগ ও অন্যদিকে প্রতিরক্ষার সুবিধা পাওয়া যায়। উদ্দীপকে জনাব হাবিবুর রহমান কলেজের একজন প্রভাষক। কলেজ থেকে ফেরার পথে তিনি দুর্ঘটনায় মারা যান। পরবর্তীতে তার স্ত্রী জানতে পারেন যে, তিনি ১৫ বছর মেয়াদি একটি বিমা পলিসি করেছিলেন। বিমাপত্রে জনাব হাবিবুর রহমানের মনোনীত ব্যক্তি ছিলেন তার স্ত্রী। অর্থাৎ, মেয়াদি বিমা পলিসির শর্তানুযায়ী ১৫ বছরের মধ্যে জনাব হাবিবুর রহমান মারা গেলে তার স্ত্রী এ অর্থ পাবেন। আর যদি মারা না যান তাহলে মেয়াদ শেষে তিনি এ অর্থ পাবেন। তাই বলা যায়, জনাব হাবিবুর রহমানের বিমাটি একটি মেয়াদি জীবন বিমাপত্র।"
        },
        {
          "label": "ঘ",
          "question": "জনাব হাবিবুর রহমানের এই পলিসি তার পরিবারের কাছে কতটুকু গুরুত্ব বহন করেছে বলে তুমি মনে করো? উত্তরের সপক্ষে যুক্তি দাও।",
          "explanation": "উদ্দীপকে জনাব হাবিবুর রহমানের মেয়াদি জীবন বিমা পলিসিটি তার পরিবারের কাছে আর্থিক নিরাপত্তাস্বরূপ ভূমিকা রাখছে। জীবন বিমা হলো নিশ্চয়তার চুক্তি। কেননা মানুষের জীবনহানির কোনো ক্ষতিপূরণ দেওয়া সম্ভব নয়। এক্ষেত্রে বিমাকৃত ব্যক্তির জীবনহানি হলে বা দুর্ঘটনায় ক্ষতিগ্রস্ত হলে তার পরিবার কিংবা তাকে আর্থিকভাবে সহায়তা দেওয়া হয়। উদ্দীপকে জনাব হাবিবুর রহমান কলেজ থেকে ফেরার পথে দুর্ঘটনায় মারা যান। এতে তার পরিবার দুশ্চিন্তায় পড়ে যায়। পরবর্তীতে তার স্ত্রী জানতে পারেন, তিনি ১৫ বছরমেয়াদি একটি জীবন বিমা পলিসি করেছিলেন। নিয়ম অনুযায়ী বিমাদাবি পেশ করায় বিমা প্রতিষ্ঠান জনাব হাবিবুর রহমানের স্ত্রীকে এ দাবি পরিশোধের আশ্বাস দেয়। জীবন বিমা পলিসি থাকার কারণে ১৫ বছর পূর্ণ না হলেও তার স্ত্রী বিমাকৃত সম্পূর্ণ অর্থ পাবেন। এর ফলে তার পরিবার আর্থিক নিরাপত্তা পাবে। কেননা জীবন বিমা পলিসিটি না করা থাকলে তার পরিবারকে চরম আর্থিক সংকটে পড়তে হতো। এছাড়াও ১৫ বছরের মধ্যে জনাব হাবিবুর রহমান মারা না গেলে বিমাদাবি লাভ করতেন। এটি তার জন্য উত্তম বিনিয়োগ হিসেবে কাজ করত। তাই বলা যায়, জনাব হাবিবুর রহমানের এ পলিসি তার পরিবারের কাছে যথেষ্ট গুরুত্ব বহন করেছে।"
        }
      ]
    },
    {
      "number": "7",
      "uddipok": "মি. রাইয়ান খান একজন স্বনামধন্য ব্যবসায়ী। তিনি তার ব্যবসায়িক প্রয়োজনে ব্যাংকে এমন একটি হিসাব পরিচালনা করেন, যেখানে যতবার খুশি টাকা উত্তোলন করতে পারেন, প্রয়োজনে জমার অতিরিক্ত ঋণ নিতে পারেন তবে জমার বিপরীতে কোন সুদ পান না। তবে তারই বন্ধু সরকারি চাকরিজীবী মি. ইমন ব্যাংক হিসাব খুলতে চাইলে ব্যাংক কর্মকর্তা তাকে এমন একটি হিসাব খোলার পরামর্শ দেন, যেখানে প্রয়োজনে টাকা উত্তোলন করা যাবে এবং জমাকৃত টাকার ওপর সুদ পাওয়া যাবে।",
      "tag": "RC 25",
      "sub_questions": [
        {
          "label": "ক",
          "question": "ব্যাংক হিসাব কী?",
          "explanation": "গ্রাহকের নামে হিসাব খুলে ব্যাংক গ্রাহককে অর্থ লেনদেন ও ব্যাংকিং সেবা পাওয়ার যে সুযোগ দেয় তাকে ব্যাংক হিসাব বলে।"
        },
        {
          "label": "খ",
          "question": "ব্যাংক হিসাব কীভাবে সঞ্চয়ের প্রবণতা সৃষ্টি করে।",
          "explanation": "ব্যাংক হিসাবের মাধ্যমে ব্যাংক জনগণের ছোট ছোট সঞ্চয় সংগ্রহ করে সঞ্চয়ের প্রবণতা সৃষ্টি করে। সঞ্চয়ী হিসাবের মাধ্যমে ব্যাংক কম পরিমাণ অর্থ সংরক্ষণের সুযোগ দেয়। ফলে যে কেউ তাদের সঞ্চিত অর্থ কম হলেও তা ব্যাংক হিসাবে জমা রাখতে পারে এবং সুদ আয় করতে পারে। এতে মানুষ সঞ্চয় করতে বেশি উৎসাহী হয়।"
        },
        {
          "label": "গ",
          "question": "মি. রাইয়ান খান কোন ধরনের ব্যাংক হিসাব পরিচালনা করছেন? ব্যাখ্যা করো।",
          "explanation": "উদ্দীপকে মি. রাইয়ান খান চলতি হিসাব পরিচালনা করছেন। এই হিসাবে দিনে যতবার প্রয়োজন টাকা জমা ও উত্তোলন করা যায়। কিন্তু জমাকৃত টাকার ওপর সুদ দেওয়া হয় না। তবে প্রয়োজনে জমাতিরিক্ত ঋণ সুবিধা পাওয়া যায়। ব্যবসায়িক লেনদেন সম্পাদনে এই হিসাব বেশ সুবিধাজনক। উদ্দীপকে মি. রাইয়ান খান স্বনামধন্য ব্যবসায়ী। তিনি তার ব্যবসায়িক প্রয়োজনে ব্যাংকে একটি হিসাব পরিচালনা করেন। তিনি যতবার খুশি টাকা উত্তোলন করতে পারেন। আবার প্রয়োজনে জমার অতিরিক্ত ঋণও নিতে পারেন। তবে জমার বিপরীতে কোন সুদ পান না। প্রধানত চলতি হিসাবের মাধ্যমে দিনে ইচ্ছেমতো টাকা জমা ও উত্তোলন করা যায়। এছাড়াও এ হিসাবের মাধ্যমে জমাতিরিক্ত ঋণ নেওয়া সম্ভব। উক্ত বৈশিষ্ট্যগুলো মি. রাইয়ানের পরিচালিত ব্যাংক হিসাবের মাধ্যমে বিদ্যমান। তাই বলা যায়, মি. রাইয়ান খান চলতি হিসাব পরিচালনা করছেন।"
        },
        {
          "label": "ঘ",
          "question": "মি. ইমনকে ব্যাংক কর্মকর্তা যে পরামর্শ দিলেন, তার যৌক্তিকতা বিশ্লেষণ করো।",
          "explanation": "উদ্দীপকে মি. ইমনকে ব্যাংক কর্মকর্তা কর্তৃক সঞ্চয়ী হিসাব খোলার পরামর্শ দেওয়া যৌক্তিক। এই হিসাবে দিনে যতবার খুশি টাকা জমা দেওয়া যায়। প্রয়োজন অনুযায়ী কিছু নিয়ম মেনে উত্তোলন করাও সম্ভব। ফলে এই হিসাব একাধারে সঞ্চয় ও ব্যাংকিং সুবিধা প্রদান করে। চাকরিজীবী ও পেশাজীবী গ্রাহকগণ এ হিসাবের মাধ্যমে সহজে টাকা সঞ্চয় করতে পারেন। উদ্দীপকে মি. ইমন একজন চাকরিজীবী। তিনি ব্যাংকে হিসাব খুলতে চাইলে ব্যাংক কর্মকর্তা তাকে একটা হিসাব খোলার পরামর্শ দেন। যেই হিসাবের মাধ্যমে তিনি টাকা উত্তোলন করতে পারবেন এবং জমাকৃত টাকার ওপর সুদও পাবেন? সঞ্চয়ী হিসাব নির্দিষ্ট আয়ের গ্রাহকদের জন্য বেশ উপযোগী হিসাব। কারণ, এ হিসাবের মাধ্যমে তারা আয়ের অংশ থেকে একটি নির্দিষ্ট, পরিমাণ টাকা জমা করতে পারে। কেননা তারা সবসময় নির্দিষ্ট পরিমাণ অর্থ মাস শেষে পায়। আবার বিশেষ প্রয়োজনে তারা জমাকৃত টাকা নিয়ম অনুযায়ী উত্তোলন করতে পারবে। এছাড়াও এই হিসাবের জমাকৃত নিট পরিমাণের ওপর স্বল্প হারে সুদ পাওয়া যায়। উদ্দীপকে মি. ইমনও একজন সরকারি চাকরিজীবী। তাই তার পেশা বিবেচনা করে ব্যাংক কর্মকর্তা তাকে সঞ্চয়ী হিসাব খোলার পরামর্শ দেন। তাই বলা যায়, মি. ইমনকে দেওয়া ব্যাংক কর্মকর্তার পরামর্শ যথার্থ হয়েছে।"
        }
      ]
    },
    {
      "number": "8",
      "uddipok": "জনাব মোহন তার দেনাদার জনাব কলিমের নিকট থেকে ২০ লক্ষ টাকার একটি চেক আনার জন্য তার ম্যানেজারকে পাঠালেন। তিনি একটু চিন্তায় ছিলেন কারণ চেকটি বড় অঙ্কের অর্থের। চেক হাতে পাওয়ার পর তিনি নিশ্চিন্ত হলেন। কারণ চেকটির বাম পাশে দুটি আড়াআড়ি দাগকাটা আছে।",
      "tag": "RC 25",
      "sub_questions": [
        {
          "label": "ক",
          "question": "পে-অর্ডার কী?",
          "explanation": "ব্যাংকের কোনো একটি শাখা যে দলিলের মাধ্যমে এর গ্রাহকদের নির্দিষ্ট পরিমাণ অর্থ পরিশোধের নিশ্চয়তা দেয় তাকে পে-অর্ডার বলে।"
        },
        {
          "label": "খ",
          "question": "সরকারি নোট ও ব্যাংক নোটের মধ্যে পার্থক্য কী? ব্যাখ্যা করো।",
          "explanation": "নিচে সরকারি নোট ও ব্যাংক নোটের মধ্যে পার্থক্য একটি ছক (টেবিল) আকারে উপস্থাপন করা হলো: সরকারি নোট ব্যাংক নোট সরকার কর্তৃক ইস্যুকৃত কাগজ মুদ্রা বাংলাদেশ ব্যাংক কর্তৃক ইস্যুকৃত কাগজ মুদ্রা অর্থ মন্ত্রণালয় বাংলাদেশ ব্যাংক অর্থ সচিব বাংলাদেশ ব্যাংকের গভর্নর সাধারণত ১ বা ২ টাকা ১০, ২০, ৫০, ১০০, ৫০০, ১০০০ টাকা বৈধ মুদ্রা বৈধ মুদ্রা সীমিত পরিমাণ লেনদেনে বেশি ব্যবহৃত দৈনন্দিন বড় অংকের লেনদেনে বেশি ব্যবহৃত"
        },
        {
          "label": "গ",
          "question": "উদ্দীপকের ২০ লক্ষ টাকার চেকটি কী ধরনের দাগকাটা চেক? ব্যাখ্যা করো।।",
          "explanation": "উদ্দীপকের ২০ লক্ষ টাকার চেকটি হলো সাধারণ দাগকাটা চেক। দাগকাটা চেক দুই ধরনের হয়। সাধারণ দাগকাটা চেক এবং বিশেষ দাগকাটা চেক। সাধারণ দাগকাটা চেকের ক্ষেত্রে উপরিভাগে আড়াআড়িভাবে দুটি সমান্তরাল রেখা টানা হয়। তবে এই চেকের দুই রেখার মাঝে কোনো ব্যাংকের নাম উল্লেখ থাকে না। উদ্দীপকে জনাব মোহন একজন ব্যবসায়ী। তিনি জনাব কলিমের কাছ থেকে ২০ লক্ষ টাকার চেক আনার জন্য তার ম্যানেজারকে পাঠান। চেকটি পাওয়ার পর তিনি দেখলেন যে চেকটির বাম পাশে দুটি আড়াআড়ি দাগ টানা আছে। এই দুই দাগের মাঝে কোনো ব্যাংকের নাম বা অন্য কোনো কিছু লেখা ছিল না। সুতরাং, চেকটি সাধারণ দাগকাটা চেকের বৈশিষ্ট্যের সাথে মিল রয়েছে। কারণ সাধারণ দাগকাটা চেকের ক্ষেত্রে শুধু আড়াআড়ি দাগ টানা থাকে। তাই বলা যায়, উক্ত চেকটি একটি সাধারণ দাগকাটা চেক।"
        },
        {
          "label": "ঘ",
          "question": "উদ্দীপকের আলোকে চেকটির তাৎপর্য আলোচনা করো।",
          "explanation": "উদ্দীপকের সাধারণ দাগকাটা চেকটি হুকুম ও বাহক চেকের তুলনায় বেশি নিরাপদ। চেক হলো আমানতকারী কর্তৃক ব্যাংক থেকে অর্থ উত্তোলনের জন্য লিখিত শর্তহীন নির্দেশনামা। চেক তিন প্রকার। বাহক চেক, হুকুম চেক -এবং দাগকাটা চেক। এগুলোর মধ্যে দাগকাটা চেক সবচেয়ে নিরাপদ। - কারণ এ চেকের অর্থ ব্যাংক হিসাবে জমা ছাড়া উত্তোলন করা যায় না। উদ্দীপকে জনাব মোহন জনাব কলিমের কাছ থেকে ২০ লক্ষ টাকার - একটি চেকের জন্য তার ম্যানেজারকে পাঠান। তিনি একটু চিন্তামগ্ন ছিলেন কারণ চেকটি বড় অঙ্কের ছিল। চেকটি পাওয়ার পর তিনি দেখলেন, এর বাম পাশে দুটি আড়াআড়ি দাগ টানা রয়েছে। চেকটি হলো দাগকাটা চেক। দাগকাটা চেক চেকটি হারিয়ে বা ছিনতাই হয়ে গেলেও জনাব মোহন আর্থিকভাবে ক্ষতিগ্রস্ত হতেন না। কেননা, এ চেকের অর্থ শুধু জনাব মোহনের ব্যাংক হিসাবেই জমা হবে। এমনকি তার ম্যানেজার চাইলেও জালিয়াতি করে অর্থ উত্তোলন করতে পারবে না। এছাড়া ভবিষ্যতে কোনো আইনি ঝামেলা তৈরি হলে এ চেকটি প্রামাণ্য দলিল হিসেবে কাজ করবে। বাহক ও হুকুম চেকে এ ধরনের সুবিধা নেই। তাই বলা যায়, সার্বিকভাবে দাগকাটা চেকটি অন্যান্য চেক থেকে বেশি নিরাপদ।"
        }
      ]
    },
    {
      "number": "9",
      "uddipok": "জনাব রহিম সাহেব কাপড় ব্যবসায়ী। তিনি সিটি ব্যাংক লিমিটেডের মাধ্যমে তার ব্যবসায়িক লেনদেন করে থাকেন। জনাব রহিম সিটি ব্যাংক লি. ও জনতা ব্যাংক লি. এর দুটি চেকের মাধ্যমে পণ্য বিক্রয় করলেন। জনতা ব্যাংকের চেকটির অর্থ তিনি সেইদিন উত্তোলন করতে পারলেন তবে সিটি ব্যাংক লি.-এর চেকের অর্থ দুই কার্যদিবস পরে ব্যাংক হিসেবে জমা হলো।",
      "tag": "RC 25",
      "sub_questions": [
        {
          "label": "ক",
          "question": "",
          "explanation": "বাহক বা হুকুম চেকের বাম কোণায় আড়াআড়িভাবে দুটি সমান্তরাল সরলরেখা টানা হলে ঐ চেককে দাগকাটা চেক বলে।"
        },
        {
          "label": "খ",
          "question": "",
          "explanation": "আমানতকারী বা চেকের প্রাপক কর্তৃক কোনো চেক ব্যাংকে উপস্থাপিত হওয়ার পর ব্যাংক চেকের অর্থ পরিশোধ করতে অস্বীকৃতি জানালে তাকে চেক প্রত্যাখ্যান বলে। এক বা একাধিক কারণে চেক প্রত্যাখ্যাত হতে পারে। আমানতকারীর হিসাবে পর্যাপ্ত অর্থ না থাকলে চেক প্রত্যাখ্যাত হতে পারে। আবার, চেকের আদেষ্টার স্বাক্ষর, টাকার পরিমাণ অস্পষ্ট, কাটাকাটি বা না থাকলেও চেক প্রত্যাখ্যাত হয়। তাছাড়া চেকের তারিখ অস্পষ্ট বা না থাকলে ব্যাংক চেকের অর্থ পরিশোধ করে না। চেকের মেয়াদ ৬ মাস অতিক্রান্ত হলে বা বাসি চেক হলেও ব্যাংক চেক প্রত্যাখ্যান করে।"
        },
        {
          "label": "গ",
          "question": "জনতা ব্যাংকের চেকটি কোন ধরনের চেক ব্যাখ্যা করো।",
          "explanation": "জনাব রহিম একজন কাপড় ব্যবসায়ী। তিনি তার ব্যবসায়িক লেনদেনের জন্য বিভিন্ন ব্যাংকের চেক ব্যবহার করে থাকেন। একদিন তিনি দুইটি চেকের মাধ্যমে পণ্য বিক্রয় করেন— একটি সিটি ব্যাংক লিমিটেডের এবং অন্যটি জনতা ব্যাংক লিমিটেডের। জনতা ব্যাংকের চেকটির অর্থ তিনি সেইদিনই ব্যাংক থেকে উত্তোলন করতে সক্ষম হন। অর্থাৎ, এ চেকটির নগদায়ন প্রক্রিয়ায় কোনো বিলম্ব হয়নি। এই বৈশিষ্ট্যটি নির্দেশ করে যে, চেকটি ছিল বেয়ারার চেক। বেয়ারার চেক এমন একটি চেক যা চেক বহনকারী ব্যক্তি ব্যাংকে গিয়ে তা নগদে উত্তোলন করতে পারেন, যদি চেকটি বৈধ ও সঠিক হয়। এই চেক সাধারণত যে কেউ উপস্থাপন করলেই অর্থ উত্তোলন করা যায়। এতে কোনো নির্দিষ্ট প্রাপকের নাম লেখা না থাকলেও অর্থ দেওয়া হয়। জনতা ব্যাংকের চেকটি যেহেতু রহিম সাহেব হাতে পেয়েই ব্যাংক থেকে নগদ টাকা তুলতে পেরেছেন, তাই এটি নিশ্চয়ই বেয়ারার চেক ছিল। অপরদিকে, সিটি ব্যাংকের চেকটি দুই কার্যদিবস পর নগদায়িত হয়, যা একটি অ্যাকাউন্ট পে চেক বা ক্রসড চেক হওয়ার ইঙ্গিত দেয়। সুতরাং, উপস্থাপিত তথ্য অনুযায়ী, জনতা ব্যাংকের চেকটি ছিল একটি বেয়ারার চেক, যা তাৎক্ষণিক নগদায়নযোগ্য হয় এবং কোনো ক্লিয়ারিংয়ের প্রয়োজন পড়ে না।"
        },
        {
          "label": "ঘ",
          "question": "",
          "explanation": "জনাব রহিম সাহেবের প্রাপ্ত চেকদ্বয়ের মধ্যে সিটি ব্যাংক লি.-এর চেকটি দাগকাটা চেক হওয়ায় অধিক নিরাপদ। দাগকাটা চেকের অর্থ ব্যাংক হিসাবের মাধ্যমে সংগ্রহ করতে হয়। এ চেকের অর্থ চেকের প্রাপককে সরাসরি নগদে না দিয়ে প্রাপকের নামে ব্যাংক হিসাব খোলা হয়। পরবর্তীতে প্রাপক উক্ত ব্যাংক হিসাব হতে অর্থ সংগ্রহ করতে পারে। ফলে জালিয়াতি ও প্রতারণা রোধ করা যায়। কিন্তু বাহক চেক বা হুকুম চেকের অর্থ সরাসরি নগদে প্রদান করে। এতে জালিয়াতি ও প্রতারণা রোধ করা কঠিন। উদ্দীপকে জনাব রহিম সাহেব কাপড় ব্যবসায়ী। তিনি সিটি ব্যাংক লি. ও জনতা ব্যাংক লি.-এর দুটি চেকের মাধ্যমে পণ্য বিক্রয় করেন। জনতা ব্যাংকের চেকটির অর্থ তিনি সেই দিনই উত্তোলন করতে পারলেন। যা বাহক চেককে নির্দেশ করে। তবে সিটি ব্যাংক লি.-এর চেকের অর্থ দুই কার্য দিবস পরে ব্যাংক হিসাবে জমা হলো। সিটি ব্যাংক লি.-এর চেকের অর্থ ব্যাংক হিসাবে জমা দিয়ে অর্থ সংগ্রহ করতে হয়েছে বিধায় তা দাগকাটা চেককে নির্দেশ করে। সিটি ব্যাংক লি.-এর চেকটি দাগকাটা চেক হওয়ায় ব্যাংক সরাসরি নগদে চেকের অর্থ প্রদান করবে না। এক্ষেত্রে ব্যাংক জনাব রহিমের নামে ব্যাংক হিসাব খুলবে। পরবর্তীতে উক্ত হিসাবে ব্যাংক টাকা জমা দিলে তিনি সংগ্রহ করতে পারবেন। এর জন্য কয়েকদিন সময় লাগবে। তবে এই চেক চুরি হয়ে গেলে বা হারিয়ে গেলে জনতা ব্যাংকের চেকের ন্যায় দুশ্চিন্তার কোনো কারণ নেই। কারণ দাগকাটা চেকে সহজেই জালিয়াতি ও প্রতারণা রোধ করা যায়। সিটি ব্যাংকের চেক ব্যবহারের ফলে চেক দাতা ও চেক গ্রহীতা (জনাব রহিম) উভয়েই নিরাপদ লেনদেন করতে পারবেন। তাই বলা যায়, জনাব রহিম সাহেবের প্রাপ্ত চেকদ্বয়ের মধ্যে সিটি ব্যাংক লি.-এর চেকটি অধিক নিরাপদ।"
        }
      ]
    },
    {
      "number": "10",
      "uddipok": "জনাব আব্বাস ডাচ্-বাংলা ব্যাংক লি. এ তার সঞ্চয়ী হিসাব পরিচালনা করেন। ব্যাংক হতে তাকে একটি কার্ড প্রদান করা যার মাধ্যমে তিনি ২৪/৭ব্যাংকিং সুবিধা ভোগ করেন। অপরদিকে জনাব রাশেদ একজন চাকরিজীবী। তার চাকরিস্থলে এসে ব্যাংকের প্রতিনিধি ক্রেডিট কার্ড নেওয়ার অনুরোধ করে এবং তিনি তা গ্রহণ করেন। ব্যাংক একটি অর্থ উত্তোলনের লিমিট নির্ধারণ করে দেয়। জনাব রাশেদ সেই পরিমাণ অর্থ উত্তোলনের মাধ্যমে কেনাকাটা করতে পারেন যা পরবর্তীতে পরিশোধ করে দেন।",
      "tag": "RC 25",
      "sub_questions": [
        {
          "label": "ক",
          "question": "ডেবিট কার্ড কী?",
          "explanation": "ইলেকট্রনিক ফান্ড ট্রান্সফারের একটি অন্যতম উপায় হলো ডেবিট কার্ড যা ব্যবহার করে গ্রাহক ব্যাংকে জমাকৃত অর্থ উত্তোলন করতে পারে।"
        },
        {
          "label": "খ",
          "question": "বর্তমানে ATM-এর ব্যবহার এত জনপ্রিয় কেন?",
          "explanation": "ATM-এর মাধ্যমে ২৪ ঘণ্টা ব্যাংকিং সুবিধা পাওয়া যায়, বিধায় বর্তমানে ATM-এর ব্যবহার অনেক জনপ্রিয়। ATM শব্দের পূর্ণরূপ Automated Teller Machine, যা মানুষবিহীন স্বয়ংক্রিয়ভাবে পরিচালিত হিসাব ও লেনদেনের ব্যবস্থা। এ ব্যবস্থায় খুব সহজে ও নির্ভুলভাবে গ্রাহকের হিসাবে অর্থ জমাদান, অর্থ উত্তোলন, অর্থ স্থাান্তর, ঋণের অর্থ পরিশোধ ইত্যাদি কাজ করা যায়। গ্রাহক এক ধরনের প্লাস্টিক কার্ড ব্যবহার করে ২৪ ঘণ্টা এ ব্যবস্থা থেকে সেবা গ্রহণ করতে পারে। তাই ATM-এর ব্যবহার বর্তমানে এতো জনপ্রিয়।"
        },
        {
          "label": "গ",
          "question": "উদ্দীপকে উল্লিখিত জনাব আব্বাসের ব্যবহৃত কার্ডটি কী ধরনের? ব্যাখ্যা করো।",
          "explanation": "জনাব আব্বাস-এর ব্যবহৃত কার্ডটি হলো ডেবিট কার্ড। এটি একটি চুম্বকভিত্তিক সাংকেতিক নম্বরযুক্ত কার্ড। এই কার্ডের বিপরীতে গ্রাহকের হিসাবে অর্থ থাকা সাপেক্ষে অর্থ উত্তোলন ও স্থানান্তর করা যায়। এছাড়াও দিনের যেকোনো সময় ব্যাংকিং সুবিধা পাওয়া যায়। এই কার্ডকে ক্যাশ কার্ড বা সম্পদ কার্ডও বলা হয়। উদ্দীপকে জনাব আব্বাস ডাচ্-বাংলা ব্যাংক লি.-এ তার সঞ্চয়ী হিসাব পরিচালনা করেন। ব্যাংক তাকে একটি কার্ড প্রদান করে। যেটির মধ্যেমে তিনি ২৪/৭ ব্যাংকিং সুবিধা ভোগ করেন। জনাব আব্বাস মূলত ডেবিট কার্ডের মাধ্যমে উক্ত সুবিধাসমূহ ভোগ করছেন। যা পণ্যের মূল্য পরিশোধ, নগদ বা চেকের বিকল্প হিসেবে ব্যবহৃত হয়। এছাড়া তিনি দিনের যেকোনো সময় ব্যাংকিং সুবিধা নিচ্ছেন। তার হিসাবে জমাকৃত অর্থের বেশি তিনি উত্তোলন করতে পারবেন না। তাই বলা যায়, জনাব আব্বাসের ব্যবহৃত কার্ডটি ডেবিট কার্ড।"
        },
        {
          "label": "ঘ",
          "question": "উদ্দীপকে উল্লিখিত কার্ডদ্বয়ের মধ্যে কোনটি উত্তম? যৌক্তিকতা উপস্থাপন করো।",
          "explanation": "উদ্দীপকে জনাব আব্বাসের ব্যবহৃত ডেবিট কার্ডের তুলনায় জনাব রাশেদের ব্যবহৃত ক্রেডিট কার্ডটি বেশি উত্তম বলে আমি মনে করি। কম্পিউটার প্রযুক্তির মাধ্যমে গ্রাহকদের বিভিন্ন ব্যাংকিং সেবা প্রদান করাই হলো ইলেকট্রনিক ব্যাংকিং। হিসাব পরিচালনা ও সেবার মানোন্নয়নে ব্যাংক যেসব আধুনিক প্রযুক্তি ব্যবহার করেছে, ডেবিট কার্ড ও ক্রেডিট কার্ড এর মধ্যে অন্যতম। ক্রেডিট কার্ডের মাধ্যমে ব্যাংক হিসাবে না থাকা অবস্থায় লেনদেন ও কেনাকাটা করা যায়। উদ্দীপকে জনাব আব্বাস ডেবিট কার্ড ও তার বন্ধু জনাব রাশেদ ক্রেডিট কার্ড ব্যবহার করেন। ডেবিট কার্ডের মাধ্যমে জনাব আব্বাস যেকোনো সময় ATM বুথ থেকে অর্থ উত্তোলন করতে পারেন। অন্যদিকে জনাব রাশেদ তার কার্ডটির মাধ্যমে ঋণ সুবিধা পান এবং নির্দিষ্ট সীমা পর্যন্ত বাকিতে পণ্য কিনতে পারে। কিন্তু জনাব আব্বাস বাকিতে পণ্য ক্রয় বা ঋণ সুবিধা পান না। ডেবিট কার্ড ও ক্রেডিট কার্ড উভয়ই পণ্যমূল্য পরিশোধে, নগদ টাকা বা চেকের বিকল্প হিসেবে ব্যবহার করা যায়। তবে ক্রেডিট কার্ডের মাধ্যমে বাকিতে পণ্য কেনা যায়। ফলে গ্রাহক তার প্রয়োজন অনুযায়ী যখন তখন পছন্দ অনুযায়ী পণ্য কেনাকাটা করতে পারে। আন্তর্জাতিকভাবে স্বীকৃত হওয়ায় এর গ্রহণযোগ্যতা তুলনামূলকভাবে বেশি। পরবর্তীতে গ্রাহক এ ঋণ নগদে বা মাসিক কিস্তিতে পরিশোধ করার সুযোগ পায়। সুতরাং বলা যায়, উদ্দীপকে জনাব আব্বাসের ব্যবহৃত কার্ডটির তুলনায় জনাব রাশেদের কার্ডটি উত্তম।"
        }
      ]
    },
    {
      "number": "11",
      "uddipok": "জনাবা শাহিদা রাজশাহী শহরের একজন বাসিন্দা এবং বাংলাদেশ ব্যাংকে কর্মরত আছেন। তিনি একটি বিমা কোম্পানিতে গিয়ে রাজশাহী কলেজের বিমা চুক্তি করার আগ্রহ প্রকাশ করেন যা বিমা কোম্পানি প্রত্যাখ্যান করে।",
      "tag": "RC 25",
      "sub_questions": [
        {
          "label": "ক",
          "question": "",
          "explanation": "প্রিমিয়ামের বিনিময়ে অন্যের ঝুঁকি নিজের কাঁধে নেওয়ার জন্য বিমাকারী ও বিমাগ্রহীতার মধ্যে যে চুক্তি হয় তাকে বিমা চুক্তি বলে।"
        },
        {
          "label": "খ",
          "question": "বিমাকে ক্ষতিপূরণের চুক্তি বলা হয় কেন?",
          "explanation": "বিমা হলো এক ধরনের চুক্তি, যেখানে বিমাকারী প্রতিষ্ঠান বিমাগ্রহিতার আর্থিক ক্ষতিপূরণের দায়ভার নেয়। এক্ষেত্রে বিমাকারী বা বিমা প্রতিষ্ঠান নির্দিষ্ট প্রিমিয়াম বা অর্থের বিনিময়ে বিমাগ্রহীতার নির্দিষ্ট ক্ষেত্রের ঝুঁকি থেকে হওয়া আর্থিক ক্ষতিপূরণের দায়িত্ব নেয়। তাই একে ক্ষতিপূরণের চুক্তি বলা হয়ে থাকে।"
        },
        {
          "label": "গ",
          "question": "",
          "explanation": "বিমা ব্যবসায়কে সুষ্ঠু ও সুশৃঙ্খলভাবে পরিচালনার জন্য কতগুলো নীতি মেনে চলা প্রয়োজন। প্রিমিয়ামের বিনিময়ে অন্যের ঝুঁকি নিজের কাধে নেওয়ার জন্য বিমাকারী ও বিমাগ্রহীতার মধ্যে বিমা চুক্তি সম্পাদিত হয়। বিমা ব্যবসায়ে সাফল্যের জন্য কিছু নীতি অনুসরণ করা একান্তই জরুরি। বিমা চুক্তি সম্পাদনের সময় বিমার নীতি অনুসরণ করা হয় যা উভয় পক্ষকে সুরক্ষা প্রদান করে। উদ্দীপকে জনাবা শাহিদা শহরের একজন বাসিন্দা। তিনি একটি বিমা কোম্পানিতে রাজশাহী কলেজের বিমা চুক্তির আগ্রহ প্রকাশ করে। বিমার বিমাযোগ্য স্বার্থের নীতি অনুযায়ী তিনি বিমা চুক্তি সম্পাদন করতে পারবেন না। বিমা ব্যবসায়ের অন্য নীতিগুলো হলো পরম সন্নিশ্বাসের নীতি, আর্থিক ক্ষতিপূরণের নীতি, ক্ষতির নিকটতম কারণের নীতি, স্থলাভিষিক্তকরণের নীতি, প্রিমিয়াম নির্ধারণ নীতি, সেবার নীতি, দ্রুত দাবি পূরণের নীতি, কাম্য পরিমাণ ঝুঁকি গ্রহণের নীতি, বিপুল সংখ্যায় পলিসি গ্রহণের নীতি ইত্যাদি। বিমা চুক্তি সম্পাদনের ক্ষেত্রে বিমা কোম্পানি উপযুক্ত নীতি অনুসরণ করে। তাছাড়া দ্বৈত বিমা চুক্তি সম্পাদনের ক্ষেত্রে আনুপাতিক হারে অংশগ্রহণের নীতি অনুসরণ করা হয়। উপর্যুক্ত নীতিগুলো অনুসরণ করে বিমাকারী ও বিমাগ্রহীতার মধ্যে বিমা চুক্তি সম্পাদিত হয়। উক্ত নীতিগুলোর লঙ্ঘন হলে বিমা চুক্তি বাতিল হয়ে যায়।"
        },
        {
          "label": "ঘ",
          "question": "উদ্দীপকে উল্লিখিত বিমা কোম্পানি কর্তৃক বিমা চুক্তির প্রস্তাব প্রত্যাখ্যানের বিষয়ে তোমার যৌক্তিকতা উপস্থাপন করো।",
          "explanation": "উদ্দীপকে বিমাযোগ্য স্বার্থের নীতি বিবেচনায় বিমা কোম্পানি কর্তৃক বিমা চুক্তির প্রস্তাব প্রত্যাখ্যান যৌক্তিক হয়েছে বলে আমি মনে করি। বিমাকৃত বিষয়বস্তুর ওপর বিমাগ্রহীতার বৈধ অধিকার বা আর্থিক স্বার্থই হলো বিমাযোগ্য স্বার্থ। বিমা চুক্তির একটি অন্যতম অপরিহার্য মৌলিক নীতি হলো বিমাযোগ্য স্বার্থের নীতি। বিমা চুক্তি হতে হলে সেখানে অবশ্যই বিমাযোগ্য স্বার্থ বিদ্যমান থাকতে হয়। অন্যথায় বিমা কোম্পানি বিমা চুক্তির প্রস্তাব গ্রহণে অস্বীকৃতি জানায়। এ কারণে বিয়া গ্রহীতার বিমাকৃত বিষয়বস্তুর ওপর আর্থিক স্বার্থ থাকা আবশ্যক। উদ্দীপকে জনাবা শাহিদা শহরের একজন বাসিন্দা। তিনি বাংলাদেশ ব্যাংক-এ কর্মরত আছেন। তিনি একটি বিমা কোম্পানিতে রাজশাহী কলেজের বিমা চুক্তি করার আগ্রহ প্রকাশ করেন। কিন্তু বিমা কোম্পানি বিমা চুক্তিতে অপারগতা প্রকাশ করে। উদ্দীপকের জনাবা শাহিদার রাজশাহী কলেজের ওপর কোনো আর্থিক স্বার্থ নেই। দুর্ঘটনায় রাজশাহী কলেজের ক্ষয়ক্ষতি হলে জনাবা শাহিদার কোনো ধরনের আর্থিক ক্ষতির সম্মুখীন হবেন না। এক্ষেত্রে রাজশাহী কলেজ কর্তৃপক্ষ আর্থিকভাবে ক্ষতিগ্রস্ত হবে। কেননা রাজশাহী কলেজের ওপর কর্তৃপক্ষের আর্থিক সংশ্লিষ্টতা রয়েছে। উদ্দীপকের শাহিদার আর্থিক সংশ্লিষ্টতা বা বিমাযোগ্য স্বার্থ অনুপস্থিত। যে কারণে জনাবা শাহিদা রাজশাহী কলেজের বিমা চুক্তি সম্পাদন করার অধিকার নেই। তাই বলা যায়, বিমাযোগ্য স্বার্থের অভাবের কারণে বিমা কোম্পানি কর্তৃক বিমা চুক্তির প্রস্তাব প্রত্যাখ্যাত হয়েছে।"
        }
      ]
    }
  ]
}