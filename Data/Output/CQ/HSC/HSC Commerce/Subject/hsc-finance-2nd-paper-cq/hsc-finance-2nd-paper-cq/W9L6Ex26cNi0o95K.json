{
  "title": "হলিক্রস কলেজ, ঢাকা ২০২৪",
  "subtitle": "ফিন্যান্স, ব্যাংকিং ও বিমা (11)",
  "questions": [
    {
      "number": "1",
      "uddipok": "মিস মোনালিসা মোহনা ব্যাংকের সিলেট শাখার একজন গ্রাহক। তার ছেলে ঢাকায় একটি কলেজে লেখাপড়া করছে। বিশেষ প্রয়োজনে হঠাৎ তার ছেলের জরুরি ভিত্তিতে টাকার প্রয়োজন পড়ে। একদিনের মধ্যে সিলেট শাখা থেকে ঢাকার শাখায় টাকা পাঠানোর জন্য তিনি মোহনা ব্যাংকের শরণাপন্ন হন। ব্যাংক প্রায় সাথে সাথেই তার লেনদেনটি সম্পন্ন করে দেয়।",
      "tag": "HC 24",
      "sub_questions": [
        {
          "label": "ক",
          "question": "চেকস্তূপ পরিষ্কারকরণ কী?",
          "explanation": "চেকস্তূপ পরিষ্কারকরণ ব্যবস্থায় ব্যাংক গ্রাহকের বাতিলকৃত চেকগুলো নিজস্ব তত্ত্বাবধানে জমা রেখে একটি নির্দিষ্ট সময় পর তা নষ্ট করে ফেলে।"
        },
        {
          "label": "খ",
          "question": "স্বয়ংক্রিয় নিকাশ ঘর বলতে কী বোঝায়? ব্যাখ্যা করো।",
          "explanation": "স্বয়ংক্রিয় নিকাশ ঘর হলো এক ধরনের আধুনিক সেবা পদ্ধতি, যেখানে বিভিন্ন প্রতিষ্ঠানের লেনদেনগুলো ইলেকট্রনিক উপায়ে বিনিময় ও নিষ্পত্তি হয়। এ পদ্ধতিতে ইলেকট্রনিক উপায়ে ব্যাংকগুলোর মধ্যে মেশিনের সাহায্যে কাগজবিহীন লেনদেন হয়। এক্ষেত্রে মেশিনের সাহায্যে লেনদেনগুলো রেকর্ডভুক্ত হয়। এভাবে একটি একাউন্টকে ডেবিট এবং অন্য একাউন্টকে ক্রেডিট করে আন্তঃব্যাংকিং লেনদেন শেষ করা হয়। এভাবেই স্বয়ংক্রিয় নিকাশ ঘরের কাজ হয়।"
        },
        {
          "label": "গ",
          "question": "মিস মোনালিসা যে ব্যাংকে লেনদেন করেছেন তা কার্যাবলির ভিত্তিতে কোন ধরনের ব্যাংক? ব্যাখ্যা করো।",
          "explanation": "মিস মোনালিসা যে ব্যাংকে লেনদেন করেছেন তা কার্যাবলির ভিত্তিতে একটি বাণিজ্যিক ব্যাংক। এ ব্যাংক আমানত সংগ্রহ, ঋণদানসহ গ্রাহকদের বিভিন্ন ব্যাংকিং সুবিধা দিয়ে থাকে। এছাড়া চেক, ব্যাংক ড্রাফট, প্রত্যয়পত্র প্রভৃতির মাধ্যমে নতুন বিনিময় মাধ্যম সৃষ্টি করে। এ ব্যাংক সাধারণত অনেক শাখার মাধ্যমে তার ব্যাংকিং কাজ করে থাকে। উদ্দীপকের মিস মোনালিসা মোহনা ব্যাংকের সিলেট শাখার একজন গ্রাহক। তার ছেলে ঢাকায় লেখাপড়া করে। ছেলের টাকার প্রয়োজন হলে তিনি ব্যাংকের শরণাপন্ন হন। ব্যাংকটি তার ঢাকা শাখার মাধ্যমে মিস মোনালিসার ছেলের কাছে টাকা পৌছে দেয়। মূলত বাণিজ্যিক ব্যাংকই অনেকগুলো শাখার মাধ্যমে এভাবে ব্যাংকিং কাজ পরিচালনা করে থাকে। তাই বলা যায়, মিস মোনালিসার ব্যাংকটি একটি বাণিজ্যিক ব্যাংক।"
        },
        {
          "label": "ঘ",
          "question": "মিস মোনালিসা যে ধরনের ইলেকট্রনিক ব্যাংকিং সেবা গ্রহণ করেছেন তা সনাতন ব্যাংকিং ব্যবস্থায় পাওয়া সম্ভব না- উদ্দীপকের আলোকে উক্তিটির সত্যতা যাচাই করো।",
          "explanation": "মিস মোনালিসা ইলেকট্রনিক ব্যাংকিং-এর অন্তর্গত অনলাইন ব্যাংকিং সুবিধার মাধ্যমে তার সমস্যার সমাধান করেছেন, যা সনাতন ব্যাংকিং ব্যবস্থায় সম্ভব নয় বলে আমি মনে করি। অনলাইন ব্যাংকিং হলো কোনো একটি ব্যাংকের একাধিক শাখার মধ্যে কম্পিউটার প্রযুক্তিনির্ভর একটি নেটওয়ার্ক ব্যবস্থা। অর্থাৎ, একটি নেটওয়ার্কের অধীনে যেকোনো শাখা থেকে গ্রাহক ব্যাংকিং সুবিধা নিতে পারে। এক্ষেত্রে কম্পিউটারে উক্ত হিসাব বের করে লেনদেন করা হয়। এর মাধ্যমে অর্থ জমা, অর্থ সংগ্রহ, বিল প্রদান প্রভৃতি সেবা দেওয়া হয়। উদ্দীপকের মিস মোনালিসার মোহনা ব্যাংকের একটি হিসাব আছে। হিসাবটি তিনি ব্যাংকটির সিলেট শাখায় খুলেছেন। হঠাৎ তার ঢাকায় বসবাসরত ছেলের দ্রুত টাকার প্রয়োজন পড়ে। তিনি ব্যাংকের সিলেট শাখাকে ঢাকায় টাকা পাঠানোর নির্দেশ দেন। ব্যাংকটি প্রায় সাথে সাথে লেনদেনটি সম্পন্ন করে দেয়। উদ্দীপকের মোহনা ব্যাংকটি অনলাইন ব্যাংকিং সেবার আওতাভুক্ত। ফলে যেকোনো শাখার মাধ্যমে অর্থ স্থানান্তর করা সম্ভব। উদ্দীপকের মিস মোনালিসা টাকা স্থানান্তরের নির্দেশ দিলে ব্যাংকটির ঢাকা শাখায় সে নির্দেশ পৌঁছে যায়। সেখানে কম্পিউটারে তার হিসাবটি বের করে সাথে সাথে লেনদেন সম্পন্ন করা হয়। সনাতন ব্যবস্থায় অনলাইন ব্যাংকিং সেবা ছিল না। ফলে মিস মোনালিসা এত দ্রুত টাকা প্রেরণ করতে পারতেন না। সুতরাং বলা যায়, 'মিস মোনালিসা যে সেবাটি গ্রহণ করেছেন তা সনাতন ব্যবস্থায় সম্ভব ছিল না'- উক্তিটি যথার্থ হয়েছে।"
        }
      ]
    },
    {
      "number": "2",
      "uddipok": "রবি ২,০০,০০০ টাকার পণ্য আকাশের কাছে বিক্রি করেছেন। আকাশ ২ মাস পর অর্থ পরিশোধ করতে চান। আকাশ স্ট্যাম্পযুক্ত একটি কাগজে ২ মাস পর সম্পূর্ণ অর্থ পরিশোধ করবেন এটি লিখে রবিকে দেন। অন্যদিকে রবি, সিমার কাছ থেকে ১,৫০,০০০ টাকার পণ্য কেনেন। রবি অর্থ পরিশোধ করবে ১ মাস পর। সিমা স্ট্যাম্পযুক্ত একটি কাগজে ১ মাস পর সম্পূর্ণ অর্থ পরিশোধ করবেন এটি লিখে রবিকে দেন। রবি তাতে স্বাক্ষর করেন।",
      "tag": "HC 24",
      "sub_questions": [
        {
          "label": "ক",
          "question": "প্রত্যায়িত চেক কী?",
          "explanation": "কোনো চেক ভাঙানোর আগে ব্যাংকের ম্যানেজার বা দায়িত্বপ্রাপ্ত কর্মকর্তার অনুমতি নিতে হলে তাকে প্রত্যায়িত চেক বলে।"
        },
        {
          "label": "খ",
          "question": "বিহিত মুদ্রা ও ব্যাংক মুদ্রার মধ্যে পার্থক্য নির্ণয় করো।",
          "explanation": "ব্যাংক মুদ্রা ও বিহিত মুদ্রার ব্যবহার ও উদ্দেশ্যগত দিক একই হলেও এদের মধ্যে কিছু পার্থক্য রয়েছে। নিচে পার্থক্যসমূহ তুলে ধরা হলো- পার্থক্যের বিষয় বিহিত মুদ্রা ব্যাংক মুদ্রা ১. সংজ্ঞা দেশের সরকার নিজ দায়িত্বে সরকারি নোট হিসেবে যে নোট ইস্যু করে তাকে বিহিত মুদ্রা বলে। সরকারের অনুমতি নিয়ে কেন্দ্রীয় ব্যাংকের ইস্যুকৃত কাগজি মুদ্রা বা নোটকে ব্যাংক মুদ্রা বলে। ২. মূল্যমান বাংলাদেশের এক টাকা, দুই টাকা ও পাঁচ টাকার নোটগুলো বিহিত মুদ্রা। এক টাকা, দুই টাকা ও পাঁচ টাকার নোট বাদে বাকি সব কাগজি নোট ব্যাংক মুদ্রা। ৩. ইস্যুকারী কর্তৃপক্ষ বিহিত মুদ্রা অর্থ মন্ত্রণালয়ের দায়িত্ব ও প্রত্যক্ষ নিয়ন্ত্রণে ইস্যু হয়ে থাকে। ব্যাংক মুদ্রা কেন্দ্রীয় ব্যাংকের অধীনে ইস্যু হয়ে থাকে। ৪. রূপান্তরযোগ্যতা সরকারি নোট বিহিত মুদ্রা হওয়ায় এটি চিহ্নিত মুদ্রায় রূপান্তর করা যায় না। ব্যাংক মুদ্রা চিহ্নিত মুদ্রায় রূপান্তরযোগ্য।"
        },
        {
          "label": "গ",
          "question": "আকাশ প্রদত্ত দলিলটি কোন ধরনের হস্তান্তরযোগ্য দলিল বলে তুমি মনে করো? ব্যাখ্যা করো।",
          "explanation": "আকাশ প্রদত্ত দলিলটি একটি অঙ্গীকারপত্র। এ দলিলে দেনাদার বা ক্রেতা পাওনাদার বা বিক্রেতাকে একটি নির্দিষ্ট সময় পর অর্থ পরিশোধের প্রতিশ্রুতি দেয়। অঙ্গীকারপত্রে সাধারণত দুটি পক্ষ থাকে। যথা- ১. দেনাদার ও ২. পাওনাদার। এটি দেনাদার কর্তৃক প্রস্তুত হয় এবং দেনাদার কর্তৃক প্রস্তুতের পরপরই এটি আইনানুগ দলিলে পরিণত হয়ে যায়। উদ্দীপকে রবি ২,০০,০০০ টাকার পণ্য আকাশের কাছে, বিক্রয় করেছেন। আকাশ ২ মাস পর অর্থ পরিশোধ করতে চান। আকাশ স্ট্যাম্পযুক্ত একটি কাগজে '২ মাস পর সম্পূর্ণ অর্থ পরিশোধ করবেন' এটি লিখে রবিকে দেন। এখানে দলিলটি তৈরি করেছেন আকাশ, যিনি একজন দেনাদার। তিনি দলিল তৈরির মাধ্যমে ২ মাস পর রবিকে টাকা পরিশোধের প্রতিশ্রুতি দেন। আর শুধু অঙ্গীকারপত্রের মাধ্যমেই দেনাদার পাওনাদারকে অর্থ পরিশোধের প্রতিশ্রুতি দিতে পারেন। তাই বলা যায়, আকাশ প্রদত্ত দলিলটি একটি অঙ্গীকারপত্র।"
        },
        {
          "label": "ঘ",
          "question": "তুমি কি মনে করো সিমার লিখিত দলিলে রবির স্বাক্ষরের আবশ্যকতা রয়েছে? তোমার সপক্ষে মতামত দাও।",
          "explanation": "সিমার লিখিত দলিলে রবির স্বাক্ষরের আবশ্যকতা রয়েছে বলে আমি মনে করি। পাওনাদার কর্তৃক দেনাদারের উপর তৈরিকৃত অর্থ পরিশোধের শর্তহীন আদেশকে বিনিময় বিল বলে। এতে সাধারণত ৩টি পক্ষ থাকে, যথা- আদেষ্টা, আদিষ্ট ও প্রাপক। আদিষ্ট কর্তৃক স্বাক্ষরিত হলেই শুধু এটি আইনসম্মত দলিলে পরিণত হয়। উদ্দীপকে রবি, সিমার কাছ থেকে ১,৫০,০০০ টাকার পণ্য কেনেন। রবি অর্থ পরিশোধ করবে ১ মাস পর। সিমা স্ট্যাম্পযুক্ত একটি কাগজে '১ মাস পর সম্পূর্ণ অর্থ পরিশোধ করবেন' এটি লিখে রবিকে দেন। রবি তাতে স্বাক্ষর করেন। এখানে সিমা পণ্য বিক্রয়বাবদ বিনিময় বিল তৈরি করেন। উক্ত বিল আইনসম্মত হতে আদিষ্টের স্বাক্ষর অপরিহার্য। এখানে রবি আদিষ্ট। তাই আমি মনে করি, সিমার লিখিত উক্ত দলিলে রবির স্বাক্ষরের আবশ্যকতা রয়েছে।"
        }
      ]
    },
    {
      "number": "3",
      "uddipok": "দেশের দ্রব্যমূল্য দিন দিন বেড়েই চলেছে। এতে বাংলাদেশ ব্যাংক উদ্বিগ্ন হয়ে একটি সার্কুলার জারি করে। সেখানে উল্লেখ করা হয়- এখন থেকে তালিকাভুক্ত ব্যাংকগুলোকে ঋণ নিতে হলে ১% অধিক হারে সুদ দিতে হবে। তালিকাভুক্ত ব্যাংকগুলোর পর্যাপ্ত তারল্য থাকায় এতে কোনো সাড়া পাওয়া যায়নি। পরবর্তী সময়ে বাংলাদেশ ব্যাংক অন্য সার্কুলারে ব্যাংকগুলোর জমার হার ১.৫% বৃদ্ধি করে। এ সিদ্ধান্তে সব ব্যাংক সহযোগিতা করলেও ডেলটা ব্যাংক এড়িয়ে যায়। বিষয়টি অনুসন্ধানে ধরা পড়লে বাংলাদেশ ব্যাংক তাদের ঋণ সুবিধা স্থগিত করে।",
      "tag": "HC 24",
      "sub_questions": [
        {
          "label": "ক",
          "question": "CRR কী?",
          "explanation": "তালিকাভুক্ত বাণিজ্যিক ব্যাংকগুলোকে তাদের আমানতের যে অংশ কেন্দ্রীয় ব্যাংকের কাছে নগদে জমা রাখতে হয় তাকে Cash Reserve Requirement (CRR) বা নগদ সঞ্চিতি হার বলে।"
        },
        {
          "label": "খ",
          "question": "ঋণ নিয়ন্ত্রণের গুণগত পদ্ধতি ব্যাখ্যা করো।",
          "explanation": "কোনো বিশেষ লক্ষ্য অর্জনের জন্য ঋণের উদ্দেশ্য ও ব্যবহারের প্রতি খেয়াল রেখে যে ঋণ নিয়ন্ত্রণ পদ্ধতি ব্যবহার করা হয় তাই গুণগত পদ্ধতি। এ পদ্ধতি সাধারণত ঋণের ব্যবহারের প্রতি লক্ষ রেখে প্রয়োগ করা হয়। কয়েকটি গুণগত পদ্ধতির কৌশল হলো- (১) ঋণের বরাদ্দকরণ নীতি (২) ভোক্তাঋণ নিয়ন্ত্রণ (৩) জামানতি ঋণের প্রান্তিক হার পরিবর্তন (৪) প্রত্যক্ষ ব্যবস্থা গ্রহণ (৫) নৈতিক প্ররোচনা (৬) প্রচারণা পদ্ধতি। গুণগত পদ্ধতিকে নির্বাচনমূলক পদ্ধতিও বলা হয়।"
        },
        {
          "label": "গ",
          "question": "বাংলাদেশ ব্যাংকের প্রথম সার্কুলার ঋণ নিয়ন্ত্রণের কোন কৌশলের সাথে সঙ্গতিপূর্ণ বলে তুমি মনে করো? ব্যাখ্যা করো।",
          "explanation": "উদ্দীপকে উল্লিখিত প্রথম সার্কুলার ঋণ নিয়ন্ত্রণের সংখ্যাত্মক পদ্ধতির ব্যাংক হার নীতির মধ্যে পড়ে। কেন্দ্রীয় ব্যাংক কর্তৃক নির্ধারিত ব্যাংক হারের হ্রাস-বৃদ্ধি ঘটিয়ে ঋণের পরিমাণ নিয়ন্ত্রণ করা যায়। এ কৌশলকে ব্যাংক হার নীতি বলে। কেন্দ্রীয় ব্যাংক বাজারে অর্থ বা ঋণের পরিমাণ কমাতে চাইলে ব্যাংক হার বাড়িয়ে দেয়। আর অর্থ বা ঋণের পরিমাণ বাড়াতে চাইলে ব্যাংক হার কমিয়ে দেয়। উদ্দীপকে উল্লেখ্য দেশে দ্রব্যমূল্য দিন দিন বেড়েই চলেছে। এতে বাংলাদেশ ব্যাংক উদ্বিগ্ন হয়। এ অবস্থায় বাংলাদেশ ব্যাংক একটি সার্কুলার জারি করে যে, এখন থেকে বাণিজ্যিক ব্যাংকগুলোকে কেন্দ্রীয় ব্যাংক থেকে ঋণ নেওয়ার ক্ষেত্রে ১% বেশি হারে সুদ দিতে হবে। সুতরাং, আগে ৫% থাকলেও এখন তা ৬% হারে কার্যকর হবে। ফলে বাজারে অর্থ সরবরাহ হ্রাস পাবে। এখানে ব্যাংক হার পরিবর্তন করে কেন্দ্রীয় ব্যাংক ঋণ নিয়ন্ত্রণ- এর চেষ্টা করছে। তাই বলা যায়, ১ম জারিকৃত সার্কুলারটি ঋণ নিয়ন্ত্রণের সংখ্যাত্মক পদ্ধতির ব্যাংক হার নীতির অন্তর্ভুক্ত।"
        },
        {
          "label": "ঘ",
          "question": "ঋণ নিয়ন্ত্রণে বাংলাদেশ ব্যাংকের দ্বিতীয় সার্কুলার এবং পরবর্তী কার্যক্রম কি ফলপ্রসূ হবে বলে তুমি মনে করো? যুক্তি দাও।",
          "explanation": "উদ্দীপকে ঋণ নিয়ন্ত্রণে বাংলাদেশ ব্যাংকের জমার হার পরিবর্তন নীতি ও প্রত্যক্ষ শাস্তিমূলক ব্যবস্থা নীতি ফলপ্রসূ হবে বলে আমি মনে করি। প্রতিটি তালিকাভুক্ত ব্যাংক সংগৃহীত আমানতের একটি অংশ কেন্দ্রীয় ব্যাংকে জমা রাখে। কেন্দ্রীয় ব্যাংকের এ হার হ্রাস-বৃদ্ধি করে ঋণ নিয়ন্ত্রণের পদ্ধতি হলো জমার হার পরিবর্তন নীতি। কোনো তালিকাভুক্ত ব্যাংক প্রচলিত নিয়ম ভেঙে ঋণ নিয়ন্ত্রণ কাজে বাধা তৈরি করলে কেন্দ্রীয় ব্যাংক যে শাস্তিমূলক ব্যবস্থা নেয় তাকে প্রত্যক্ষ শাস্তিমূলক ব্যবস্থা গ্রহণ বলে। উদ্দীপকে কেন্দ্রীয় ব্যাংক ঋণদানে ব্যাংক হার ১% বাড়িয়ে বাণিজ্যিক ব্যাংকগুলোকে ঋণ দেয়। তবে তালিকাভুক্ত ব্যাংকগুলোর তারল্য থাকায় এতে কোনো সাড়া পাওয়া যায়নি। পরবর্তীতে বাংলাদেশ ব্যাংক ব্যাংকগুলোর জমার হার ১.৫% বৃদ্ধি করে। কিন্তু ডেলটা ব্যাংক এই আদেশে সাড়া না দেওয়ায় শাস্তিমূলক ব্যবস্থা হিসেবে বাংলাদেশ ব্যাংক তাদের ঋণ সুবিধা স্থগিত করে। উদ্দীপকে বাংলাদেশ ব্যাংক ঋণ নিয়ন্ত্রণে দ্বিতীয় সার্কুলারে জমার হার বৃদ্ধি করে। ফলে বাণিজ্যিক ব্যাংক থেকে অধিক অর্থ কেন্দ্রীয় ব্যাংকে যাবে। বাণিজ্যিক ব্যাংকের ঋণদান ক্ষমতা হ্রাস পাবে এবং বাজারে অর্থ সরবরাহ কাম্য স্তরে আসবে। আবার, ডেলটা ব্যাংক কেন্দ্রীয় ব্যাংকের ঋণ নিয়ন্ত্রণে সহায়তা করেনি। তাই কেন্দ্রীয় ব্যাংক ঋণ নিয়ন্ত্রণের উদ্দেশ্য হিসেবে প্রত্যক্ষ ব্যবস্থা নেয়। এর ফলে আদেশ অমান্যকারী বাণিজ্যিক ব্যাংক কেন্দ্রীয় ব্যাংক থেকে ঋণ নিতে পারবে না, যা তাদের ঋণের কাম্যস্তর রক্ষা করবে। তাই বলা যায়, ঋণ নিয়ন্ত্রণে বাংলাদেশ ব্যাংকের জমার হার পরিবর্তন ও প্রত্যক্ষ শাস্তিমূলক ব্যবস্থা ফলপ্রসূ হবে।"
        }
      ]
    },
    {
      "number": "4",
      "uddipok": "জনাব জামানের পদ্মা ব্যাংকের তিনটি শাখার হিসাব বিবরণী নিম্নরূপ- শাখার নাম আমানত (টাকা) উত্তোলন (টাকা) মুনাফা (টাকা) বক্সিগঞ্জ ২৫,০০,০০০ - ১,০০,০০০ গোপালগঞ্জ ১০,০০,০০০ ৫০,০০০ ১২,০০০ হাজীগঞ্জ ৪০,০০,০০০ ৩৫,০০,০০০ - জনাব জামান আগামী মাসে চাকরি থেকে অবসর নিবেন এবং অবসরকালীন ভাতা হিসেবে ২০,০০,০০০ টাকা পাবেন। কিন্তু তিনি সিদ্ধান্ত নিলেন কোনো ব্যবসায়ের সাথে জড়িত হবেন না।",
      "tag": "HC 24",
      "sub_questions": [
        {
          "label": "ক",
          "question": "ঋণ আমানতী হিসাব কী?",
          "explanation": "ব্যাংকের প্রদত্ত ঋণ বা অগ্রিম যে হিসাবের মাধ্যমে সরবরাহ করা হয় তাকে ঋণ আমানতী হিসাব বলে।"
        },
        {
          "label": "খ",
          "question": "'ব্যাংক হিসাব হলো ব্যাংকিং সেবা গ্রহণের প্রবেশদ্বার'- বুঝিয়ে লেখো।",
          "explanation": "যে প্রক্রিয়ার মধ্য দিয়ে ব্যাংক তার গ্রাহকদের আমানত জমা রাখে, অর্থ উত্তোলন এবং অন্যান্য ব্যাংকিং সেবা পাওয়ার সুযোগ দেয় তাকে ব্যাংক হিসাব বলে। ব্যাংক হিসাব হলো ব্যাংকের গ্রাহকের সাথে সম্পর্ক রক্ষা ও আর্থিক লেনদেনের প্রধান মাধ্যম। ব্যাংক হিসাব না খুলে কোনো ব্যাংকিং সেবা সুবিধা লাভ সম্ভব নয়। তাই ব্যাংক হিসাব হলো গ্রাহকের ব্যাংকিং সেবা পাওয়ার প্রবেশদ্বার।"
        },
        {
          "label": "গ",
          "question": "উদ্দীপকে হাজীহঞ্জ শাখায় জনাব জামান কোন ধরনের হিসাব খুলেছেন? ব্যাখ্যা করো।",
          "explanation": "উদ্দীপকে জনাব জামান হাজীগঞ্জ শাখায় চলতি হিসাব খুলেছেন। এ ধরনের হিসাবে গ্রাহক যতবার খুশি অর্থ জমাদান ও উত্তোলন করতে পারে। ব্যাংক এ হিসাবের বিপরীতে কোনো সুদ দেয় না। তবে জমাতিরিক্ত ঋণের সুবিধা রয়েছে। উদ্দীপকে জনাব জামানের পদ্মা ব্যাংকের তিনটি শাখায় হিসাব রয়েছে। হিসাব বিবরণী থেকে দেখা যায় তার হাজীগঞ্জ শাখায় ৪০,০০,০০০ টাকার আমানত ছিল। সেখান থেকে তিনি ৩৫,০০,০০০ টাকা উত্তোলন করেন। অবশিষ্ট টাকার ওপর ব্যাংক কোনো মুনাফা দেয়নি। সাধারণত ব্যাংক চলতি হিসাবে কোনো সুদ দেয় না। উক্ত হিসাবটির সাথে জনাব জামানের হাজীগঞ্জ শাখার হিসাবটি সাদৃশ্যপূর্ণ। তিনি এ হিসাবের মাধ্যমে সব ধরনের ব্যাংকিং সুবিধার পাশাপাশি জমার অতিরিক্ত অর্থ উত্তোলনের সুযোগ পাবেন। তাই হিসাবটির বৈশিষ্ট্য অনুযায়ী বলা যায়, তার হাজীগঞ্জ শাখার হিসাবটি চলতি হিসাব।"
        },
        {
          "label": "ঘ",
          "question": "উদ্দীপকের আলোকে অবসরকালীন ভাতা জমানোর জন্য জনাব জামানের কোন শাখার হিসাবটি বেশি উপযোগী? উদ্দীপকের আলোকে ব্যাখা করো।",
          "explanation": "অবসরকালীন ভাতা জমানোর জন্য জনাব জামানের বক্সিগঞ্জ শাখার স্থায়ী হিসাবটি বেশি উপযোগী। এ ধরনের হিসাবে একটি নির্দিষ্ট পরিমাণ অর্থ একটি নির্দিষ্ট সময়ের জন্য জমা রাখা হয়। সাধারণত মেয়াদ পূর্ণ হওয়ার আগে অর্থ উত্তোলন করা যায় না। ব্যাংক এ হিসাবের বিপরীতে সর্বোচ্চ হারে সুদ দেয়। উদ্দীপকের জনাব জামানের পদ্মা ব্যাংকের বক্সিগঞ্জ, গোপালগঞ্জ ও হাজীগঞ্জ শাখায় ভিন্ন হিসাব রয়েছে। তিনি আগামী মাসে চাকরি থেকে অবসর নেবেন। অবসরের সময় পেনশন হিসেবে ২০,০০,০০০ টাকা পাবেন। এই টাকাটি তিনি ব্যবসায়ে বিনিয়োগ করতে চাচ্ছেন না। জনাব জামানের এই অবসরকালীন ভাতা জমানোর জন্য সবচেয়ে উপযুক্ত হিসাব হলো স্থায়ী হিসাব। এ হিসাবে তিনি সম্পূর্ণ অর্থ এক সাথে একটি নির্দিষ্ট সময়ের জন্য জমা রাখবেন। তিনি ১, ৫ বা ১০ বছর যেকোনো মেয়াদ পর্যন্ত এটি জমা রাখতে পারেন। মেয়াদ শেষে সুদসহ সম্পূর্ণ অর্থ তিনি কিস্তিতে বা এককালীন উত্তোলন করতে পারবেন। অন্যান্য হিসাবের চেয়ে এ হিসাবে তিনি সবচেয়ে বেশি হারে সুদ পাবেন। বক্সিগঞ্জ শাখায় তার স্থায়ী হিসাব আছে। সেখানে তিনি এককালীন একটি অর্থ জমা রেখেছেন। মেয়াদ শেষে তিনি ১,০০,০০০ টাকা মুনাফা পেয়েছেন। এটি অন্যান্য যেকোনো হিসাবের মুনাফা থেকে বেশি। তাই বলা যায়, অবসরকালীন ভাতা জমানোর জন্য বক্সিগঞ্জ শাখার স্থায়ী হিসাবটি তার জন্য বেশি উপযোগী।"
        }
      ]
    },
    {
      "number": "5",
      "uddipok": "জনাব আরিফ একজন ব্যবসায়ী। প্রতিদিন তাকে অনেক ধরনের লেনদেন দ্রুত সম্পাদন করতে হয়। এজন্য তিনি তার কম্পিউটারে নির্দিষ্ট ওয়েবসাইটে গিয়ে ঘরে বসেই ব্যাংক হিসাবের বিভিন্ন তথ্য সম্পর্কে জেনে নিতে পারেন। পরবর্তীতে মুঠোফোনে ব্যাংকিং-এর সিদ্ধান্ত নিলেন। অপরদিকে রানা, রনি এবং রিমন তিন বন্ধু মিলে একটি হোটেলে খাবার খেতে গেলো। খাওয়া শেষে রনি একটি কার্ড বের করে দিলো। কাউন্টারের কর্মী একটি মেশিনে ঢুকিয়ে স্বাক্ষর নিলো। কার্ডটি ব্যবহার করে একটি নির্দিষ্ট সীমা পর্যন্ত কেনাকাটা করতে পারবে।",
      "tag": "HC 24",
      "sub_questions": [
        {
          "label": "ক",
          "question": "SWIFT কী?",
          "explanation": "যে সংস্থা আন্তর্জাতিক নেটওয়ার্কের মাধ্যমে আন্তর্জাতিক আর্থিক লেনদেন সংক্রান্ত তথ্য সহজে, দ্রুত ও নিরাপদে আদান-প্রদান করে তাকে SWIFT বলে।"
        },
        {
          "label": "খ",
          "question": "VISA CARD কোন ধরনের কার্ড? ব্যাখ্যা করো।",
          "explanation": "VISA CARD এক ধরনের ডেবিট বা ক্রেডিট কার্ড। গ্রাহকদের প্রয়োজন, বাণিজ্য প্রতিযোগিতা প্রভৃতির ওপর ভিত্তি করে ব্যাংক ভিসা কার্ড ইস্যু করে। আন্তর্জাতিক ভিসা কর্পোরেশনের সাথে সংযুক্ত যেকোনো ব্যাংক এ কার্ড ইস্যু করতে পারে। এই কার্ড ইস্যুকারী ব্যাংককে আন্তর্জাতিক ভিসা কার্ডের প্রতিনিধি বলা হয়। ব্যবসা-বাণিজ্যে এবং দৈনন্দিন কেনাকাটায় ভিসা কার্ড আন্তর্জাতিকভাবে স্বীকৃত।"
        },
        {
          "label": "গ",
          "question": "জনাব আরিফ প্রথমে কোন ধরনের ইলেকট্রনিক ব্যাংকিং সেবা নিতেন? ব্যাখ্যা করো।",
          "explanation": "উদ্দীপকের জনাব আরিফ প্রথমে 'হোম ব্যাংকিং'-এর সেবা নিতেন। ঘরোয়া ব্যাংকিং বা হোম ব্যাংকিং হলো ঘরে বসে ব্যাংকিং কাজ পরিচালনার জন্য আধুনিক ব্যবস্থা। এতে কোনো ধরনের চেক লেখা, ডকুমেন্ট মিলানো ও পোস্টিং দেওয়ার ঝামেলা ছাড়াই লেনদেন করা যায়। এ ধরনের ব্যাংকিং সময় সাশ্রয়ী। উদ্দীপকে জনাব আরিফ একজন ব্যবসায়ী হওয়ায় প্রতিদিন তাকে ব্যাংকের মাধ্যমে অনেক লেনদেন করতে হয়। তিনি ব্যক্তিগত কম্পিউটারে ইন্টারনেট ব্যবহার করে ঘরে বসেই নিজের হিসাবে ঢুকে তথ্য সংগ্রহ করতেন। সেই সাথে ঘরে বসেই স্বল্প সময়ে এবং কম পরিশ্রমে ব্যাংকিং কাজ পরিচালনা করতেন। এটি হোম ব্যাংকিং-এর অন্যতম বৈশিষ্ট্য। সুতরাং বলা যায়, উদ্দীপকের জনাব আরিফ প্রথমে 'হোম ব্যাংকিং'-এর মাধ্যমে সেবা নিয়েছেন।"
        },
        {
          "label": "ঘ",
          "question": "উদ্দীপকে হোটেল কর্মী কোন ধরনের ইলেকট্রনিক ব্যাংকিং সেবা ব্যবহার করেছে? উদ্দীপকের আলোকে ব্যাখ্যা করো।",
          "explanation": "উদ্দীপকের হোটেল কর্মী ইলেকট্রনিক ব্যাংকিং-এর বিক্রয় সেবা কেন্দ্র সেবা ব্যবহার করেছে। বিক্রয় সেবা কেন্দ্র হলো খুচরা লেনদেন সম্পাদনের স্থান। এখানে ক্রেতা পণ্য বা সেবার বিনিময়ে নির্দিষ্ট দোকান বা প্রতিষ্ঠানকে অর্থ দেয়। এ পদ্ধতিতে একজন গ্রাহক কোনো হোটেল বা অন্য কোনো সেবার মূল্য পরিশোধের জন্য ব্যাংক থেকে সুবিধা পেয়ে থাকে। এক্ষেত্রে একটি ক্রেডিট বা ডেবিট কার্ড ব্যাংক গ্রাহককে সরবরাহ করে। তিন বন্ধু রানা, রনি এবং রিমন হোটেলে খাবার খেতে গিয়ে বিল পরিশোধের জন্য একটি কার্ড বের করে দিলো। কাউন্টার কর্মী একটি মেশিনে ঢুকিয়ে স্বাক্ষর নিলো। কার্ডটি ব্যবহার করে একটি নির্দিষ্ট সীমা পর্যন্ত কেনাকাটা করা যায়। অর্থাৎ, এটি একটি ক্রেডিট কার্ড। বিক্রয় সেবা কেন্দ্র বা POS (Point of Sale)-এর মাধ্যমে গ্রাহকরা তাদের ব্যবহৃত ডেবিট বা ক্রেডিট কার্ডের মাধ্যমে কেনাকাটা করতে পারে। এর মাধ্যমে লেনদেন করতে নগদ অর্থের প্রয়োজন হয় না। বিক্রেতার কাছে ছোট মেশিন থাকে, যার মধ্যে কার্ড ঢুকিয়ে মূল্য পরিশোধ করা যায়। তাই বলা যায়, বৈশিষ্ট্যগত কারণে উদ্দীপকের হোটেল কর্মীর ব্যবহৃত ইলেকট্রনিক ব্যাংকিং সেবাটি বিক্রয় সেবা কেন্দ্র সেবা।"
        }
      ]
    },
    {
      "number": "6",
      "uddipok": "চিত্রা ব্যাংক লি. ময়মনসিংহ সদরে একটি অফিসের মাধ্যমে স্থানীয় গ্রাহকদেরকে ব্যাংকিং সেবা দিয়ে আসছে। ব্যাংকটি দীর্ঘদিন ধরে সফলতার সাথে ব্যাংকিং কার্যক্রম পরিচালনা করে আসলেও কোভিড-১৯ পরবর্তী সময়ে ভালোভাবে কার্যক্রম পরিচালনা করতে ব্যর্থ হচ্ছে। এরূপ পরিস্থিতিতে চিত্রা, ব্যাংকসহ অনুরূপ আরও তিনটি ব্যাংক একত্রিত হয়ে তিস্তা ব্যাংক লি.-এর অধীনে ব্যাংকিং কার্যক্রম পরিচালনার সিদ্ধান্ত নেয়।",
      "tag": "HC 24",
      "sub_questions": [
        {
          "label": "ক",
          "question": "",
          "explanation": "কোনো দেশের যে ব্যাংকসমূহ কেন্দ্রীয় ব্যাংকের তালিকাভুক্ত হয়ে পরিচালিত হয় সেসব ব্যাংককে তালিকাভুক্ত ব্যাংক বলা হয়।"
        },
        {
          "label": "খ",
          "question": "ব্যাংককে নিরাপত্তার প্রতীক বলা হয় ",
          "explanation": "গ্রাহকদের অর্থের নিরাপত্তা দেয় বলে ব্যাংককে নিরাপত্তার প্রতীক বলা হয়। যে প্রতিষ্ঠান আমানত সংগ্রহ করে, ঋণ দেয় ও বিনিময়ের মাধ্যম সৃষ্টি করে, তাকে ব্যাংক বলা হয়। কোনো ব্যাংকের আমানত সংগ্রহের পরিমাণ ঐ ব্যাংক কতটা নিরাপদ তার ওপর নির্ভর করে। গ্রাহকদের অর্থের নিরাপত্তা দিতে ব্যাংক কাজ করে। তাই ব্যাংককে নিরাপত্তার প্রতীক বলা হয়।"
        },
        {
          "label": "গ",
          "question": "",
          "explanation": "কাঠামোর ভিত্তিতে উদ্দীপকের চিত্রা ব্যাংক লি. একক ব্যাংক। এ ব্যাংকের একটি অফিস থাকে। একটি অফিসের মাধ্যমে এ ব্যাংক কাজ করে বলে এর কার্যক্রম সীমিত। যে এলাকায় ব্যাংকটি অবস্থিত সে এলাকার মধ্যেই এর কার্যক্ষেত্র সীমাবদ্ধ থাকে। উদ্দীপকে চিত্রা ব্যাংক ময়মনসিংহ সদরে অবস্থিত। ব্যাংকটি একটি অফিসের মাধ্যমে স্থানীয় গ্রাহকদেরকে ব্যাংকিং সেবা দিয়ে আসছে। অর্থাৎ, উক্ত ব্যাংকটির কোনো শাখা নেই। ব্যাংকটি কেবল তাদের এ অফিসের মাধ্যমেই সেবা দেয়। আর ব্যাংকটির সেবাদান উক্ত এলাকার মধ্যেই সীমাবদ্ধ। ব্যাংকটির এসব বৈশিষ্ট্য একক ব্যাংকের সাথে মিলে যায়। তাই বলা যায়, চিত্রা ব্যাংক লি. বৈশিষ্ট্যগত বিচারে একটি একক ব্যাংক।"
        },
        {
          "label": "ঘ",
          "question": "",
          "explanation": "উদ্দীপকের তিস্তা ব্যাংক লি.-এর পক্ষে নিয়ন্ত্রকের ভূমিকা পালন করা সম্ভব বলে আমি মনে করি। গ্রুপ ব্যাংক ব্যবস্থায় একটি হোল্ডিং ব্যাংকের অধীনে কতগুলো ছোট ছোট ব্যাংক একত্রিত হয়। এক্ষেত্রে প্রধান ব্যাংকটি ছোট ছোট ব্যাংকগুলোর অধিকাংশ শেয়ারের মালিক হয়। ফলে অধীনস্ত ছোট ব্যাংকগুলোর স্বাধীন সত্তা বজায় থাকে না। উদ্দীপকে চিত্রা ব্যাংক লি. ময়মনসিংহ সদরে অবস্থিত একটি একক ব্যাংক। ব্যাংকটি দীর্ঘদিন যাবৎ সফলতার সাথে ব্যাংকিং কার্যক্রম পরিচালনা করে আসছে। কিন্তু কোভিড-১৯ পরবর্তী সময়ে ভালোভাবে কার্যক্রম পরিচালনা করতে ব্যর্থ হচ্ছে। এরূপ পরিস্থিতিতে চিত্রা ব্যাংকসহ অনুরূপ আরও তিনটি ব্যাংক একত্রিত হয়ে গ্রুপ ব্যাংক প্রতিষ্ঠা করে। এক্ষেত্রে তিস্তা ব্যাংক হলো প্রধান ব্যাংক। গ্রুপ ব্যাংকিং-এর ক্ষেত্রে তিস্তা ব্যাংক বাকি ব্যাংকগুলোর নিয়ন্ত্রণ নিয়ে ব্যাংকিং কার্যক্রম পরিচালনা করবে। কয়েকটি ব্যাংক একত্রিত হবার কারণে মোট শাখার সংখ্যা বৃদ্ধি পাবে। এতে করে গ্রাহকরা সহজে সেবা পাবে। এতে গ্রাহক সংখ্যাও বাড়বে। যেহেতু তিস্তা ব্যাংকের কোভিড-১৯ পূর্ববর্তী সময়ে দক্ষতার সাথে ব্যাংকিং কার্যক্রম পরিচালনা করার অভিজ্ঞতা আছে, তাই গ্রুপ ব্যাংকিং-এর কার্যক্রমও সহজেই নিয়ন্ত্রণ করতে পারবে বলে আমি মনে করি।"
        }
      ]
    },
    {
      "number": "7",
      "uddipok": "মিসেস সুলতানা তার দেনাদার মিসেস জাকিয়ার কাছ থেকে গত ০১-০৬- ২০১৬ তারিখে ৫০ হাজার টাকার একটি চেক পান। চেকটির উপরিভাগে বাম কোণে অঙ্কিত আড়াআড়ি দুটি সমান্তরাল রেখার মাঝখানে 'এন্ড কোম্পানি' শব্দদ্বয় লেখা আছে। মিসেস সুলতানা দীর্ঘদিন বিদেশে অবস্থান করার পর দেশে ফিরে গত ০১-০১-২০১৭ তারিখে চেকটি ব্যাংকে উপস্থাপন করলে ব্যাংক কর্তৃপক্ষ তাৎক্ষণিক নগদ টাকা দিতে অপারগতা প্রকাশ করে।",
      "tag": "HC 24",
      "sub_questions": [
        {
          "label": "ক",
          "question": "",
          "explanation": "ঋণের যে দলিল হস্তান্তর করলে গ্রহীতা এর বৈধ মালিকানা পায় তাকে হস্তান্তরযোগ্য ঋণের দলিল বলা হয়।"
        },
        {
          "label": "খ",
          "question": "",
          "explanation": "চেকের মালিকানা পরিবর্তনের ক্ষেত্রে এর অনুমোদনের প্রয়োজন হয়। চেক হস্তান্তরের জন্য অনুমোদনের প্রয়োজন হতেও পারে আবার নাও পারে। বাহক চেক শুধু হস্তান্তরের মাধ্যমে অনুমোদন হলেও হুকুম চেকের উল্টো পিঠে অবশ্যই বৈধ অধিকারীর মাধ্যমে অনুমোদিত হতে হয়। চেকের অনুমোদন অবশ্যই একটি সম্পূর্ণ চেকের জন্য হয়।"
        },
        {
          "label": "গ",
          "question": "",
          "explanation": "উদ্দীপকে মিসেস সুলতানা তার দেনাদারের কাছ থেকে সাধারণ দাগকাটা চেক পেয়েছিলেন। চেকের প্রকৃতি অনুযায়ী দাগকাটা চেককে দুই ভাগে ভাগ করা যায়, সাধারণ দাগকাটা চেক এবং বিশেষ দাগকাটা চেক। সাধারণভাবে দাগকাটা চেকের দুই দাগের মাঝে কোনো ব্যাংকের নাম লেখা থাকে না। তবে \"এন্ড কোং\" বা এরূপ কোনো শব্দ সংক্ষেপে উল্লেখ থাকতে পারে। উদ্দীপকে মিসেস সুলতানা তার দেনাদার মিসেস জাকিয়ার কাছ থেকে ৫০ হাজার টাকার একটি চেক পান। চেকটির উপরিভাগের বাম কোণে দুটি আড়াআড়ি সমান্তরাল রেখা রয়েছে। রেখাদ্বয়ের মাঝখানে 'এন্ড কোম্পানি' শব্দ সংক্ষেপে লেখা আছে। আড়াআড়ি দুই দাগের মাঝে কোনো ব্যাংকের নাম উল্লেখ করে শর্তারোপ করা হয়নি। চেকে আড়াআড়ি দুটি সমান্তরাল রেখা ও 'এন্ড কোম্পানি' শব্দদ্বয় থাকার বিষয়টি সাধারণ দাগকাটা চেকের বৈশিষ্ট্যের সাথে সামঞ্জস্যপূর্ণ। সুতরাং, মিসেস সুলতানার পাওয়া চেকটি সাধারণভাবে দাগকাটা চেক ছিল।"
        },
        {
          "label": "ঘ",
          "question": "",
          "explanation": "উদ্দীপকে চেকটি দাগকাটা চেক হওয়ার কারণে 'ব্যাংক কর্তৃপক্ষের তাৎক্ষণিক নগদ অর্থ পরিশোধে অস্বীকৃতি জানানো স্বাভাবিক'- উক্তিটি যথার্থ। দাগকাটা চেক বলতে কোনো চেকের বাম প্রান্তের উপরিভাগে আড়াআড়ি দুটি সমান্তরাল রেখা টানাকে বোঝায়। এ চেকের অর্থ ব্যাংক নগদে না দিয়ে প্রাপকের ব্যাংক হিসাবের মাধ্যমে দেয়। এ ধরনের চেক অধিক নিরাপদ। উদ্দীপকে মিসেস সুলতানা তার দেনাদার মিসেস জাকিয়ার কাছ থেকে একটি চেক পান। এটি একটি দাগকাটা চেক। তিনি দীর্ঘদিন পর চেকটি ব্যাংকে উপস্থাপন করলে ব্যাংক কর্তৃপক্ষ তাৎক্ষণিক নগদ টাকা দিতে অপারগতা জানায়। দাগকাটা চেকের অর্থ ব্যাংক সাধারণত সরাসরি পরিশোধ করে না। মিসেস সুলতানা চেকটি তার ব্যাংক হিসাবে জমা দিলে পরবর্তীতে তিনি উক্ত হিসাব থেকে অর্থ উত্তোলন করতে পারবেন। অন্য দৃষ্টিকোণ থেকে দেখা যায়, তিনি চেকটি পেয়েছেন ০১-০৬-২০১৬ তারিখে এবং জমা দিয়েছেন ০১-০১-২০১৭ তারিখে। চেকের আইনগত মেয়াদ (৬ মাস) অতিক্রান্ত হয়ে যাওয়ার কারণেও তিনি এ চেকের অর্থ তার ব্যাংক হিসাবের মাধ্যমে উত্তোলন করতে পারবেন না। তাই বলা যায়, মিসেস সুলতানার চেকের অর্থ পরিশোধে ব্যাংকের অস্বীকৃতি জানানো স্বাভাবিক ছিল।"
        }
      ]
    },
    {
      "number": "8",
      "uddipok": "মি. সাজ্জাদ একজন বৈমানিক। অত্যন্ত ঝুঁকিপূর্ণ একটি পেশায় নিয়োজিত থাকায় তার পরিবারের কথা চিন্তা করে তিনি এককালীন কিস্তি পরিশোধের ভিত্তিতে ৫ বছর মেয়াদি একটি জীবন বিমাপত্র কেনেন। ৫ বছর অতিবাহিত হলে তিনি বিমাদাবি করলে বিমা প্রতিষ্ঠান তা প্রত্যাখ্যান করে। অন্যদিকে, মি. আলমগীর ১৮ বছর মেয়াদি একটি জীবন বিমাপত্র গ্রহণ করেন। ৫ বছর অতিক্রান্ত হওয়ার পর হঠাৎ হৃদরোগে আক্রান্ত হয়ে তিনি মারা যান। মি. সাজ্জাদের স্ত্রী দাবি উপস্থাপন করলে বিমা প্রতিষ্ঠান সব পরিশোধ করে।",
      "tag": "HC 24",
      "sub_questions": [
        {
          "label": "ক",
          "question": "সমর্পণ মূল্য কী?",
          "explanation": "সমর্পণ মূল্য হলো বিমাগ্রহীতার মাধ্যমে পরিশোধিত প্রিমিয়ামের সেই অংশ, যেটি বিমাপত্র ফেরতদানের সময় তাকে পরিশোধ করা হয়।"
        },
        {
          "label": "খ",
          "question": "দ্বৈত বিমা কীভাবে ক্ষতিপূরণে বেশি নিশ্চয়তা দেয়?",
          "explanation": "কোনো একক বিষয়বস্তু একাধিক বিমা কোম্পানির সাথে বিমা করা হলে তাকে দ্বৈত বিমা বলে। সাধারণত অধিক মূল্যমানের সম্পদ একক বিমা কোম্পানির নিকট বিমা করা ঝুঁকিপূর্ণ। সেক্ষেত্রে একাধিক বিমা কোম্পানির নিকট বিমা করা যায়। এক্ষেত্রে বিমা কোম্পানির ওপর ভার কম হয়। ফলে বিমাদাবি প্রাপ্তির বিষয়টি নিশ্চিত হয়। এভাবে দ্বৈত বিমা ক্ষতিপূরণে বেশি নিশ্চয়তা দেয়।"
        },
        {
          "label": "গ",
          "question": "উদ্দীপকে মি. সাজ্জাদ যে বিমাপত্র কিনেছেন তা মেয়াদের ভিত্তিতে কী ধরনের বিমাপত্র? ব্যাখ্যা করো।",
          "explanation": "মি. সাজ্জাদ যে বিমাপত্র কিনেছেন তা মেয়াদের ভিত্তিতে সাময়িক বিমাপত্র। এ বিমাপত্র সাধারণত স্বল্পমেয়াদি হয়। এক্ষেত্রে মেয়াদের মধ্যে বিমাগ্রহীতা মারা গেলেই তার মনোনীত ব্যক্তিকে বিমা দাবি পরিশোধ করা হয়। আর যদি বিমাকৃত ব্যক্তি জীবিত থাকে তাহলে বিমা দাবি পাওয়া যায় না। উদ্দীপকে মি. সাজ্জাদ একজন বৈমানিক। এটি একটি অত্যন্ত ঝুঁকিপূর্ণ পেশা। তিনি পরিবারের কথা চিন্তা করেন। তিনি এককালীন কিস্তি পরিশোধের ভিত্তিতে ৫ বছর মেয়াদি একটি জীবন বিমাপত্র কেনেন। সাধারণত তিন মাস থেকে সর্বোচ্চ পাঁচ বছরের জন্য, সাময়িক জীবন বিমাপত্র করা হয়। মি. সাজ্জাদের গৃহীত জীবন বিমাপত্রটির মেয়াদও ৫ বছর। অর্থাৎ, মি. সাজ্জাদের বিমাপত্রটির বৈশিষ্ট্য সাময়িক বিমাপত্রের সাথে মিলে যায়। তাই বলা যায়, মি. সাজ্জাদ মেয়াদের ভিত্তিতে সাময়িক জীবন বিমাপত্র গ্রহণ করেছেন।"
        },
        {
          "label": "ঘ",
          "question": "উদ্দীপকের মি. আলমগীরের বিমাপত্রটি একই সাথে বিনিয়োগ ও আর্থিক সুরক্ষার সুযোগ দেয়- তোমার মতামত দাও।",
          "explanation": "সাধারণ মেয়াদি বিমা হওয়ায় উদ্দীপকের মি. আলমগীরের বিমাপত্রটি একই সাথে বিনিয়োগ ও আর্থিক সুরক্ষার সুযোগ দেয়। সাধারণ মেয়াদি বিমাপত্রের ক্ষেত্রে নির্দিষ্ট মেয়াদের মধ্যে বিমাকৃত ব্যক্তি মারা গেলে মনোনীত ব্যক্তি বিমা দাবির অর্থ পায়। উক্ত মেয়াদের মধ্যে বিমাগ্রহীতার মৃত্যু না হলে মেয়াদ শেষে লাভসহ টাকা বিমাগ্রহীতাকে ফেরত দেওয়া হয়। ফলে এরূপ বিমাপত্র একদিকে বিনিয়োগ ও অন্যদিকে প্রতিরক্ষার সুবিধা দেয়। উদ্দীপকে মি. আলমগীর একটি মেয়াদি জীবন বিমাপত্র গ্রহণ করেন। উক্ত বিমাপত্রটির মেয়াদ ১৮ বছর। ৫ বছর অতিক্রান্ত হওয়ার পর হঠাৎ হৃদরোগে আক্রান্ত হয়ে তিনি মারা যান। মি. আলমগীরের স্ত্রী বিমাদাবি উপস্থাপন করেন। এতে বিমা প্রতিষ্ঠান সব পরিশোধ করেন। অর্থাৎ, মি. আলমগীর একটি সাধারণ মেয়াদি জীবন বিমাপত্র গ্রহণ করেছেন। মি. আলমগীরের গৃহীত বিমাপত্রটি তার অবর্তমানে পরিবারের জন্য আর্থিক নিরাপত্তাস্বরূপ। এছাড়াও নির্দিষ্ট সময় পরপর কিস্তি পরিশোধ করতে হয়। এটি এক ধরনের বাধ্যতামূলক সঞ্চয়ে পরিণত হয়। পরবর্তীতে এ অর্থ বিনিয়োগ করা যায়। মি. আলমগীর মারা যাওয়ায় এ বিমাপত্রটি তার পরিবারের জন্য আর্থিক প্রতিরক্ষা হিসেবে কাজ করেছে। তাই বলা যায়, মি. আলমগীরের সাধারণ মেয়াদি বিমাপত্রটি আর্থিক নিরাপত্তার পাশাপাশি বিনিয়োগেও ভূমিকা রাখে।"
        }
      ]
    },
    {
      "number": "9",
      "uddipok": "জনাব আকরাম ৪২ বছর বয়সি একজন ব্যক্তি। তিনি দুরারোগ্য ব্যাধিতে আক্রান্ত। তিনি তার অসুস্থতার কথা গোপন রেখে ডেলটা লাইফ ইন্সুরেন্স কোম্পানির সাথে ১০ লক্ষ টাকার বিমাপত্র গ্রহণ করেন। বিমাচুক্তির ৬ মাসের মাথায় তিনি মারা যান। তিনি মারা গেলে তার মনোনীত ব্যক্তি বিমা কোম্পানির নিকট বিমা দাবি পেশ করেন। পরবর্তীতে অনুসন্ধানে কোম্পানি জানতে পারল যে, তিনি দুরারোগ্য ব্যাধিতে ভুগছিলেন। তাই বিমা দাবি পরিশোধে অস্বীকৃতি জানায়। অন্যদিকে, আমেনা সেবা বিমা কোম্পানিতে ৫ বছরের জন্য একটি জীবন বিমা চুক্তি করেছে। বিমাপত্রে উল্লেখ ছিল যে, শুধু আমেনার বিমার মেয়াদ উত্তীর্ণ হলেই সে বিমা দাবির অর্থ পাবে। আমেনা বিমা করার ২ বছর পরেই মারা যায় এবং তার পরিবার বিমা দাবির টাকা দাবি করলে বিমা কোম্পানি তা দিতে অস্বীকৃতি জানায়।",
      "tag": "HC 24",
      "sub_questions": [
        {
          "label": "ক",
          "question": "",
          "explanation": "বিমাকারী বিমাকৃত অর্থের সাথে যুক্ত করে বিমাদাবির সাথে যে বোনাস পরিশোধ করে তাকে প্রত্যাবর্তনশীল বোনাস বলা হয়।"
        },
        {
          "label": "খ",
          "question": "",
          "explanation": "বিমা চুক্তিতে বিমাগ্রহীতা এককালীন অথবা নির্দিষ্ট সময় পরপর বিমাকারীকে যে অর্থ দেয় তাকে প্রিমিয়াম বলে। প্রিমিয়ামের বিনিময়ে বিমাকারী বিয়াগ্রহীতার ঝুঁকি কমায়। অর্থাৎ, ঝুঁকি নেওয়ার প্রতিদান হিসেবে বিমাগ্রহীতার কাছ থেকে এককালীন অথবা কিস্তিতে অর্থ নেওয়া হলো প্রিমিয়াম। প্রিমিয়ামের অর্থ থেকে বিমা দাবি পরিশোধ করা হয়।"
        },
        {
          "label": "গ",
          "question": "",
          "explanation": "উদ্দীপকে পরম সদ্বিশ্বাসের নীতি অনুপস্থিতির কারণে বিমা কোম্পানি দাবি পরিশোধে অস্বীকৃতি জানায়। বিমা চুক্তির অন্যতম নীতি হলো বিমা সম্পর্কিত সব গুরুত্বপূর্ণ তথ্য সঠিকভাবে উভয়পক্ষকে জানানো। এর ব্যতিক্রম হলে বিমাচুক্তি বাতিল বলে গণ্য হয়। সাধারণত বিমাচুক্তির মাধ্যমে বিমাকারী ও বিমাগ্রহীতার মধ্যে সদ্বিশ্বাসের সম্পর্ক প্রতিষ্ঠিত হয়। উদ্দীপকে জনাব আকরাম ডেলটা লাইফ ইন্সুরেন্স কোম্পানির সাথে ১০ লক্ষ টাকার একটি জীবন বিমা চুক্তি করেন। তিনি একটি দুরারোগ্য রোগে আক্রান্ত। বিমা চুক্তি করার সময় তিনি বিষয়টি উল্লেখ করেননি। বিমাচুক্তির ৬ মাসের মাথায় তিনি মারা যান। এরপর তার মনোনীত ব্যক্তি বিমা দাবি পেশ করেন। পরবর্তীতে বিমা কোম্পানি জানতে পারল যে, তিনি দুরারোগ্য ব্যাধিতে ভুগছিলেন। তথ্য গোপন করায় বিমা প্রতিষ্ঠান বিমা দাবি পরিশোধে অস্বীকৃতি জানায়। সাধারণত বিমাকৃত বিষয়বস্তু সম্পর্কে সব গুরুত্বপূর্ণ তথ্য দেওয়া জনাব আকরামের দায়িত্ব ছিল। এ বিমার বিষয়বস্তু হচ্ছে জনাব আকরামের জীবন। তিনি তার রোগের বিষয়টি গোপন করে সদ্বিশ্বাসের সম্পর্ক ভঙ্গ করেছেন। তাই বলা যায়, বিমা চুক্তির সদ্বিশ্বাসের নীতি ভঙ্গ করায় বিমা কোম্পানি জনাব আকরামের বিমা দাবি পরিশোধে অস্বীকৃতি জানায়।"
        },
        {
          "label": "ঘ",
          "question": "",
          "explanation": "উদ্দীপকে আমেনা বিশুদ্ধ মেয়াদি বিমাপত্র নেওয়ায় তার পরিবারকে বিমাকারী কর্তৃক বিমা দাবি পরিশোধে অস্বীকৃতি জানানো যৌক্তিক হয়েছে। বিশুদ্ধ মেয়াদি বিমাপত্র নির্দিষ্ট মেয়াদের জন্য খোলা হয়। মেয়াদ শেষে বিমাগ্রহীতা এর অর্থ ফেরত পায়। উক্ত মেয়াদের মধ্যে বিমাগ্রহীতা মারা গেলে কোনো প্রকার বিমা দাবি পরিশোধ করা হয় না। এরূপ বিমা সাধারণত ৫ বা ১০ বছরের জন্য করা হয়। উদ্দীপকে আমেনা সেবা বিমা কোম্পানিতে ৫ বছরের জন্য বিমাচুক্তি করেন। চুক্তি অনুযায়ী উক্ত সময় শেষে তিনি বিমার অর্থ দাবি করতে পারবেন। কিন্তু বিমাচুক্তির ২ বছর পরই তিনি মারা যান। অতঃপর তার পরিবার বিমা দাবি করেন। বিমা প্রতিষ্ঠান তা দিতে অস্বীকৃতি জানায়। বিশুদ্ধ মেয়াদি জীবন বিমাপত্রে কেবল মেয়াদ শেষে বিমা দাবি পরিশোধ করা হয়। এক্ষেত্রে উদ্দীপকের আমেনার বিমাপত্রের বৈশিষ্ট্য বিশুদ্ধ মেয়াদি বিমাপত্রের সাথে মিলে যায়। তিনি ৫ বছর পর বিমার অর্থ দাবি করতে পারতেন, কিন্তু তিনি ২ বছর পর মারা যান। ফলে বিমা প্রতিষ্ঠান তার পরিবারের দাবি পূরণ করেনি। তাই বলা যায়, বিমা প্রতিষ্ঠানের বিমা দাবি পরিশোধে অস্বীকৃতি জানানো যৌক্তিক হয়েছে বলে আমি মনে করি।"
        }
      ]
    },
    {
      "number": "10",
      "uddipok": "জনাব সুমন তার ঝুঁকিপূর্ণ গ্লাস কারখানাটির জন্য কর্ণফুলী বিমা কোম্পানি ও মধুমতি বিমা কোম্পানি নামে দুটি বিমা কোম্পানির সাথে সমান অঙ্কে মোট ২০,০০,০০০ টাকার পৃথক পৃথক দুটি বিমা চুক্তি করেন। দুর্ঘটনায় কারখানাটির ৬,০০,০০০ টাকা ক্ষতি হলে কর্ণফুলী বিমা কোম্পানি জনাব সুমনের দাবিকৃত অর্থ ক্ষতিপূরণ করে। পরবর্তীতে কর্ণফুলী বিমা কোম্পানি মধুমতি বিমা কোম্পানির নিকট ক্ষতিপূরণের অংশ দাবি করে।",
      "tag": "HC 24",
      "sub_questions": [
        {
          "label": "ক",
          "question": "",
          "explanation": "যে বিমা ব্যবস্থায় একটি বিশেষ গোষ্ঠীর সকলের জীবনকে একক বিমাপত্রের অধীনে বিমা করা হয়, তাকে গোষ্ঠী বিমা বলে।"
        },
        {
          "label": "খ",
          "question": "জীবন বিমা কি ক্ষতিপূরণের চুক্তি? ব্যাখ্যা করো।",
          "explanation": "মানুষের জীবনের ক্ষতিপূরণ দেওয়া সম্ভব নয় বলে জীবন বিমা ক্ষতিপূরণের চুক্তি নয়। জীবন বিমা চুক্তি অন্যান্য বিমা চুক্তি থেকে আলাদা। কারণ অন্যান্য বিমা চুক্তিতে বিমাকৃত বিষয়বস্তুর ক্ষতির ক্ষেত্রে বিমাকারী বিমাকৃত অর্থ দেয় অথবা ক্ষতিপূরণের ব্যবস্থা করে। যেমন: পাঁচ বছরের জন্য কোনো গাড়ির বিমা করা হলে ঐ সময়ের মধ্যে গাড়িটি ধ্বংস বা ক্ষতিগ্রস্ত হলে বিমাকারী ক্ষতিপূরণের যথাযথ ব্যবস্থা করে। কিন্তু জীবন বিমার ক্ষেত্রে নির্দিষ্ট মেয়াদ অতিক্রম করলে বিমাকারী বিমাকৃত অর্থ বিমাগ্রহীতাকে দেয়। আর নির্দিষ্ট সময়ের মধ্যে বিমাগ্রহীতার মৃত্যু হলে মনোনীত ব্যক্তি বিমাকৃত অর্থ পায়। এজন্য বলা হয় জীবন বিমা ক্ষতিপ্রণের চুক্তি নয়।"
        },
        {
          "label": "গ",
          "question": "",
          "explanation": "উদ্দীপকে জনাব সুমন দুটি বিমা কোম্পানির সাথে দ্বৈত বিমা চুক্তি করেন। এ ধরনের বিমার ক্ষেত্রে একই বিষয়বস্তুর জন্য একাধিক বিমা প্রতিষ্ঠানের সাথে বিমা চুক্তি করা হয়। বিমাকৃত বিষয়বস্তুর মূল্য বেশি হলে এ বিমা করা হয়।- জীবন ও সম্পত্তি উভয় ক্ষেত্রেই এরূপ বিমার প্রচলন রয়েছে। উদ্দীপকে জনাব সুমন একটি ঝুঁকিবহুল গ্লাস কারখানার মালিক। তার কারখানার জন্য তিনি কর্ণফুলী বিমা কোম্পানি ও মধুমতি বিমা কোম্পানি নামে দুটি কোম্পানির সাথে বিমাচুক্তি করেন। তিনি দুটি পৃথক বিমা চুক্তি করেছেন যার মোট মূল্য ২০ লক্ষ টাকা। তার গ্লাস কারখানায় কোনো দুর্ঘটনা ঘটলে দুটি বিমা কোম্পানিই এর ক্ষতিপূরণ করবে। সুতরাং, একাধিক বিমা কোম্পানির সাথে বিমাচুক্তি করায় জনাব সুমনের বিমাকে দ্বৈত বিমা বলা যায়।"
        },
        {
          "label": "ঘ",
          "question": "",
          "explanation": "আনুপাতিক অংশগ্রহণের নীতি অনুযায়ী কর্ণফুলী বিমা প্রতিষ্ঠান মধুমতি বিমা প্রতিষ্ঠানের কাছে ক্ষতিপূরণের অংশ দাবি করা যৌক্তিক হয়েছে। কোনো সম্পত্তি একাধিক বিমা প্রতিষ্ঠানের কাছে বিমা করা হলে আনুপাতিক অংশগ্রহণের নীতি অনুসরণ করা হয়। এ নীতি অনুযায়ী সব বিমা প্রতিষ্ঠান আনুপাতিক হারে ক্ষতিপূরণ দিতে বাধ্য থাকে। শুধু সম্পত্তি বিমার ক্ষেত্রেই এ নীতি প্রযোজ্য। উদ্দীপকে জনাব সুমন তার গ্লাস কারখানার জন্য দুটি বিমা কোম্পানির সাথে সমহারে বিমা চুক্তি করেন। বিমা দুটির মোট মূল্য ২০ লক্ষ টাকা। দুর্ঘটনায় কারখানাটির ৬ লক্ষ টাকার ক্ষতি হয়। কর্ণফুলী বিমা প্রতিষ্ঠান উক্ত ক্ষতিপূরণের টাকা পরিশোধ করে। পরবর্তীতে কর্ণফুলী বিমা কোম্পানি মধুমতি বিমা কোম্পানির কাছে ক্ষতিপূরণের অংশ দাবি করে। একই সম্পত্তি একাধিক বিমা কোম্পানির সাথে বিমা করা থাকলে বিমা প্রতিষ্ঠানগুলো বিমা দাবির মূল্য আনুপাতিক হারে পরিশোধ করে। উদ্দীপকে জনাব সুমন দুটি বিমা প্রতিষ্ঠানের কাছে সমান অঙ্কে মোট ২০ লক্ষ টাকার দুটি বিমা করেছেন। দুর্ঘটনার কারণে ৬ লক্ষ টাকার ক্ষতি হয়। এক্ষেত্রে নিয়ম অনুযায়ী কর্ণফুলী ও মধুমতি বিমা কোম্পানি আনুপাতিক হারে অর্থাৎ ৩ লক্ষ টাকা করে পরিশোধ করবে। কিন্তু কর্ণফুলী বিমা কোম্পানিই সম্পূর্ণ টাকা পরিশোধ করেছে। অর্থাৎ, আনুপাতিক অংশগ্রহণের নীতি অনুযায়ী কর্ণফুলী বিমা কোম্পানি বাকি অংশ পাবে। তাই বলা যায়, প্রতিষ্ঠানটি যৌক্তিকভাবেই মধুমতি বিমা কোম্পানির কাছে ক্ষতিপূরণের অংশ দাবি করতে পারে।"
        }
      ]
    },
    {
      "number": "11",
      "uddipok": "১,০০০ জাহাজ সমুদ্রে চলছে। প্রত্যেকের ডোবার ভয় আছে। দেখা গেল বছরে গড়ে হাজারে ১টা জাহাজ ডোবে। জাহাজের মূল্য গড়ে ১ কোটি টাকা। এখন যদি কোনো প্রতিষ্ঠান বছরে প্রতি জাহাজ থেকে ১৫ হাজার টাকা করে নিয়ে ক্ষতিটা সকলের মধ্যে ভাগ করে দেয় এবং ব্যবসায় হিসেবে গ্রহণ করে তবে তা উত্তম ব্যবসায় হতে পারে। যদি এ ধানের ব্যবসায় না থাকে, তাহলে কারো জাহাজ ডুবে গেলে তার মারাত্মক ক্ষতির সম্মুখীন হতে হবে।",
      "tag": "HC 24",
      "sub_questions": [
        {
          "label": "ক",
          "question": "",
          "explanation": "বিমাযোগ্য স্বার্থ বলতে বিমাকৃত সম্পদ বা জীবনের ওপর বিমাগ্রহীতার আর্থিক স্বার্থকে বোঝায়।"
        },
        {
          "label": "খ",
          "question": "",
          "explanation": "সম্পত্তি বিমায় বিমাকৃত সম্পদের সম্পূর্ণ ক্ষতি হলে এবং বিমাকারী এর সম্পূর্ণ ক্ষতিপূরণ করলে উক্ত সম্পত্তির যা কিছু অবশিষ্ট থাকে বিমাকারী তার মালিক হয়, একেই স্থলাভিষিক্তকরণ নীতি বলে। কোনো গুদামের পাট বিমা করা হলে যদি তা আগুনে পুড়ে যায় এবং বিমা কোম্পানি সম্পূর্ণ ক্ষতিপূরণ করে, তবে পাটের ছাই বা এতদসংক্রান্ত অধিকার বিমা কোম্পানির সম্পত্তি হিসেবে গণ্য হয়ে থাকে। এ নীতি কেবল সম্পত্তি বিমার ক্ষেত্রে প্রযোজ্য। জীবন বিমার ক্ষেত্রে এ নীতি প্রযোজ্য নয়।"
        },
        {
          "label": "গ",
          "question": "",
          "explanation": "উদ্দীপকের ব্যবসায়ী নৌ বিমা করলে উপকৃত হবে। নৌ বিমার মাধ্যমে নৌ-পথে পণ্যসামগ্রী পরিবহনকালে পণ্য বা জাহাজের সম্ভাব্য ক্ষতির ক্ষতিপূরণের নিশ্চয়তা দেওয়া হয়। এটি একটি 'ক্ষতিপূরণের চুক্তি। কারণ সম্ভাব্য ক্ষতির পরিমাণ নিরূপণ করে বিমাগ্রহীতাকে যথাযথ আর্থিক ক্ষতিপূরণ করা হয়। উদ্দীপকে ১,০০০ জাহাজের কথা বলা আছে। জাহাজ সমুদ্রে চলাচল করার সময় ডোবার ভয় থাকে। কিন্তু দেখা যায় যে, বছরে গড়ে ১টি জাহাজ ডুবে যায়। জাহাজ, ডোবার ফলে জাহাজের মালিকের একটি বড় অংকের ক্ষতি হয়! বিমা প্রতিষ্ঠান নির্দিষ্ট প্রিমিয়ামের বিনিময়ে এ ধরনের ক্ষতির বিপরীতে নিশ্চয়তা দেয়। উদ্দীপকের ব্যবসায়ী প্রতিটি জাহাজের বিপক্ষে ১৫,০০০ টাকা দিয়ে নৌ বিমা করার পর কোনো জাহাজ ডুবে গেলে বিমা প্রতিষ্ঠানের কাছ থেকে জাহাজের মূল্যের সমপরিমাণ আর্থিক ক্ষতিপূরণ পাবেন। সুতরাং, ব্যবসায়ীরা নৌ বিমা করার মাধ্যমে আর্থিকভাবে লাভবান না হলেও উপকৃত হবেন।"
        },
        {
          "label": "ঘ",
          "question": "",
          "explanation": "উদ্দীপকের বর্ণিত 'ব্যবসায় ঝুঁকি বণ্টনের একটি যৌথ ব্যবস্থা'- উক্তিটি যথার্থ। বিমা হলো ঝুঁকির বিপরীতে আর্থিক প্রতিরক্ষা ব্যবস্থা। মানুষের জীবনে যে বিভিন্ন ধরনের ঝুঁকির উদ্ভব হয়, যেমন: জীবনের ঝুঁকি, অগ্নি থেকে ঝুঁকি, নৌ-ঝুঁকি প্রভৃতির বিপরীতে বিমা আর্থিক নিশ্চয়তা দেয়। এই নিশ্চয়তার বিপরীতে বিমাকারী প্রতিষ্ঠান প্রিমিয়াম নেয়। উদ্দীপকে সমুদ্রে ১.০০০টি জাহাজ চলাচল করে। এর মধ্যে বছরে ১টি জাহাজ ডুবতে পারে এরকম আশঙ্কা আছে। প্রতিটি জাহাজের মূল্য ১ কোটি টাকা। ফলে একটি জাহাজ ডুবলে ব্যবসায়ীর ক্ষতি হবে ১ কোটি টাকা। কিন্তু কোনো বিমা প্রতিষ্ঠান প্রতিটি জাহাজের বিপরীতে ১৫ হাজার টাকা করে নিয়ে আর্থিক নিশ্চয়তা দিতে পারে। সেক্ষেত্রে ব্যবসায়ী ১ কোটি টাকার ক্ষতি থেকে রক্ষা পাবে। অর্থাৎ, তার ঝুঁকিটি সকলের মাঝে বণ্টিত হবে। বিমা প্রতিষ্ঠান প্রতিটি জাহাজের বিপরীতে ১৫ হাজার টাকা করে নেয়। কিন্তু বছর শেষে দেখা যায় সব জাহাজ না ডুবে একটি জাহাজ ডুবেছে। কিন্তু জাহাজ মালিকরা জাহাজ ডোবার আগে জানেন না যে কার জাহাজ ডুবে যাবে। তবে বিমাপত্র ক্রয়ের সাথে সাথে তারা এ নিশ্চয়তা পেয়ে যান যে, যার জাহাজই ডুবে থাক না কেন বিমা প্রতিষ্ঠান এর ক্ষতিপূরণ দেবে। আর বিমা প্রতিষ্ঠান ক্ষতিপূরণ দিবে সকলের থেকে গৃহীত প্রিমিয়াম থেকে। অর্থাৎ, একজনের ক্ষতি সকলের প্রিমিয়াম থেকে পরিশোধ করা হচ্ছে। এভাবে আর্থিক ক্ষতি হওয়ার ঝুঁকি যৌথভাবে বণ্টিত হয়ে যাচ্ছে। সুতরাং, আমরা বলতে পারি বিমা ব্যবসায় ঝুঁকি বণ্টনের যৌথ ব্যবস্থা-বক্তব্যটি যথার্থ।"
        }
      ]
    }
  ]
}