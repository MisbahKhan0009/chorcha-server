{
  "title": "দিনাজপুর বোর্ড ২০২৫",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "মলয় চাকমা বান্দরবান জেলার একজন অধিবাসী। তিনি পাহাড়ী অঞ্চলে আনারস চাষ করেন। পাহাড়ের উপযুক্ত মাটি, পরিমিত বৃষ্টিপাত ও অন্যান্য পরিবেশ অনুকূলে থাকায় প্রতি বছর আনারসের ব্যাপক ফলন হয়। পাহাড়ি অঞ্চলের আনারস খুবই সুস্বাদু হওয়ায় দেশের বিভিন্ন জেলায় এই আনারসের ব্যাপক চাহিদা রয়েছে। কিন্তু পাহাড়ি অঞ্চলের সাথে দেশের অন্যান্য জেলার যোগাযোগ ব্যবস্থা অনুকূলে না থাকায় তিনি মাঝে মাঝে আনারস উৎপাদন নিয়ে চিন্তিত থাকেন।",
      "tag": "DIN.B 25",
      "sub_questions": [
        {
          "label": "ক",
          "question": "ব্যবসায় পরিবেশ কী?",
          "explanation": "ব্যবসায় প্রতিষ্ঠানের গঠন, পরিচালনা ও নিয়ন্ত্রণ যেসব পারিপার্শ্বিক উপাদান বা শক্তির মাধ্যমে প্রত্যক্ষ বা পরোক্ষভাবে প্রভাবিত হয়, সেগুলোর সমষ্টিকে ব্যবসায় পরিবেশ বলে।"
        },
        {
          "label": "খ",
          "question": "ব্যবসায়ের ওপর প্রাকৃতিক পরিবেশের প্রভাব ব্যাখ্যা করো।",
          "explanation": "কোনো দেশের জলবায়ু, ভূ-প্রকৃতি, মৃত্তিকা, নদ-নদী, আয়তন, অবস্থান প্রভৃতি প্রাকৃতিকভাবে সৃষ্ট উপাদানের সমন্বয়ে যে পরিবেশ গড়ে ওঠে, তাকে প্রাকৃতিক পরিবেশ বলে। ভৌগোলিক অবস্থান, আবহাওয়া ও জলবায়ু, সাগর, নদ-নদী প্রভৃতির ওপর ভিত্তি করে মানুষের জীবিকার পরিবর্তন হয়। প্রাকৃতিক সম্পদের পরিমাণ বেশি হলে, ব্যবসায় নির্ভর জীবন-জীবিকার'সুযোগও বেশি হয়ে থাকে। এতে ব্যবসায়ের দ্রুত বিস্তার লক্ষ করা যায়। এভাবে প্রাকৃতিক পরিবেশ ব্যবসায়ে প্রভাব রাখে।"
        },
        {
          "label": "গ",
          "question": "কোন পরিবেশ মলয় চাকমার আনারস উৎপাদনে আকৃষ্ট করেছে? ব্যাখ্যা করো।",
          "explanation": "প্রাকৃতিক পরিবেশ মলয় চাকমাকে আনারস উৎপাদনে আকৃষ্ট করেছে। কোনো দেশের জলবায়ু, ভূ-প্রকৃতি, পাহাড়-পর্বত, আয়তন প্রভৃতি প্রাকৃতিক পরিবেশের উপাদান। অবস্থানভেদে এসব উপাদানের পার্থক্য দেখা যায়। ব্যবসায় গঠনে এ পরিবেশ অনুকূল হওয়া প্রয়োজন। মলয় চাকমা বান্দরবান জেলার একজন অধিবাসী। তিনি পাহাড়ি অঞ্চলে আনারস চাষ করেন। পাহাড়ের মাটি, আবহাওয়া ও জলবায়ু আনারস চাষের উপযোগী। এজন্য সেখানে প্রচুর আনারস উৎপন্ন হয়। মলয় চাকমা এসব উপাদান বিবেচনা করেই আনারস চাষ করছেন। ভূ- প্রকৃতির এসব বিষয় অবস্থানভেদে ভিন্ন হয়। আর ভূ-প্রকৃতি, পাহাড়পর্বত এসব উপাদান প্রাকৃতিক পরিবেশের অন্তর্গত। তাই বলা যায়, প্রাকৃতিক পরিবেশ মলয় চাকমাকে আনারস উৎপাদন আকৃষ্ট করেছে।"
        },
        {
          "label": "ঘ",
          "question": "মলয় চাকমা যে পরিবেশের প্রভাবে মাঝে মাঝে চিন্তিত হন তা উত্তোরণের উপায় সম্পর্কে উদ্দীপকের আলোকে বিশ্লেষণ করো।",
          "explanation": "মলয় চাকমা অর্থনৈতিক পরিবেশের প্রভাবে মাঝে মাঝে চিন্তিত হন বলে আমি মনে করি। অর্থ ও ঋণ ব্যবস্থা ভোগ ও ব্যয়ের পরিমাণ,আর্থিক প্রতিষ্ঠান, অবকাঠামো, উৎপাদন ও বণ্টন প্রভৃতি অর্থনৈতিক পরিবেশের উপাদান। এ পরিবেশের উপাদান অনুকূলে থাকলে ব্যবসায়ের দ্রুত প্রবৃদ্ধি অর্জন করা যায়। অর্থনৈতিক পরিবেশ উন্নত হলে ব্যবসায় দ্রুত সম্প্রসারণ করা যায়। মলয় চাকমা পাহাড়ি অঞ্চলে আনারস চাষ করেন। পাহাড়ি অঞ্চলের আনারস খুবই সুস্বাদ। এজন্য দেশের বিভিন্ন জেলায় এর চাহিদা রয়েছে। কিন্তু পাহাড়ি অঞ্চলের সাথে দেশের অন্যান্য জেলার যোগাযোগ ব্যবস্থা অনুকূল নয়। তাই তিনি মাঝে মাঝে আনারস উৎপাদন নিয়ে চিন্তিত। এক্ষেত্রে অনুকূল অর্থনৈতিক পরিবেশ তাকে পরিকল্পনামাফিক উৎপাদন ও বণ্টনে সাহায্য করবে। মলয় চাকমা আর্থিক প্রতিষ্ঠান থেকে ঋণ নিয়ে নিজস্ব পরিবহনের ব্যবস্থা করতে পারেন। এর মাধ্যমে তিনি খুবই দ্রুত ও কম সময়ে বিভিন্ন জেলায় পণ্য সরবরাহ করতে পারবেন। এতে তার উৎপাদন খরচ কমবে ও বিক্রি বাড়বে। এছাড়াও তিনি আনারসের বর্ধিত চাহিদা পূরণে সক্ষম হবেন। ফলে তিনি আর্থিকভাবে লাভবান হবেন। আবার সরকারি পৃষ্ঠপোষকতায় রাস্তাঘাটসহ অবকাঠামোগত উন্নয়ন হলে তিনি সহজেই পণ্য বিভিন্ন জেলায় সরবরাহ করতে পারবেন। এতে তাকে আনারস উৎপাদন ও বণ্টন নিয়ে চিন্তায় পড়তে হবে না। সুতরাং বলা যায়, মলয় চাকমা অর্থনৈতিক পরিবেশের প্রতিকূলতা দূর করার মাধ্যমে চিন্তামুক্ত হতে পারবেন।"
        }
      ]
    },
    {
      "number": "2",
      "uddipok": "নাজমা বেগম একজন হস্তশিল্প ব্যবসায়ী। তিনি পটুয়াখালী জেলার পর্যটন এলাকায় বসবাস করেন। তিনি সমুদ্র সৈকত থেকে শামুক, ঝিনুক ও অন্যান্য পাথর সংগ্রহ করে গৃহে বসে মানুষের ব্যবহার উপযোগী নান্দনিক পণ্য তৈরি করে বিভিন্ন দোকানে বিক্রি করেন। কুয়াকাটা পর্যটন এলাকা দিন দিন মানুষের কাছে আকর্ষণীয় হয়ে ওঠার জন্য তার পণ্যের চাহিদা বৃদ্ধি পাচ্ছে। কিন্তু তার স্বল্প মূলধন ও স্বল্প সংখ্যক শ্রমিক থাকায় পণ্যের চাহিদা মেটাতে সক্ষম হচ্ছে না।",
      "tag": "DIN.B 25",
      "sub_questions": [
        {
          "label": "ক",
          "question": "ট্রেড লাইসেন্স কী?",
          "explanation": "ব্যবসায় শুরু করার জন্য স্থানীয় সরকার বা পৌরসভা থেকে দেওয়া সরকারি অনুমতিপত্র হলো ট্রেড লাইসেন্স।"
        },
        {
          "label": "খ",
          "question": "প্রত্যক্ষ সেবা কী? ব্যাখ্যা করো।",
          "explanation": "মুনাফা অর্জনের উদ্দেশ্যে ভোক্তা বা গ্রাহকদের সরাসরি কোনো সেবা দেওয়াকে প্রত্যক্ষ সেবা বলে। এক্ষেত্রে সেবাকে কেন্দ্র করেই এর আর্থিক কাজ পরিচালিত হয়। এটি দেখা বা স্পর্শ করা যায় না। কিন্তু মানুষের প্রয়োজন পূরণ করতে পারে। চিকিৎসা, আইন ব্যবসায়, নার্সিং প্রভৃতি এর অন্তর্গত।"
        },
        {
          "label": "গ",
          "question": "উদ্দীপকে বর্ণিত নাজমা বেগম মালিকানার ভিত্তিতে কোন ধরনের ব্যবসায়ী? ব্যাখ্যা করো।",
          "explanation": "উদ্দীপকে বর্ণিত নাজমা বেগম মালিকানার ভিত্তিতে একমালিকানা ব্যবসায়ী। এ ধরনের ব্যবসায় একক ব্যক্তির মালিকানায় গঠিত, পরিচালিত ও নিয়ন্ত্রিত হয়। যে কেউ স্বল্প পুঁজি নিয়ে এ ব্যবসায় শুরু করতে পারেন। এ ব্যবসায়ে মালিক ও ক্রেতাদের সাথে সরাসরি যোগাযোগ থাকে। মালিক ক্রেতার রুচি ও চাহিদা অনুযায়ী পণ্য বিক্রি করতে পারেন উদ্দীপকে নাজমা বেগম একজন হস্তশিল্প ব্যবসায়ী। তিনি সমুদ্র থেকে শামুক, ঝিনুক ও অন্যান্য পাথর সংগ্রহ করে নান্দনিক পণ্য তৈরি করেন। পরবতীতে এসব পণ্য তিনি দোকানে বিক্রি করেন। এ ব্যবসায়টি তিনি একাই পরিচালনা করেন। এ ব্যবসায় তার ব্যক্তিক নৈপুণ্যের ভিত্তিতে প্রতিষ্ঠিত। এছাড়া ব্যবসায়ে লাভ-ক্ষতি তিনি একাই বহন করেন। এসব বৈশিষ্ট্য একমালিকানা ব্যবসায়ের সাথে মিলে যায়। সুতরাং, নাজমা বেগম একজন একমালিকানা ব্যবসায়ী।"
        },
        {
          "label": "ঘ",
          "question": "\"ব্যাংক ঋণই সমস্যা সমাধানের উৎকৃষ্ট উপায়\"- উদ্দীপকের আলোকে বিশ্লেষণ করো।",
          "explanation": "'ব্যাংক ঋণই সমস্যা সমাধানের উৎকৃষ্ট উপায়'- উদ্দীপকের বিষয়টির সাথে আমি একমত। যেকোনো ব্যবসায় প্রতিষ্ঠান স্থাপন, পরিচালনা ও সম্প্রসারণের ক্ষেত্রে অর্থ বা মূলধনের প্রয়োজন হয়। প্রয়োজন অনুযায়ী মূলধনের ব্যবস্থা করা গেলে সহজেই ব্যবসায় সম্প্রসারণ করা যায়। ব্যাংক ঋণ ব্যবসায়ের মূলধন সংগ্রহের অন্যতম উৎস হিসেরে বিবেচিত হয়। উদ্দীপকে নাজমা বেগম হস্তশিল্প ব্যবসায়ী। তিনি নান্দনিক পণ্য তৈরি করে দোকানে বিক্রি করেন। তার পণ্য দিন দিন মানুষের কাছে আকর্ষণীয় হয়ে ওঠায় চাহিদা বৃদ্ধি পাচ্ছে। কিন্তু মূলধন ও শ্রমিক অপর্যাপ্ততার কারণে তিনি পণ্যের চাহিদা পূরণ করতে পারছেন না। এমতাবস্থায় তারব্যাংক ঋণই অধিক কার্যকর। স্থানীয় বাণিজ্যিক ব্যাংকগুলো সহজশর্তেব্যবসায়ীদের ঋণ দিয়ে থাকে। এক্ষেত্রে নাজমা বেগম সহজে ব্যাংক থেকে ঋণ নিতে পারেন। এতে মূলধনের জন্য ব্যবসায়ে নতুন অংশীদার যুক্ত করতে হবে না। ব্যাংক ঋণের মাধ্যমে তিনি ব্যবসায়ের পরিধি বাড়াতে পারবেন। প্রয়োজন অনুযায়ী তিনি শ্রমিক নিয়োগ দিতে পারবেন। এতে ক্রেতাদের চাহিদা অনুযায়ী পণ্য সরবরাহ করা সম্ভব হবে। এছাড়া ব্যাংক থেকে সংগৃহীত মূলধন দিয়ে তিনি পরিচালনাগত ব্যয় মেটাতে পারবেন। তাই বলা যায়, উদ্দীপকের ব্যবসায়ে ব্যাংক ঋণই সমস্যা সমাধানের উৎকৃষ্ট উপায়।"
        }
      ]
    },
    {
      "number": "3",
      "uddipok": "তিশা, মিতা ও সাথী তিন বান্ধবী পারস্পরিক আস্থা ও বিশ্বাসের ভিত্তিতে একটি ব্যবসায় সংগঠন গড়ে তোলেন। তারা তিনজন সমহারে ব্যবসায়ে মূলধন বিনিয়োগ করেন। কিন্তু সাথী ব্যবসায় পরিচালনায় অংশ গ্রহণ করেন না। কয়েক বছর পর মিতা ব্যবসায় থেকে অবসর গ্রহণ করেন। কিন্তু মূলধন তুলে নেননি। হিসাবকাল শেষে সবাই মনাফার অংশ দাবি করে।",
      "tag": "DIN.B 25",
      "sub_questions": [
        {
          "label": "ক",
          "question": "ব্যবসায় কী?",
          "explanation": "মুনাফা অর্জনের লক্ষ্যে ঝুঁকি নিয়ে পণ্য ও সেবা উৎপাদন, বণ্টন ও এর সহায়ক সব বৈধ অর্থনৈতিক কাজকে ব্যবসায় বলে।"
        },
        {
          "label": "খ",
          "question": "\"চত্তিই অংশীদারি ব্যবসায়ের মূল ভিত্তি\"- ব্যাখ্যা করো।",
          "explanation": "দুই বা ততোধিক ব্যক্তি চুক্তির ভিত্তিতে কোনো ব্যবসায় গঠন ও পরিচালনা করলে তাকে অংশীদারি ব্যবসায় বলে। চুক্তি থেকেই অংশীদারি ব্যবসায় জন্মলাভ করে। এ চুন্ডিতে অংশীদারদের মধ্যে পারস্পরিক সম্পর্ক নির্ধারণ, ব্যবসায় সম্পর্কিত যাবতীয় নিয়ম, বিলোপসাধন, বিবাদ মীমাংসা প্রভৃতি বিস্তারিত উল্লেখ করা হয়। অংশীদারি ব্যবসায়ের সবকিছু চুক্তির মাধ্যমেই নিয়ন্ত্রিত হয়। এ কারণে চুক্তিকে অংশীদারি ব্যবসায়ের মূল ভিত্তি বলা হয়।"
        },
        {
          "label": "গ",
          "question": "সাথী কোন ধরনের অংশীদার? উদ্দীপকের আলোকে ব্যাখ্যা করো।",
          "explanation": "উদ্দীপকে বর্ণিত সাথী একজন ঘুমন্ত বা নিষ্ক্রিয় অংশীদার। এ ধরনের অংশীদার ব্যবসায়ে মূলধন বিনিয়োগ করেন। কিন্তু এরা ব্যবসায় পরিচালনায় অংশ নেন না। তবে এ অংশীদার ব্যবসায়ের ঝুঁকি বহন এবং মুনাফা ভোগ করেন। উদ্দীপকের তিশা, মিতা ও সাথী তিন বান্ধবী মিলে একটি অংশীদারি ব্যবসায় প্রতিষ্ঠান গড়ে তোলেন। তারা তিনজন ব্যবসায়ে সমপরিমাণ মূলধন বিনিয়োগ করেন। তিশা ও মিতা ব্যবসায় পরিচালনায় অংশগ্রহণ করেন। কিন্তু সাথী ব্যবসায় পরিচালনায় অংশ নেন না। তবে ব্যবসায়ের লাভ হলে তিনি তার ভাগ নেন। আবার ক্ষতি হলে তাও তিনি বহন করেন। সাথীর, কার্যক্রমের সাথে ঘুমন্ত অংশীদারের মিল আছে। তাই বলা যায়, সাথী একজন ঘুমন্ত অংশীদার।"
        },
        {
          "label": "ঘ",
          "question": "মিতার মুনাফার অংশ দাবির যৌক্তিকতা উদ্দীপকের আলোকে বিশ্লেষণ করো।",
          "explanation": "আপাতদৃষ্টিতে অংশীদার মিতার মুনাফার অংশ দাবি অযৌক্তিক বলে আমি মনে করি। এরূপ অংশীদার ব্যবসায় থেকে অবসর গ্রহণের পর মূলধন উত্তোলন না করে তা ঋণ হিসেবে ব্যবসায়ে রেখে দেন। বিনিময়ে এরা ব্যবসায় থেকে মুনাফার পরিবর্তে সুদ পান। তাই এদেরকে মূলত ব্যবসায়ের পাওনাদার হিসেবে বিবেচনা করা হয়। উদ্দীপকের তিশা, মিতা ও সাথী তিন বান্ধবী একটি অংশীদারি ব্যবসায় গঠন করেন। সাথী একজন ঘুমন্ত অংশীদার। কয়েক বছর পর মিতা ব্যবসায় থেকে অবসর গ্রহণ করলেও ব্যবসায় থেকে তার মূলধন উত্তোলন করেননি। অর্থাৎ, তিনি একজন আপাতদৃষ্টিতে অংশীদার। হিসাবকাল শেষে তিনিও সবার সাথে মুনাফার অংশ দাবি করেন। এক্ষেত্রে মিতা উক্ত ব্যবসায়ের একজন পাওনাদার হিসেবে বিবেচিত হবেন। তাই ব্যবসায়ে তার রেখে যাওয়া মূলধন ঋণ হিসেবে বিবেচিত হবে। তিনি এর বিনিময়ে সুদ পাবেন। তাই ব্যবসায়ে মুনাফা হলে তিনি মুনাফা বণ্টনে অংশ নিতে পারবেন না। তবে অন্য অংশীদাররা মুনাফার ভাগ পাবেন। এসব বিবেচনায় বলা যায়, মিতার লভ্যাংশ দাবির বিষয়টি অযৌক্তিক।"
        }
      ]
    },
    {
      "number": "4",
      "uddipok": "রহিমা বেগম একজন কুটির শিল্প ব্যবসায়ী। তিনি বিভিন্ন অঞ্চল থেকে বাঁশ, বেত সংগ্রহ করে আসবাবপত্র তৈরি করে শহরে বিক্রয় করেন। দিন দিন বাঁশ ও বেতের আসবাবপত্রের চাহিদা বৃদ্ধি পাওয়ায় তার ব্যবসায়ের প্রসার ঘটেছে। তিনি এখন চিন্তা- ভাবনা করছেন শহরে একটি দোকান ও গুদাম ভাড়া নিবেন।",
      "tag": "DIN.B 25",
      "sub_questions": [
        {
          "label": "ক",
          "question": "আন্তর্জাতিক বাণিজ্য কী?",
          "explanation": "দুটি ভিন্ন দেশের ব্যবসায়ীর মধ্যে পণ্য কেনা-বেচা করাকে আন্তর্জাতিক বাণিজ্য বলে।"
        },
        {
          "label": "খ",
          "question": "সামাজিক ব্যবসায় কী? ব্যাখ্যা করো।",
          "explanation": "যে ব্যবসায় মুনাফা প্রাপ্তির লক্ষ্যে গঠিত না হয়ে তা সমাজের কল্যাণ, দারিদ্র্য দূরীকরণ ও ব্যবসায় প্রসারের জন্য স্থাপন করা হয়, তাকে সামাজিক ব্যবসায় বলে। এ ব্যবসায়ে বিনিয়োগকারীরা কোনো মুনাফা নেন না, শুধু তাদের বিনিয়োগকৃত অর্থ ফেরত নেন। মুনাফা ব্যবসায় সম্প্রসারণে পুনরায় বিনিয়োগ করা হয়। এছাড়া সমাজের দারিদ্র্য দূর করা ও সামাজিক কল্যাণে মুনাফা ব্যয় করা হয়। মূলত মানসিক সন্তুষ্টি অর্জনের উদ্দেশ্যে মালিক ও বিনিয়োগকারীরা এ ধরনের ব্যবসায়ে অর্থ বিনিয়োগ করেন।"
        },
        {
          "label": "গ",
          "question": "উদ্দীপকে বর্ণিত রহিমা বেগম ব্যবসায়ের কোন ধরনের উপযোগ সৃষ্টি করছে? ব্যাখ্যা করো।",
          "explanation": "উদ্দীপকে বর্ণিত রহিমা বেগম রূপগত উপযোগ সৃষ্টি করেছেন। প্রকৃতি প্রদত্ত সম্পদের রূপ বা অবস্থার পরিবর্তন করে মানুষের ব্যবহার উপযোগী করে তোলাই হলো রূপগত উপযোগ। এক্ষেত্রে শিল্পের মাধ্যমে এ.উপযোগ সৃষ্টি করা হয়। কাঠ থেকে আসবাবপত্র তৈরি, তুলা থেকে কাপড় তৈরি প্রভৃতি শিল্পের মাধ্যমে রূপগত উপযোগ সৃষ্টির উদাহরণ। উদ্দীপকের রহিমা বেগম একজন কুটির শিল্প ব্যবসায়ী। তিনি বিভিন্ন অঞ্চল থেকে বাঁশ, বেত সংগ্রহ করেন। এসব দিয়ে তিনি বিভিন্ন ধরনের আসবাবপত্র তৈরি করেন। এভাবে তিনি বাঁশ, বেতের রূপ পরিবর্তন করেন। তৈরিকৃত আসবাবপত্র মানুষ চূড়ান্ত পণ্য হিসেবে ব্যবহার করতে পারে। এক্ষেত্রে বৈশিষ্ট্য অনুযায়ী বাঁশ, বেতকে আসবাবপত্রে রূপান্তর রূপগত উপযোগকে নির্দেশ করে। সুতরাং, রহিমা বেগম রূপগত উপযোগ সৃষ্টি করেছেন।"
        },
        {
          "label": "ঘ",
          "question": "রহিমা বেগমের চিন্তা-ভাবনার যথার্থতা উদ্দীপকের আলোকে মূল্যায়ন করো।",
          "explanation": "অর্থসংস্থানের মাধ্যমে রহিমা বেগম তাঁর চিন্তা-ভাবনা বাস্তবে রূপ দিতে পারবেন বলে আমি মনে করি। বাণিজ্যের ক্ষেত্রে অর্থের প্রয়োজনীয়তা অনস্বীকার্য। এ অর্থ সংক্রান্ত বাধা দূর করার জন্য ব্যাংক ও আর্থিক প্রতিষ্ঠান দায়িত্ব পালন করে। এ বাধা দূর হলে ব্যবসায়ের সম্প্রসারণ সহজ হয়। উদ্দীপকের রহিমা বেগম বাঁশ, বেত সংগ্রহ করে আসবাবপত্র তৈরি করেন। তৈরিকৃত আসবাবপত্র তিনি শহরের বিভিন্ন দোকানে বিক্রি করেন। দিন দিন বাঁশ ও বেতের আসবাবপত্রের চাহিদা বৃদ্ধি পাওয়ায় তার ব্যবসায়েরও প্রসার ঘটেছে। এজন্য তিনি এখন শহরে একটি দোকান ও গুদাম ভাড়া নেওয়ার চিন্তা করছেন। অর্থসংস্থানের মাধ্যমে রহিমা বেগম দোকান ও গুদাম ভাড়া নিতে পারবেন। এক্ষেত্রে তিনি ব্যাংক বা বিভিন্ন আর্থিক প্রতিষ্ঠান থেকে ঋণ নিতে পারেন। এ ঋণের অর্থ দিয়ে তিনি তার ব্যবসায়ের সম্প্রসারণ করতে পারবেন। এছাড়া তিনি তার পণ্যের উৎপাদনও বাড়াতে পারবেন। তাই বলা যায়, অর্থসংস্থানের মাধ্যমে রহিমা বেগম তার চিন্তা-ভাবনা বাস্তবে রূপ দিতে পারবেন।"
        }
      ]
    },
    {
      "number": "5",
      "uddipok": "জনাব রসুল ও তার তিন বন্ধু মিলে ঢাকার গাজীপুর এলাকায় একটি পোশাক কারখানা গড়ে তুলবে এই মর্মে চিন্তা-ভাবনা করলেন। এজন্য তারা কোম্পানি গঠনের প্রয়োজনীয় কাগজপত্র তৈরি করে নিবন্ধকের নিকট জমা দিলেন। নিবন্ধক প্রয়োজনীয় কাগজপত্র দেখে সন্তুষ্ট হয়ে কোম্পানির নিবন্ধনপত্র প্রদান করে। নিবন্ধনপত্র পাওয়ার পর তারা ব্যবসায় কার্যক্রম শুরু করে। বর্তমানে তারা কোম্পানির মূলধন বৃদ্ধি করতে চায় কিন্তু তাদের কোম্পানির শেয়ার বাজারে বিক্রয় করতে পারছেনা।",
      "tag": "DIN.B 25",
      "sub_questions": [
        {
          "label": "ক",
          "question": "স্মারকলিপি কী?",
          "explanation": "যে মূল দলিলে কোম্পানির মৌলিক বিষয়গুলো (কোম্পানির নাম, ঠিকানা,উদ্দেশ্য, দায়, মূলধন, সম্মতি) সংক্ষেপে লিপিবদ্ধ থাকে, তাকে স্মারকলিপি বলে।"
        },
        {
          "label": "খ",
          "question": "হোল্ডিং কোম্পানি কী? ব্যাখ্যা করো।",
          "explanation": "কোনো কোম্পানি অন্য কোনো কোম্পানির ৫০%-এর বেশি শেয়ারের মালিক হলে তাকে হোল্ডিং কোম্পানি বলে। এ কোম্পানি অন্য কোম্পানির শেয়ার কেনার মাধ্যমে পরিচালনা ও নিয়ন্ত্রণের অধিকার লাভ করে। এরূপ কোম্পানি অধীন কোম্পানিগুলোর সহযোগে এক ধরনের জোটের সৃষ্টি করে। বাংলাদেশে স্কয়ার গ্রুপ, বেক্সিমকো গ্রুপ, বসুন্ধরা গ্রুপ হোল্ডিং কোম্পানি হিসেবে বিবেচিত।"
        },
        {
          "label": "গ",
          "question": "উদ্দীপকে বর্ণিত জনাব রসুল ও তার বন্ধুরা কোন ধরনের কোম্পানি গঠন করেছে? ব্যাখ্যা করো।",
          "explanation": "উদ্দীপকে বর্ণিত জনাব রসুল ও তার বন্ধুরা প্রাইভেট লিমিটেড কোম্পানি গঠন করেছে। এ ধরনের কোম্পানির সদস্য সংখ্যা সর্বনিম্ন ২ এবং সর্বোচ্চ ৫০ জন হয়ে থাকে। এ কোম্পানির শেয়ার অবাধে হস্তান্তরযোগ্য নয়। এ কোম্পানি শুরু করার আগে নিবন্ধনপত্র সংগ্রহ করতে হয়। নিবন্ধনপত্র পাওয়ার পরপরই এটি কাজ শুরু করতে পারে। উদ্দীপকের জনাব রসুল ও তার তিন বন্ধু মিলে একটি পোশাক কারখানা গড়ে তুলতে চান। এজন্য তারা কোম্পানি গঠনের প্রয়োজনীয় কাগজপত্র তৈরি করে নিবন্ধকের কাছে জমা দেন। নিবন্ধক প্রয়োজনীয় কাগজপত্র দেখে সন্তুষ্ট হয়ে তাদেরকে কোম্পানির নিবন্ধনপত্র প্রদান করেন। এ নিবন্ধনপত্র পাওয়ার পরপরই তারা ব্যবসায়ের কার্যক্রম শুরু করেন। এক্ষেত্রে তাদের প্রতিষ্ঠানটির শেয়ার অবাধে হস্তান্তরযোগ্য নয়। এসবের সাথে প্রাইভেট লিমিটেড কোম্পানির বৈশিষ্ট্যের মিল আছে। সুতরাং উদ্দীপকের জনাব রসুল ও তার বন্ধুরা প্রাইভেট লিমিটেড কোম্পানি গঠন করেছেন।"
        },
        {
          "label": "ঘ",
          "question": "কোম্পানিটির শেয়ার বাজারে বিক্রয় করতে করণীয় সম্পর্কে উদ্দীপকের আলোকে বিশ্লেষণ করো।",
          "explanation": "শেয়ার বাজারে বিক্রয় করার জন্য উদ্দীপকের প্রতিষ্ঠানটিকে প্রাইভেট লিমিটেড থেকে পাবলিক লিমিটেড কোম্পানিতে রূপান্তর করতে হবে। পাবলিক লিমিটেড কোম্পানির সর্বনিম্ন সদস্য সংখ্যা ৭ জন ও সর্বোচ্চ্য শেয়ার সংখ্যা দ্বারা সীমাবদ্ধ থাকে। এটি জনসাধারণের কাছে বিবরণপত্রের মাধ্যমে শেয়ার বিক্রির আহ্বান জানাতে পারে। তাই পাবলিক লিমিটেড কোম্পানির মূলধনের পরিমাণ বেশি হয়ে থাকে। উদ্দীপকের জনাব রসুল ও তার তিন বন্ধু মিলে একটি প্রাইভেট লিমিটেড কোম্পানি গঠন করেন। নিবন্ধনপত্র পাওয়ার পরপরই তারা ব্যবসায়িক কার্যক্রম শুরু করেন। বর্তমানে তারা কোম্পানির মূলধন বাড়াতে চান। কিন্তু তারা কোম্পানিটির শেয়ার বাজারে বিক্রয় করতে পারছেন না। এজন্য তারা প্রয়োজনীয় মূলধন গঠনে ব্যর্থ হয়। এ পরিস্থিতিতে উদ্দীপকের কোম্পানিটিকে প্রাইভেট লিমিটেড,থেকে পাবলিক লিমিটেড কোম্পানিতে রূপান্তর করতে হবে। এজন্য প্রতিষ্ঠানটিকে ন্যূনতম সাতজন সদস্য ও কার্যারাম্ভের অনুমতিপত্র সংগ্রহ করতে হবে। এতে প্রতিষ্ঠানটির শেয়ারহোন্ডারা অবাধে শেয়ার হস্তান্তর করতে পারবে। ফলে শেয়ার বিক্রিতে প্রতিষ্ঠানটিকে কোনো বাধার সম্মুখীন হতে হবে না। এতে প্রতিষ্ঠানটি বাজারে শেয়ার বিক্রয়ের মাধ্যমে প্রয়োজনীয় অর্থসংস্থান করতে পারবে। এভাবে প্রতিষ্ঠানটির মূলধনের পরিমাণ বৃদ্ধি পাবে। তাই বলা যায়, উদ্দীপকের কোম্পানিটির বাজারে শেয়ার বিক্রয় করতে হলে প্রাইভেট থেকে পাবলিক লিমিটেড কোম্পানিতে রূপান্তরিত হতে হবে।"
        }
      ]
    },
    {
      "number": "6",
      "uddipok": "জনাব হাশেম একজন মুদি ব্যবসায়ী। তিনি ন্যায্যমূল্যে পণ্য বিক্রয় করে থাকেন। এছাড়া তিনি শিশু খাদ্য বিক্রয়ের সময় যথাযথ সতর্কতা অবলম্বন করেন। মেয়াদোত্তীর্ণ বা নকল পণ্য বিক্রয় করেন না। সময়মতো কর প্রদান করেন। রমজান মাসে ন্যায্যমূল্যে পণ্য বিক্রি করেন। প্রথমদিকে লাভজনক না হলেও এখন তার ব্যবসায়ের সুনাম সকলের মুখে মুখে।",
      "tag": "DIN.B 25",
      "sub_questions": [
        {
          "label": "ক",
          "question": "ব্যবসায়ের মূল্যবোধ কী?",
          "explanation": "ব্যবসায়ের পরিচালনাগত বিষয়ে ভালো-মন্দ দিক সম্পর্কে স্থায়ীভাবে গড়ে ওঠা বিশ্বাস, ধ্যান-ধারণা, মতামত প্রভৃতি বিষয়কে ব্যবসায় মূল্যবোধ বলে।"
        },
        {
          "label": "খ",
          "question": "পলিথিনের ব্যবহার পরিবেশকে কীভাবে ক্ষতিগ্রস্ত করে?",
          "explanation": "প্রকৃতির বিভিন্ন উপাদানের স্বাভাবিক ভারসাম্য নষ্ট হলে এবং পরিবেশের ওপর নেতিবাচক প্রভাব পড়লে, তাকে পরিবেশ দূষণ বলে। পরিবেশ দূষণের অন্যতম কারণ হলো পলিথিনের ব‍্যবহার। এটি মাটিতে বা অন্যান্য আবর্জনার সাথে মিশে সম্পূর্ণ নিঃশেষ হতে সময় লাগে শত শত বছর। ফলে পলিথিন ব্যবহারে অন্যান্য আবর্জনা -ও বর্জ্য পদার্থের পচন প্রক্রিয়া বাধাগ্রস্ত হয়ে পড়ে। এমনকি ফেলে দেওয়া পলিথিন নালা- নর্দমায় জমা হয়ে বর্জ্য পদার্থ প্রবাহে বাধা তৈরি করে। এভাবে পলিথিন পরিবেশকে দূষিত করে।"
        },
        {
          "label": "গ",
          "question": "জনাব হাশেম কোন কোন পক্ষের প্রতি সামাজিক দায়িত্ব করো।",
          "explanation": "জনাব হাশেম ক্রেতা-ভোক্তা ও সরকারের প্রতি সামাজিক দায়িত্ব পালন করেছেন। ক্রেতা-ভোক্তারা ব্যবসায়ের প্রাণ। তাই ব্যবসায়কে ন্যায্যমূল্যে পণ্য সরবরাহ, ক্ষতিকারক পণ্য বিক্রি না করা, পণ্যের নিয়মিত সরবরাহ নিশ্চিত করা প্রভৃতির মাধ্যমে ক্রেতা-ভোক্তার প্রতি সামাজিক দায়িত্ব পালন করতে হয়। এছাড়া ব্যবসায় নিয়মিত কর প্রদান, সরকারি নিয়ম-নীতি মেনে চলা প্রভৃতির মাধ্যমে সরকারের প্রতি সামাজিক দায়িত্ব পালন করে। উদ্দীপকে জনাব হাশেম একজন'মুদি ব্যবসায়ী। তিনি ন্যায্যমূল্যে পণ্য বিক্রি করে থাকেন। আবার তিনি মেয়াদোত্তীর্ণ বা নকল পণ্য বিক্রি করেন না। এছাড়া তিনি শিশুখাদ্য অত্যন্ত সতর্কতার সাথে সঠিক মেয়াদ ও মান নিশ্চিত করে বিক্রি করেন। এসবের কারণে তার কাছ থেকে পণ্য কিনে ক্রেতারা আস্থা পাচ্ছে, উপকৃত হচ্ছে। আর তার এসব কাজ হলো ক্রেতা-ভোক্তাদের প্রতি সামাজিক দায়িত্ব। এর বাইরে তিনি সরকার নির্দেশিত উপায়ে নিয়মিত হারে কর দেন। এটি করে তিনি সরকারের প্রতি সামাজিক দায়িত্ব পালন করছেন। এভাবে জনাব হাশেম তার কর্মকাণ্ডের মাধ্যমে ক্রেতা-ভোক্তা ও সরকারের প্রতি সামাজিক দায়িত্ব পালনে ন্যস্ত আছেন।"
        },
        {
          "label": "ঘ",
          "question": "জনাব হাশেমের কর্মকাণ্ড নৈতিকতার মানদণ্ডে মূল্যায়ন করো।",
          "explanation": "জনাব হাশেমের কর্মকাণ্ড নৈতিকতার আলোকে যথার্থ বলে আমি মনে করি। ব্যবসায় নৈতিকতার মাধ্যমে ব্যবসায় পরিচালনার ক্ষেত্রে ন্যায়-অন্যায়, উচিত-অনুচিত, প্রভৃতি বিষয় বিচার করা হয়। ব্যবসায়ের ক্ষেত্রে সংশ্লিষ্ট সব পক্ষের সাথে একটি নির্দিষ্ট আদর্শ বজায় রেখে নৈতিক আচরণ করতে হয়। পণ্যের ভেজাল না দেওয়া, ক্ষতিকর কোনো উপকরণের ব্যবহার না করা প্রভৃতি ব্যবসায় নৈতিকতার উদাহরণ। উদ্দীপকে জনাব হাশেম একজন মুদি ব্যবসায়ী। তিনি ন্যায্যমূল্যে পণ্য বিক্রি করেন। এছাড়া তিনি মেয়াদোত্তীর্ণ পণ্য বিক্রি করেন না, রমজানে বেশি দামেও পণ্য বিক্রি করেন না। এছাড়া ব্যবসায়ের অর্জিত মুনাফা থেকে তিনি নিয়মিত কর পরিশোধ করেন। প্রথমদিকে লাভজনক না হলেও এখন তার ব্যবসায়ের সুনাম সবার মুখে মুখে। জনাব হাশেম বৈশিষ্ট্য অনুযায়ী নৈতিকভাবেই ব্যবসায়িক কাজগুলো সম্পাদন করছেন। তিনি ন্যায্যমূল্যে, মজুতদারি না করে ক্রেতার স্বার্থ রক্ষা করছেন। আবার, মেয়াদোত্তীর্ণ পণ্য বিক্রি না করে তিনি ক্রেতার স্বাস্থ্য সুরক্ষা নিশ্চিত করছেন। এতে ক্রেতারা তার প্রতি আস্থা পাচ্ছে। এছাড়া'তিনি সরকারকে নিয়মিত কর দিচ্ছেন। এ করের অর্থ সরকার বিভিন্ন অবকাঠামোগত কাজে ব্যবহার করতে পারবে। এভাবে তিনি সব পক্ষের কল্যাণসাধন করে ধীরে ধীরে ব্যবসায়িক সুনাম অর্জন করছেন। তাই বলা যায়, জনাব হাশেমের কর্মকাণ্ড নৈতিকতার আলোকে যথার্থ।"
        }
      ]
    },
    {
      "number": "7",
      "uddipok": "পদ্মা পাড়ের জেলেরা গরীব ও অসহায়। বছরের বেশিরভাগ সময়ই তাদের সংসারে দুঃখ-দুর্দশা লেগেই থাকে। এমতাবস্থায় তারা চিন্তা করল যে, নিজেদের দুঃখদুর্দশা দূর করার লক্ষ্যে একতা, সমতা ও ন্যায্যতার ভিত্তিতে একটি সমবায় সমিতি গঠন করবে। এই লক্ষ্যে তারা বিশ জন সদস্য মিলে একটি সমবায় সমিতি গঠন করে। তাদের আয়ের নির্দিষ্ট একটি অংশ চাঁদা হিসেবে সমিতিতে জমা দেয়।",
      "tag": "DIN.B 25",
      "sub_questions": [
        {
          "label": "ক",
          "question": "জাতীয় সমবায় সমিতি কী?",
          "explanation": "কমপক্ষে ১০টি কেন্দ্রীয় সমবায় সমিতির সমন্বয়ে গড়ে ওঠা সমিতি হলো জাতীয় সমবায় সমিতি।"
        },
        {
          "label": "খ",
          "question": "'একতাই বল সমবায় সমিতির মূলমন্ত্র'- ব্যাখ্যা করো।",
          "explanation": "সকলে মিলে একভাবে, একমনে ও একত্রে চলার প্রবণতাকে একতা বলে। দরিদ্র ও সমমনা ব্যক্তিরা নিজেদের পারস্পরিক কল্যাণে সমবায় গঠন করেন। তাই সফলতা লাভের জন্য সব অবস্থাতেই এর সদস্যদের ঐক্যবদ্ধ থাকতে হয়। এতে তাদের কেউ ঠকাতে পারে না। এজন্য বলা হয়, একতাই বল সমবায় সমিতির মূলনীতি।"
        },
        {
          "label": "গ",
          "question": "উদ্দীপকে বর্ণিত সদস্যদের প্রকৃতি বিচারে কোন ধরনের সমবায় সমিতি? ব্যাখ্যা করো।",
          "explanation": "উদ্দীপকে বর্ণিত সমিতিটি সদস্যদের প্রকৃতি বিচারে উৎপাদক সমবায় সমিতি। পণ্য উৎপাদন ও বিক্রির ক্ষেত্রে বেশি সুবিধা পাওয়ার জন্য একই এলাকার উৎপাদকরা এরূপ সমবায় সমিতি গড়ে তোলেন। এ সমিতির মাধ্যমে তারা মধ্যস্থব্যবসায়ী ছাড়াই পণ্য বিক্রি করতে পারেন। এতে তারা বেশি পরিমাণে লাভ করতে পারেন। কৃষক, মৎস্যজীবী, মৎস্যচাষী এ ধরনের সমিতি গঠন করেন। উদ্দীপকে পদ্মাপাড়ের জেলেরা গরিব ও অসহায়। এমতাবস্থায় নিজেদের দুঃখ-দুর্দশা দূর করার লক্ষ্যে একতা, সমতা ও ন্যায্যতার ভিত্তিতে একটি সমবায় সমিতি গঠন করে। এ সমিতির সদস্য সংখ্যা বিশজন। সদস্যরা তাদের আয়ের একটি নির্দিষ্ট অংশ চাঁদা হিসেবে সমিতিতে জমা করে। এ সমিতির মাধ্যমে কোনো মধ্যস্থব্যবসায়ী ছাড়াই তারা তাদের পণ্য বিক্রি করতে পারবে। ফলে তারা পণ্যের ন্যায্যমূল্য পাবে। এভাবে তারা তাদের অর্থনৈতিক কল্যাণ করতে পারবে। এসব ৱৈশিষ্ট্য উৎপাদক সমবায় সমিতির সাথে মিলে যায়। সুতরাং, উদ্দীপকের সমিতিটি একটি উৎপাদক সমবায় সমিতি।"
        },
        {
          "label": "ঘ",
          "question": "\"জীবনযাত্রার মান উন্নয়নে জেলেদের সিদ্ধান্ত যথাযথ\"- উদ্দীপকের আলোকে বিশ্লেষণ করো।",
          "explanation": "জীবনযাত্রার মান উন্নয়নে জেলেদের সিদ্ধান্ত যথাযথ বলে আমি মনে করি। সমবায় সমিতি সমাজের বিত্তহীন বা স্বল্পবিত্তসম্পন্ন মানুষের প্রচেষ্টায় গঠিত হয়। একে স্বল্প আয়ের মানুষের সংগঠন বলা হয়। এটি সমঅধিকারের ভিত্তিতে প্রতিষ্ঠিত হয়। এর মূল উদ্দেশ্য হলো সদস্যদের আর্থিক কল্যাণ করা। এখানে ঐক্য ও সাম্যের নীতি মেনে চলা হয়। উদ্দীপকের পদ্মাপাড়ের জেলেরা গরিব ও অসহায়। তারা নিজেদের দুঃখ-দুর্দশা দূর করার লক্ষ্যে একতা, সমতা ও ন্যায্যতার ভিত্তিতে তারা একটি সমবায় সমিতি গঠন করেন। সমবায়টির সদস্য সংখ্যা ২০ জন। তারা তাদের আয়ের একটি নির্দিষ্ট অংশ সমিতিতে জমা দেয়। এই সমবায় সমিতির মাধ্যমে তারা তাদের আর্থিক কল্যাণসাধন করার চেষ্টা করছে। এ সমিতির মাধ্যমে জেলেরা স্বনির্ভরতা অর্জন করবে। তাদের যৌথ কর্মপ্রচেষ্টার মাধ্যমে তারা তাদের সব প্রতিকূলতা কাটিয়ে ওঠতে পারবে। সমবায় সমিতি সদস্যদের সঞ্চয়ে উদ্বুদ্ধ করে। নিজেদের সঞ্চিত অর্থ থেকে তারা অর্থসংস্থানও করতে পারবে। এছাড়া সমিতির মাধ্যমে জেলেরা মধ্যস্বত্বভোগী ও সুদি মহাজনদের শোষণ ও দৌরাত্ম্য থেকে নিজেদের রক্ষা করতে পারবে। ফলে তাদের আর্থিক অবস্থারও উন্নতি ঘটবে। পাশাপাশি তাদের জীবনযাত্রার মান উন্নত হবে। তাই বলা যায়, জীবনযাত্রার মান উন্নয়নে জেলেদের সিদ্ধান্ত যথাযথ।"
        }
      ]
    },
    {
      "number": "8",
      "uddipok": "জনাব কবির হোসেন একটি স্বনামধন্য ব্যাংকের এমন এক ধরনের শেয়ার ক্রয় করলেন যে শেয়ারের লভ্যাংশ অন্য কোনো শেয়ার থেকে আগে পরিশোধ করতে হয়। কিন্তু তিনি শেয়ারহোল্ডার হিসেবে ভোটদানে অংশগ্রহণ করতে পারে না। অপরদিকে, তার বন্ধ জনাব রাহাত একটি কোম্পানির এমন এক ধরনের শেয়ার ক্রয় করেন, যে শেয়ারের লভ্যাংশ অন্য কোনো শেয়ার থেকে পরে পরিশোধ করতে হয়। কিন্তু জনাব রাহাত শেয়ারহোল্ডার হিসেবে ভোটদানে ও কোম্পানির পরিচালনায় অংশগ্রহণ করতে সক্ষম।",
      "tag": "DIN.B 25",
      "sub_questions": [
        {
          "label": "ক",
          "question": "রাইট শেয়ার কী?",
          "explanation": "কোম্পানির অতিরিক্ত মূলধন সংগ্রহের উদ্দেশ্যে নতুন শেয়ার বাজারে ছাড়ার সময় বর্তমান শেয়ার মালিকদের অগ্রাধিকার দিয়ে যে নতুন শেয়ার ইস্যু করা হয়, তাকে রাইট শেয়ার বলে।"
        },
        {
          "label": "খ",
          "question": "কোম্পানির কৃত্তিম সত্তা কী? ব্যাখ্যা করো।",
          "explanation": "যে সত্তা বা অস্তিত্বের মাধ্যমে কোম্পানি নিজ নামে গঠিত ও পরিচালিত হয়,তাকে কোম্পানির কৃত্রিম সত্তা বলে। কোম্পানিকে তার মালিক বা শেয়ারহোন্ডারদের থেকে সম্পূর্ণ আলাদা সত্তা হিসেবে দেখা হয়। এ সংগঠন ব্যক্তি না হয়েও নিজ নামে চুক্তি করা, লেনদেন ও প্রয়োজনে' মামলা করতে পারে। কোম্পানি সিলমোহর ব্যবহার করে নিজ নামেই পরিচিত ও পরিচালিত হয়। এটিই কোম্পানির কৃত্রিম ব্যক্তিসত্তা।"
        },
        {
          "label": "গ",
          "question": "জনাব কবির হোসেন কোন ধরনের শেয়ার ক্রয় করেছেন? ব্যাখ্যা করো।.",
          "explanation": "উদ্দীপকের জনাব কবির হোসেন অগ্রাধিকার শেয়ার ক্রয় করেছেন। এ শেয়ারের মালিকরা অন্যদের চেয়ে বেশি অগ্রাধিকার পায়। ব্যবসায়ের লভ্যাংশ বণ্টনের ক্ষেত্রে এদের আগে গুরুত্ব দেওয়া হয়। কিন্তু এরা পরিচালক নির্বাচনে ভোট দিতে পারে না। এছাড়াও সাধারণ সভায় অংশগ্রহণ এবং নির্বাচনে প্রার্থী হতে পারে না। উদ্দীপকের জনাব কবির হোসেন একটি স্বনামধন্য ব্যাংকের শেয়ার কিনেছেন। সেখানে তাকে নির্দিষ্ট হারে লভ্যাংশ দেওয়া হয়। এক্ষেত্রে তাকে অন্য কোনো শেয়ার থেকে আগে লভ্যাংশ পরিশোধ করা হয়। কিন্তু সেখানে তিনি সাধারণ সভায় অংশগ্রহণ করতে পারেন না। এছাড়া তিনি পরিচালক নির্বাচনে ভোট দিতে পারেন না এবং প্রার্থীও হতে পারেন না। এসব বৈশিষ্ট্য অগ্রাধিকার শেয়ারের সাথে সামঞ্জস্যপূর্ণ। তাই বলা যায়, উদ্দীপকের জনাব কবির হোসেন অগ্রাধিকার শেয়ার কিনেছেন।"
        },
        {
          "label": "ঘ",
          "question": "'জনাব রাহাতের শেয়ারই উৎকৃষ্ট'- উদ্দীপকের আলোকে বিশ্লেষণ করো।",
          "explanation": "'জনাব রাহাতের সাধারণ শেয়ারই উৎকৃষ্ট'- উক্তিটি যথার্থ বলে আমি মনে করি। এ ধরনের শেয়ার মালিকগণ অধিকার, দায়িত্ব ও কর্তব্যের দিক থেকে বেশি সুবিধা ও মর্যাদা পান। এরা পরিচালক নির্বাচনে প্রার্থী হতে পারেন। আবার, তারা ভোটাধিকার প্রয়োগ করতে পারেন। এছাড়া তারা কোম্পানির বিভিন্ন সভায় অংশগ্রহণ করে গুরুত্বপূর্ণ সিদ্ধান্ত নিতে পারেন। উদ্দীপকের জনাব রাহাত একটি কোম্পানির শেয়ার কিনেন। এ শেয়ারের লভ্যাংশ অন্যান্য শেয়ার মালিকদের পরে. দেওয়া হয়। কিন্তু জনাব রাহাত শেয়ারহোল্ডার হিসেবে ভোট দিতে পারেন। আবার, তিনি কোম্পানির পরিচালনায়ও অংশগ্রহণ করতে পারেন। এক্ষেত্রে জনাব রাহাত সাধারণ শেয়ার কিনেছেন। জনাব রাহাত একজন সাধারণ শেয়ারহোল্ডার হিসেবে কোম্পানি পরিচালনায় ও বার্ষিক সাধারণ সভায় অংশগ্রহণ করতে পারবেন। এছাড়া সেখানে তার ভোটাধিকার প্রয়োগের অধিকার রয়েছে। আবার, তিনি পরিচালক নির্বাচনে প্রার্থীও হতে পারবেন। এক্ষেত্রে পরিচালক নির্বাচিত হলে তিনি কোম্পানির সিদ্ধান্ত গ্রহণে গুরুত্বপূর্ণ ভূমিকা পালন করতে পারবেন। এর মাধ্যমে তিনি আগের চেয়ে বেশি ক্ষমতা পাবেন। ফলে প্রতিষ্ঠানে তার মর্যাদাও বাড়বে। অন্যান্য শেয়ার মালিকগণ এসব সুযোগ-সুবিধা ভোগ করতে পারে না। তাই বলা যায়, জনাব রাহাতের সাধারণ শেয়ারই উৎকৃষ্ট।"
        }
      ]
    },
    {
      "number": "9",
      "uddipok": "জনাব তুহিন, ও তার চার ভাই বোঝাপড়ার ভিত্তিতে 'আশা ফার্নিচার' নামক একটি দোকান গড়ে তোলেন। ভালো নক্শা ও সুলভ মূল্যের কারণে প্রতিষ্ঠানটির পণ্য ক্রেতাদের মধ্যে বেশ গ্রহণযোগ্যতা পায়। প্রতিষ্ঠানটি স্বল্প সময়ে বেশ সুনাম অর্জন করে। তিন বছর পর তুহিনের বড় ভাই মারা গেলে তার ১৬ বছর বয়সী ছেলে শফিককে ব্যবসায় দেখাশোনার সুযোগ দেওয়া হয়। ব্যবসায় সম্প্রসারণের জন্য প্রতিষ্ঠানটি ৫০ (পঞ্চাশ) লক্ষ টাকা একটিব্যাংক থেকে ঋণ গ্রহণ করে।",
      "tag": "DIN.B 25",
      "sub_questions": [
        {
          "label": "ক",
          "question": "চুক্তি কী?",
          "explanation": "দুই বা ততোধিক ব্যক্তির মধ্যে কোনো নির্দিষ্ট বিষয়ে পারস্পরিক সমঝোতাকে চুক্তি বলে।"
        },
        {
          "label": "খ",
          "question": "ঘুমন্ত অংশীদার কী? ব্যাখ্যা করো।",
          "explanation": "যে অংশীদার ব্যবসায়ে মূলধন বিনিয়োগ করে লাভ-ক্ষতিতে অংশগ্রহণ করেন কিন্তু অধিকার থাকা সত্ত্বেও ব্যবসায় পরিচালনায় সক্রিয়ভাবে অংশ নেন না,তাকে ঘুমন্ত বা নিষ্ক্রিয় অংশীদার বলে। এ ধরনের অংশীদার ব্যবসায় পরিচালনায় অংশ না নিলেও এদের দায় সাধারণ অংশীদারের মতো অসীম। তবে কোনো কারণে এরা ব্যবসায় থেকে অব্যহতি নিলে অন্য অংশীদারদের মতো বিজ্ঞপ্তি দেওয়ার প্রয়োজন হয় না।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠানটি কোন ধরনের অংশীদারি ব্যবসায় সংগঠন? ব্যাখ্যা করো।",
          "explanation": "উদ্দীপকে বর্ণিত প্রতিষ্ঠানটি একটি সীমাবদ্ধ অংশীদারি ব্যবসায় সংগঠন। এ ধরনের অংশীদারি ব্যবসায়ে কমপক্ষে একজন অংশীদারের দায় সীমিত থাকে। চুক্তি অনুযায়ী বা আইনগতভাবে এর এক বা একাধিক ব্যক্তির দায় সীমিত রাখা যায়। নাবালক অংশীদারকে এরূপ সুবিধা দেওয়া যায়। তবে এ ধরনের ব্যবসায়ে অন্তত একজন অংশীদারের দায় অসীম হতে হয়। উদ্দীপকে জনাব তুহিন ও তার চার ভাই 'আশা ফার্নিচার' নামক একটি অংশীদারি ব্যবসায় গড়ে তোলেন। তিন বছর পর তুহিনের বড় ভাই মারা যায়। তাই তার ১৬ বছর বয়সী ছেলে শফিককে ব্যবসায় দেখাশোনার সুবিধা দেওয়া হয়। এক্ষেত্রে শফিক একজন নাবালক অংশীদার। তাই সে একজন সীমিত অংশীদার হিসেবে গণ্য হবে। তবে ব্যবসায়ের বাকি চারজনই অসীম দায়বিশিষ্ট অংশীদার। ব্যবসায়টির এসব বৈশিষ্ট্য সীমাবদ্ধ অংশীদারি ব্যবসায়ের সাথে সঙ্গতিপূর্ণ। তাই-বলা যায়, উক্ত প্রতিষ্ঠানটি একটি সীমাবদ্ধ অংশীদারি ব্যবসায়।"
        },
        {
          "label": "ঘ",
          "question": "শফিককে অংশীদার হিসেবে গ্রহণের যৌক্তিকতা উদ্দীপকের আলোকে বিশ্লেষণ করো।",
          "explanation": "শফিককে সীমিত অংশীদার হিসেবে গ্রহণের যৌক্তিকতা রয়েছেবলে আমি মনে করি। ১৯৩২ সালে অংশীদারি আইন অনুযায়ী কোনো নাবালক ব্যবসায়ের অংশীদার হতে পারে না। তবে চুক্তি অনুসারে নাবালককে কিছু সময়ের জন্য অংশীদারি ব্যবসায়ের সুবিধা দেওয়া যায়। মৃত অংশীদারের উত্তরাধিকারীকে এমন সুবিধা প্রদানের মাধ্যমে অংশীদারি ব্যবসায় প্রতিষ্ঠান লাভবান হতে পারে। উদ্দীপকে জনাব তুহিন ও তার চার ভাই মিলে চুক্তির ভিত্তিতে একটি অংশীদারি ব্যবসায় শুরু করেন। তিন বছর পর তুহিনের বড় ভাই মারা যায়। তাই তার ১৬ বছর বয়সী ছেলে শফিককে ব্যবসায়টি দেখাশোনার সুযোগ দেওয়া হয়। মূলত শফিক একজন সীমিত অংশীদার। জনাব তুহিনের বড় ভাই মারা যাওয়ার পর অংশীদারি ব্যবসায়টির অস্তিত্ব সংকটে পড়ে। এক্ষেত্রে উক্ত ব্যবসায়টি বিশেষ ঘটনাসাপেক্ষে বিলোপসাধন করতে হতো। কিন্তু শফিককে অংশীদার হিসেবে গ্রহণের ফলে তা করতে হয়নি। তাছাড়া এ কারণে মৃত অংশীদারের মূলধনও ব্যবসায়ে থেকে যায়। ফলে অংশীদারি ব্যবসায়টি চালিয়ে যেতে সক্ষম হয়। এসব বিবেচনায় বলা যায়, শফিককে অংশীদার হিসেবে গ্রহণ করাটা যৌক্তিক।"
        }
      ]
    },
    {
      "number": "10",
      "uddipok": "আসলাম শিকদার একজন কৃষক। তিনি এ বছর কয়েক বিঘা জমিতে টমেটো চাষ করেছেন। কিন্তু তার টমেটোর ক্ষেত থেকে প্রত্যাশিত ফসল না আসায় তিনি চিন্তিত হয়ে পড়েছেন। এমতাবস্থায় তিনি একজন কৃষি অফিসারের পরামর্শ গ্রহণ করেন। কৃষি অফিসার তার ফসলি জমিতে আধুনিক প্রযুক্তি ব্যবহারের পরামর্শ দেন। এছাড়া ভিডিও কনফারেন্সের মাধ্যমে মাঝে মাঝে তার সাথে পরামর্শ করতে বলেন।",
      "tag": "DIN.B 25",
      "sub_questions": [
        {
          "label": "ক",
          "question": "আইনগত পরিবেশ কী?",
          "explanation": "জাতীয় ও আন্তর্জাতিক পর্যায়ে বাণিজ্যিক ও শিল্প আইন, পরিবেশগত আইন, শ্রম আইন প্রভৃতির সমন্বয়ে গঠিত পরিবেশই হলো আইনগত পরিবেশ।"
        },
        {
          "label": "খ",
          "question": "কৃষিকাজ কোন ধরনের শিল্পের অন্তর্ভুক্ত এবং কেন?",
          "explanation": "কৃষি কাজ প্রাথমিক শিল্পের অন্তর্ভুক্ত। প্রকৃতি থেকে সম্পদ সংগ্রহের সকল প্রক্রিয়াই প্রাথমিক শিল্পের মধ্যে পড়ে। জমিতে ফসল ফলানো, খনি থেকে সম্পদ উত্তোলন, বন থেকে কাঠ সংগ্রহ, নদী ও সাগর থেকে মুক্তা, শামুক, ঝিনুক ইত্যাদি সংগ্রহ, জমিতে বীজ রোপণ করে চারাগাছ উৎপাদন, গবাদি পশু ও হাঁস-মুরগি পালন ইত্যাদি প্রাথমিক শিল্পের মধ্যে পড়ে। তাই কৃষি কাজ প্রাথমিক শিল্পের আওতাধীন।"
        },
        {
          "label": "গ",
          "question": "উদ্দীপকে বর্ণিত ব্যবসায়ে কোন পরিবেশের উল্লেখ করা হয়োছে? ব্যাখ্যা করো।",
          "explanation": "উদ্দীপকে বর্ণিত ব্যবসায়ে প্রযুক্তিগত পরিবেশের উল্লেখ কুরা হয়েছে। বিজ্ঞান ও কারিগরি শিক্ষা, উন্নত প্রযুক্তি প্রভৃতি উপাদান নিয়ে প্রযুক্তিগত পরিবেশ গঠিত হয়। এ ধরনের পরিবেশ ব্যবসায়িক কার্যক্রমকে আধুনিক করে তোলে। এছাড়া এ পরিবেশ অনুকূলে থাকলে দক্ষতার সাথে উন্নতমানের পণ্য বা সেবা উৎপাদন করা যায়। আসলাম শিকদার একজন কৃষক। তিনি এ বছর কয়েক বিঘা জমিতে টমেটো চাষ করেন। কিন্তু এ বছর তার টমেটোর ফলন ভালো হয়নি। এমতাবস্থায় তিনি কৃষি অফিসারের সাথে যোগাযোগ করেন। কৃষি অফিসার তাকে জমিতে আধুনিক প্রযুক্তি ব্যবহারের পরামর্শ দেন। এছাড়াও তিনি ভিডিও কনফারেন্সের মাধ্যমে মাঝে মাঝে তার সাথে পরামর্শ করেন। কৃষি অফিসারের পরামর্শ একটি কারিগরি শিক্ষা। আবার তিনি প্রযুক্তি ব্যবহার করে ভিডিও কনফারেন্স করেন। এই বিজ্ঞান ও কারিগরি শিক্ষা এবং প্রযুক্তি ব্যবসায়কে আধুনিক করে তোলে। আর এসব উপাদানগুলো প্রযুক্তিগত পরিবেশের অন্তর্গত। তাই উদ্দীপকে বর্ণিত ব্যবসায়ে প্রযুক্তিগত পরিবেশের উল্লেখ করা হয়েছে।"
        },
        {
          "label": "ঘ",
          "question": "\"কৃষিতে আধুনিক প্রযুক্তির ব্যবহারই তার ব্যবসায়িক সফলতার চাবিকাঠি\"- উদ্দীপকের আলোকে বিশ্লেষণ করো।",
          "explanation": "'কৃষিতে আধুনিক প্রযুক্তির ্যবহারই আসলাম শিকদারের ব্যবসায়িক সফলতার চাবিকাঠি'- মন্তব্যটি যথার্থ। প্রযুক্তিগত পরিবেশ ব্যবসায়ের ধারা ও গতিকে আধুনিক করে তোলে। ফলে পণ্য উৎপাদন বাড়ে। আবার আধুনিক প্রযুক্তি কম খরচে উন্নতমানের পণ্য তৈরি করে ব্যবসায়কে সহায়তা করে। উদ্দীপকে আসলাম শিকদার একজন কৃষক। এ বছর টমেটোর প্রত্যাশিত ফলন না হওয়ায় তিনি চিন্তিত। এজন্য তিনি একজন কৃষি অফিসারের পরামর্শ গ্রহণ করেন। কৃষি অফিসার তাকে ফসলি জমিতে আধুনিক প্রযুক্তি ব্যবহারের পরামর্শ দেন। এছাড়াও তিনি ভিডিও কনফারেন্সের মাধ্যমে মাঝে মাঝে পরামর্শ দেন। উদ্দীপকের আসলাম শিকদার উৎপাদন ব্যবস্থায় আধুনিক যন্ত্রপাতির ব্যবহার করে সময় ও খরচ বাঁচাতে পারবেন। এর মাধ্যমে তিনি কম সময় ও খরচে অধিক পরিমাণ উৎপাদন করতে সক্ষম হবেন। এছাড়া আধুনিক প্রযুক্তি ব্যবহারের মাধ্যমে তিনি টমেটোর গুণগত মান ঠিক রেখে অধিক উৎপাদন করতে পারবেন। এতে তার উৎপাদিত টমেটোর চাহিদা বেড়ে যাবে। তার বিক্রি ও মুনাফার পরিমাণও বাড়বে। ফলে তিনি সহজে ব্যবসায়িক সফলতা অর্জন করবেন। সুতরাং বলা যায়, প্রযুক্তিগত পরিবেশের আধুনিক কলা কৌশলের ব্যবহার আসলাম শিকদারের সফলতার চাবিকাঠি।"
        }
      ]
    },
    {
      "number": "11",
      "uddipok": "মনির সাহেব পেশায় একজন উকিল। তিনি তার মক্কেলদের সুনামের সাথে সেবা প্রদান করেন। পাশাপাশি তিনি গরীব-দুঃখী মক্কেলদের বিনা অর্থে সেখা প্রদান করে থাকে। তিনি প্রতি বছর নিয়মিত কর প্রদান করেন। এছাড়া তার নিকট যে সকল ব্যবসায়িক মক্কেল আসে তাদেরকে ভ্যাট ও ট্যাক্স প্রদানের পরামর্শ ও উৎসাহ প্রদান করেন।",
      "tag": "DIN.B 25",
      "sub_questions": [
        {
          "label": "ক",
          "question": "ট্রেড কী?",
          "explanation": "মুনাফা অর্জনের উদ্দেশ্যে পণ্যদ্রব্য কেনা-বেচা করাকে পণ্য বিনিময় বা ট্রেড বলে।"
        },
        {
          "label": "খ",
          "question": "'ব্যবসায় একটি স্বাধীন পেশা'- ব্যাখ্যা করো।",
          "explanation": "স্বাধীন পেশা বলতে এমন পেশাকে বোঝায় যেখানে অন্যের অধীনে না থেকে নিজেই সিদ্ধান্ত নিয়ে সব কাজ পরিচালনা করতে পারে। একজন ব্যবসায়ী তার নিজস্ব চিন্তা-চেতনা ও ধ্যান-ধারণা অনুযায়ী ব্যবসায়ের কাজ পরিচালনা করেন। তার কাজে তিনি নিজেই সিদ্ধান্ত নেন। এক্ষেত্রে তিনি অন্যের নির্দেশ মানতে বাধ্য নন। এজন্য ব্যবসায় সব সমাজেই স্বাধীন পেশা বা উপজীবিকা হিসেবে গণ্য।"
        },
        {
          "label": "গ",
          "question": "জনাব মনির সাহেব কোন ধরনের ব্যবসায়ের সাথে জড়িত? ব্যাখ্যা করো।",
          "explanation": "জনাব মনির সাহেব প্রত্যক্ষ সেবামূলক ব্যবসায়ের সাথে জড়িত। এ ব্যবসায়ের মাধ্যমে গ্রাহকদের সরাসরি সেবা দেওয়া হয়। সেবা দেখা বা স্পর্শ করা যায় না। কিন্তু তা মানুষের প্রয়োজন বা অভাব পূরণ করতে পারে। এ সেবার বিনিময়ে ফি দিতে হয়। ডাক্তারি, ওকালতি প্রভৃতি এ সেবার আওতাভুক্ত। উদ্দীপকের জনাব মনির সাহেব পেশায় একজন উকিল। তার নিজস্ব একটি চেম্বার রয়েছে। এতে তিনি মক্কেলদের আইনি সেবা দিয়ে থাকেন। এর বিনিময়ে তিনি গ্রাহকদের থেকে অর্থ নেন। আর মক্কেল বা গ্রাহকরা তার থেকে আইনি সেবা পেয়ে উপকৃত হয়। এভাবে সেবা দেওয়ার বিনিময়ে তিনি অর্থ উপার্জনের সাথে জড়িত আছেন। এসব বৈশিষ্ট্য প্রত্যক্ষ সেবার সাথে সম্পর্কিত। তাই বলা যায়, জনাব মনির সাহেবের কাজটি প্রত্যক্ষ সেবার অন্তর্ভুক্ত।"
        },
        {
          "label": "ঘ",
          "question": "জনাব মনির সাহেবের কার্যক্রম দেশের অর্থনৈতিক উন্নয়নে ইতিবাচক ভূমিকা রাখছে? উদ্দীপকের আলোকে বিশ্লেষণ করো।",
          "explanation": "জনাব মনির সাহেবের কার্যক্রম দেশের অর্থনৈতিক উন্নয়নে ইতিবাচক ভূমিকা রাখছে বলে আমি মনে করি। নতুন নতুন ব্যবসা-বাণিজ্যের মাধ্যমে দেশে অর্থনৈতিক কর্মকাণ্ড বাড়ে। এছাড়া ব্যবসা-বাণিজ্যের অর্জিত আয় থেকে সরকারেরও আয় বাড়ে। এ আয় সরকার অর্থনৈতিক বিভিন্ন অবকাঠামোগত উন্নয়নে ব্যবহার করে। উদ্দীপকের জনাব মনির সাহেব পেশায় একজন উকিল। তিনি এ পেশা থেকে অর্থ উপার্জন করেন। উপার্জিত আয় থেকে প্রতি বছর তিনি নির্দিষ্ট হারে আয়কর দেন। এছাড়া তিনি তার মক্কেলদেরও ভ্যাট ও ট্যাক্স দিতে পরামর্শ ও উৎসাহ দেন। জনাব মনির সাহেবের প্রত্যক্ষ সেরাটি একটি ব্যবসায়িক কর্মকাণ্ড। প্রাপ্ত আয় থেকে একটি নির্দিষ্ট অংশ তিনি কর দেন, অন্যদেরও কর দিতে উৎসাহ দেন। কর সরকারের রাজস্ব আয়ের অন্যতম একটি খাত। এ অর্থ থেকেই সরকার মূলত দেশ ও সমাজের অবকাঠামোগত উন্নয়নে ব্যয় করে। এর মাধ্যমে অবকাঠামোগত উন্নয়ন হলে ব্যবসা-বাণিজ্যেরও প্রসার ঘটে, বিভিন্ন শিল্পকারখানা গড়ে ওঠে। এভাবে কর্মসংস্থান সৃষ্টি ও আয়ের সম্ভাবনা বেড়ে যায়। এতে দেশের অর্থনীতি ইতিবাচকভাবে প্রভাবিত হয়। তাই বলা যায়, জনাব মনির সাহেবের কার্যক্রম দেশের * অর্থনৈতিক উন্নয়নে ইতিবাচক ভূমিকা রাখছে।"
        }
      ]
    }
  ]
}