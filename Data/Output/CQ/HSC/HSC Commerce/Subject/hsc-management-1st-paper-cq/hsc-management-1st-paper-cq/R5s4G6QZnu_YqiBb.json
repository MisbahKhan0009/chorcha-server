{
  "title": "হলি ক্রস কলেজ ২০২৪",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "মি. আরাফাত উচ্চবিত্ত পরিবারের সন্তান। লেখাপড়া শেষ করে তিনি একটি গার্মেন্টস কারখানা স্থাপন করেন। শ্রমিকদের সহজ প্রাপ্যতা, স্বল্প মজুরি, সহজ অর্ডার প্রাপ্তি, শ্রমিকদের নিখুঁত কাজ সব মিলিয়ে অল্পদিনের মধ্যে তিনি সফল ব্যবসায়ী হিসেবে আবির্ভূত হলেন। তিনি শ্রমিকদের জন্য গার্মেন্টস কারখানা, ডে-কেয়ার সেন্টার, সহজ নির্গমন পথ, অগ্নিনির্বাপণ ব্যবস্থা ও প্রশিক্ষণের ব্যবস্থা করলেন। কিন্তু পার্শ্ববর্তী একটি কারখানা যেখানে পর্যাপ্ত পানি, নির্গমন পথ ও অগ্নিনির্বাপক ব্যবস্থা নেই সেখানে হঠাৎ একদিন আগুন লেগে অনেক শ্রমিক মারা যায়। এতে তিনি ভীষণ মর্মাহত হন।",
      "tag": "HC 24",
      "sub_questions": [
        {
          "label": "ক",
          "question": "প্রত্যক্ষ সেবা কী?",
          "explanation": "গ্রাহকদের সরাসরি সেবা দেওয়ার বিনিময়ে অর্থ উপার্জন করাকে প্রত্যক্ষ সেবা বলে। যেমন: ডাক্তারি, ওকালতি প্রভৃতি।"
        },
        {
          "label": "খ",
          "question": "মুনাফাকে ঝুঁকি গ্রহণের পুরস্কার বলা হয় কেন?",
          "explanation": "ব্যবসায়ের আয় থেকে ব্যয় বাদ দিলে যা অবশিষ্ট থাকে, তাই মুনাফা। মুনাফার আশায় ব্যবসায়ী ব্যবসায় করলেও বিভিন্ন কারণে (পণ্য বিনষ্ট হওয়া, চাহিদা কমে যাওয়া প্রভৃতি) ক্ষতি হওয়ার ঝুঁকি আছে। এ ঝুঁকি না নিলে ব্যবসায় করা যায় না। ঝুঁকি বেশি হলে মুনাফার পরিমাণও বেশি হওয়ার সম্ভাবনা থাকে। তাই মুনাফাকে ঝুঁকি নেওয়ার পুরস্কার বলা হয়।"
        },
        {
          "label": "গ",
          "question": "ব্যবসায়িক কোন অনুকূল পরিবেশের কারণে মি. আরাফাত সফল ব্যবসায়ী? ব্যাখ্যা করো।",
          "explanation": "উদ্দীপকে অনুকূল অর্থনৈতিক পরিবেশের কারণে মি. আরাফাত একজন সফল ব্যবসায়ী। অর্থনৈতিক পরিবেশ এমন কতগুলো উপাদানের সমন্বয়ে গঠিত, যা ভোক্তার ক্রয়ক্ষমতা ও ব্যয়ের ধরনকে প্রভাবিত করে। কোনো দেশের সঞ্চয়, বিনিয়োগ, মানবসম্পদ, আর্থিক প্রতিষ্ঠানসমূহ, মূলধন, উৎপাদন, বণ্টন প্রভৃতি উপাদান অর্থনৈতিক পরিবেশের আওতায় পড়ে। অর্থনৈতিক পরিবেশ অনুকূল হলে ব্যবসায় সম্প্রসারণ সহজ হয়। উদ্দীপকে মি. আরাফাত উচ্চবিত্ত পরিবারের সন্তান। লেখাপড়া শেষ করে তিনি একটি গার্মেন্টস কারখানা স্থাপন করলেন। উচ্চবিত্ত পরিবারের সন্তান হওয়ায় তার পক্ষে গার্মেন্টসের জন্য মূলধন সংগ্রহও সহজ হয়েছে। শ্রমিকদের সহজপ্রাপ্যতা, স্বল্প মজুরি, তাদের দক্ষতা প্রভৃতির কারণে তিনি তার গার্মেন্টেসে স্বল্প ব্যয়ে মানসম্মত পণ্য উৎপাদনে সক্ষম হয়েছেন। মূলত তিনি মান সম্পদের ব্যবহারের মাধ্যমে প্রতিষ্ঠানের উপকরণের সঠিক ব্যবহার নিশ্চিত করেছেন। এক্ষেত্রে মূলধন, মানবসম্পদ এসব অর্থনৈতিক পরিবেশের উপাদান। সুতরাং, এ অর্থনৈতিক পরিবেশের উপাদানগুলোর অনুকূলতার কারণেই মি. আরাফাত একজন সফল ব্যবসায়ী হয়ে ওঠেছেন।"
        },
        {
          "label": "ঘ",
          "question": "ব্যবসায়ের কোন পরিবেশের যথার্থ প্রয়োগ করলে পার্শ্ববর্তী গার্মেন্টসটিতে দুর্ঘটনা ঘটত না বলে তুমি মনে করো? তোমার উত্তরের পক্ষে যুক্তি দাও।",
          "explanation": "আইনগত পরিবেশের যথার্থ প্রয়োগ করলে পার্শ্ববর্তী গার্মেন্টসটিতে দুর্ঘটনা ঘটত না বলে আমি মনে করি। আইনগত পরিবেশ বাণিজ্যিক আইন, শিল্প আইন, পরিবেশ সংরক্ষণ আইন প্রভৃতির সমন্বয়ে গঠিত হয়। এসব আইনের যথাযথ প্রয়োগের কারণেই ব্যবসায়ী তার ইচ্ছামতো ব্যবসায় স্থাপন ও পরিচালনা করতে পারে না। উক্ত আইনসমূহের যথাযথ প্রয়োগ করলে প্রতিষ্ঠানে দুর্ঘটনা এড়ানো এবং লক্ষ্যার্জনে সহযোগিতা পাওয়া যায়। উদ্দীপকে মি. আরাফাতের গার্মেন্টসে সহজ নিগমন পথ, অগ্নিনির্বাপক ব্যবস্থা প্রভৃতি বিদ্যমান। কিন্তু তার পার্শ্ববর্তী গার্মেন্টসে পর্যাপ্ত পানি, নিগমন পথ, অগ্নিনির্বাপক ব্যবস্থা নেই। প্রতিষ্ঠানটিতে হঠাৎ আগুন লাগে। এতে উক্ত গার্মেন্টসটির অনেক শ্রমিক মারা যায়। উক্ত প্রতিষ্ঠানটি দেশে বিদ্যমান শ্রম ও কারখানা আইন অনুযায়ী পরিচালিত হয়নি। এটি আইনগত পরিবেশের লঙ্ঘনকে নির্দেশ করে। দেশের প্রচলিত শ্রম ও কারখানা আইন অনুযায়ী উক্ত প্রতিষ্ঠানটিতে কর্মচারীদের নিরাপত্তার ব্যবস্থা করা উচিত ছিল। তিনি যদি আইন অনুসরণ করে পর্যাপ্ত পানি নির্গমন পথ ও অগ্নিনির্বাপক ব্যবস্থা করতেন, তাহলে অগ্নি দুর্ঘটনা ঘটত না। কর্মচারীরা সুষ্ঠু কর্মপরিবেশে তাদের কার্য সম্পাদন করতে পারত। সুতরাং বলা যায়, পার্শ্ববর্তী গার্মেন্টসটিতে আইনগত পরিবেশের যথাযথ প্রয়োগের মাধ্যমে দুর্ঘটনা এড়াতে পারত।"
        }
      ]
    },
    {
      "number": "2",
      "uddipok": "উদ্যমী যুবক সুশান্ত ২৫,০০০ টাকা ধার করে মোট ৫০,০০০ টাকার পণ্যসামগ্রী কিনে মুদি দোকান সাজিয়ে ব্যবসায় শুরু করেন। স্বল্প পুঁজির কারণে তার দোকানে পর্যাপ্ত পণ্যসামগ্রী নেই। ফলে তিনি ভীষণ চিন্তিত হয়ে পড়েন। এমতাবস্থায় কয়েকজন নিয়মিত ক্রেতার পরামর্শে তিনি যেসব পণ্য সরবরাহ করতে পারে না তার একটি তালিকা প্রস্তুত করে পরবর্তীতে ঐসব পণ্য দোকানে তোলেন। কিছুদিনের মধ্যে তার বিক্রয় বৃদ্ধি পায় এবং ধীরে ধীরে তিনি ব্যবসায় উন্নতি লাভ করে।",
      "tag": "HC 24",
      "sub_questions": [
        {
          "label": "ক",
          "question": "ব্যবসায় জোট কী?",
          "explanation": "পারস্পরিক ব্যবসায়িক প্রতিযোগিতা না করে বেশি মুনাফা অর্জনের আশায় কিছু ব্যবসায় প্রতিষ্ঠান কেন্দ্রীয় তত্ত্বাবধানের আওতায় জোটবদ্ধ হলে, তাকে ব্যবসায় জোট বলে।"
        },
        {
          "label": "খ",
          "question": "বিবরণপত্র বলতে কী বোঝায়?",
          "explanation": "পাবলিক লিমিটেড কোম্পানির শেয়ার বিক্রি করে মূলধন সংগ্রহের জন্য জনসাধারণের উদ্দেশ্যে যে বিজ্ঞপ্তি প্রচার করা হয়, তাকে বিবরণপত্র বলে। পাবলিক লিমিটেড কোম্পানিকে কাজ শুরুর অনুমতিপত্র সংগ্রহের সময় বিবরণপত্র নিবন্ধকের কাছে জমা দিতে হয়। এতে কোম্পানির প্রয়োজনীয় সব বিষয় উল্লেখ করে জনসাধারণকে কোম্পানির শেয়ার কিনতে উদ্বুদ্ধ করা হয়।"
        },
        {
          "label": "গ",
          "question": "একমালিকানা ব্যবসায়ের কোন বৈশিষ্ট্যটি উদ্দীপকের ব্যবসায়ীকে প্রতিষ্ঠিত ব্যবসায়ী হতে সাহায্য করেছে? ব্যাখ্যা করো।",
          "explanation": "একমালিকানা ব্যবসায়ের প্রত্যক্ষ সম্পর্ক বৈশিষ্ট্যটি উদ্দীপকের ব্যবসায়ীকে প্রতিষ্ঠিত হতে সাহায্য করেছে। এ ধরনের ব্যবসায় একক মালিকানায় গঠিত, পরিচালিত ও নিয়ন্ত্রিত হয়। ব্যবসায়ের পরিধি ছোট, হওয়ায় মালিক নিজেই ব্যবসায় পরিচালনা করেন। এতে মালিকের সাথে গ্রাহকদের প্রত্যক্ষ সম্পর্ক গড়ে ওঠে। ফলে গ্রাহকদের পরামর্শ নিয়ে সহজেই ব্যবসায়ে সফলতা লাভ করা যায়। উদ্দীপকের সুশান্ত নিজস্ব মূলধন ও ধার করা অর্থ দিয়ে একটি 'মুদি দোকান দেন। স্বল্প পুঁজির কারণে তার দোকানে পর্যাপ্ত পণ্য না থাকায় তিনি ক্রেতাদের চাহিদা পূরণে ব্যর্থ হন। পরবর্তীতে গ্রাহকদের সাথে সরাসরি যোগাযোগ করে তিনি তাদের চাহিদা সম্পর্কে জানেন। এরপর সে অনুযায়ী পণ্য দোকানে তুলে গ্রাহকদের চাহিদা পূরণ করেন। এক্ষেত্রে গ্রাহকদের সাথে সরাসরি যোগাযোগ করে যথাযথ পদক্ষেপ নিয়েছেন বলে তিনি ব্যবসায়িক সফলতা লাভ করেন। তাই বলা যায়, গ্রাহকদের সাথে প্রত্যক্ষ সম্পর্কের কারণে সুশান্ত প্রতিষ্ঠিত ব্যবসায়ী হতে পেরেছেন।"
        },
        {
          "label": "ঘ",
          "question": "উদ্দীপকের পরিস্থিতিতে একমালিকানা ব্যবসায় নির্বাচন করার যৌক্তিকতা মূল্যায়ন করো।",
          "explanation": "উদ্দীপকের পরিস্থিতিতে একমালিকানা ব্যবসায় নির্বাচন করার সিদ্ধান্ত যৌক্তিক বলে আমি মনে করি। যে কেউ স্বল্প পুঁজি নিয়ে সহজে এ ধরনের ব্যবসায় স্থাপন করতে পারেন। এ ব্যবসায় মালিক একাই পরিচালনা করেন। তাই ব্যবসায়ের লাভ-ক্ষতিও মালিক বহন করেন। উদ্দীপকের সুশান্ত নিজস্ব মূলধন ও ধার করা অর্থ দিয়ে একটি মুদি দোকান দেন। কিন্তু স্বল্প পুঁজির কারণে তার দোকানে পর্যাপ্ত পণ্য না থাকায় তিনি ক্রেতাদের চাহিদা পূরণে ব্যর্থ হন। পরবর্তী সময়ে ক্রেতাদের পরামর্শ নিয়ে তিনি দোকানে পণ্য তোলেন। এতে তার ব্যবসায়ের বিক্রি বাড়ে এবং ধীরে ধীরে তিনি ব্যবসায়ে উন্নতি লাভ করেন। এক্ষেত্রে সুশান্ত স্বল্প মূলধন নিয়ে ব্যবসায়টি গঠন করেন। আবার ব্যবসায়টি স্থাপনেও তার কোনো আইনগত ঝামেলা পোহাতে হয় নি। এছাড়া এককভাবে পরিচালনা করা যায় বলে গ্রাহকদের সাথে তার প্রত্যক্ষ সম্পর্ক গড়ে ওঠে। তাই গ্রাহকদের পরামর্শ অনুযায়ী তিনি দ্রুত সিদ্ধান্ত নিয়ে ব্যবসায়ে বৈচিত্র্য আনতে পেরেছেন। আবার স্থানীয় গ্রাহকরাও সুশান্তের ব্যবসায়টি দ্বারা তাদের চাহিদা পূরণ করতে পারছে। ফলে তিনি সহজে ব্যবসায়ে সফলতা পেয়েছেন। উপর্যুক্ত সুবিধাগুলো বিবেচনা করে বলা যায়, সুশান্তের একমালিকানা ব্যবসায় নির্বাচন করা যুক্তিযুক্ত।"
        }
      ]
    },
    {
      "number": "3",
      "uddipok": "জনাব জিসান তৈরি পোশাক উৎপাদনকারী একটি শিল্পকারখানা স্থাপনের মাধ্যমে ব্যবসায় শুরু করেন। স্বল্প পুঁজির কারণে ব্যবসায় সাফল্য লাভে ব্যর্থ হয়ে জনাব রফিককে অংশীদার হিসেবে গ্রহণ করতে আগ্রহ প্রকাশ করেন। জনাব রফিক ব্যবসায় শুধু মূলধন বিনিয়োগের মাধ্যমে মুনাফা অর্জনের শর্তে চুক্তিতে আবদ্ধ হন এবং শর্ত অনুযায়ী মূলধন বিনিয়োগ করেন। তবে পরিচালনায় অংশগ্রহণ করেন না। কিন্তু ব্যবসায় কিছুদিন চলার পর দেনার দায়ে জনাব জিসান দেউলিয়া হয়ে পড়েন।",
      "tag": "HC 24",
      "sub_questions": [
        {
          "label": "ক",
          "question": "আপাতদৃষ্টিতে অংশীদার কী?",
          "explanation": "যে অংশীদার ব্যবসায় থেকে অবসর নেওয়ার পর মূলধন উত্তোলন না করে তা ব্যবসায়ে রেখে দেন এবং এর বিনিময়ে সুদ নেন, তাকে আপাতদৃষ্টিতে অংশীদার বলা হয়।"
        },
        {
          "label": "খ",
          "question": "অংশীদারি ব্যবসায়ের অসীম দায়ের পরোক্ষ সুবিধা বলতে কী বোঝায়?",
          "explanation": "দায়ের মাত্রা বুঝে অংশীদারদের সতর্ক হয়ে ব্যবসায় পরিচালনা করার যে সুবিধা, তাকে অসীম দায়ের পরোক্ষ সুবিধা বলে। অংশীদারি ব্যবসায়ে বিনিয়োগকৃত মূলধনের বাইরেও দায় বহন করতে হয়। দায় অসীম হওয়ায় অংশীদাররা সতর্কতার সাথে ব্যবসায় পরিচালনা করেন। তারা যেকোনো সিদ্ধান্ত সতর্কতার সাথে নেন। এটিই ব্যবসায়ের অসীম দায়ের পরোক্ষ সুবিধা।"
        },
        {
          "label": "গ",
          "question": "উদ্দীপকে জনাব রফিক কোন ধরনের অংশীদার ব্যাখ্যা করো।",
          "explanation": "উদ্দীপকে জনাব রফিক একজন ঘুমন্ত অংশীদার। এ ধরনের অংশীদার, ব্যবসায়ে মূলধন বিনিয়োগ করে। কিন্তু এরা ব্যবসায় পরিচালনায় অংশগ্রহণ করে না। এছাড়া এরা ব্যবসায়ের লাভ- ক্ষতিতে অংশ নেয়, অসীম দায় বহন করে। উদ্দীপকের জনাব জিসান একটি তৈরি পোশাক শিল্পকারখানার মালিক। স্বল্প পুঁজির কারণে তিনি ব্যবসায়ে সফলতা অর্জন করতে পারছেন না। এজন্য তিনি জনাব রফিককে অংশীদার হিসেবে নেন। জনাব রফিক ব্যবসায়ে মূলধন বিনিয়োগ করলেও ব্যবসায় পরিচালনায় অংশগ্রহণ করেন না। কিন্তু চুক্তি অনুযায়ী জনাব রফিক মুনাফা ভোগ করেন। এছাড়া তিনি ব্যবসায়ের অসীম দায়ও বহন করবেন। এক্ষেত্রে তার ব্যক্তিগত সম্পত্তিও দায়বদ্ধ থাকতে পারে। এসব বৈশিষ্ট্যের সাথে ঘুমন্ত অংশীদারের মিল পাওয়া রয়েছে। তাই বলা যায়, উদ্দীপকের রফিক ব্যবসায়টিতে একজন ঘুমন্ত অংশীদার।'"
        },
        {
          "label": "ঘ",
          "question": "উদ্দীপকে বর্ণিত প্রতিষ্ঠানটির পরিণতি কী হতে পারে বর্ণনা করো।",
          "explanation": "উদ্দীপকে বর্ণিত পরিস্থিতিতে প্রতিষ্ঠানটির বাধ্যতামূলক. বিলোপসাধন হবে বলে আমি মনে করি। ১৯৩২ সালের অংশীদারি আইনের ৪১ ধারায় বাধ্যতামূলক বিলোপসাধন সম্পর্কে বলা হয়েছে। এক্ষেত্রে কোনো অংশীদারি ব্যবসায়ের সব অংশীদার বা একজন ছাড়া সব অংশীদার একসাথে দেউলিয়া হলে এ ধরনের বিলোপসাধন হয়। এ বিলোপসাধনের মাধ্যমে ব্যবসায়ের সার্বিক কার্যক্রম বন্ধ হয়ে যায়। উদ্দীপকের জনাব জিসান একটি তৈরি পোশাক শিল্পকারখানার মালিক। স্বল্প পুঁজির কারণে তিনি ব্যবসায়ে মুনাফা অর্জন করতে পারছিলেন না। এজন্য তিনি জনাব রফিককে অংশীদার হিসেবে নেন। এতে ব্যবসায়টি শুরুতে সফলভাবেই চলছিল। কিন্তু ব্যবসায়টি কিছুদিন চলার পর জনাব জিসান দেউলিয়া হয়ে পড়েন। জনাব জিসান দেউলিয়া হয়ে যাওয়ায় তার কোনো আর্থিক সক্ষমতা থাকবে না। এতে তিনি ব্যবসায়টিতে সৃষ্ট সম্ভাব্য দায় বহনে অক্ষম হয়ে যাবেন। এর সাথে সাথে তিনি ব্যবসায় পরিচালনায়ও অংশ নিতে পারবেন না। অংশীদারি আইন অনুযায়ী এ পরিস্থিতিতে ব্যবসায়টির বাধ্যতামূলক বিলোপসাধন হবে। তাই এখন তাদের ব্যবসায়টি বন্ধ করে দিতে হবে। সুতরাং, উদ্দীপকের পরিস্থিতিতে ব্যবসায়টির বাধ্যতামূলক বিলোপসাধন হবে।"
        }
      ]
    },
    {
      "number": "4",
      "uddipok": "তাইয়ান এন্ড কোং একটি পাবলিক লি. কোম্পানি। প্রতিষ্ঠানটি গত তিন বছর যাবৎ সফলতার সাথে কার্যক্রম পরিচালনা করে আসছে। প্রতিষ্ঠানটির অতিরিক্ত মূলধনের প্রয়োজন দেখা দেওয়ায় এ বছর সঞ্চিতি তহবিলের অর্থ মূলধনে পরিণত করেছে। সম্প্রতি প্রতিষ্ঠানটির শেয়ারের মূল্য হ্রাস পাওয়ায় 'অহনা এন্ড কোং' নামে অন্য একটি কোম্পানি উক্ত প্রতিষ্ঠানের ৬০% শেয়ার ক্রয় করে নেয়।",
      "tag": "HC 24",
      "sub_questions": [
        {
          "label": "ক",
          "question": "বিধিবদ্ধ দায়িত্ব কী?",
          "explanation": "কোম্পানির খাতাপত্র সংরক্ষণ, হিসাবপত্র তৈরি ও নিরীক্ষণ সভা আহ্বান প্রভৃতি হলো কোম্পানির বিধিবদ্ধ দায়িত্ব।"
        },
        {
          "label": "খ",
          "question": "বিলম্বিত শেয়ার বলতে কী বুঝায়?",
          "explanation": "যে শেয়ারের মালিকগণ লভ্যাংশ বণ্টন ও মূলধন ফেরত পাওয়ার ক্ষেত্রে সকলের শেষে সুযোগ পান তাকে বিলম্বিত শেয়ার বলে। সাধারণ ও অগ্রাধিকার শেয়ারহোল্ডারদের লভ্যাংশ বণ্টনের পর বিলম্বিত শেয়ারমালিকদের মধ্যে মুনাফা বণ্টন করা হয়। আবার কোম্পানির বিলোপের সময়ও সকলের শেষে এদের শেয়ার মূলধন ফেরত দেওয়া হয়। প্রাথমিক খরচ নির্বাহের প্রতিদানে এরূপ শেয়ার ইস্যু করা হয়। এটি সাধারণভাবে বিক্রি হয় না। বিলম্বিত শেয়ারের অপর নাম প্রবর্তকদের শেয়ার।"
        },
        {
          "label": "গ",
          "question": "তাইয়ান এন্ড কোং কোন পদক্ষেপ গ্রহণ করে সঞ্চিতি তহবিলের অর্থ মূলধনে পরিণত করেছে? ব্যাখ্যা করো।",
          "explanation": "তাইয়ান এন্ড কোং বোনাস শেয়ার ইস্যু করার মাধ্যমে সঞ্চিতি তহবিলের অর্থ মূলধনে পরিণত করেছে। শেয়ার হোল্ডারদের লভ্যাংশ হিসেবে নগদ অর্থের পরিবর্তে সাধারণত এ শেয়ার ইস্যু করা হয়। আবার সঞ্চিতি তহবিলের পরিমাণ অনেক বেড়ে গেলে উক্ত তহবিল মূলধনের পরিণত করার লক্ষ্যেও এটি ইস্যু করা হয়। অনেক ক্ষেত্রে কোম্পানি ভালো অবস্থানে না থাকলে এ শেয়ার ইস্যু করে। উদ্দীপকের তাইয়ান এন্ড কোং একটি পাবলিক লিমিটেড কোম্পানি। প্রতিষ্ঠানটি গত তিন বছর যাবৎ সফলতার সাথে ব্যবসায়িক কার্যক্রম পরিচালনা করে আসছে। বর্তমানে প্রতিষ্ঠানটির অতিরিক্ত মূলধন প্রয়োজন। তাই তারা এ বছর সঞ্চিতি তহবিলের অর্থ মূলধনে পরিণত করেছে। কোম্পানি বোনাস শেয়ার ইস্যুর মাধ্যমে সাধারণত এ কাজটি করে থাকে। সুতরাং, তাইয়ান এন্ড কোং বোনাস শেয়ার ইস্যু করার মাধ্যমে সঞ্চিতি তহবিলকে মূলধনে পরিণত করেছে।"
        },
        {
          "label": "ঘ",
          "question": "'অহনা এন্ড কোং'-এর বর্তমান অবস্থান মূল্যায়ন করো।",
          "explanation": "'অহনা এন্ড কোং' বর্তমানে হোল্ডিং কোম্পানি হিসেবে তাইয়ান এন্ড কোং-এর নিয়ন্ত্রণ নিবে। এ ধরনের ব্যবসায় প্রতিষ্ঠান এক বা একাধিক কোম্পানির সব শেয়ার বা ৫০%-এর বেশি শেয়ারের মালিকানা পায়। এতে কোম্পানিটি অন্য কোম্পানি পরিচালনা ও নিয়ন্ত্রণের অধিকার লাভ করে। এছাড়া এটি সাবসিডিয়ারি (নিয়ন্ত্রণাধীন) কোম্পানির ভোট দেওয়ার ক্ষেত্রে ও পরিচালক নিয়োগে ক্ষমতা পায়। উদ্দীপকের তাইয়ান এন্ড কোং একটি পাবলিক লিমিটেড কোম্পানি। কোম্পানিটি গত তিন বছর যাবৎ সফলতার সাথে কার্যক্রম পরিচালনা করে আসছে। সম্প্রতি প্রতিষ্ঠানটির শেয়ারের মূল্য হ্রাস পায়। এ পরিস্থিতিতে অহনা এন্ড কোং নামে অন্য একটি কোম্পানি উক্ত প্রতিষ্ঠানের ৬০% শেয়ার কিনে নেয়। তাইয়ান এন্ড কোং-এর অধিকাংশ শেয়ার কিনে নেওয়ায় অহনা এন্ড কোং ঐ প্রতিষ্ঠান পরিচালনার দায়িত্ব পাবে। এতে তারা তাইয়ান এন্ড কোং-এর প্রাতিষ্ঠানিক কাজ নিয়ন্ত্রণ করতে পারবে। এছাড়া, ভোট দেওয়ার ক্ষেত্রে অহনা এন্ড কোং প্রতিষ্ঠান অর্ধেকের বেশি অধিকার পাবে। আবার, এটি তাইয়ান এন্ড কোং-এর পরিচালক নিয়োগেও প্রত্যক্ষ বা পরোক্ষভাবে ক্ষমতা পাবে। এভাবে তাইয়ান এন্ড কোং-এর ওপর অহনা এন্ড কোং কোম্পানিটি কর্তৃত্ব প্রয়োগ করতে পারবে। অতএব, অহনা এন্ড কোং বর্তমানে তাইয়ান এন্ড কোং এর নিয়ন্ত্রণ নিবে।"
        }
      ]
    },
    {
      "number": "5",
      "uddipok": "হাজারীবাগে সসিকা লিঃ নামক চামড়া কারখানার মালিক জনাব রহমান। প্রতিষ্ঠানটি পণ্যের প্রক্রিয়াজাতকরণে ক্ষতিকারক দিক বিবেচনায় তিনি সুষ্ঠু কর্মপরিবেশ গড়ে তুলতে সচেষ্ট। তিনি তার কারখানায় ফ্যান, আসবাবপত্র এবং অন্যান্য প্রয়োজনীয় বিষয়সমূহের পর্যাপ্ততা নিশ্চিত করেন। কর্মীরাও তার কাজে সন্তুষ্ট হয়ে সর্বোচ্চ সেবা দেয়। এতে তার কারখানায় পণ্যমান ও গুণাগুণ বজায় থাকে।",
      "tag": "HC 24",
      "sub_questions": [
        {
          "label": "ক",
          "question": "CSR এর পূর্ণরূপ লেখো?",
          "explanation": "CSR-এর পূর্ণরূপ হলো- Corporate Social Responsibility ।"
        },
        {
          "label": "খ",
          "question": "খাদ্যে রাসায়নিক ব্যবহারের কুফল বর্ণনা করো।",
          "explanation": "খাদ্য সংরক্ষণ হলো ক্ষতিকারক প্রভাব ও পচনশীলতা থেকে খাদ্যকে সুরক্ষিত রাখার একটি ব্যবস্থা। খাদ্যে বিভিন্ন রাসায়নিক পদার্থ ব্যবহারের ফলে বিভিন্ন বয়সের মানুষ মারাত্মক স্বাস্থ্য ঝুঁকির মধ্যে পড়ছে। এ ধরনের রাসায়নিক পদার্থ মিশ্রিত খাদ্য খাওয়ায় ক্যান্সারের ঝুঁকি বাড়ছে। এছাড়া, শরীরের রোগ প্রতিরোধ ক্ষমতা কমে বিভিন্ন প্রাণঘাতী রোগ ব্যাপকভাবে বাড়ছে।"
        },
        {
          "label": "গ",
          "question": "সুষ্ঠু কর্মপরিবেশ সৃষ্টির দ্বারা জনাব রহমান ব্যবসায়ের কোন পক্ষের প্রতি দায়িত্ব পালন করেছেন? ব্যাখ্যা করো।",
          "explanation": "সুষ্ঠু কর্মপরিবেশ সৃষ্টির মাধ্যমে জনাব রহমান ব্যবসায়ের শ্রমিক- * কর্মচারীর প্রতি সামাজিক দায়িত্ব পালন করেছেন। ব্যবসায়ের প্রাথমিক উন্নতি নির্ভর করে কর্মচারীদের পরিশ্রমের ওপর। তাদের আন্তরিকতা ও একনিষ্ঠতা ব্যবসায়কে সফলতা এনে দেয়। চাকরির নিরাপত্তা, সুষ্ঠু কর্মপরিবেশ নিশ্চিত, বাসস্থান সুবিধা, চিকিৎসা সুবিধা প্রভৃতি ব্যবসায়ের শ্রমিক-কর্মচারীদের প্রতি পালন করা সামাজিক দায়িত্ব.। উদ্দীপকের জনাব রহমান একজন চামড়া শিল্পের মালিক। হাজারীবাগে সসিকা লি. নামে তার একটি চামড়ার কারখানা রয়েছে। তার কারখানাটিতে অনেক কর্মী কাজ করে। তিনি তার কারখানাটিতে কর্মীদের জন্য ফ্যান, আসবাবপত্রের সংখ্যার পর্যাপ্ততা নিশ্চিত করেন। এতে প্রতিষ্ঠানটিতে কর্মীদের কাজের সুষ্ঠু পরিবেশ নিশ্চিত হয়েছে। ফলে কর্মীরা সন্তুষ্ট হয়ে প্রতিষ্ঠানের কাছে তাদের সর্বোচ্চ সেবা দেয়। এক্ষেত্রে কারখানায় কর্মীদের সুষ্ঠু কার্যপরিবেশ নিশ্চিত শ্রমিক-কর্মচারীর প্রতি দায়িত্ব পালনের সাথে সম্পর্কযুক্ত। সুতরাং, সুষ্ঠু কর্মপরিবেশ নিশ্চিতের মাধ্যমে জনাব রহমান ব্যবসায়ের শ্রমিক-কর্মচারীর প্রতি সামাজিক দায়িত্ব পালন করেছেন।"
        },
        {
          "label": "ঘ",
          "question": "উদ্দীপকে ব্যবসায় পরিচালনায় জনাব রহমান কোন ধারণাটি মেনে চলেছেন বলে তুমি মনে করো? মতামত দাও।",
          "explanation": "উদ্দীপকে ব্যবসায় পরিচালনায় জনাব রহমান ব্যবসায় নৈতিকতা ধারণাটি মেনে চলেছেন বলে আমি মনে করি। ব্যবসায়ের ক্ষেত্রে উচিত-অনুচিত মেনে চলাই হলো ব্যবসায় নৈতিকতা। নৈতিকতার মাধ্যমে ব্যবসায় পরিচালনা করলে ব্যবসায়ের সুনাম বাড়ে। সঠিক মাপে পণ্য দেওয়া, ন্যায্যমূল্যে পণ্য বিক্রি করা প্রভৃতি ব্যবসায় নৈতিকতার আওতায় পড়ে। উদ্দীপকে জনাব রহমানের হাজারীবাগে একটি চামড়া কারখানা রয়েছে। তিনি তার কারখানায় কর্মীদের জন্য সঠিক কর্মপরিবেশ নিশ্চিত করেন। এতে কর্মীরা ইতিবাচক মনোভাবের সাথে মানসম্মত পণ্য উৎপাদনে সচেষ্ট থাকে। এছাড়া তিনি পণ্য প্রক্রিয়াজাতকরণে পরিবেশ দূষণের দিকটি সম্পর্কে সচেতন। এজন্য তিনি এ কাজে ক্ষতিকর দিক বাদ দেওয়ার চেষ্টা করেন। জনাব রহমান তার কাজের মাধ্যমে তার প্রতিষ্ঠানের কর্মী এবং স্থানীয় জনগণের উপকার সাধন করছেন। তিনি কর্মীদের বিভিন্ন সুবিধা নিশ্চিত করায় কারখানায় সুষ্ঠু পরিবেশ প্রতিষ্ঠা হয়েছে। এতে তার প্রতিষ্ঠানের কর্মীরা সন্তুষ্ট থাকছে। এছাড়া তিনি পণ্য প্রক্রিয়াজাতকরণে পরিবেশ দূষণ করেন না। এতে আশেপাশের লোকজনের তার কারখানাটির জন্য কোনোরূপ সমস্যার সম্মুখীন হতে হচ্ছে না। এভাবে তিনি সমাজের মানুষদের বিভিন্ন সুবিধা দেওয়ার মাধ্যমে ব্যবসায় পরিচালনা করছেন যা নৈতিকতাকে নির্দেশ করে। সুতরাং, ব্যবসায় পরিচালনায় জনাব রহমান, নৈতিকতা ধারণাটি মেনে চলেছেন বলে আমি মনে করি।"
        }
      ]
    },
    {
      "number": "6",
      "uddipok": "মি. তাহমিদ “সততা\" নামে একটি সমবায় সমিতির সদস্য। অন্যদের তুলনায় সে বিত্তবান। উক্ত সমবায় সমিতির বিশ লক্ষ টাকা শেয়ার মূলধনের মধ্যে মি. তাহমিদের একার মূলধনের পরিমাণ চার লক্ষ টাকা। মি. তাহমিদ সমিতিতে শেয়ার মূলধনের পরিমাণ বাড়িয়ে সমবায়ের কর্তৃত্ব লাভ করতে চায়। কিন্তু আইনি কারণে তা পারেনি। সমবায়টি বার্ষিক মুনাফা হয়েছিল পাঁচ লক্ষ টাকা। মি. তাহমিদকে দেওয়া হয়েছিল ৭০,৫০০ টাকা। সে আরও বেশি পাবে ভেবেছিল। তাই সে ক্ষুব্ধ।",
      "tag": "HC 24",
      "sub_questions": [
        {
          "label": "ক",
          "question": "উপবিধি কী?",
          "explanation": "যে দলিলে সমবায় সমিতির অভ্যন্তরীণ ও বাহ্যিক কাজ পরিচালনা ও নিয়ন্ত্রণ সংক্রান্ত যাবতীয় নিয়ম-কানুন উল্লেখ থাকে, তাকে সমবায় সমিতির উপবিধি (By-Laws) বলে।"
        },
        {
          "label": "খ",
          "question": "মিশ্র সমবায় সমিতি বলতে কী বোঝায়?",
          "explanation": "ব্যক্তি সদস্য ও প্রাথমিক সমিতি একত্র করে গঠিত সমিতিকে মিশ্র সমবায় সমিতি বলে। ব্যক্তি সদস্য ও প্রাথমিক সমিতি মিলে এর সদস্য কমপক্ষে ২০ জন হতে হয়। এর মধ্যে কমপক্ষে ১২ জনকে প্রাথমিক সমবায় সমিতির সদস্য থাকতে হয়। ব্যক্তি ও সমিতি সদস্য থেকে নির্বাচিত ব্যক্তিদের ওপর এর ব্যবস্থাপনার দায়িত্ব অর্পিত থাকে।"
        },
        {
          "label": "গ",
          "question": "উদ্দীপকে মি. তাহমিদ ইচ্ছা করলেই কি শেয়ার মূলধন বাড়াতে পারবে? ব্যাখ্যা করো।",
          "explanation": "উদ্দীপকের মি. তাহমিদ সমবায় আইন অনুযায়ী ইচ্ছা করলে শেয়ার মূলধন বাড়াতে পারে না। সমবায় সমিতিতে কোনো সদস্য বেশি সংখ্যক শেয়ার কিনে একক আধিপত্য প্রতিষ্ঠা করতে পারে না। কারণ, শেয়ার কেনার নির্দিষ্ট সীমা আছে। সমবায় আইন অনুযায়ী একজন সদস্য সমিতির মোট শেয়ার মূলধনের ২০% বা অংশের বেশি শেয়ার কিনতে পারে না। উদ্দীপকের মি. তাহমিদ একটি 'সততা' নামক সমবায় সমিতির সদস্য। সমিতির মোট শেয়ার মূলধন ২০ লক্ষ টাকা। এ সমিতি থেকে সে সর্ব্বোচ্চ (৫) এক-পঞ্চমাংশ শেয়ার কেনার অধিকার রাখে। তাই তার সর্ব্বোচ্চ শেয়ার কেনার পরিমাণ হবে (২০,০০,০০০ × ২) বা ৪,০০,০০০ টাকা। মি. তাহমিদ ইতিমধ্যে ৪ লক্ষ টাকার শেয়ার কিনেছে। তাই এ অবস্থায় সে শেয়ার মূলধন বাড়াতে চাইলেও আইনগতভাবে পারবে না।"
        },
        {
          "label": "ঘ",
          "question": "উদ্দীপক মি. তাহমিদের মুনাফা পাওয়া কি যুক্তিযুক্ত? তোমার উত্তরের পক্ষে যুক্তি দাও।",
          "explanation": ""
        }
      ]
    },
    {
      "number": "7",
      "uddipok": "মিস সিনথিয়া ঢাকা বিশ্ববিদ্যালয়ের চারুকলার একজন ছাত্রী। তিনি নিজস্ব দক্ষতা কাজে লাগিয়ে বিভিন্ন শৌখিন দ্রব্য, মহিলাদের অলঙ্কার, ও পোশাক তৈরি করে তা অনলাইনের মাধ্যমে বিক্রয় করেন। ব্যাপক চাহিদা থাকার কারণে তার পণ্যের বিক্রয়ের পরিমাণ বেড়ে যাওয়ায় ব্যবসায় সম্প্রসারণের জন্য বেশি পুঁজির প্রয়োজন দেখা দেয়। একটি আর্থিক প্রতিষ্ঠানের শরণাপন্ন হয়ে মিস সিনথিয়া এ সমস্যার সমাধান করেন।",
      "tag": "HC 24",
      "sub_questions": [
        {
          "label": "ক",
          "question": "আইনগত পরিবেশ কী?",
          "explanation": "ব্যবসায় পরিচালনার ক্ষেত্রে জাতীয় ও আন্তর্জাতিক পর্যায়ে বাণিজ্যিক ও শিল্প আইন, পরিবেশগত আইন, শ্রম আইন প্রভৃতির সমন্বয়ে যে পরিবেশ গড়ে ওঠে, তাকে ব্যবসায়ের আইনগত পরিবেশ বলে।"
        },
        {
          "label": "খ",
          "question": "যোগ্যতাসূচক শেয়ার বলতে কী বোঝায়?",
          "explanation": "যৌথ মূলধনী কোম্পানির পরিচালক হতে আগ্রহী ব্যক্তিরা যে শেয়ার কেনেন তা হলো যোগ্যতাসূচক শেয়ার। এ ধরনের শেয়ারের অধিকারী হলে কোম্পানির পরিচালক হওয়ার যোগ্যতা অর্জন করা যায়। এরূপ যোগ্যতা অর্জনের পর শেয়ারহোল্ডার পরিচালক পদে নির্বাচন করতে পারবেন বা পরিচালক হিসেবে নিয়োগ. পাবেন। তাই পরিচালক হিসেবে দায়িত্ব পালনের লক্ষ্যে যোগ্যতাসূচক শেয়ার কেনা হয়।"
        },
        {
          "label": "গ",
          "question": "ব্যবসায়ের কোন পরিবেশের সাহায্যে মিস সিনথিয়া তার পণ্যসামগ্রী বিক্রয় করতে সক্ষম হয়েছেন? ব্যাখ্যা করো।",
          "explanation": "মিস সিনথিয়া ব্যবসায়ের প্রযুক্তিগত পরিবেশের সাহায্যে তার পণ্যসামগ্রী বিক্রি করতে সক্ষম হয়েছে। প্রযুক্তিগত উপাদানের সমন্বয়ে এ পরিবেশ গড়ে ওঠে। যেমন: বিজ্ঞান ও কারিগরি শিক্ষা, উন্নত প্রযুক্তি, প্রযুক্তি আমদানির সুযোগ প্রভৃতি এর অন্তর্ভুক্ত। এ উপাদানগুলো ব্যবসায়কে আধুনিক করে তুলতে পারে। উদ্দীপকে মিস সিনথিয়া চারুকলার একজন ছাত্রী। তিনি নিজে বিভিন্ন - শৌখিন দ্রব্য, মহিলাদের অলঙ্কার ও পোশাক তৈরি করেন। এরপর সেগুলো অনলাইনের মাধ্যমে বিক্রি করেন। বর্তমানে অনলাইনে অনেক ক্রেতা-ভোক্তা সংযুক্ত আছেন। তাই এ মাধ্যমে পণ্য বিক্রি করে তিনি ভালোই সাড়া পাচ্ছেন। এভাবে তিনি সহজেই ক্রেতাদের কাছে পণ্য বিক্রি করতে সক্ষম হচ্ছেন। বৈশিষ্ট্যানুযায়ী পণ্য বিক্রিতে ব্যবহৃত অনলাইন মাধ্যম প্রযুক্তিগত পরিবেশের অন্তর্গত। সুতরাং, মিস সিনথিয়ার পণ্য বিক্রিতে প্রযুক্তিগত পরিবেশের অনুকূলতা বিদ্যমান।"
        },
        {
          "label": "ঘ",
          "question": "মিস সিনথিয়া ব্যবসায় সম্প্রসারণে কোন পরিবেশের ভূমিকা রয়েছে বলে তুমি মনে করো? ব্যাখ্যা করো।",
          "explanation": "মিস সিনথিয়ার ব্যবসায় সম্প্রসারণে অর্থনৈতিক পরিবেশের ভূমিকা আছে বলে আমি মনে করি। যেকোনো ব্যবসায় প্রতিষ্ঠান স্থাপন ও পরিচালনার জন্য অর্থ বা মূলধনের প্রয়োজন হয়। প্রয়োজন অনুযায়ী মূলধনের ব্যবস্থা করা গেলে সহজেই ব্যবসায় সম্প্রসারণ করা যায়। সাধারণত ব্যাংক, বিমা ও অন্যান্য আর্থিক প্রতিষ্ঠান অর্থ সরবারহ করে ব্যবসায় সম্প্রসারণে গুরুত্বপূর্ণ ভূমিকা রাখে। উদ্দীপকে মিস সিনথিয়া অনলাইনের মাধ্যমে তার তৈরিকৃত শৌখিন দ্রব্য, মহিলাদের অলঙ্কার ও পোশাক বিক্রি করেন। ফলে কিছুদিনের মধ্যেই তার পণ্যের ব্যাপক পরিচিতি ও চাহিদা বাড়ে। এখন বিক্রির পরিমাণ বেড়ে যাওয়ায় ব্যবসায় সম্প্রসারণের জন্য তার পুঁজির প্রয়োজন। তাই তিনি একটি আর্থিক প্রতিষ্ঠানের কাছ থেকে এ সহায়তা নেন। মিস সিনথিয়ার ব্যবসায়ে অর্থনৈতিক পরিবেশের অনুকূল প্রভাব বিদ্যমান। এজন্য তিনি আর্থিক প্রতিষ্ঠান থেকে সহজেই ঋণ সুবিধা পেয়েছেন। এর মাধ্যমে তিনি ব্যবসায় সম্প্রসারণে প্রয়োজনীয় ব্যয় নির্বাহ করেন। এতে তার ব্যবসায়ে বিদ্যমান পুঁজির সমস্যাও সমাধান হয়। পাশাপাশি ব্যবসায়ের পরিধিও বাড়ে। সুতরাং, অর্থনৈতিক পরিবেশের সহায়তায় মিস সিনথিয়া ব্যবসায় সম্প্রসারণ করতে সক্ষম হন।"
        }
      ]
    },
    {
      "number": "8",
      "uddipok": "সুশান্তা, জাকির, সাহেদ পারস্পরিক সমঝোতার ভিত্তিতে একটি গৃহনির্মাণ ফার্ম গঠন করেন। উক্ত ফার্মে তারা প্রকৌশলী আকতারের সুনাম ব্যবহার করার জন্য তাকে অংশীদার হিসেবে গ্রহণ করেন। চুক্তি অনুযায়ী তিনি উক্ত ব্যবসায়ে মূলধন, শ্রম বা দক্ষতা কিছুই বিনিয়োগ করেন না। কিন্তু মুনাফা ভোগ করেন। এক বছর পরে জাকির দুর্ঘটনায় মৃত্যবরণ করলে তার পনেরো বছরের সন্তান রাহাতকে সুযোগ সুবিধা প্রদানের জন্য তারা অংশীদার হিসেবে গ্রহণ করেন। পরবর্তী দুই বছরের মধ্যে প্রতিষ্ঠানটির ছয় লক্ষ টাকা দায় সৃষ্টি হয়। প্রতিষ্ঠানের সম্পদ ও মূলধনসহ মোট দুই লক্ষ টাকা দায় মিটানো সম্ভব। অবশিষ্ট দায় মিটানোর জন্য সুশান্তা ও সাহেদ এক লক্ষ টাকা করে দুই লক্ষ টাকা প্রদান করে এবং আকতার ও রাহাতকে এক লক্ষ টাকা করে প্রদান করার জন্য চিঠি দেওয়া হয়।",
      "tag": "HC 24",
      "sub_questions": [
        {
          "label": "ক",
          "question": "চুক্তিপত্র কী?",
          "explanation": "কোনো বিষয়ে দুই বা ততোধিক ব্যক্তির শর্তসমূহ দলিলে লিপিবদ্ধ করাকে চুক্তিপত্র বলে।"
        },
        {
          "label": "খ",
          "question": "একজন নাবালক কী অংশীদার হতে পারে? ব্যাখ্যা করো।",
          "explanation": "আইন অনুযায়ী নাবালক অংশীদার হিসেবে বিবেচিত হতে পারে না। নাবালক চুক্তি সম্পাদনে যোগ্য নয়। এ কারণে ব্যবসায়ের অংশীদার হতে পারে না। কিন্তু কোনো অংশীদার মারা গেলে তার নাবালক সন্তানকে বিশেষ সুবিধা দেওয়ার জন্য সব অংশীদারের সম্মতিতে ব্যবসায়ে সংযুক্ত করা যেতে পারে।"
        },
        {
          "label": "গ",
          "question": "উদ্দীপকে উল্লিখিত ব্যবসায়টি কোন ধরনের অংশীদারি ব্যবসায়- ব্যাখ্যা করো।",
          "explanation": "উদ্দীপকের উল্লিখিত ব্যবসায়টি হলো নির্দিষ্ট অংশীদারি ব্যবসায়। এ ব্যবসায় নির্দিষ্ট মেয়াদের বা উদ্দেশ্য অর্জনের জন্য গঠিত হয়। নির্দিষ্ট, মেয়াদ শেষে বা উদ্দেশ্য অর্জনের পর এরূপ ব্যবসায়ের বিলোপসাধিত হয়। এ ধরনের ব্যবসায় ১৯৩২ সালের অংশীদারি আইনের ৮ ধারা অনুযায়ী গঠিত হয়। উদ্দীপকের সুশান্তা, জাকির ও সাহেদ তিন বন্ধু পারস্পরিক সমঝোতার ভিত্তিতে একটি অংশীদারি ব্যবসায় গঠন করেন। উক্ত ব্যবসায়ের উদ্দেশ্য হলো একটি গৃহনির্মাণ কাজ সম্পন্ন করা। গৃহনির্মাণের কাজ শেষ হলে ব্যবসায়টি বন্ধ হয়ে যাবে। এক্ষেত্রে একটি নির্দিষ্ট উদ্দেশ্য অর্জনের জন্য ব্যবসায়টি গঠিত হয়েছে। এর সাথে নির্দিষ্ট অংশীদারি ব্যবসায়ের মিল আছে। সুতরাং, উদ্দীপকের ব্যবসায়টি একটি নির্দিষ্ট অংশীদারি ব্যবসায়।"
        },
        {
          "label": "ঘ",
          "question": "উদ্দীপকে দায় মিটানোর জন্য আকতার ও রাহাতকে প্রদত্ত চিঠির যৌক্তিকতা বিশ্লেষণ করো।",
          "explanation": "উদ্দীপকের আকতার নামমাত্র এবং রাহাত নাবালক অংশীদার হওয়ায়, দায় পরিশোধের জন্য তাদের চিঠি পাঠানো যুক্তিসঙ্গত হয়নি।' নামমাত্র অংশীদার নির্দিষ্ট অর্থের বিনিময়ে অংশীদারি ব্যবসায়ে তার সুনাম ব্যবহার করার অনুমতি দেয়। এ ধরনের অংশীদারের দায় চুক্তি অনুযায়ী সীমিত হয়ে থাকে। অন্যদিকে যার বয়স এখনো ১৮ বছর হয়নি, সে নাবালক অংশীদার। এ ধরনের অংশীদারের দায়ও সীমিত হয়। উদ্দীপকের ফার্মে প্রকৌশলী আকতারের সুনাম ব্যবহারের জন্য তাকে অংশীদার হিসেবে নেওয়া হয়। অপরদিকে রাহাত ১৫ বছর বয়সে উক্ত ফার্মের অংশীদার হয়। ব্যবসায়টির ছয় লক্ষ টাকা দায় সৃষ্টি হয়। এ দায় মেটানোর লক্ষ্যে আকতার ও রাহাতকে এক লক্ষ টাকা করে দেওয়ার জন্য চিঠি দেওয়া হয়। ব্যবসায়টিতে আকতার একজন নামমাত্র অংশীদার ও রাহাত একজন নাবালক অংশীদার। এক্ষেত্রে আকতার চুক্তি অনুযায়ী সীমিত দায় বহন করবে। আবার, রাহাতও তার বিনিয়োগকৃত মূলধন পর্যন্ত সীমিত দায় বহন করবে। এক্ষেত্রে তারা অন্য অংশীদারদের মতো সমহারে দায় বহনে বাধ্য নন। সুতরাং, প্রতিষ্ঠানের দায় পরিশোধের জন্য আকতার ও রাহাতকে চিঠি পাঠানো সম্পূর্ণ অযৌক্তিক।"
        }
      ]
    },
    {
      "number": "9",
      "uddipok": "মি. নাজিম তার ছয়জন বন্ধুকে নিয়ে কৃত্রিম ব্যক্তিসত্তাবিশিষ্ট একটি প্রতিষ্ঠান গড়ে তোলেন। প্রতিষ্ঠালগ্নে প্রতিষ্ঠানটি স্মারকলিপি তৈরি করলেও কোম্পানি আইনে বর্ণিত তফসিল-১ কে পরিমেল নিয়মাবলি হিসেবে নেয়। প্রতিষ্ঠানটি ব্যবসায় সফল হওয়ায় সম্প্রতি একটি নতুন প্রকল্প হাতে নিয়েছে। নতুন প্রকল্পে অর্থায়নের জন্য প্রতিষ্ঠানটি শেয়ার ছাড়ার কথা চিন্তা করছে, যাতে মালিকানা স্বত্ব অক্ষুণ্ণ থাকে।",
      "tag": "HC 24",
      "sub_questions": [
        {
          "label": "ক",
          "question": "স্মারকলিপি কী?",
          "explanation": "যে মূল দলিলে কোম্পানির মৌলিক বিষয়গুলো (কোম্পানির নাম, ঠিকানা, উদ্দেশ্য, দায়, মূলধন, সম্মতি) সংক্ষেপে লিপিবদ্ধ থাকে, তাকে স্মারকলিপি বা পরিমেলবন্ধ বলে।"
        },
        {
          "label": "খ",
          "question": "ন্যূনতম মূলধন বলতে কী বোঝায়?",
          "explanation": "কোম্পানির, পরিমেল নিয়মাবলিতে প্রাথমিক খরচের উদ্দেশ্যে ন্যূনতম প্রতিশ্রুত যে পরিমাণ অর্থ সংগ্রহ করার কথা বলা থাকে, তাই ন্যূনতম মূলধন। পাবলিক লিমিটেড কোম্পানি কার্যারম্ভের অনুমতিপত্র সংগ্রহ ও শেয়ার বিলির আগে ন্যূনতম মূলধন সংগ্রহ করে। এ মূলধনের অর্থ দিয়ে কোম্পানির প্রাথমিক খরচ ও গঠন সংক্রান্ত খরচ নির্বাহ করা হয়। এজন্য পাবলিক লিমিটেড কোম্পানিকে ন্যূনতম মূলধন সংগ্রহ করতে হয়।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠানটি কোন ধরনের কোম্পানি সংগঠন? ব্যাখ্যা করো।",
          "explanation": "উদ্দীপকে বর্ণিত প্রতিষ্ঠানটি একটি পাবলিক লিমিটেড কোম্পানি। এ কোম্পানির সদস্য সংখ্যা সর্বনিম্ন সাতজন ও সর্বোচ্চ শেয়ার সংখ্যায় সীমাবদ্ধ। এটি জনগণের কাছে শেয়ার বিক্রি করতে পারে। তাই বেশি পরিমাণে মূলধন সংগ্রহের জন্য পাবলিক লিমিটেড কোম্পানি গঠন করা হয়। উদ্দীপকের মি. নাজিম তার ৬ জন রন্ধুকে নিয়ে কৃত্রিম ব্যক্তিসত্তাবিশিষ্ট একটি প্রতিষ্ঠান গড়ে তোলেন। এক্ষেত্রে তারা প্রথমে কোম্পানিটির জন্য স্মারকলিপি তৈরি করেন। আবার কোম্পানি আইনে বর্ণিত তফসিল-১ কে তাদের কোম্পানির পরিমেল নিয়মাবলি হিসেবে নেন। এছাড়া তারা জনগণের কাছে শেয়ার বা ঋণপত্র বিক্রয়ের মাধ্যমে মূলধন সংগ্রহ করতে পারে। এসব বৈশিষ্ট্য পাবলিক লিমিটেড কোম্পানির সাথে সামঞ্জস্যপূর্ণ। সুতরাং উদ্দীপকের প্রতিষ্ঠানটি একটি পাবলিক লিমিটেড কোম্পানি সংগঠন।"
        },
        {
          "label": "ঘ",
          "question": "উদ্দীপকের বর্ণিত প্রকল্পে অর্থায়নের জন্য শেয়ার ছাড়ার ব্যাপারে প্রতিষ্ঠানটির আইনগত করণীয় কী? তোমার মতামত বিশ্লেষণ করো।",
          "explanation": "উদ্দীপকের বর্ণিত প্রকল্পে অর্থায়নে আইনগত করণীয় হলো রাইট শেয়ার ইস্যু করা। কোম্পানি অতিরিক্ত মূলধন সংগ্রহের উদ্দেশ্যে নতুন শেয়ার বাজারে ছাড়ার সময় পুরাতন শেয়ারমালিকদের অগ্রাধিকার দিতে পারে। ইস্যুকৃত এ ধরনের শেয়ারকে রাইট শেয়ার বলা হয়। এক্ষেত্রে নতুন ইস্যুকৃত শেয়ারে পুরাতন মালিকরা তাদের স্বার্থ দাবি করতে পারে। উদ্দীপকের মি. নাজিম ও তার ৬ জন বন্ধু একটি প্রতিষ্ঠান গড়ে তোলেন। তাদের এ ব্যবসায় প্রতিষ্ঠানটি একটি পাবলিক লিমিটেড কোম্পানি। ব্যবসায়ে সফল হওয়ার তারা নতুন একটি প্রকল্প হাতে নিয়েছেন। নতুন প্রকল্পে অর্থায়নের জন্য তারা শেয়ার ছাড়ার চিন্তা করছেন। কিন্তু শেয়ার বিক্রির ক্ষেত্রে তারা মালিকানা স্বত্ব অক্ষুণ্ণ রাখার কথা চিন্তা করছেন। মি. নাজিমের প্রতিষ্ঠান শেয়ার বিক্রির ক্ষেত্রে পুরাতন শেয়ার মালিকদের অগ্রাধিকার দেওয়ার সিদ্ধান্ত নিয়েছে। এতে প্রতিষ্ঠানের পুরাতন শেয়ারমালিকদের স্বার্থ রক্ষা হবে। আবার প্রতিষ্ঠানের জন্য প্রয়োজনীয় মূলধনও সংগ্রহ করা যাবে। এক্ষেত্রে প্রতিষ্ঠানটিতে নতুন কোনো। শেয়ারমালিক আসবে না। ফলে প্রতিষ্ঠানটির মালিকানাস্বত্ব অক্ষুণ্ণ থাকবে। তাই বলা যায়, প্রতিষ্ঠানটির নতুন প্রকল্পের অর্থায়নের জন্য আইনগতভাবে রাইট শেয়ার ইস্যু করা উচিত।"
        }
      ]
    },
    {
      "number": "10",
      "uddipok": "রসুলপুর গ্রামের ৬০ জন কৃষক সুদি মহাজন ও ঋণদাতাদের হাত থেকে রক্ষা পাওয়ার জন্য একটি বিধিবদ্ধ সংগঠন গড়ে তুলেন। বিধি অনুযায়ী তারা মুনাফার সর্বোচ্চ অংশ নিজেদের মধ্যে ভাগ করে নেন। তিন বছরে তাদের মুনাফার পরিমাণ নিম্নরূপ- বছর ২০২১ ২০২২ ২০২৩ মুনাফার হার ৩,০০,০০০/- ৪,০০,০০০/- ৫,০০,০০০/- বর্তমানে তারা সঞ্চিতি তহবিল থেকে ২,০০,০০০/- টাকা মূল্যের ৩টি অটোরিকশা কিনে ভাড়া দেওয়ার সিদ্ধান্ত নেয়।",
      "tag": "HC 24",
      "sub_questions": [
        {
          "label": "ক",
          "question": "সমবায়ের মূলনীতি কী?",
          "explanation": "'একতাই বল' সমবায় সমিতির মূলমন্ত্র।"
        },
        {
          "label": "খ",
          "question": "সমবায়ে সদস্যদের অবাধে শেয়ার ক্রয়ের সুযোগ দেওয়া হয় না কেন? ব্যাখ্যা করো।",
          "explanation": "সমবায় আইন অনুযায়ী একজন সদস্য শেয়ার মূলধনের ২০% বা ১/৫-এর বেশি শেয়ার কিনতে পারে না। বেশি আয়ের সদস্যরা বেশি শেয়ার কিনে সমিতি পরিচালনায় হস্তক্ষেপ করতে পারে। এতে অন্যদের স্বার্থ কিংবা অধিকার নষ্ট হতে পারে। তাই সদস্যদের অবাধে শেয়ার কেনার সুযোগ থাকে না।"
        },
        {
          "label": "গ",
          "question": "উদ্দীপকে বর্ণিত সমবায় সমিতিটি কোন ধরনের সমিতি? ব্যাখ্যা করো।",
          "explanation": "উদ্দীপকে বর্ণিত সমবায় সমিতিটি একটি ঋণদান সমবায় সমিতি। ঋণ সুবিধা লাভের জন্য ক্ষুদ্র ও কুটির শিল্পের উৎপাদক, কৃষিজীবী বা স্বল্প আয়ের মানুষ এ সমিতি গঠন করে। নিজেদের ক্ষুদ্র ক্ষুদ্র সঞ্চয় একত্র করে এ সুবিধা নিতে পারে। এতে সুদি মহাজনদের দৌরাত্ম্য থেকে তারা মুক্তি পায়। উদ্দীপকে রসুলপুর গ্রামের ৬০ জন কৃষক মিলে একটি বিধিবদ্ধ সংগঠন গড়ে তোলে। তারা তাদের ক্ষুদ্র ক্ষুদ্র আয় ঐ সমিতিতে জমা করে। পরে সমিতি থেকে তারা ঋণ সুবিধা পায়। ফলে তাদের সুদি মহাজন ও ঋণদাতাদের দ্বারস্থ হতে হয় না। মূলত তারা গ্রাম্য মহাজন ও ঋণদাতাদের উচ্চ হার সুদ থেকে রক্ষা পাওয়ার জন্য এটি গঠন করে। তাদের এ সমিতির উদ্দেশ্যের সাথে ঋণদান সমবায়ের মিল পাওয়া যায়। তাই বলা যায়, উদ্দীপকের প্রতিষ্ঠানটি ঋণদান সমবায় সমিতি।"
        },
        {
          "label": "ঘ",
          "question": "উদ্দীপকে বর্ণিত সমবায় সমিতিটির সঞ্চিতি তহবিল থেকে ৩টি অটোরিকশা ক্রয়ের সামর্থ্য রয়েছে কি? যুক্তিসহ ব্যাখ্যা করো।",
          "explanation": "উদ্দীপকে বর্ণিত প্রতিষ্ঠানটির সঞ্চিতি তহবিল থেকে ৩টি অটোরিকশা ক্রয়ের সামর্থ্য নেই বলে আমি মনে করি। সমবায় আইন অনুযায়ী মুনাফার সম্পূর্ণ অংশ বণ্টন করা হয় না। মুনাফার ১৫% সঞ্চিতি ও ৩% উন্নয়ন তহবিলে বাধ্যতামূলক জমা রাখতে হয়। এক্ষেত্রে ঋণদান সমিতিকে আরও ১০% কুঋণ সঞ্চিতি রাখতে হয়। উদ্দীপকের সমিতিটি আইন অনুযায়ী তহবিল গঠন করে। গত তিন বছরে সমিতিটির সঞ্চিতি তহবিলে ২,০০,০০০ টাকা জমা হয়। এটি দিয়ে তারা ৩টি অটোরিকশা কিনতে চায়। তিন বছরে তাদের মোট সঞ্চিতি তহবিল হয়- তিন বছর পর তাদের মোট সঞ্চিতি তহবিল হয় ১,৮০,০০০ টাকা। কিন্তু ৩টি অটোরিকশা কিনতে তাদের দরকার ২,০০,০০০ টাকা, যা তহবিলের থেকে (২,০০,০০০ – ১,৮০,০০০) বা ২০,০০০ টাকা কম। সুতরাং, প্রতিষ্ঠানটি ৩টি অটোরিকশা কিনতে পারবে না।"
        }
      ]
    },
    {
      "number": "11",
      "uddipok": "আমাদের দেশে শিল্প কারখানায় ব্যবহৃত বেশির ভাগ বৈদ্যুতিক যন্ত্রপাতি বিদেশ থেকে আমদানি করতে হয়। তবে বর্তমানে দেশে কিছু কিছু ব্র্যান্ড বৈদ্যুতিক সামগ্রী তৈরি করছে। চাহিদার কথা বিবেচনা করে জনাব আহমেদ চট্টগ্রাম ইপিজেড এলাকায় দেশীয় প্রযুক্তির মাধ্যমে টেলিভিশন, ফ্রিজ ও এয়ারকন্ডিশন তৈরির একটি বড় শিল্প প্রতিষ্ঠান স্থাপন করেন। কিছু যন্ত্রাংশ বিদেশ থেকে আমদানি করেছেন। শ্রমিকের সহজলভ্যতা ও সরকারি সহায়তায় তার প্রতিষ্ঠানের উৎপাদন খরচ কম। কিন্তু দেশের বাজারে পণ্য বিক্রয় করা বেশ কঠিন। বিদেশি পণ্যের ভিড়ে নতুন এসব দেশীয় পণ্য নিয়ে তার জন্য টিকে থাকা কষ্টকর হয়ে পড়েছে।",
      "tag": "HC 24",
      "sub_questions": [
        {
          "label": "ক",
          "question": "প্রমিতকরণ কী?",
          "explanation": "বিপণন ও কেনা-বেচার সুবিধার জন্য আকার, ওজন, রং ও গুণাগুণ বিবেচনায় পণ্যের মানের সীমা নির্ধারণ করাকে প্রমিতকরণ বা মান নির্ধারণ বলে।"
        },
        {
          "label": "খ",
          "question": "\"সামাজিক ব্যবসায় কোনো দাতব্য প্রতিষ্ঠান নয়\"? ব্যাখ্যা করো।",
          "explanation": "যে ব্যবসায়ে মুনাফা প্রাপ্তির লক্ষ্যে গঠিত না হয়ে তা সমাজের কল্যাণ, দারিদ্র্য দূরীকরণ ও ব্যবসায় প্রসারের জন্য ব্যয় করা হয় তাকে সামাজিক ব্যবসায় বলে। সামাজিক ব্যবসায়ের কাজের প্রকৃতির জন্যই দাতব্য প্রতিষ্ঠানগুলো থেকে আলাদা হয়ে থাকে। দাতব্য প্রতিষ্ঠানে বিনিয়োগকৃত অর্থ ফেরত পাওয়া যায় না। কিন্তু সামাজিক ব্যবসায়ে বিনিয়োগকৃত অর্থ বিনিয়োগকারীরা ফেরত পায়। তাই বলা হয়, সামাজিক ব্যবসায় কোনো দাতব্য প্রতিষ্ঠান নয়।"
        },
        {
          "label": "গ",
          "question": "উদ্দীপকের জনাব আহমেদ কোন ধরনের শিল্পের সাথে জড়িত? ব্যাখ্যা করো",
          "explanation": "উদ্দীপকের জনাব আহমেদ সংযোজন শিল্পের সাথে জড়িত। এ শিল্পে পৃথক পৃথকভাবে উৎপাদিত অংশ সংগ্রহ করা হয়। এরপর এগুলোকে একত্র করে একটি পূর্ণাঙ্গ ও নতুন পণ্য তৈরি করা হয়। রেডিও, টেলিভিশন, ঘড়ি প্রভৃতি এ শিল্পের অন্তর্ভুক্ত। - উদ্দীপকের জনাব আহমেদ চট্টগ্রামের ইপিজেড এলাকায় ইলেকট্রিক সামগ্রীর একটি বড় শিল্প প্রতিষ্ঠান স্থাপন করেছেন। প্রতিষ্ঠানটিতে টেলিভিশন, ফ্রিজ ও এয়ারকন্ডিশন তৈরির জন্য তিনি কিছু যন্ত্রাংশ বিদেশ থেকে আমদানি করেছেন। এরপর প্রতিষ্ঠানে এসব যন্ত্রাংশ সংযুক্ত করে একটি পূর্ণাঙ্গ ও নতুন পণ্য তৈরি করা হয়। ফলে তা ব্যবহারযোগ্য পণ্যে পরিণত হয়। এসব পণ্য তৈরির কাজগুলো . সংযোজন শিল্পের সাথে সম্পর্কিত। তাই বলা যায়, জনাব আহমেদ সংযোজন শিল্পের অধীনে ব্যবসায় করেন।"
        },
        {
          "label": "ঘ",
          "question": "উদ্দীপকে জনাব আহমেদকে দেশীয় বাজারে টিকে থাকার জন্য করণীয় দিক বিশ্লেষণ করো।",
          "explanation": "বাজারজাতকরণ প্রসারের মাধ্যমে উদ্দীপকের জনাব আহমেদ দেশীয় বাজারে টিকে থাকতে পারেন বলে আমি মনে করি। এর মাধ্যমে পণ্য বা সেবার ব্র্যান্ড সম্পর্কে গ্রাহকদের মধ্যে আগ্রহ সৃষ্টি হয়। এতে পণ্যের বিক্রয় বাড়ে। এছাড়া এটি ব্যবসায়ের ক্ষেত্রে পণ্যের প্রচারগত বাধা দূর করে। বিজ্ঞাপন, বিক্রয় প্রসার, ব্যক্তিক বিক্রয়, প্রচার ইত্যাদি বাজারজাতকরণ প্রসারের অন্তর্গত। উদ্দীপকে জনাব আহমেদ চট্টগ্রামে একটি ইলেকট্রনিক পণ্যসামগ্রী প্রস্তুতের কারখানা গড়ে তোলেন। শ্রমিকের, সহজলভ্যতা ও সরকারি সহায়তায় তার প্রতিষ্ঠানের উৎপাদন খরচ কম। কিন্তু বাজারে বিদ্যমান বিদেশি পণ্যের ভিড়ে তার পণ্য প্রতিযোগিতায় টিকে থাকা কষ্টকর হয়ে পড়েছে। এজন্য দেশের বাজারে তার বিক্রি কম। জনাব আহমেদের উৎপাদিত পণ্য বাজরে নতুন হওয়ায় তিনি বাজারজাতকরণ প্রসারের ব্যবহার করতে পারেন। এতে তাকে যথাযথ মাধ্যম ব্যবহার করে বিজ্ঞাপন ও বিক্রয় প্রসার চালাতে হবে। ফলে তার উৎপাদিত পণ্যের দাম, গুণাগুণ, বৈশিষ্ট্য সম্পর্কে ক্রেতারা জানতে পারবে। এতে তার পণ্য কিনতে ক্রেতারা উৎসুক হবে। এছাড়া এ কৌশলের মাধ্যমে তিনি বিদেশি ক্রেতাদের আকৃষ্ট করে বিদেশে পণ্য রপ্তানিও করতে পারবেন। এভাবে বাজারজাতকরণ প্রসার ব্যবহারের মাধ্যমে জনাব আহমেদ বাজারে টিকে থাকতে পারবেন বলে আমি মনে করি।"
        }
      ]
    }
  ]
}