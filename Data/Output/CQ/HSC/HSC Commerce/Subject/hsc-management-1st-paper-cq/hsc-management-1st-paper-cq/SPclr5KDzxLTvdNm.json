{
  "title": "রাজউক উত্তরা কলেজ ২০২৫",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "জনাব রাকিব তার খামারের উৎপাদিত মাছ বিভিন্ন সাইজে ভাগ করে বিভিন্ন দামে বিক্রয় করেন। দেশের বিভিন্ন ব্যবসায়ীদের কাছে তার মাছের বেশ চাহিদা রয়েছে। বিভিন্ন মাছ সংরক্ষণের জন্য তাকে পৃথক ব্যবস্থা গড়ে তুলতে হয়েছে তবে তা পর্যাপ্ত নয়। বিভিন্ন আর্থিক প্রতিষ্ঠানের সাথে যোগাযোগ করে তিনি একটি আর্থিক প্রতিষ্ঠান থেকে সহজ শর্তে প্রয়োজনীয় ঋণের ব্যবস্থা করতে পেরেছেন।",
      "tag": "RUMC 25",
      "sub_questions": [
        {
          "label": "ক",
          "question": "প্রাথমিক শিল্প কী?",
          "explanation": "জমিতে ফসল উৎপাদন ও প্রকৃতি থেকে সম্পদ সংগ্রহের প্রক্রিয়াকে প্রাথমিক শিল্প বলে।"
        },
        {
          "label": "খ",
          "question": "সামাজিক ব্যবসায় গুরুত্বপূর্ণ কেন? ব্যাখ্যা করো।",
          "explanation": "যে ব্যবসায় শুধু মুনাফা অর্জনের জন্য গঠিত না হয়ে প্রতিষ্ঠানের উন্নয়ন ও সমাজের দারিদ্র্য দূর করা বা কল্যাণের উদ্দেশ্যে গঠিত হয়, তা-ই সামাজিক ব্যবসায়। এ ধরনের ব্যবসায়ের মুনাফা জনগণের কল্যাণে অনুদান হিসেবে ব্যবহার করা হয়। এছাড়া দরিদ্র মানুষের জীবনযাত্রার মান উন্নয়নে বিনিয়োগকারীরা নতুন কর্মসূচি প্রণয়ন করেন। এ ব্যবসায়ের উল্লেখযোগ্য ক্ষেত্রগুলো হলো-স্বাস্থ্যসেবা, গৃহায়ণ, পুষ্টিকর খাদ্য সরবরাহ, টিকাদান কর্মসূচি প্রভৃতি। তাই সমাজের মানুষের উপকারের জন্য সামাজিক ব্যবসায় গুরুত্বপূর্ণ।"
        },
        {
          "label": "গ",
          "question": "উদ্দীপকে জনাব রাকিব মাছ বিক্রয়ের পূর্বে ব্যবসায়ের কোন কাজ সম্পাদন করেন? বর্ণনা করো।",
          "explanation": "উদ্দীপকের জনাব রাকিব মাছ বিক্রির পূর্বে ব্যবসায়ের পর্যায়িতকরণ কাজটি সম্পাদন করেন। বাজারে বিভিন্ন রকমের ক্রেতাদের চাহিদাও বিভিন্ন রকমের হয়ে থাকে। এই ভিন্ন চাহিদা বিবেচনায় আকার, ওজন, মান, গুণাগুন প্রভৃতির ভিত্তিতে পণ্যকে ভাগ করতে হয়। পর্যায়িতকরণের মাধ্যমে এটি করা হয়। এর ফলে পণ্যের মূল্য নির্ধারণ সহজ হয়। উদ্দীপকের জনাব রাকিব একজন মাছ চাষি। দেশের বিভিন্ন ব্যবসায়ীদের কাছে তার উৎপাদিত মাছের বেশ চাহিদা রয়েছে। এজন্য তিনি উৎপাদিত মাছ বিভিন্ন সাইজ অনুযায়ী ভাগ করে তা বিভিন্ন দামে বিক্রি করেন। মূলত ভিন্ন সাইজে মাছ ভাগ করার ফলে তিনি মাছের ভিন্ন ভিন্ন মূল্য নির্ধারণ করতে পারেন। তাছাড়া এর মাধ্যমে ভিন্ন রকমের ক্রেতার চাহিদা পূরণ করা যায়। এসব বৈশিষ্ট্য পর্যায়িতকরণের বৈশিষ্ট্যের সাথে মিলে যায়। সুতরাং, জনাব রাকিব মাছ বিক্রির আগে সেগুলো পর্যায়িতকরণ করেন।"
        },
        {
          "label": "ঘ",
          "question": "অর্থ ও ঋণ ব্যবস্থা ব্যবসায় সম্প্রসারণে গুরুত্বপূর্ণ ভূমিকা পালন করে-তুমি কি একমত? মূল্যায়ন করো।",
          "explanation": "অর্থ ও ঋণ ব্যবস্থা ব্যবসায় সম্প্রসারণে গুরুত্বপূর্ণ ভূমিকা পালন করে বলে আমি মনে করি। ব্যবসায় পরিচালনা ও সম্প্রসারণে অনেক সময় আর্থিক অতিরিক্ত মূলধন দরকার হয়। এক্ষেত্রে আর্থিক প্রতিষ্ঠান ঋণ প্রদানের মাধ্যমে এই মূলধন সংগ্রহ করে। ফলে ব্যবসায়ী প্রয়োজনীয় সম্পদ ক্রয় ও অন্যান্য ব্যয় মিটিয়ে ব্যবসায় সম্প্রসারণ করতে পারে। উদ্দীপকের জনাব রাকিব একজন মাছ ব্যবসায়ী। তিনি বিক্রির আগে মাছকে পর্যায়িতকরণের মাধ্যমে বিভিন্ন ভাগে ভাগ করেন। এক্ষেত্রে মাছ সংরক্ষণের জন্য তাকে পৃথক পৃথক ব্যবস্থা গড়ে তুলতে হয়। এজন্য তার অতিরিক্ত মূলধন দরকার হয়'। তাই তিনি একটি আর্থিক প্রতিষ্ঠান থেকে সহজ শর্তে ঋণ নেন। উক্ত ঋণের অর্থে জনাব রাকিব মাছ সংরক্ষণের আরও পৃথক ব্যবস্থা তৈরি করতে পারবেন। ফলে ক্রেতাদের চাহিদা অনুযায়ী মাছ বিক্রি সম্ভব হবে। আবার উক্ত প্রতিষ্ঠান থেকে ঋণ নিয়ে তিনি তার প্রতিষ্ঠানে আধুনিক যন্ত্রপাতি স্থাপন করতে পারবেন। এছাড়াও ঋণের অর্থে তিনি নতুন পুকুর ক্রয়ের মাধ্যমে মাছের উৎপাদন বাড়াতে পারবেন। এতে তার ব্যবসায়টি সম্প্রসারিত হবে। এসব বিবেচনায় বলা যায়, অর্থ ও ঋণ ব্যবস্থা ব্যবসায় সম্প্রসারণে গুরুত্বপূর্ণ ভূমিকা পালন করে।"
        }
      ]
    },
    {
      "number": "2",
      "uddipok": "বাংলাদেশের প্রাকৃতিক পরিবেশের অধিকাংশ উপাদানই ব্যবসায়ের পক্ষে অনুকূল। রাঙামাটির সাব্বির ও ইমতিয়াজ স্থানীয় প্রশিক্ষণ কেন্দ্র থেকে প্রশিক্ষণ গ্রহণ করে কাঁচা কাঁঠাল ও কলার চিপস তৈরি করে বিক্রয় শুরু করেন। গুণগত মানসম্পন্ন ও দাম অপেক্ষাকৃত কম হওয়ায় বাজারে এর চাহিদা বৃদ্ধি পাচ্ছে। বর্তমানে তারা যথাযথ প্রক্রিয়া অবলম্বন করে দেশের বিভিন্ন অঞ্চলে সরবরাহের কথা ভাবছেন।",
      "tag": "RUMC 25",
      "sub_questions": [
        {
          "label": "ক",
          "question": "প্রত্যক্ষ সেবা কী?",
          "explanation": "গ্রাহকদের সরাসরি সেবা দেওয়ার বিনিময়ে অর্থ উপার্জন করাকে প্রত্যক্ষ সেবা বলে। যেমন: ডাক্তারি, ওকালতি প্রভৃতি।"
        },
        {
          "label": "খ",
          "question": "ব্যবসায় নৈতিকতা ব্যবসায় উন্নয়নে অপরিহার্য কেন? ব্যাখ্যা করো।",
          "explanation": "ব্যবসায় সম্পর্কিত বিষয়ে ন্যায়-অন্যায়, উচিত-অনুচিত এবং ভালো-মন্দ বিচারের মাপকাঠি হলো ব্যবসায় নৈতিকতা। নৈতিকতা বজায় রাখলে ব্যবসায়ের বিভিন্ন পক্ষের সাথে ব্যবসায়ীর সুসম্পর্ক তৈরি হয়। এছাড়া ক্রেতা-ভোক্তারা ঐ ব্যবসায়ীর প্রতি আস্থাবান থাকে। ফলে বাজারে নৈতিকতা অনুসরণকারী ব্যবসায়ীর সুনাম বাড়ে। এতে প্রতিযোগিতামূলক বাজারে সফলতার সাথে টিকে থাকা যায়। তাই ব্যবসায় উন্নয়নে ব্যবসায় নৈতিকতা অপরিহার্য।"
        },
        {
          "label": "গ",
          "question": "উদ্দীপকে সাব্বির ও ইমতিয়াজের কাজটি কোন শিল্পের অন্তর্গত? বর্ণনা করো।",
          "explanation": "উদ্দীপকের সাব্বির ও ইমতিয়াজের চিপস তৈরির কাজটি উৎপাদন শিল্পের অন্তর্গত। এ শিল্পে কাঁচামাল বা অর্ধপ্রস্তুত দ্রব্যকে প্রক্রিয়াজাতকরণের মাধ্যমে চূড়ান্ত পণ্যে রূপান্তর করা হয়। সাধারণত কয়েকটি স্তরে এ শিল্পের কাজ সংঘটিত হয়। চিনি শিল্প, বস্ত্র শিল্প, বিস্কুট শিল্প প্রভৃতি এ শিল্পের উদাহরণ। বাংলাদেশের প্রাকৃতিক পরিবেশের অধিকাংশ উপাদানই ব্যবসায়ের জন্য অনুকূল। এজন্য এখানে কাঁঠাল ও কলার ব্যাপক ফলন হয়। উদ্দীপকে রাঙামাটির সাব্বির ও ইমতিয়াজ কাঁচা কাঁঠাল ও কলার চিপস তৈরি করে বিক্রি করেন। চিপস তৈরি জন্য তাদেরকে প্রথমে কাঁঠাল ও কলা সংগ্রহ করতে হয়। তারপর উক্ত কাঁচামালসমূহকে প্রক্রিয়াজাত করে তারা চিপস তৈরি করেন। এ কাজটি কাঁচামাল কাটা, মন্ড তৈরি, তেলে ভাজা প্রভৃতি স্তরে সম্পন্ন করা হয়। এসব বৈশিষ্ট্য উৎপাদন শিল্পের সাথে মিলে যায়। তাই বলা যায়, সাব্বির ও ইমতিয়াজের চিপস তৈরির কাজটি উৎপাদন শিল্পের অন্তর্গত।"
        },
        {
          "label": "ঘ",
          "question": "দেশের অর্থনৈতিক উন্নয়নের এই ধরনের কাজের ভূমিকা মূল্যায়ন করো।",
          "explanation": "দেশের অর্থনৈতিক উন্নয়নে ব্যবসায়ের ভূমিকা অপরিসীম। ব্যবসায়-বাণিজ্যে অগ্রসর দেশকেই উন্নত দেশ হিসেবে বিবেচনা করা হয়। এটি একটি দেশের সম্পদের সুষ্ঠু ব্যবহার নিশ্চিত করে জাতীয় উৎপাদন বাড়ায়। তাছাড়া এটি কর্মসংস্থান সৃষ্টি, মাথাপিছু আয় ও সরকারি রাজস্ব বৃদ্ধি প্রভৃতি উপায়ে অর্থনীতিতে ভূমিকা রাখে। বাংলাদেশের প্রাকৃতিক পরিবেশের বেশিরভাগ উপাদান ব্যবসায়ের জন্য অনুকূল। তাই রাঙামাটির সাব্বির ও ইমতিয়াজ প্রশিক্ষণ নিয়ে কাঁচা কাঁঠাল ও কলার চিপস তৈরির ব্যবসায় শুরু করেন। তাদের উৎপাদিত চিপস মানসম্পন্ন ও দাম কম হওয়ায় এর ব্যাপক চাহিদা রয়েছে। এজন্য তারা এটি দেশব্যাপী সরবরাহের কথা ভাবছেন। এক্ষেত্রে ব্যবসায়টির কারণে সাব্বির ও ইমতিয়াজের কর্মসংস্থান হয়েছে। আবার দেশের প্রাকৃতিক সম্পদের সুষ্ঠু ব্যবহারের মাধ্যমে ব্যবসায়টি জাতীয় উৎপাদন বৃদ্ধিতে ভূমিকা রেখেছে। এছাড়া তারা তাদের ব্যবসায়টি সম্প্রসারণের কথা ভাবছেন। এক্ষেত্রে তাদের প্রতিষ্ঠানে অনেক লোকবলের প্রয়োজন হবে। এতে বেকার লোকদের কর্মসংস্থানের পাশাপাশি তাদের মাথাপিছু আয় বাড়বে। তাছাড়া তাদেরকে আয়কর দিতে হয়, যা সরকারি রাজস্ব বাড়ায়। এতে দেশের অর্থনীতি শক্তিশালী হবে। তাই বলা যায়, উদ্দীপকের ব্যবসায়িক কাজটি দেশের অর্থনীতির সার্বিক উন্নয়নে ভূমিকা রাখবে।"
        }
      ]
    },
    {
      "number": "3",
      "uddipok": "জনাব শাহেদ একজন ক্ষুদ্র উৎপাদনকারী। তার উৎপাদিত প্লাস্টিক সামগ্রীর ভালো চাহিদা রয়েছে। তবে পলিথিন ব্যাগ উৎপাদন ও বিক্রয় নিষিদ্ধ হওয়ার বিষয়টি বিবেচনা নিয়ে তিনি এর সাথে কাগজের ব্যাগ তৈরির ব্যবসায় শুরু করেন। সস্তায় শ্রম, কাঁচামালের সহজলভ্যতা, সরকারি প্রদত্ত সুবিধার কারণে অনেকে নতুন নতুন ব্যবসায় স্থাপনে আগ্রহী হয়ে প্রতিযোগিতায় টিকে থাকার জন্য তিনি শ্রমিকদের দক্ষতা বৃদ্ধির পাশাপাশি প্রযুক্তি ব্যবহারের ওপর জোর দেন।",
      "tag": "RUMC 25",
      "sub_questions": [
        {
          "label": "ক",
          "question": "কৌশলগত মিত্র কী?",
          "explanation": "যে সমজাতীয় ব্যবসায় প্রতিষ্ঠানসমূহ পারস্পরিক সহযোগিতা বৃদ্ধি ও প্রতিযোগিতা কমানোর লক্ষ্যে জোট গঠন করে তাদেরকে একে অপরের কৌশলগত মিত্র বলে।"
        },
        {
          "label": "খ",
          "question": "ব্যবসায় জীবনযাত্রার মান উন্নয়নে সহায়ক কেন? ব্যাখ্যা করো।",
          "explanation": "মুনাফা অর্জনের উদ্দেশ্যে বৈধভাবে পরিচালিত সব অর্থনৈতিক কাজকে ব্যবসায় বলে। ব্যবসায়ের মাধ্যমে মানুষ নিজস্ব বুদ্ধিমত্তা ও দক্ষতাকে কাজে লাগিয়ে পণ্য বা সেবা উৎপাদন করে। এরপর এগুলো বিক্রি করে অর্থ উপার্জন করে স্বাবলম্বী হয়। এ প্রক্রিয়ায় ব্যবসায়ী নিজের পাশাপাশি অন্যেরও কাজের ব্যবস্থা করে দেয়। এভাবে ব্যবসায় মানুষের জীবনমান উন্নয়নে সহায়ক ভূমিকা রাখে।"
        },
        {
          "label": "গ",
          "question": "উদ্দীপকে ব্যবসায় পরিবেশের কোন উপাদান বিবেচনায় কাগজের ব্যাগ তৈরির ব্যবসায় শুরু করেন? বর্ণনা করো।",
          "explanation": "উদ্দীপকে ব্যবসায় পরিবেশের আইনগত উপাদান বিবেচনায় জনাব শাহেদ কাগজের ব্যাগ তৈরির ব্যবসায় শুরু করেন। শিল্প ও বাণিজ্যিক আইন, ক্ষতিপূরণ আইন, শ্রম আইন প্রভৃতি ও পরিবেশের উপাদান। এসব আইনগত কারণে একজন ব্যবসায়ী তার ইচ্ছেমতো ব্যবসায় পরিচালনা করতে পারে না। এক্ষেত্রে বিদ্যমান আইনের প্রতি শ্রদ্ধা রেখে ব্যবসায়ীকে তার কর্মকাণ্ড চালাতে হয়। উদ্দীপকে জনাব শাহেদ প্লাস্টিক সামগ্রী উৎপাদন করেন। তবে পলিথিন ব্যাগের পরিবর্তে তিনি কাগজের ব্যাগ উৎপাদনের উদ্যোগ নেন। কারণ পলিথিন পরিবেশের ক্ষতি করে। এছাড়া পরিবেশ সংরক্ষণ আইন অনুযায়ী এটি উৎপাদন ও বিক্রি নিষিদ্ধ। বর্তমানে এ উৎপাদন কাজের পাশাপাশি তিনি ব্যাগ উৎপাদনের কথা ভাবছেন। জনাব শাহেদ পলিথিন উৎপাদনের প্রভাব, নীতিমালা, আইনের কথা ভেবে মূলত কাগজের ব্যাগ উৎপাদন শুরু করেন। আর আইন, অধ্যাদেশ প্রভৃতি আইনগত পরিবেশের উপাদান। তাই বলা যায়, ব্যবসায় পরিবেশের আইনগত উপাদান বিবেচনায় জনাব শাহেদ পলিথিন ব্যাগের পরিবর্তে কাগজের ব্যাগ তৈরির ব্যবসায় শুরু করেন।"
        },
        {
          "label": "ঘ",
          "question": "তুমি কি মনে করো, প্রতিষ্ঠানের সফলতা অর্জনে ব্যবসায় পরিবেশের প্রভাব রয়েছে? উদ্দীপকের আলোকে মূল্যায়ন করো।",
          "explanation": "প্রতিষ্ঠানের সফলতা অর্জনে ব্যবসায় পরিবেশের প্রভাব রয়েছে বলে আমি মনে করি। অর্থনৈতিক, রাজনৈতিক, প্রযুক্তিগত প্রভৃতি পারিপার্শ্বিকতার মধ্যদিয়ে একটি ব্যবসায় বিকাশ লাভ করে। এক্ষেত্রে অনুকূল অর্থনৈতিক পরিবেশ (শ্রম, মূলধন ও কাঁচামালের সহজলভ্যতা) ব্যবসায়ের দ্রুত প্রসার ঘটায়। আবার স্থিতিশীল রাজনৈতিক পরিবেশ (সরকারি সুযোগ-সুবিধা, রাজনৈতিক স্থিতিশীলতা প্রভৃতি) ব্যবসায় স্থাপনে অনুপ্রাণিত করে। অন্যদিকে প্রযুক্তিগত পরিবেশের উপাদান ব্যবসায়কে আধুনিক করে তোলে। উদ্দীপকের জনাব শাহেদ একজন উৎপাদনকারী। তিনি আইনগত বাধা বিবেচনায় পলিথিনের পরিবর্তনে কাগজের ব্যাগ তৈরি করেন। শ্রমিকের দক্ষতা বৃদ্ধিসহ তার কারখানার তিনি উন্নত প্রযুক্তি ব্যবহার করেন। তাছাড়া তিনি মনে করেন, শ্রম ও কাঁচামালের সহজলভ্যতা এবং সরকারি সুবিধার কারণে অনেকেই নতুন ব্যবসায় স্থাপন আগ্রহী হবেন। এক্ষেত্রে প্রযুক্তিগত পরিবেশের উপাদান উৎপাদন ব্যবস্থাকে আধুনিক করে তোলে। ফলে কম খরচে ও স্বল্প সময়ে উন্নতমানের পণ্য উৎপাদন করা যায়। আবার সরকারের বিভিন্ন নীতিমালা, কর সুবিধা, আর্থিক সহায়তা প্রভৃতি ব্যবসায় স্থাপনে উদ্যোক্তাদের আগ্রহী করে তোলে। এগুলো রাজনৈতিক পরিবেশের উপাদান। তাছাড়া শ্রম ও কাঁচামালের সহজলভ্যতা স্বল্প খরচে পণ্য উৎপাদনে সহায়তা করে। অর্থনৈতিক পরিবেশের এই উপাদানের ফলে ব্যবসায়ের দ্রুত প্রসার হয়। এজন্য আমি মনে করি প্রতিষ্ঠানের সফলতা অর্জনে ব্যবসায় পরিবেশের প্রভাব রয়েছে।"
        }
      ]
    },
    {
      "number": "4",
      "uddipok": "জনাব দোলন ও ২৯ জন সদস্য একত্রিত হয়ে 'প্রত্যাশা' নামে একটি সমবায় সমিতি প্রতিষ্ঠা করেন। সমিতিতে তাদের প্রত্যেকের শেয়ার সমান। সার, বীজ প্রভৃতি ক্রয় ছাড়াও তারা সমিতির মাধ্যমে উৎপাদিত ফসলের বিক্রয় করে থাকেন। দোলন ও অন্য সদস্যগণ সমিতি থেকে সহজ শর্তে ঋণ সুবিধা ভোগ করে থাকেন। সমিতিটি গত বছর ১,৫০,০০০ টাকা মুনাফা অর্জন করেন। তারা অর্জিত মুনাফা নিজেদের মধ্যে বণ্টন করে।",
      "tag": "RUMC 25",
      "sub_questions": [
        {
          "label": "ক",
          "question": "দেউলিয়া কী?",
          "explanation": "আদালত কর্তৃক ঘোষিত দায় পরিশোধে অক্ষম ব্যক্তি বা প্রতিষ্ঠানকে দেউলিয়া বলে।"
        },
        {
          "label": "খ",
          "question": "কোনটিকে সমবায় সমিতির গঠনতন্ত্র বলা হয়? ব্যাখ্যা করো।",
          "explanation": "সমবায় উপবিধিকে সমবায় সমিতির গঠনতন্ত্র বলা হয়। সমবায় সমিতির পরিচালনা সংক্রান্ত সব নিয়ম-কানুন এ দলিলে লেখা থাকে। এটি সমবায়ের মূল দলিল। এর ওপর ভিত্তি করে সমবায় সমিতি গঠিত ও পরিচালিত হয়। এ উপবিধির বাইরে কোনো ঘটনা উদ্ভব হলে তা সমবায় নিবন্ধকের অনুমতি নিয়ে মীমাংসা করতে হয়।"
        },
        {
          "label": "গ",
          "question": "জনাব দোলনের সমবায় প্রতিষ্ঠানটি উদ্দেশ্যের দিক বিচারে কোন ধরনের? ব্যাখ্যা করো।",
          "explanation": "উদ্দীপকে জনাব দোলনের সমবায় প্রতিষ্ঠানটি উদ্দেশ্য বিচারে বহুমুখী সমবায় সমিতি। এ ধরনের সমবায় সমিতি একাধিক উদ্দেশ্য অর্জনের জন্য গঠিত হয়। সমিতি একাধারে ক্রয়, বিক্রয়, ঋণদান প্রভৃতি কাজ করে। আমাদের দেশে অধিকাংশ সমবায় সমিতিই বহুমুখী উদ্দেশ্য নিয়ে গঠিত ও পরিচালিত। উদ্দীপকে' জনাব দোলন ও ২৯ জন সদস্য একত্রিত হয়ে 'প্রত্যাশা' নামে একটি সমবায় সমিতি প্রতিষ্ঠা করেন। এর মাধ্যমে তারা সার, বীজ ন্যায্যদামে কিনতে পারছেন। আবার এসব ব্যবহার করে উৎপাদিত ফসলও তারা এ সমিতির মাধ্যমে বিক্রি করতে পারছেন। এতে তারা তাদের ফসলের ন্যায্যদামও পাচ্ছেন। এছাড়া এ সমিতি থেকে তারা সহজশর্তে ঋণ সুবিধাও ভোগ করে থাকেন। এক্ষেত্রে সমিতিটি মূলত সমিতিটি এর সদস্যদের ক্রয়, বিক্রয়, ঋণদান প্রভৃতি সুবিধা প্রদান করছে। অর্থাৎ, বহুমুখী উদ্দেশ্য নিয়ে গঠিত ও পরিচালিত হচ্ছে। এসব বৈশিষ্ট্য বহুমুখী সমবায় সমিতির সাথে মিলে যায়। সুতরাং, উদ্দীপকের সমবায় সমিতিটি একটি বহুমুখী সমবায় সমিতি।"
        },
        {
          "label": "ঘ",
          "question": "উদ্দীপকে বর্ণিত 'প্রত্যাশা' সমবায় সমিতির প্রত্যেক সদস্যদের প্রাপ্ত মুনাফা নির্ণয় করো।",
          "explanation": "উদ্দীপকে বর্ণিত 'প্রত্যাশা' সমবায় সমিতির প্রত্যেক সদস্য ৪,১০০ টাকা করে মুনাফা পাবে। সমবায় সমিতি দেশে বিদ্যমান সমবায় আইন অনুযায়ী গঠিত ও পরিচালিত হয়। এক্ষেত্রে আইন অনুযায়ী সমবায় সমিতির মুনাফার ন্যূনতম ১৫% সঞ্চিতি তহবিলে ও ৩% সমবায় উন্নয়ন তহবিলে জমা রাখতে হয়। বাকি মুনাফা সদস্যদের মধ্যে লভ্যাংশ আকারে বণ্টন করা যায়। উদ্দীপকে জনাব দোলন ও আরও ২৯ জন সদস্য মিলে একটি সমবায় সমিতি গঠন করে। সমিতির মাধ্যমে সদস্যরা বিভিন্ন রকম সুবিধা পেয়ে থাকে। সমিতি থেকে সদস্যরা প্রয়োজনে ঋণও নিতে থাকে। সমিতির ৩০০ জন সদস্যের প্রত্যেকের শেয়ার সমান। সমিতিটিতে গত বছর ১,৫০,০০০ টাকা মুনাফা হয়, যা সমবায় আইনানুযায়ী সদস্যরা বণ্টন করে নেয়। সঞ্চিতি তহবিল ও সমবায় উন্নয়ন তহবিলে মোট মুনাফার (১৫% + ৩%) বা ১৮% জমা রাখতে হবে। এক্ষেত্রে বিভিন্ন তহবিলে মোট জমার পরিমাণ হবে (১,৫০,০০০ × ১৮%) বা ২৭,০০০ টাকা। বাকি মুনাফা (১,৫০,০০০ - ২৭,০০০) বা ১,২৩,০০০ টাকা ৩০ জন সদস্যের মধ্যে সমহারে বণ্টন করা হবে। এক্ষেত্রে একজন সদস্যের মুনাফা হবে = (১,২৩,০০০/৩০) বা, ৪,১০০ টাকা করে। তাই বলা যায়, উক্ত সমবায়ে অর্জিত মুনাফা থেকে প্রত্যেক সদস্য ৪১,০০ টাকা করে মুনাফা পাবে।"
        }
      ]
    },
    {
      "number": "5",
      "uddipok": "গ্রিনভ্যালি এলাকার ২৫ জন ব্যক্তি উন্নতমানের পণ্য নায্যমূল্যে ক্রয়ের উদ্দেশ্যে একটি সমবায় সমিতি গঠনের উদ্যোগ গ্রহণ করেন। এক্ষেত্রে তারা সদস্য হিসেবে একই এলাকার ব্যক্তিদের সমিতির সদস্য হিসেবে গ্রহণের ব্যাপারে একমত হয়েছেন। এতে সমিতির কাজগুলো সঠিকভাবে পরিচালনা করা সহজ হয়। সংগঠনটি বিভিন্ন উৎস থেকে পণ্য ক্রয় করে সদস্যদের মধ্যে ন্যায্যমূল্যে বণ্টন করবে।",
      "tag": "RUMC 25",
      "sub_questions": [
        {
          "label": "ক",
          "question": "সঞ্চয়ী অগ্রাধিকার শেয়ার কী?",
          "explanation": "যে শেয়ারের মালিকগণ প্রতিবছর মুনাফা থেকে একটি নির্দিষ্ট হারে লভ্যাংশ পায় এবং কোনো বছর মুনাফা না হলেও উক্ত নির্দিস্ট হার অনুযায়ী লভ্যাংশ সঞ্চিতি হিসেবে জমা থাকে তাকে সঞ্চয়ী অগ্রাধিকার শেয়ার বলে।"
        },
        {
          "label": "খ",
          "question": "সমবায় সমিতিকে কেন গণতান্ত্রিক সংগঠন বলা হয়? ব্যাখ্যা করো।",
          "explanation": "যে সংগঠনে সিদ্ধান্ত নেওয়ার জন্য সকল সদস্যের সাথে আলাপ-আলোচনা ও মতামতের মূল্যায়ন করা হয়, তাকে গণতান্ত্রিক সংগঠন বলে। সমবায় সমিতির ক্ষেত্রে গণতন্ত্রের নীতিতে সদস্যদের অটল থাকতে হয়। এক্ষেত্রে সদস্যরা সব কাজে সকলের পরামর্শ নিয়ে থাকেন। এছাড়া সমিতি পরিচালনার ক্ষেত্রে সকলের অধিকার সমান থাকে। তাই সমবায় সমিতিকে গণতান্ত্রিক সংগঠন বলা হয়।"
        },
        {
          "label": "গ",
          "question": "উদ্দীপকে সমবায় সমিতির কোন নীতির ব্যাপারে সকলে একমত হয়েছেন? বর্ণনা করো।",
          "explanation": "উদ্দীপকে সমবায় সমিতির নৈকট্য নীতির ব্যাপারে সকলে একমত হয়েছেন। সুষ্ঠু ও সফলভাবে সমবায়ের কাজ পরিচালনার জন্য সমবায়ের সদস্যদের মধ্যে নৈকট্য দরকার। এজন্য এরূপ সংগঠনের সদস্যগণ সাধারণত একই এলাকা, একই পেশা, একই শ্রেণি ও একই মানসিকতাসম্পন্ন হয়। এতে সমিতির কাজগুলো সহজে পরিচালনা করা যায়। উদ্দীপকে গ্রিনভ্যালি এলাকার ২৫ জন ব্যক্তি মিলে একটি সমবায় সমিতি গঠন করেন। এর মাধ্যমে সদস্যরা ন্যায্যমূল্যে উন্নতমানের পণ্য ক্রয় করেন। এক্ষেত্রে তারা একই এলাকার ব্যক্তিদের সমিতির সদস্য হিসেবে গ্রহণের ব্যাপারে একমত হন। এতে সদস্যদের মধ্যে পণ্য বিতরণ সহজ হয়। আবার একে অন্যের সহায়তায় এগিয়ে আসা সহজ হয়। তাছাড়া সমিতির অন্যান্য কাজগুলোও সঠিকভাবে পরিচালনা করা যায়। মূলত সদস্যরা একে অপরের কাছে থাকায় এমনটা সম্ভব হয়েছে। তাই বলা যায়, সমিতিটির সদস্যরা সমবায়ের নৈকট্য নীতির ব্যাপারে একমত হয়েছেন।"
        },
        {
          "label": "ঘ",
          "question": "মধ্যস্বত্বভোগীদের প্রভাব হ্রাসে উদ্দীপকের সমবায় সমিতি কোনো ভূমিকা রাখবে বলে তুমি কি মনে করো? মতামত দাও।",
          "explanation": "মধ্যস্বত্বভোগীদের প্রভাব হ্রাসে উদ্দীপকের ভোক্তা সমবায় সমিতিটি গুরুত্বপূর্ণ ভূমিকা রাখবে বলে আমি মনে করি। ন্যায্যমূল্যে উন্নতমানের পণ্য পাওয়ার লক্ষ্যে কোনো এলাকার ভোক্তারা ভোক্তা সমবায় সমিতি গড়ে তোলেন। এর মাধ্যমে সমিতির সদস্যরা সহজেই সরাসরি উৎপাদনকারীর কাছ থেকে পণ্য কিনতে পারেন। ফলে তাদেরকে মধ্যস্বত্বভোগীদের দ্বারস্থ হতে হয় না। উদ্দীপকের গ্রিনভ্যালি এলাকার ২৫ জন ব্যক্তি মিলে একটি সমবায় সমিতি গঠন করেন। তারা ন্যায্যমূল্যে পণ্য ক্রয়ের উদ্দেশ্যে এটি গঠন করেন। এক্ষেত্রে সমিতির মাধ্যমে সদস্যরা বিভিন্ন উৎস' থেকে পণ্য ক্রয় করে নিজেদের মধ্যে ন্যায্যমূল্যে বণ্টন করেন। এসব বৈশিষ্ট্য বিবেচনায়, এটি একটি ভোক্তা সমবায় সমিতি। উক্ত সমিতিটি গঠনে এর সদস্যদেরকে পণ্য ক্রয় করতে মধ্যস্থব্যবসায়ীদের দ্বারস্থ হতে হয় না। এক্ষেত্রে তারা সরাসরি উৎপাদনকারী প্রতিষ্ঠানের কাছ থেকে একত্রে পণ্য কিনতে পারেন। মধ্যস্থব্যবসায়ীরা মূলত কম মূল্যে পণ্য কিনে তা বেশি মূল্যে ভোক্তাদের কাছে বিক্রি করেন। কিন্তু সরাসরি উৎপাদনকারীর কাছ থেকে পণ্য কেনার ফলে তাদেরকে এই অতিরিক্ত মূল্য দিতে হয় না। ফলে তারা ন্যায্যমূল্যে পণ্য পেয়ে লাভবান হন। তাই বলা যায়, মধ্যস্বত্বভোগীদের প্রভাব কমাতে উদ্দীপকের ভোক্তা সমবায় সমিতিটি গুরুত্বপূর্ণ ভূমিকা রাখবে।"
        }
      ]
    },
    {
      "number": "6",
      "uddipok": "জনাব আকমল একটি স্বনামধন্য কোম্পানির শেয়ারহোল্ডার। তিনি এমন এক ধরনের শেয়ার ক্রয় করেছেন, যা আগামী পাঁচ বছর পরে সাধারণ শেয়ারে রূপান্তর করতে পারবেন। প্রতিষ্ঠানটি নতুন একটি প্রকল্পে অর্থায়নের জন্য শেয়ার ইস্যুর কথা চিন্তা করছে যাতে মালিকানাস্বত্ব অক্ষুণ্ণ থাকবে।",
      "tag": "RUMC 25",
      "sub_questions": [
        {
          "label": "ক",
          "question": "অবসায়ক কে?",
          "explanation": "কোম্পানির সদস্য অথবা পাওনাদারদের আবেদনের প্রেক্ষিতে যিনি আদালতের নির্দেশে কোম্পানির অবসায়নের কাজ পরিচালনা করেন, তাকে অবসায়ক বলে।"
        },
        {
          "label": "খ",
          "question": "বিবরণপত্র কেন প্রচার করা হয়? ব্যাখ্যা করো।",
          "explanation": "পাবলিক লিমিটেড কোম্পানি শেয়ার ও ঋণপত্র বিক্রির জন্য কোম্পানির প্রয়োজনীয় তথ্য উপস্থাপন করে যে বিজ্ঞপ্তি বা প্রচারপত্র প্রকাশ করে, তাকে বিবরণপত্র বলে। শেয়ার ও ঋণপত্র কিনতে জনগণকে আমন্ত্রণ জানানোর জন্য বিবরণপত্র প্রচার করা হয়। মূলত মূলধন গঠনের জন্যই বিবরণপত্র তৈরি ও প্রকাশ করা হয়। এছাড়াও প্রচারের পূর্বে এতে কোম্পানি সংক্রান্ত প্রয়োজনীয় সব তথ্য তুলে ধরা হয়।"
        },
        {
          "label": "গ",
          "question": "উদ্দীপকে জনাব আকমল কোন ধরনের শেয়ার ক্রয় করেছেন? বর্ণনা করো।",
          "explanation": "উদ্দীপকে জনাব আকমল পরিবর্তনযোগ্য অগ্রাধিকার শেয়ার ক্রয় করেছেন। এ ধরনের অগ্রাধিকার শেয়ার নির্দিষ্ট সময় শেষে সাধারণ শেয়ারে রূপান্তর করা যায়। এক্ষেত্রে প্রথম দিকে এমন শেয়ার মালিকগণ অগ্রাধিকার ভিত্তিতে মুনাফা পান। কিন্তু ভোটাধিকার প্রয়োগ করতে পারেন না। আবার নির্দিষ্ট সময় পরে তা সাধারণ শেয়ারে রূপান্তর করলে, তারা মুনাফা প্রাপ্তিতে অগ্রাধিকার পান না, তবে ভোটাধিকার প্রয়োগ করতে পারেন। উদ্দীপকে জনাব আকমল একটি স্বনামধন্য কোম্পানির শেয়ারহোল্ডার। তিনি এমন এক ধরনের শেয়ার ক্রয় করেছেন, যা পাঁচ বছর পর সাধারণ শেয়ারে রূপান্তর করতে পারবেন। এক্ষেত্রে পাঁচ বছর ধরে তিনি অগ্রাধিকার ভিত্তিতে মুনাফা পাবেন। কিন্তু ভোটাধিকার প্রয়োগ করতে পারবেন না। আবার উক্ত সময় শেষে এটি সাধারণ শেয়ারে রূপান্তর করলে তিনি অগ্রাধিকার শেয়ারের সুবিধা পাবেন না। তবে সাধারণ শেয়ার মালিক হিসেবে ভোটাধিকার প্রয়োগ করতে পারবেন। এসব বৈশিষ্ট্য পরিবর্তনযোগ্য অগ্রাধিকার শেয়ারের সাথে সাদৃশ্যপূর্ণ। তাই বলা যায়, জনাব আকমলের কেনা শেয়ার হচ্ছে পরিবর্তনযোগ্য অগ্রাধিকার শেয়ার।"
        },
        {
          "label": "ঘ",
          "question": "নতুন প্রকল্পে অর্থায়নের জন্য শেয়ার ইস্যুর ক্ষেত্রে প্রতিষ্ঠানটির করণীয় বিশ্লেষণ করো।",
          "explanation": "নতুন প্রকল্পে অর্থায়নের জন্য প্রতিষ্ঠানটি বোনাস শেয়ার ইস্যু করতে পারে শেয়ারহোল্ডারদের লভ্যাংশ হিসেবে নগদ অর্থের পরিবর্তে এ শেয়ার ইস্যু করা হয়। অনেক সময় নতুন কোনো প্রকল্পে অর্থায়নের জন্য সঞ্চিতি তহবিলের অর্থকে মূলধনে পরিণত করতে এটি করা হয়। এতে মালিকানা স্বত্ব অক্ষুন্ন রেখে অর্থের ঘাটতি মেটানো যায়। উদ্দীপকে জনাব আকমল একটি স্বনামধন্য কোম্পানির শেয়ারহোল্ডার। এক্ষেত্রে তিনি পরিবর্তনযোগ্য অগ্রাধিকার শেয়ারের মালিক। সম্প্রতি কোম্পানিটি একটি প্রকরে অর্থায়নের জন্য শেয়ার ইস্যুর কথা চিন্তা করছে। এক্ষেত্রে এটি এমন শেয়ার ইস্যু করতে চায়, যাতে মালিকানায়ত্ব অক্ষুণ্ণ থাকবে। এমতাবস্থায় প্রতিষ্ঠানটি বোনাস শেয়ার ইস্যু করতে পারে। এক্ষেত্রে সঞ্চিতি তহবিলের অর্থ মূলধনে রূপান্তর করা হবে। এতে বর্তমান শেয়ার মালিকদের উক্ত শেয়ার লভ্যাংশ হিসেবে বণ্টন করা হবে। এভাবে প্রতিষ্ঠানটি অভ্যন্তরীণ উৎস থেকেই নতুন প্রকল্পে অর্থায়ন করতে পারবে। ফলে বর্তমান মালিকদের বাইরে কোনো শেয়ার বিলি করতে হবে না। এতে প্রতিষ্ঠানটির মালিকানা অক্ষুণ্ণ থাকবে। তাই বলা যায়, মালিকানাস্বত্ব অক্ষুণ্ণ রেখে প্রতিষ্ঠানটি বোনাস শেয়ার ইস্যুর মাধ্যমে অর্থায়ন করতে পারে।"
        }
      ]
    },
    {
      "number": "7",
      "uddipok": "তানভীর ও তার ১০ বন্ধু \"প্যারামাউন্ট টেক্সটাইল\" নামে একটি প্রতিষ্ঠান গড়ে তোলেন। তারা কোম্পানি আইনে বর্ণিত তফসিল-১ কে পরিমেল নিয়মাবলি হিসেবে গ্রহণ করেন। প্রতিষ্ঠানটি কাজ শুরু করলেও নির্ধারিত সময়ের মধ্যে বিধিবদ্ধ সভা করতে পারেনি। তাই শেয়ারহোল্ডাররা ব্যবসায়ের ভবিষ্যৎ নিয়ে চিন্তিত।",
      "tag": "RUMC 25",
      "sub_questions": [
        {
          "label": "ক",
          "question": "কৃত্রিম সত্তা কী?",
          "explanation": "যে সত্তার মাধ্যমে কোনো প্রতিষ্ঠান ব্যক্তি না হয়েও ব‍্যক্তির মতো আইনগত মর্যাদা ও অধিকার লাভ করে এবং স্বাধীনভাবে পরিচালিত হয়, তাকে কৃত্রিম সত্তা বলে।"
        },
        {
          "label": "খ",
          "question": "কোম্পানি কেন উত্তম বিনিয়োগ ক্ষেত্র? ব্যাখ্যা করো।",
          "explanation": "কোম্পানি হলো আইন দ্বারা সৃষ্ট কৃত্রিম ব্যক্তিসত্তার অধিকারী এক ধরনের সংগঠন।। কোম্পানির শেয়ারের মূল্য, সাধারণত কম হয়ে থাকে। ফলে সব ধরনের মানুষ ও প্রতিষ্ঠান সামর্থ্য অনুযায়ী এতে বিনিয়োগ করতে পারে। এখানে শেয়ার কিনলে লভ্যাংশ পাওয়া যায়। এছাড়া শেয়ার মূল্য বৃদ্ধি, বোনাস। শেয়ার প্রাপ্তি প্রভৃতি সুবিধা থাকায় তা সবার কাছে লাভজনক ও উত্তম বিনিয়োগ ক্ষেত্র হিসেবে বিবেচিত হয়।"
        },
        {
          "label": "গ",
          "question": "উদ্দীপকে তানভীর ও তার বন্ধুদের প্রতিষ্ঠানটি কোন ধরনের কোম্পানির অর্ন্তগত? বর্ণনা করো।",
          "explanation": "উদ্দীপকের তানভীর ও তার বন্ধুদের প্রতিষ্ঠানটি একটি পাবলিক লিমিটেড কোম্পানি।' এ ধরনের কোম্পানির সর্বনিম্ন সদস্য ৭ জন ও সর্বোচ্চ শেয়ারের সংখ্যা দ্বারা সীমাবদ্ধ হয়ে থাকে। এটি ইচ্ছা করলে কোম্পানি আইনে বর্ণিত তফসিল-১ কে সংঘবিধি বা পরিমেল নিয়মাবলি হিসেবে মেনে চলতে পারে। এতে নতুন করে পরিমেল নিয়মাবলি তৈরির দরকার হয় না। উদ্দীপকের তানভীর ও তার ১০ বন্ধু 'প্যারামাউন্ট টেক্সটাইল' নামে একটি প্রতিষ্ঠান গড়ে তোলেন। তারা কোম্পানির পরিচালনার জন্য পরিমেল নিয়মাবলি তৈরি করে নি। এক্ষেত্রে তারা কোম্পানি আইনে বর্ণিত তফসিল-১ কে পরিমেল নিয়মাবলি হিসেবে গ্রহণ করেন। এতে তারা প্রতিষ্ঠান পরিচালনার যাবতীয় বিষয়াবলি উল্লেখ করে। শুধু আইনানুযায়ী পাবলিক লিমিটেড কোম্পানিই এটি করতে পারে। তাই বলা যায়, উত্ত প্রতিষ্ঠানটি একটি পাবলিক লিমিটেড কোম্পানি।"
        },
        {
          "label": "ঘ",
          "question": "উদ্দীপকে বর্ণিত প্রেক্ষাপটে প্রতিষ্ঠানটির পরিণতি কী হতে পারে বলে তুমি মনে করো? যুক্তিসহ মতামত দাও।",
          "explanation": "নির্দিষ্ট সময়ে বিধিবদ্ধ সভা আহবান করতে না পারায় প্রতিষ্ঠানটির - আদালতের আদেশে বাধ্যতামূলক অবসায়ন হতে পারে বলে আমি মনে করি। কোম্পানি আইনানুযায়ী আদালতের আদেশে এর বাধ্যতামূলক অবসায়ন হতে পারে। এক্ষেত্রে বিধিবদ্ধ সভা আহ্বানে গাফিলতি, সদস্যদের বিশেষ সিদ্ধান্ত, দেনা পরিশোধে ব্যর্থতা, সদস্য কমে যাওয়া প্রভৃতি কারণে আদালত এমন আদেশ দিতে পারে। কোম্পানি আইনের ২৪১ ধারা অনুযায়ী এমন বিলোপসাধন হয়ে থাকে। উদ্দীপকে তানভীর ও তার ১০ জন বন্ধু মিলে 'প্যারামাউন্ট টেক্সটাইল' নামে একটি পাবলিক লিমিটেড কোম্পানি গঠন করেন। কার্যারম্ভের অনুমতি পাওয়ার পর তারা কাজ শুরু করেন। তবে নির্দিষ্ট সময়ের ভেতর তারা বিধিবদ্ধ সভা আহবান করতে পারেনি। তাই শেয়ারহোল্ডাররা এর ভবিষ্যৎ নিয়ে চিন্তিত। পাবলিক লিমিটেড কোম্পানির ক্ষেত্রে বাধ্যতামূলক বিধিবদ্ধ সভা আহ্বান করতে ও নিবন্ধকের কাছে এর প্রতিবেদন জমা দিতে হয়। নির্দিষ্ট সময়ের মধ্যে এটি করা না হলে, আদালত উক্ত কোম্পানিকে বিলোপের নির্দেশ দেয়। উদ্দীপকের 'প্যারামাউন্ট টেক্সটাইল' নির্ধারিত সময়ের মধ্যে বিধিবদ্ধ সভা আহ্বান করতে পারেনি। পাবলিক লিমিটেড কোম্পানি হওয়ায় প্রতিষ্ঠানটির জন্য এটি বাধ্যতামূলক ছিল। এক্ষেত্রে প্রতিষ্ঠানটি সভা আহ্বানে গাফিলতি করেছে। এজন্য আমি মনে করি, উক্ত পরিস্থিতিতে কোম্পানিটির আদালতের আদেশে বাধ্যতামূলক অবসায়ন হাতে পারে।"
        }
      ]
    },
    {
      "number": "8",
      "uddipok": "মিসেস সামিরা জাহান তার ব্যক্তিগত তহবিল থেকে দু'লক্ষ টাকা নিয়ে, সাতজন কর্মীসহ তার নিজের এলাকায় একটি রেস্টুরেন্ট ব্যবসায় শুরু করেন। মানসম্মত সেবা প্রদান করায় তার ব্যবসায়ে ব্যাপক সাফল্য আসে। ভোক্তার চাহিদা বৃদ্ধির কারণে তিনি ব্যবসায়টিকে সম্প্রসারণের সিদ্ধান্ত নেন। যার কারণে তার বন্ধু রোমেলের কাছ থেকে এক লক্ষ, পঞ্চাশ হাজার টাকা ধার নেন। কিন্তু মিসেস সামিরা জাহান অসুস্থ হয়ে পড়ায়, তার ব্যবসায়টি বন্ধের উপক্রম হয়েছে। এমতাবস্থায় তার বন্ধু রোমেল তার প্রদত্ত অর্থের জন্য মিসেস সামিরা জাহানকে বার বার বলা সত্ত্বেও, তিনি দায় পরিশোধে অপারগতা প্রকাশ করে। জনাব রোমেল পাওনা আদায়ের জন্য আদালতেও মামলা করার সিদ্ধান্ত গ্রহণ করেন।",
      "tag": "RUMC 25",
      "sub_questions": [
        {
          "label": "ক",
          "question": "সাবসিডিয়ারি কোম্পানি কী?",
          "explanation": "যে কোম্পানির অধিকাংশ শেয়ারের মালিকানা, বেশির ভাগ ভোট দেওয়ার ক্ষমতা এবং পরিচালনা ও নিয়ন্ত্রণ অন্য কোনো কোম্পানির হাতে থাকে, তাকে সাবসিডিয়ারি কোম্পানি বলে।"
        },
        {
          "label": "খ",
          "question": "যোগ্যতাসূচক শেয়ার কারা ক্রয় করে এবং কেন? ব্যাখ্যা করো।",
          "explanation": "যৌথ মূলধনী কোম্পানির পরিচালক হতে আগ্রহী ব্যক্তিরা যোগ্যতাসূচক শেয়ার ক্রয় করেন। এ ধরনের শেয়ারের অধিকারী হলে কোম্পানির পরিচালক হওয়ার যোগ্যতা অর্জন করা যায়। এরূপ যোগ্যতা অর্জনের পর শেয়ারহোল্ডাররা পরিচালক পদে নির্বাচন করতে পারবেন বা পরিচালক হিসেবে নিয়োগ পেতে পারবেন। তাই পরিচালক হিসেবে দায়িত্ব পালনের লক্ষ্যে যোগ্যতাসূচক শেয়ার কেনা হয়।"
        },
        {
          "label": "গ",
          "question": "উদ্দীপকে বর্ণিত মিসেস সামিরা জাহানের স্থাপিত ব্যবসায়টি কী ধরনের? বর্ণনা করো।",
          "explanation": "উদ্দীপকে বর্ণিত মিসেস সামিরা জাহানের স্থাপিত ব্যবসায়টি একটি একমালিকানা ব্যবসায়। এ ধরনের ব্যবসায় মালিকের ব্যক্তিগত উদ্যোগ গঠিত ও পরিচালিত হয়। তাছাড়া মালিক একাই ব্যবসায়ে মূলধন বিনিয়োগ করেন। এক্ষেত্রে তিনি ব্যবসায় পরিচালনায় সহায়তার জন্য কর্মচারী নিয়োগ দিতে পারেন। তবে ব্যবসায়ের মুনাফা তিনি একাই ভোগ করেন। সকল দায় তিনি একাই বহন করেন। উদ্দীপকে মিসেস সামিরা জাহান ব্যক্তিগত উদ্যোগে একটি রেস্টুরেন্টের ব্যবসায় শুরু করেন। ব্যবসায়ে তিনি নিজস্ব তহবিল থেকে দুই লক্ষ টাকা বিনিয়োগ করেন। এছাড়া ব্যবসায়টি তিনি একাই পরিচালনা করেন। তাকে সাহায্য করার জন্য তিনি বেতনভুক্ত সাতজন কর্মচারী নিয়োগ করেন। এক্ষেত্রে ব্যবসায়ের সব মুনাফা মিসেস সামিরা জাহান একাই ভোগ করবেন। আবার ক্ষতি হলে, এর দায় তিনি একাই বহন করবেন। এসব বৈশিষ্ট্য একমালিকানা ব্যবসায়ের অন্তর্গত। তাই বলা যায়, মিসেস সামিরা জাহানের রেস্টুরেন্ট ব্যবসায়টি একটি একমালিকানা ব্যবসায়।"
        },
        {
          "label": "ঘ",
          "question": "উদ্দীপকে উল্লিখিত পরিস্থিতিতে পাওনা আদায়ের জন্য জনাব রোমেল কর্তৃক মামলা করার সিদ্ধান্তের যৌক্তিকতা বিশ্লেষণ করো।",
          "explanation": "উদ্দীপকে উল্লিখিত পরিস্থিতিতে পাওনা আদায়ের জন্য জনাব রোমেল কর্তৃক মামলা করার সিদ্ধান্তটি যৌক্তিক। একমালিকানা ব্যবসায়ের কোনো পৃথক সত্তা নেই। ফলে ব্যবসায়ের সব দায় মালিকের ব্যক্তিগত দায় বলে বিবেচিত হয়। এজন্য মালিককে তা পরিশোধ করতে হয়। এজন্য কোনো মামলা হলে, তা মালিকের নামেই করা হয়। উদ্দীপকে মিসেস সামিরা জাহান একজন রেস্টুরেন্ট ব্যবসায়ী। তার ব্যবসায়টি একটি একমালিকানা ব্যবসায়। এটি সম্প্রসারণের জন্য তিনি তার বন্ধু রোমেলের কাছ থেকে দেড় লক্ষ টাকা ধার নেন। কিন্তু লোকসানের কারণে তিনি উক্ত দেনা পরিশোধে অপারগতা প্রকাশ করেন। এতে জনাব রোমেল পাওনা আদায়ের জন্য আদালতে মামলা করার সিদ্ধান্ত নেন। একমালিকানা ব্যবসায় হওয়ায়, ব্যবসায়ের সকল দায় মিসেস সামিরা জাহানকে নিতে হবে। ব্যবসায়টি বন্ধ হয়ে গেলেও, তার ব্যক্তিগত সম্পদ বিক্রি করে দায় মেটাতে হবে। এক্ষেত্রে দায় মুক্তির কোনো সুযোগ নেই। তাছাড়া তার ব্যবসায়টির কোনো পৃথক সত্তা নেই। ফলে মামলা করলে তা তার নামেই করা হবে। এক্ষেত্রে জনাব রোমেল মিস সামিরা জাহানের নামে আদালতে দায় পরিশোধের জন্য মামলা করতে পারবেন। এতে আদালত তাকে দেনা পরিশোধের জন্য নির্দেশ দিবে। এজন্য আমি মনে করি, উক্ত পরিস্থিতিতে পাওনা আদায়ের জন্য জনাব রোমেল যৌক্তিক সিদ্ধান্ত নিয়েছেন।"
        }
      ]
    },
    {
      "number": "9",
      "uddipok": "সান, মুন ও নিশাত একটি অংশীদারি ব্যবসায় চালু করেন। চুক্তি অনুযায়ী নিশাত লাভ লোকসান ভোগ করেন। তার দায় বিনিয়োগকৃত মূলধন পর্যন্ত। তিনি সাধারণত ব্যবসায় থেকে কোনো মূলধন উত্তোলন করতে পারবেন না। সম্প্রতি মুন ব্যবসায়ে তার অংশ তার ভাইয়ের কাছে হস্তান্তর করতে চাইলে সান তাতে অসম্মতি জানান।",
      "tag": "RUMC 25",
      "sub_questions": [
        {
          "label": "ক",
          "question": "বিধিবদ্ধ দায়িত্ব কী?",
          "explanation": "কোম্পানির খাতাপত্র সংরক্ষণ, হিসাবপত্র তৈরি ও নিরীক্ষণ সভা আহ্বান প্রভৃতি হলো কোম্পানির বিধিবদ্ধ দায়িত্ব।"
        },
        {
          "label": "খ",
          "question": "\"অংশীদারি ব্যবসায় চুক্তি হতে জন্ম লাভ করে কোনো পদমর্যাদা থেকে নয়\"- ব্যাখ্যা করো।",
          "explanation": "দুই বা ততোধিক ব্যক্তি চুক্তির ভিত্তিতে কোনো ব্যবসায় গঠন ও পরিচালনা করলে তাকে অংশীদারি ব্যবসায় বলে। চুক্তিই অংশীদারি ব্যবসায়ের মূলভিত্তি। এ চুক্তিতে অংশীদারদের মধ্যে পারস্পরিক সম্পর্ক নির্ধারণ, ব্যবসায় সম্পর্কিত যাবতীয় নিয়ম, বিলোপসাধন, বিবাদ মীমাংসা প্রভৃতি বিস্তারিত উল্লেখ করা হয়। অংশীদারি ব্যবসায়ের সবকিছু চুক্তির মাধ্যমেই নিয়ন্ত্রিত হয়। তাই বলা হয়, \"অংশীদারি ব্যবসায় চুক্তি থেকে জন্মলাভ করে, কোনো পদমর্যাদা থেকে নয়।\""
        },
        {
          "label": "গ",
          "question": "উদ্দীপকে নিশাত কোন ধরনের অংশীদার? বর্ণনা করো।",
          "explanation": "উদ্দীপকে নিশাত একজন সীমিত অংশীদার। এরূপ অংশীদার চুক্তি অনুযায়ী ব্যবসায়ে মূলধন বিনিয়োগ করে ও লাভ-লোকসান গ্রহণ করে। কিন্তু তাদের দায় থাকে বিনিয়োগকৃত মূলধন দ্বারা সীমাবদ্ধ। তাছাড়া এমন অংশীদার সাধারণত ব্যবসায় থেকে কোনো মূলধন উত্তোলন করতে পারে না। উদ্দীপকের সান, মুন ও নিশাত একটি অংশীদারি ব্যবসায় প্রতিষ্ঠা করেন। চুক্তি অনুযায়ী নিশাত ব্যবসায়ের লাভ-লোকসান ভোগ করেন। এক্ষেত্রে তার দায় তার বিনিয়োগকৃত মূলধন পর্যন্ত সীমাবদ্ধ। এজন্য তিনি বিনিয়োগকৃত মূলধনের বাহিরে কোনো দায় বহন করবেন না। কোনো দায় বহন করেন না। অর্থাৎ, তার দায় সীমিত। তাছাড়া তিনি ব্যবসায় থেকে কোনো মূলধনও উত্তোলন করতে পারবেন না। এসব বৈশিষ্ট্য সীমিত অংশীদারের বৈশিষ্ট্যের সাথে মিলে যায়। সুতরাং, নিশাত একজন সীমিত অংশীদার।"
        },
        {
          "label": "ঘ",
          "question": "মুন তার ব্যবসায়ের অংশ হস্তান্তর করতে পারবে কি? উত্তরের পক্ষে মতামত দাও।",
          "explanation": "মুন তার ব্যবসায়ের অংশ হস্তান্তর করতে পারবে না বলে আমি মনে করি। অংশীদারি ব্যবসায়ের মালিকানা অবাধে হস্তান্তরযোগ্য নয়। সকল - অংশীদারের সম্মতি ছাড়া কোনো অংশীদার তার মালিকানা অন্য কারো কাছে হস্তান্তর করতে পারে না। এতে ব্যবসায় বিলুপ্তির আশঙ্কা দেখা দেয়। উদ্দীপকের সান, মুন ও নিশাত একটি অংশীদারি ব্যবসায় পরিচালনা করেন। ব্যবসায়টিতে নিশাত একজন সীমিত অংশীদার। এজন্য তার দায় বিনিয়োগকৃত মূলধনের মধ্যে সীমাবদ্ধ সম্প্রতি মুন ব্যবসায়ে তার অংশ তার ভাইয়ের কাছে হস্তান্তর করতে চান। এতে সান অসম্মতি জানান। এমতাবস্থায় মুন ব্যবসায়ে তার অংশ হস্তান্তর করতে পারবেন না। কারণ তার মালিকানা অন্য কারো কাছে হস্তান্তর করতে হলে সকল অংশীদারদের সম্মতি লাগবে। কিন্তু উক্ত ব্যবসায়ের ক্ষেত্রে একজন অংশীদার অসম্মতি জানান। এক্ষেত্রে মুন যদি অসম্মতি সত্ত্বেও ব্যবসায়ে তার অংশ হস্তান্তর করেন, তাহলে তা আইনানুসারে বৈধ হবে না। আবার অন্য অংশীদাররা তার বিরুদ্ধে আদালতের আশ্রয় নিতে পারবে। তাই বলা যায়, অংশীদারদের অসম্মতিতে মুন ব্যবসায়ে তার অংশ হস্তান্তর করতে পারবেন না।"
        }
      ]
    },
    {
      "number": "10",
      "uddipok": "রাজিব, রাকেশ ও সুজন ৫০,০০০ টাকা, ৭০,০০০ টাকা এবং ১,০০,০০০ টাকার মূলধন দিয়ে লিখিত সমঝোতার মাধ্যমে একটি ব্যবসায় শুরু করেন। তারা ৩ বছর মেয়াদের জন্য মৌসুমি ফলের ব্যবসায় শুরু করেন। সন্তোষজনক মুনাফা অর্জিত হওয়ায় তারা ব্যবসায়টি মেয়াদ শেষ হওয়ার পরও চালু রাখার সিদ্ধান্ত নেন। ব্যবসায় সম্প্রসারণের জন্য প্রতিষ্ঠানটি একটি ব্যাংক থেকে ৬ লক্ষ টাকা ঋণ গ্রহণ করে। ব্যবসায়ের দায় পরিশোধের বিষয়টি চুক্তিতে উল্লেখ ছিল না।",
      "tag": "RUMC 25",
      "sub_questions": [
        {
          "label": "ক",
          "question": "অংশীদারি ব্যবসায় কী?",
          "explanation": "মুনাফা অর্জনের উদ্দেশ্যে ২ থেকে ২০ জন ব্যক্তি (ব্যাংকিং ব্যবসায়ে সর্বোচ্চ ১০ জন) চুক্তির ভিত্তিতে যে ব্যবসায় গড়ে তোলে, তাকে অংশীদারি ব্যবসায় বলে।"
        },
        {
          "label": "খ",
          "question": "অংশীদারি ব্যবসায়ের অসীম দায়ের পরোক্ষ সুবিধা বলতে কী বোঝায়?",
          "explanation": "দায়ের মাত্রা বুঝে অংশীদারদের সতর্ক হয়ে ব্যবসায় পরিচালনা করার যে সুবিধা, তাকে অসীম দায়ের পরোক্ষ সুবিধা বলে। অংশীদারি ব্যবসায়ে বিনিয়োজিত মূলধনের বাইরেও দায় বহন করতে হয়। দায় অসীম হওয়ায় অংশীদাররা সতর্কতার সাথে ব্যবসায় পরিচালনা করেন। তারা যেকোনো সিদ্ধান্ত সতর্কতার সাথে নেন। এটিই অংশীদারি ব্যবসায়ের অসীম দায়ের পরোক্ষ সুবিধা।"
        },
        {
          "label": "গ",
          "question": "উদ্দীপকের ব্যবসায়টি কোন ধরনের অংশীদারি ব্যবসায়? বর্ণনা করো।",
          "explanation": "উদ্দীপকের ব্যবসায়টি একটি ঐচ্ছিক অংশীদারি ব্যবসায়। এ ধরনের ব্যবসায় অংশীদারদের ইচ্ছা অনুযায়ী অনির্দিষ্টকাল চলতে থাকে। এক্ষেত্রে চুক্তিপত্রে সাধারণত কোনো নির্দিষ্ট মেয়াদ বা উদ্দেশ্যের কথা উল্লেখ থাকে না। তাছাড়া নির্দিষ্ট মেয়াদ বা উদ্দেশ্য উল্লেখ থাকলেও কোনো ব্যবসায় উক্ত মেয়াদ শেষে বিলুপ্ত না হলে, তা ঐচ্ছিক অংশীদারি ব্যবসায় হিসেবে গণ্য হয়। অংশীদাররা বিলোপসাধনের বিজ্ঞপ্তি দিলেই এ ব্যবসায়ের অবসায়ন হয়। উদ্দীপকে রাজিব, রাকেশ ও সুজন লিখিত সমঝোতার ভিত্তিতে একটি ব্যবসায় গড়ে তোলেন। এক্ষেত্রে তারা ৩ বছরের মেয়াদে মৌসুমি ফলের ব্যবসায় করবেন। অর্থাৎ, তাদের ব্যবসায়টি নির্দিষ্ট মেয়াদের ভিত্তিতে গড়ে ওঠেছে। কিন্তু লাভজনক হওয়ায়, তারা মেয়াদ শেষেও এটি চালু রাখার সিদ্ধান্ত নেন। এক্ষেত্রে তাদের ইচ্ছা অনুযায়ী ব্যবসায়টি অনির্দিষ্টকাল চলতে থাকবে। আবার তারা চাইলেই বিজ্ঞপ্তির মাধ্যমে তা বিলোপসাধন করতে পারবে। এসব বৈশিষ্ট্য ঐচ্ছিক অংশীদারি ব্যবসায়ের বৈশিষ্ট্যের অন্তর্গত। অতএব, রাজিব, রাকেশ ও সুজনের ব্যবসায়টি একটি ঐচ্ছিক অংশীদারি ব্যবসায়।"
        },
        {
          "label": "ঘ",
          "question": "উদ্দীপকের প্রতিষ্ঠানের গৃহীত ব্যাংক ঋণের দায় পরিশোধে অংশীদারদের ভূমিকা মূল্যায়ন করো।",
          "explanation": "উদ্দীপকের প্রতিষ্ঠানের গৃহীত ব্যাংক ঋণের দায় অংশীদাররা সমানভাবে পরিশোধ করবে। অংশীদারি ব্যবসায়ের লাভ-লোকসান মূলত চুক্তি অনুযায়ী বণ্টন করা হয়। তবে চুক্তিতে উল্লেখ না থাকলে অংশীদাররা তা সমহারে কটন করেন। এছাড়া এ ব্যবসায়ে অংশীদারদের দায় অসীম। ফলে কোনো অংশীদার দায় পরিশোধে অক্ষম হলে, অন্য অংশীদাররা তার পক্ষে তা পরিশোধ করে। উদ্দীপকে রাজিব, রাকেশ ও সুজন লিখিত চুক্তির ভিত্তিতে একটি ব্যবসায় শুরু করেন। তাদের ব্যবসায়টি একটি ঐচ্ছিক অংশীদারি ব্যবসায়। সন্তোষজনক মুনাফা অর্জিত হওয়ার মেয়াদ শেষেও তার ব্যবসায়টি চালু রাখার সিদ্ধান্ত নেন। এছাড়া এটি সম্প্রসারণের জন্য তারা একটি ব্যাংক থেকে ৬ লক্ষ টাকা ঋণ নেন। তবে ব্যবসায়ের দায় পরিশোধের কথা তাদের চুক্তিতে উল্লেখ ছিল না। চুক্তিতে নির্দিষ্ট হার উল্লেখ না থাকায় উদ্দীপকের ব্যবসায়ের অংশীদাররা আইনানুযায়ী সমহারে দায় পরিশোধ করবে। এক্ষেত্রে প্রত্যেককে (৬/৩) বা ২ লক্ষ টাকা করে ঋণ পরিশোধ করতে হবে। কোনো অংশীদার দায় পরিশোধে অক্ষম হলে অন্যরা তা পরিশোধে বাধ্য থাকবে। কারণ এ ব্যবসায়ে অংশীদারদের দায় অসীম। তাছাড়া কেউ তার বিনিয়োজিত মূলধন দিয়ে দায় পরিশোধ করতে না পারলে, তার ব্যক্তিগত সম্পদও দায়বদ্ধ হবে। এক্ষেত্রে তাকে উক্ত সম্পদ বিক্রি করে হলেও ঋণ পরিশোধ করতে হবে। তাই বলা যায়, উদ্দীপকের প্রতিষ্ঠানের সকল অংশীদারই সমানভাবে ব্যাংক ঋণ পরিশোধে বাধ্য থাকবে।"
        }
      ]
    },
    {
      "number": "11",
      "uddipok": "জনাব মাহমুদ একটি পোশাক প্রস্তুতকারী প্রতিষ্ঠানের মালিক। তার প্রতিষ্ঠানটির বর্জ্য শোধন করে তিনি তা নিষ্কাশনের ব্যবস্থা করেন। তবে তার প্রতিষ্ঠানটি আবাসিক এলাকার পাশে স্থাপিত হওয়ায় বিভিন্ন সময়ে জেনারেটরের শব্দে বসবাসরত মানুষের অসুবিধা হয়। সম্প্রতি তিনি ডিএমপি এর সহযোগিতায় বিভিন্ন গাড়িতে পরিবেশ দূষণ রোধের উপায় সম্বলিত স্টিকার লাগানোর উদ্যোগ নেন।",
      "tag": "RUMC 25",
      "sub_questions": [
        {
          "label": "ক",
          "question": "মূল্যবোধ কী?",
          "explanation": "কোনো বিষয়ে ভালো-মন্দ সম্পর্কে ব্যক্তির স্থায়ী ধ্যান-ধারণা, বোধ ও বিশ্বাসকে মূল্যবোধ বলে।"
        },
        {
          "label": "খ",
          "question": "পলিথিনের ব্যবহার পরিবেশকে কীভাবে ক্ষতিগ্রস্ত করে? ব্যাখ্যা করো।",
          "explanation": "প্রকৃতির বিভিন্ন উপাদানের স্বাভাবিক ভারসাম্য নষ্ট হলে এবং পরিবেশের ওপর নেতিবাচক প্রভাব পড়লে, তাকে পরিবেশ দূষণ বলে। পরিবেশ দূষণের অন্যতম কারণ হলো পলিথিনের ব্যবহার। এটি মাটিতে বা অন্যান্য আবর্জনার সাথে মিশে সম্পূর্ণ নিঃশেষ হতে সময় লাগে শত শত বছর। ফলে পলিথিন ব্যবহারে অন্যান্য আবর্জনা ও বর্জ্য পদার্থের পচন প্রক্রিয়া বাধাগ্রস্ত হয়ে পড়ে। এভাবে পলিথিনের ব্যবহার পরিবেশকে ক্ষতিগ্রস্ত করে।"
        },
        {
          "label": "গ",
          "question": "উদ্দীপকের জনাব মাহমুদ কোন পক্ষের প্রতি দায়িত্ব পালনে অবজ্ঞা করেন? বর্ণনা করো।",
          "explanation": "উদ্দীপকের জনাব মাহমুদ স্থানীয় সম্প্রদায়ের প্রতি দায়িত্ব পালনে অবজ্ঞা করেন। সমাজ থেকে বিভিন্ন সুযোগ-সুবিধা নিয়েই একটি ব্যবসায় বিকাশ লাভকরে। তাই স্থানীয় সম্প্রদায়ের প্রতি ব্যবসায়ের দায়িত্ব রয়েছে। পরিবেশ দূষণমুক্ত রাখা, শিক্ষাপ্রতিষ্ঠান, হসাপাতাল, ধর্মীয় প্রতিষ্ঠান স্থাপন প্রভৃতি উপায়ে ব্যবসায় এই দায়িত্ব পালন করে। উদ্দীপকের জনাব মাহমুদ একটি পোশাক প্রস্তুতকারী প্রতিষ্ঠানের মালিক। তিনি তার প্রতিষ্ঠানের বর্জ্য শোধন করে তা নিষ্কাশনের ব্যবস্থা করেন। কিন্তু তার প্রতিষ্ঠানটির জেনারেটর শব্দ দূষণ করে। এটি আবাসিক এলাকার পাশে অবস্থিত হওয়ায় মানুষের অসুবিধা হয়। এক্ষেত্রে তার প্রতিষ্ঠানের আশপাশে বসবাসরত মানুষজন স্থানীয় সম্প্রদায়ের অন্তর্ভুক্ত। পরিবেশ দূষণের মাধ্যমে জনাব মাহমুদ তাদের ক্ষতিসাধন করছেন, যা দায়িত্বের পরিপন্থি কাজ। তাই বলা যায়, জনাব মাহমুদ স্থানীয় সম্প্রদায়ের প্রতি দায়িত্ব পালনে অবজ্ঞা করেন।"
        },
        {
          "label": "ঘ",
          "question": "পরিবেশ দূষণ রোধে বণিক সমিতির কী করণীয় রয়েছে বলে তুমি মনে করো? মতামত দাও।",
          "explanation": "নীতি প্রণয়ন ও বাস্তবায়ন, পরামর্শ দান, সহযোগিতা, প্রতারণা প্রভৃতি উপায়ে পরিবেশ দূষণ রোধে বণিক সমিতি অবদান রাখতে পারে বলে আমি মনে করি। ব্যবসায় প্রতিষ্ঠানের অভিভাবক হিসেবে দায়িত্ব পালন করে বণিক সমিতি। এক্ষেত্রে পরিবেশ রক্ষার নীতি প্রণয়ন ও বাস্তবায়ন এবং দিকনির্দেশনামূলক পরামর্শের মাধ্যমে এটি ব্যবসায় প্রতিষ্ঠানকে সচেতন করতে পারে। আবার কারিগরি সহযোগিতা এবং পুরস্কার ও সম্মাননা প্রদানের মাধ্যমে এটি পরিবেশ সংরক্ষণে উৎসাহিত করতে পারে। উদ্দীপকের জনাব মাহমুদ পোশাক প্রস্তুকারী একটি প্রতিষ্ঠানের মালিক। তিনি সঠিক উপায়ে প্রতিষ্ঠানের বর্জ্য নিষ্কাশন করেন। তাছাড়া সম্প্রতি তিনি পরিবেশ দূষণ রোধে ডিএমপি-এর সহযোগিতায় জনসচেতনতা বাড়ানোর উদ্যোগ নেন। তবে তার প্রতিষ্ঠানটির শব্দ দূষণের কারণে স্থানীয় মানুষের ক্ষতি হচ্ছে। এক্ষেত্রে বণিক সমিতি জনাব মাহমুদকে সচেতনতামূলক প্রচারণা ও বর্জ্য শোধনের জন্য পুরস্কৃত করতে পারে। এতে তিনি শব্দ দূষণ রোধেও অনুপ্রাণিত হবে। অন্যদিকে, জেনারেটরের শব্দ কমানোর জন্য তাকে প্রয়োজনীয় পরামর্শ ও কারিগরি সহায়তা দেওয়া যায়। এতে দূষণ রোধে প্রতিষ্ঠানটির উদ্যোগে বাস্তবায়ন সহজ হবে। এছাড়া এ বিষয়ে নীতিমালা প্রণয়ন ও নিয়মিত তদারকির মাধ্যমে বণিক সমিতি প্রতিষ্ঠানটিকে সচেতন করতে পারে। তাই আমি মনে করি, পরিবেশ দূষণ রোধে বণিক সমিতি গুরুত্বপূর্ণ অবদান রাখতে পারে।"
        }
      ]
    }
  ]
}