{
  "title": "নটর ডেম কলেজ, ঢাকা ২০২৩",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "জনাব আরিফ হ্যাচারির ব্যবসায় করেন। তিনি তার হ্যাচারিতে মাছের রেনু থেকে পোনা উৎপাদন করে পাইকারি বাজারে সরবরাহ করেন। সম্প্রতি একটি কন্যায় হ্যাচারি ডুবে যাওয়ার কারণে তিনি ব্যাপক লোকসানের সম্মুখীন হন। পরিস্থিতি মোকাবিলায় তিনি বন্যা নিরোধক কী ব্যবস্থা নেওয়া যায় এ ব্যাপারে থানা কৃষি কর্মকর্তার পরামর্শ নেওয়ার চিন্তা করছেন।",
      "tag": "NDCD 23",
      "sub_questions": [
        {
          "label": "ক",
          "question": "ব্যবসায় কাকে বলে?",
          "explanation": "মুনাফা অর্জনের লক্ষ্যে ঝুঁকি নিয়ে পণ্য ও সেবা উৎপাদন, বণ্টন ও এর সহায়ক সব বৈধ অর্থনৈতিক কাজকে ব্যবসায় বলে।"
        },
        {
          "label": "খ",
          "question": "ব্যবসায়ের সাথে শিল্প ও বাণিজ্যের সম্পর্ক ব্যাখ্যা করো।",
          "explanation": "শিল্প ও বাণিজ্য ব্যবসায়ের আওতাভুক্ত। ব্যবসায়ের মাধ্যমে বিভিন্ন পণ্য ও সেবাসামগ্রী বিক্রি করে মুনাফা অর্জন করা হয়। ব্যবসায়ের এসব পণ্য বা সেবাসামগ্রী উৎপাদিত হয় শিল্পের মাধ্যমে। আবার, এসব পণ্য বা সেবাসামগ্রী বণ্টন করা হয় বাণিজ্যের মাধ্যমে।"
        },
        {
          "label": "গ",
          "question": "জনার আরিফের প্রতিষ্ঠানটি যে শিল্পের অন্তর্গত এর ভবিষ্যত সম্ভাবনা নিয়ে মন্তব্য করো।",
          "explanation": "জনাব আরিফের প্রতিষ্ঠানের অন্তর্ভুক্ত প্রজনন শিল্পের ভবিষ্যত খুব সম্ভাবনাময় বলে আমি মনে করি। এ শিল্পে উদ্ভিদ ও প্রাণীর বংশ বাড়ানোর মাধ্যমে উৎপাদন কাজ পরিচালিত হয়। প্রাকৃতিক উপায়ে গাছপালা ও প্রাণীর বংশ বাড়ানো এর প্রধান কাজ। নার্সারি, পোলট্রি ফার্ম, হ্যাচারি প্রভৃতি প্রজনন শিল্পের উদাহরণ। উদ্দীপকে জনাব আরিফ হ্যাচারির ব্যবসায় করেন। এ কাজে তিনি মাছের রেনু থেকে পোনা উৎপাদন করেন। এরপর সে পোনা তিনি পাইকারি বাজারে সরবরাহ করেন। এ ব্যবসায়ের কাঁজে তিনি প্রকৃতিপ্রদত্ত জলাধার ব্যবহার করে মাছের বংশ বাড়ানোর কাজ করছেন। এটি বৈশিষ্ট্য অনুযায়ী প্রজনন শিল্পের সাথে সামঞ্জস্যপূর্ণ। তার শিল্পে উৎপাদিত পোনা পুনঃউৎপাদনের কাজে লাগানো যাবে। এতে তার ব্যবসায়ের দ্রুত প্রসার ঘটবে। 'তার শিল্পের এ প্রসারিত ক্ষেত্র নতুন কর্মসংস্থান সৃষ্টিতে ভূমিকা রাখবে। এছাড়া এ শিল্পের অপার সম্ভাবনা দেখে অনেকেই এ শিল্প স্থাপনে আগ্রহী হবে। ফলে নতুন ব্যবসায়ের সুযোগ তৈরি হবে, যার মাধ্যমে দেশে অর্থনৈতিক উন্নয়ন বাড়বে। তাই এসব দিক বিবেচনায় প্রজনন শিল্পের সম্ভাবনা অপার বলে আমি মনে করি।"
        },
        {
          "label": "ঘ",
          "question": "'সঠিক সময়ে গৃহীত সঠিক সিদ্ধান্ত ব্যবসায়ে টিকে থাকার' ক্ষেত্রে অত্যন্ত জরুরি'- জনাব আরিফের গৃহীত পদক্ষেপটির গুরুত্ব মূল্যায়ন করো।",
          "explanation": "জনাব আরিফের গৃহীত সঠিক সময়ে সঠিক সিদ্ধান্ত ব্যবসায়ে টিকে থাকার জন্য অত্যন্ত জরুরি বলে আমি মনে করি। ব্যবসায়ের ক্ষেত্রে বিভিন্ন 'ঝুঁকি ও অনিশ্চয়তা বিদ্যমান। প্রাকৃতিক দুর্যোগ, কাঁচামালের স্বল্পতা, অবকাঠামোগত সমস্যা ব্যবসায়ে ঝুঁকি ও অনিশ্চয়তা সৃষ্টি করে। এক্ষেত্রে ব্যবসায়ী বা উদ্যোক্তা বিচার-বিবেচনার মাধ্যমে সঠিক সিদ্ধান্ত নিলে এসব সমস্যা মোকাবিলা করা যায়। জনাব আরিফ হ্যাচারি ব্যবসায় করেন। তিনি প্রজনন শিল্পের মাধ্যমে হ্যাচারিতে মাছের পোনা উৎপাদন করে তা পাইকারি বাজারে বিক্রি করেন। সম্প্রতি বন্যায় তার হ্যাচারি ডুবে যায়। এতে তিনি ব্যাপক। লোকসানের সম্মুখীন হন। এ পরিস্থিতি মোকাবিলায় থানা কৃষি কর্মকর্তার পরামর্শ নেওয়ার চিন্তা করছেন। এক্ষেত্রে কৃষি কর্মকর্তা তাকে জলাধারের গভীরতা বাড়ানো, এর চারপাশে প্রতিরক্ষা বেষ্টনী নির্মাণের পরামর্শ দিতে পারেন। এতে বন্যার সময় তার জলাধারের পানি উপচে পড়বে না। আবার, পানি বাড়লেও পোনা বেরিয়ে যাওয়ার আশঙ্কা কম থাকবে। এ পরামর্শ অনুযায়ী তার ক্ষয়ক্ষতির আশঙ্কা কমবে, তিনি ব্যবসায় টিকে থাকতে পারবেন। আবার, কৃষি কর্মকর্তা জনাব আরিফের মতো ব্যবসায়ীদের স্বার্থ সংরক্ষণে সরকারি সহায়তায় বাঁধ নির্মাণের ব্যবস্থা করতে পারেন। এসব সম্ভব হবে তার সময়োপযোগী সঠিক সিদ্ধান্তের কারণে। তাই বলা যায়, সঠিক সময়ে সঠিক সিদ্ধান্ত ব্যবসায়ে টিকে থাকার জন্য অত্যন্ত জরুরি।"
        }
      ]
    },
    {
      "number": "2",
      "uddipok": "মি. হাসেম মেহেরপুরের আম ও লিচুর ব্যবসায়ী। তিনি আম ও লিচু মেহেরপুর থেকে ঢাকায় এনে বিক্রি করেন। এ সময় আম ও লিচু বিভিন্ন সাইজে ভাগ করে তা ঝুড়িতে ভরে ঢাকায় নিয়ে আসেন। রিভিন্ন জাতের ফল প্রাকৃতিক উপায়ে সংরক্ষণের জন্য তাকে ব্যবস্থা গড়ে তুলতে হয়েছে। এতে ফল তাজা থাকে ও কোনো ধরনের রাসায়নিক ব্যবহার না করার কারণে ঢাকায় এর ব্যাপক বাজার রয়েছে। সম্প্রতি মি. হাসেম ইউরোপের বাজারে ফল রপ্তানির একটি বড় ধরনের অর্ডার পেয়েছেন।",
      "tag": "NDCD 23",
      "sub_questions": [
        {
          "label": "ক",
          "question": "বাজারজাতকরণ প্রসার কাকে বলে?",
          "explanation": "পণ্য, সেবা বা ব্রান্ড সম্পর্কে সম্ভাব্য গ্রাহকদের মধ্যে আগ্রহ সৃষ্টি করে বিক্রয় বাড়ানোর চেষ্টাকে বাজারজাতকরণ প্রসার বলে।"
        },
        {
          "label": "খ",
          "question": "প্রাথমিক শিল্প বলতে কী বুঝ?",
          "explanation": "প্রাকৃতিক সম্পদ উৎপাদন ও সংগ্রহ সংক্রান্ত যাবতীয় কাজই হলো প্রাথমিক শিল্প। এ শিল্প প্রকৃতি বা অদৃশ্য শক্তির ওপর বেশি নির্ভরশীল। প্রাকৃতিকভাবেই এ শিল্পের প্রসার হয়। চাষাবাদ, পশু-পাখি লালন-পালন, খনিজ সম্পদ উত্তোলন, মাছ আহরণ প্রভৃতি প্রাথমিক শিল্পের অন্তর্ভুক্ত।"
        },
        {
          "label": "গ",
          "question": "মি. হাসেম ফল ঢাকায় আনার আগে যে কাজটি করেন এর গুরুত্ব মূল্যায়ন করো।",
          "explanation": "মি. হাসেম ফল ঢাকায় আনার আগে পর্যায়িতকরণ কাজটি করেছেন। এ কাজের ক্ষেত্রে পণ্যের ওজন, আকার ও গুণাগুণ অনুযায়ী তা ভাগ করা হয়। ক্রয় ও বিক্রয় দুটো ক্ষেত্রেই এটি সুবিধাজনক। মূলত গ্রাহকের পণ্য বাছাই কাজ সহজ করার জন্য পর্যায়িতকরণ করা হয়। উদ্দীপকে মি. হাসেম মেহেরপুরের আম ও লিচুর ব্যবসায়ী। তিনি আম ও লিচু ঢাকায় এনে বিক্রি করেন। এর আগে তিনি এসব ফল ছোট-বড় বিভিন্ন সাইজ অনুযায়ী ভাগ করে আলাদা ঝুড়িতে ভরেন। এ কাজটি করার মাধ্যমে ক্রেতারা সহজেই তাদের পছন্দের ফল বাছাই করতে পারেন। আবার, তিনি এগুলোর আকার অনুযায়ী দাম নির্ধারণ করেন। এতে তার বিক্রির কাজও সহজ হয়। তার এসব কাজের সাথে পর্যায়িতকরণের মিল রয়েছে। সুতরাং, মি. হাসেম ফল আনার আগে পর্যায়িতকরণ কাজটি করেছেন।"
        },
        {
          "label": "ঘ",
          "question": "\"মি. হাসেমের বিক্রির জন্য গড়ে তোলা ব্যবস্থা ব্যবসায়ের জন্য খুবই প্রয়োজনীয়\"- উক্তিটি বিশ্লেষণ করো।",
          "explanation": "\"মি. হাসেমের বিক্রির জন্য গড়ে তোলা গুদামজাতকরণ ব্যবস্থা ব্যবসায়ের জন্য অত্যন্ত প্রয়োজনীয়\"- উক্তিটি যথার্থ বলে আমি মনে করি। উৎপাদন ও ভোগের মধ্যবর্তী সময়ে গণ্যকে নষ্ট হওয়া থেকে রক্ষার জন্য গুদামজাত করা হয়। এতে নির্দিষ্ট সময়ের জন্য পণ্যের গুণগত মান রক্ষা হয়। ফলে সময়গত উপযোগ সৃষ্টি হয়।' মি. হাসেম পর্যায়িতকরণের মাধ্যমে তার ফলগুলো বিভিন্ন সাইজ অনুযায়ী ভাগ করে ঢাকায় নিয়ে এসে বিক্রি করেন। বিভিন্ন সাইজের ফল প্রাকৃতিক উপায়ে সংরক্ষণের জন্য তার আলাদা আলাদা ব্যবস্থা গড়ে তুলতে হয়েছে। এ ব্যবস্থায় তার ফল তাজা ও রাসায়নিকমুক্ত হওয়ায় ঢাকায় এর ব্যাপক চাহিদা রয়েছে। সম্প্রতি তিনি ইউরোপের বাজারে ফল রপ্তানির একটি বড় অর্ডার পেয়েছেন। উদ্দীপকের মি. হাসেমের ফল সংরক্ষণে গড়ে তোলা ব্যবস্থাটি হলো গুদামজাতকরণ। তিনি এটি প্রাকৃতিক উপায়ে করছেন। এতে তার ফলগুলো তাজা ও এর গুণগতমান বজায় থাকছে। আবার, এটি করার ফলে তার একসাথে অনেক ফল ঢাকায় বহন করা লাগছে না। এতে তিনি অর্ডারমাফিক ফল ক্রেতা-ভোক্তাদের সরবরাহ করতে পারছেন। এসবের মাধ্যমে তার ফলের সুষ্ঠু সংরক্ষণ, সরবরাহ ও বিক্রি সম্ভব হচ্ছে। তাই বলা যায়, মি. হাসেমের বিক্রির জন্য গড়ে তোলা গুদামজাতকরণ ব্যবস্থা ব্যবসায়ের জন্য খুবই প্রয়োজনীয়।"
        }
      ]
    },
    {
      "number": "3",
      "uddipok": "আমাদের জীবন-জীবিকা, আচার-আচরণ, পছন্দ-রুচিবোধ সবকিছুই পরিবেশ দ্বারা প্রভাবিত। সোহেলি জাপান থেকে অনেকদিন পর দেশে এসে উপলব্ধি করেন দেশের সার্বিক পরিবেশ জাপানের তুলনায় অনেক পিছনে। তিনি ভাবছেন দেশের জনগোষ্ঠীকে প্রশিক্ষণ, অবকাঠামোর উন্নয়ন ও রাজনৈতিক স্থিতিশীলতা নিশ্চিত করা গেলে দেশের উন্নয়ন সুনিশ্চিত হবে।",
      "tag": "NDCD 23",
      "sub_questions": [
        {
          "label": "ক",
          "question": "প্রাকৃতিক পরিবেশ কাকে বলে?",
          "explanation": "কোনো দেশের জলবায়ু, ভূ-প্রকৃতি, মৃত্তিকা, নদ-নদী, আয়তন, অবস্থান প্রভৃতি প্রাকৃতিকভাবে সৃষ্ট উপাদানের সমন্বয়ে যে পরিবেশ গড়ে ওঠে, তাকে প্রাকৃতিক পরিবেশ বলে।"
        },
        {
          "label": "খ",
          "question": "একমালিকানা ব্যবসায় টিকে থাকার কারণ ব্যাখ্যা করো।",
          "explanation": "একক মালিকানায় গঠিত, পরিচালিত ও নিয়ন্ত্রিত ব্যবসায়কে একমালিকানা ব্যবসায় বলে। এ ব্যবসায় গঠন, পরিচালনা, নিয়ন্ত্রণ ও বিলোপসাধনসহ যাবতীয় ব্যবসায়িক কার্যক্রম সরকারি বিধিনিষেধ থেকে মুক্ত। এরূপ ব্যবসায় খুব সহজে গঠন করা যায়। এর স্থায়িত্ব মালিকের ইচ্ছার ওপর নির্ভরশীল। এছাড়া এতে মালিক স্বাধীনভাবে জীবিকা অর্জনের সুযোগ পায়। দ্রুত সিদ্ধান্ত নিতে পারে। আর এ ব্যবসায়ে ক্ষতিকর প্রতিযোগিতাও নেই। তাই একমালিকানা ব্যবসায়ে সফলতার সাথে দীর্ঘদিন টিকে থাকা যায়।"
        },
        {
          "label": "গ",
          "question": "তুমি কি মনে করো, জাপানের উন্নয়নের মূলে এর ব্যবসায় পরিবেশগত উপাদানের উন্নয়নই প্রধান কারণ- তোমার মতামত দাও।",
          "explanation": "জাপানের উন্নয়নের মূলে এর ব্যবসায় পরিবেশগত উপাদানের উন্নয়নই প্রধান কারণ বলে আমি মনে করি। ব্যবসায়-বাণিজ্যের উন্নতির ওপর দেশের সামগ্রিক উন্নতি নির্ভর করে। যে দেশ ব্যবসা-বাণিজ্যে যত উন্নত, সে দেশ সামগ্রিকভাবে তত উন্নত। আর দেশে ব্যবসা-বাণিজ্যের ওপর প্রাকৃতিক, অর্থনৈতিক, রাজনৈতিক, প্রযুক্তিগত পরিবেশের প্রভৃতি উপাদান প্রভাব বিস্তার করে। এসবের অনুকূলতা-প্রতিকূলতার ওপর ব্যবসায়ের সফলতা নির্ভর করে। উদ্দীপকে সোহেলি অনেকদিন যাবত জাপানে ছিলেন। দেশটি একটি সমুদ্রবেষ্টিত দেশ হওয়ায় পণ্য আমদানি-রপ্তানিতে নৌ-সুবিধা পাচ্ছে। আবার, দক্ষ শ্রমিক ও আধুনিক প্রযুক্তি ব্যবহার করায় দেশটি মানসম্মত পণ্য উৎপাদন করতে সক্ষম। এছাড়া দেশটির অর্থ ও ঋণ ব্যবস্থা ব্যবসায় স্থাপনের জন্য যথোপযুক্ত। আবার, রাজনৈতিক স্থিতিশীলতা, সংস্কৃতি, রুচিবোধ, সুষ্ঠু আইন ব্যবস্থা এসবের কারণেও দেশটিতে ব্যবসায়ের ব্যাপক বিস্তৃতি লক্ষণীয়। এছাড়া ব্যবসায় থেকে পাওয়া কর রাজস্ব থেকে দেশটির সরকার এর সামাজিক উন্নয়নসাধন করতে পারছে। তাই বলা যায়, জাপানের উন্নয়নের মূলে রয়েছে এর ব্যবসায়ের পরিবেশগত উপাদানের উন্নয়ন।"
        },
        {
          "label": "ঘ",
          "question": "দেশের উন্নয়নে সোহেলির সাথে তুমি কি একমত? তোমার মতামতের সপক্ষে যুক্তি দেখাও।",
          "explanation": "সোহেলির মতানুযায়ী ব্যবসায়ের অনুকূল পরিবেশ দেশের উন্নয়নে সহায়ক এর সাথে আমি একমত। পরিবেশের অনুকূলতা ব্যবসায়ের সফলতা আনায়নে সহায়ক। এতে দেশে জনগণের মাথাপিছু আয় ও বিদেশি বিনিয়োগ বাড়ে এবং প্রযুক্তিগত উন্নয়ন ঘটে। এসবের মাধ্যমে দেশের সামগ্রিক উন্নয়ন সাধিত হয়। উদ্দীপকে সোহেলি অনেকদিন যাবৎ জাপানে ছিলেন। দেশটিতে থাকাকালীন তিনি দেশটির ব্যবসায় উন্নয়নের উপাদানগুলোর প্রভাব লক্ষ করেন। বাংলাদেশে ফিরে তিনি উপলব্ধি করেন এসব দিক বিবেচনায় বাংলাদেশ জাপানের থেকে অনেক পিছিয়ে রয়েছে। দেশের জনগোষ্ঠীকে প্রশিক্ষণ, অবকাঠামোগত উন্নয়ন ও রাজনৈতিক স্থিতিশীলতা নিশ্চিত করলে দেশের উন্নয়ন সম্ভব বলে তিনি মনে করেন। এক্ষেত্রে উদ্দীপকের সোহেলির মতামত অনুযায়ী ব্যবস্থা নেওয়া গেলে দেশের সামগ্রিক উন্নতি হবে। জনগোষ্ঠীকে সুষ্ঠুভাবে প্রশিক্ষণ দিলে তারা দক্ষ জনশক্তিতে পরিণত হবে। এতে তারা যেকোনো কাজ সম্পাদনে কার্যকর ভূমিকা পালন করবে। ফলে তাদের উৎপাদনশীলতা বাড়বে। আবার, অবকাঠামোগত উন্নয়ন দেশের ব্যবসায় সুষ্ঠুভাবে পরিচালনা ও নতুন ব্যবসায় গঠনে সাহায্য করবে। এছাড়া রাজনৈতিক স্থিতিশীলতা দেশে ব্যবসায়ের কার্যক্রম স্বাভাবিক রাখবে। পাশাপাশি বৈদেশিক বিনিয়োগ বাড়াবে। এসব সম্ভব হবে ব্যবসায়ের ক্ষেত্রে অনুকূল পরিবেশ বজায় থাকলে। তাই সোহেলির মতানুযায়ী, ব্যবসায়ের অনুকূল পরিবেশ দেশের উন্নয়নে সহায়ক- উক্তিটির সাথে আমি একমত।"
        }
      ]
    },
    {
      "number": "4",
      "uddipok": "রোকেয়া তার ক্ষুদ্র সঞ্চয় দিয়ে একটি তৈজসপত্রের দোকান দেয়। বিভিন্ন ধরনের ফুলের টব, পাত্র, ঘর সাজানোর সামগ্রী ও পিঠা তৈরির ছাঁচ ইত্যাদি বিক্রির সাথে সে জড়িত। তার বিক্রির পরিমাণ বেশ ভালো।' কয়েক মাসের আয় থেকে সে কিছু সঞ্চয় করতেও সক্ষম হচ্ছে। বিক্রি বাড়াতে আরও কয়েকটি বিক্রয়কেন্দ্র খোলার কথা চিন্তা করছে।",
      "tag": "NDCD 23",
      "sub_questions": [
        {
          "label": "ক",
          "question": "আপাতদৃষ্টিতে অংশীদার কাকে বলে?",
          "explanation": "যে অংশীদার ব্যবসায় থেকে অবসর নেওয়ার পর মূলধন উত্তোলন না করে তা ব্যবসায়ে রেখে দেন এবং এর বিনিময়ে সুদ নেন, তাকে আপাতদৃষ্টিতে অংশীদার বলা হয়।"
        },
        {
          "label": "খ",
          "question": "\"সামাজিক ব্যবসায় কোনো দাতব্য প্রতিষ্ঠান নয়\"- ব্যাখ্যা করো।",
          "explanation": "যে ব্যবসায়ে মুনাফা প্রাপ্তির লক্ষ্যে গঠিত না হয়ে তা সমাজের কল্যাণ, দারিদ্র্য দূরীকরণ ও ব্যবসায় প্রসারের জন্য ব্যয় করা হয় তাকে সামাজিক ব্যবসায় বলে।। সামাজিক ব্যবসায়ের কাজের প্রকৃতির জন্যই দাতব্য প্রতিষ্ঠানগুলো থেকে আলাদা হয়ে থাকে। দাতব্য প্রতিষ্ঠানে বিনিয়োগকৃত অর্থ ফেরত পাওয়া যায় না। কিন্তু সামাজিক ব্যবসায়ে বিনিয়োগকৃত অর্থ বিনিয়োগকারীরা ফেরত পায়। তাই বলা হয়, সামাজিক ব্যবসায় কোনো দাতব্য প্রতিষ্ঠান নয়।"
        },
        {
          "label": "গ",
          "question": "রোকেয়ার ব্যবসায়টি কোন ধরনের ব্যবসায় সংগঠন বলে তুমি মনে করো? তোমার সপক্ষে মতামত দাও।",
          "explanation": "উদ্দীপকে রোকেয়ার ব্যবসায়টি একমালিকানা ব্যবসায় সংগঠন বলে আমি মনে করি। -এ ব্যবসায় একক মালিকানায় গঠিত, পরিচালিত ও নিয়ন্ত্রিত হয়। এর ঝুঁকি ও মুনাফা মালিক একাই বহন করেন। এটি গঠনে কম মূলধন প্রয়োজন হয়। এ ধরনের ব্যবসায় ক্ষুদ্রায়তনের হয়ে থাকে। উদ্দীপকে রোকেয়া তার স্বল্প সঞ্চয় দিয়ে একটি তৈজসপত্রের দোকান দেয়। দোকানটিতে সে ফুলের টব, পাত্র, ঘর সাজানোর সামগ্রী ও পিঠা তৈরির ছাঁচ প্রভৃতি বিক্রি করে। এসব পণ্যের চাহিদা থাকায় তার বিক্রির পরিমাণও বেশ ভালো। এক্ষেত্রে দোকানটি গঠন ও পরিচালনায় সে সরাসরি জড়িত। আর ব্যবসায়টি থেকে প্রাপ্ত লাভ-লোকসানও সে একাই বহন করে। এসবের সাথে একমালিকানা ব্যবসায় সংগঠনের মিল রয়েছে। সুতরাং, রোকেয়ার উক্ত ব্যবসায়টি একমালিকানা ব্যবসায় সংগঠন।"
        },
        {
          "label": "ঘ",
          "question": "“যে বাস্তবতায় রোকেয়া এ ধরনের ব্যবসায় গড়ে তুলেছে, সেই বাস্তবতায়ই আমাদের দেশের বেশির ভাগ প্রতিষ্ঠিত ব্যবসায় সংগঠন গড়ে ওঠেছে।\"- এই উক্তির সাথে তুমি কি একমত? তোমার মতামত সুপ্রতিষ্ঠিত করো।",
          "explanation": "\"যে বাস্তবতায় রোকেয়া এ ধরনের ব্যবসায় গড়ে তুলেছে সেই বাস্তবতায়ই আমাদের দেশের বেশিরভাগ প্রতিষ্ঠিত ব্যবসায় সংগঠন গড়ে ওঠেছে\"- উক্তিটির সাথে আমি একমত। একমালিকানা ব্যবসায় যে কেউ স্বল্প পুঁজি নিয়ে শুরু করতে পারে। এতে তার একক নিয়ন্ত্রণ থাকে। তাই মালিক নিজের ইচ্ছানুযায়ী ব্যবসায়ের সম্প্রসারণ করতে পারেন। এছাড়া এ ব্যবসায় থেকে একক মালিকানায় অনেক বড় বড় শিল্প, বৃহদায়তন ব্যবসায় তৈরি হচ্ছে।' উদ্দীপকে রোকেয়ার একটি তৈজসপত্রের দোকান রয়েছে। সে তার দোকানে ফুলের টব, ঘর সাজানোর সামগ্রী প্রভৃতি বিক্রি করে। চাহিদা বেশি থাকায় তার এসব পণ্যের বিক্রিও ভালো। আর এ থেকে অর্জিত আয় দিয়ে সে সঞ্চয় করতেও সক্ষম হচ্ছে। বর্তমানে সে বিক্রি বাড়ানোর লক্ষ্যে আরও কিছু বিক্রয়কেন্দ্র খোলার কথা ভাবছে। আমাদের দেশের স্বল্প আয়ের মানুষ উদ্দীপকের রোকেয়ার মতো স্বল্প পুঁজি নিয়ে একক মালিকানায় ব্যবসায় গড়ে তুলছে। সহজ গঠনের কারণে উৎসাহের সাথে উদ্যোক্তারা এ ব্যবসায় গড়ে তুলছে। আর, সিদ্ধান্ত নেওয়ার স্বাধীনতা থাকায় ব্যবসায়ীরা প্রয়োজন অনুপাতে - ব্যবসায়ের পরিধি বাড়াতে পারছে। আবার, এর মাধ্যমে বিস্তার ঘটিয়ে একক মালিকানায় বৃহদায়তন ব্যবসায়ও গড়ে ওঠছে। এজন্য এসব বিষয় বিবেচনায় দেশে একক মালিকানায় যেকোনো এলাকায় এ ব্যবসায় অধিক পরিমাণে গড়ে ওঠছে। এসব কারণে দেশে একমালিকানা ব্যবসায়ের আধিক্য অনেক বলে আমি মনে করি।"
        }
      ]
    },
    {
      "number": "5",
      "uddipok": "তপন, কাসেম ও রিপন তিন বন্ধু, প্রত্যেকে পাঁচ লক্ষ টাকা বিনিয়োগ করে চুক্তির ভিত্তিতে একটি ব্যবসায় প্রতিষ্ঠান প্রতিষ্ঠা করে। সকলেই ব্যবসায়ের পরিচালনায় অংশগ্রহণ করে এবং অসীম দায় বহন করে। ব্যবসায়টি বেশ ভালোই চলছিল। সম্প্রতি রিপন বিদেশে অনেক বেতনে চাকরি পাওয়ার কারণে ব্যবসায়ের পরিসমাপ্তি ঘটাতে চাচ্ছে।",
      "tag": "NDCD 23",
      "sub_questions": [
        {
          "label": "ক",
          "question": "অংশীদারি ব্যবসায়ের চুক্তিপত্র কী?",
          "explanation": "অংশীদারি ব্যবসায়ে অংশীদারদের মধ্যে নির্ধারিত শর্তসমূহ যে দলিলে লিপিবদ্ধ থাকে, তাকে অংশীদারি চুক্তিপত্র বলে।"
        },
        {
          "label": "খ",
          "question": "\"অংশীদারি ব্যবসায় আস্থা ও বিশ্বাসের ভিত্তিতে টিকে থাকে\"- ব্যাখ্যা করো।",
          "explanation": "দুই থেকে ২০ জন ব্যক্তি (ব্যাংকিং ব্যবসায়ে সর্বোচ্চ ১০ জন) স্বেচ্ছায় মূলধন সরবরাহ করে চুক্তির ভিত্তিতে যে ব্যবসায় গড়ে তোলেন, তাকে অংশীদারি ব্যবসায় বলে। অংশীদারদের পারস্পরিক বিশ্বাসের ওপরই অংশীদারি ব্যবসায় টিকে থাকে। বিশ্বাসের ভিত্তিতে সদস্যরা একে অন্যের প্রতিনিধি হিসেবে কাজ করেন। চূড়ান্ত সদ্বিশ্বাসের কারণে যেমন এ ব্যবসায় টিকে থাকে, তেমনি এ বিশ্বাসের ঘাটতি হলে ব্যবসায়ের বিলোপ হতে পারে।"
        },
        {
          "label": "গ",
          "question": "উদ্দীপকে কোন ধরনের অংশীদারি ব্যবসায় সম্পর্কে বলা হয়েছে বলে তুমি মনে করো? তোমার মতামতের সপক্ষে যুক্তি দেখাও।",
          "explanation": "উদ্দীপকে সাধারণ অংশীদারি ব্যবসায় সম্পর্কে বলা হয়েছে। সাধারণ অংশীদারি ব্যবসায়ে সকল অংশীদারদের দায় অসীম থাকে। প্রত্যেক অংশীদারই ব্যবসায় পরিচালনায় অংশ নিতে পারে। চুক্তি অনুযায়ী ব্যবসায়ের লাভ-লোকসান বণ্টিত হয়। চুক্তিতে উল্লেখ না থাকলে লাভ-লোকসান অংশীদারদের মাঝে সমানভাবে বণ্টন করা হয়। উদ্দীপকে তপন, কাসেম ও রিপন চুক্তির ভিত্তিতে একটি ব্যবসায় প্রতিষ্ঠান গড়ে তোলে। ব্যবসায়টিতে তারা প্রত্যেকে পাঁচ লক্ষ টাকা মূলধন বিনিয়োগ করে। আর ব্যবসায়টিতে তারা সবাই অসীম দায় বহন করে। এছাড়াও ব্যবসায়টি তাদের তিনজনের প্রত্যক্ষ অংশগ্রহণে পরিচালিত হয়। এসবের সাথে সাধারণ অংশীদারি ব্যবসায়ের মিল রয়েছে। সুতরাং, উদ্দীপকে সাধারণ অংশীদারি ব্যবসায় সম্পর্কে বলা হয়েছে।"
        },
        {
          "label": "ঘ",
          "question": "রিপনের বিদেশে যাওয়াতে অংশীদারি ব্যবসায়টির বিলোপসাধন ঘটবে বলে তুমি মনে করো? তোমার মতামত দাও।",
          "explanation": "রিপনের বিদেশে যাওয়াতে অংশীদারি ব্যবসায়টির আদালতের মাধ্যমে বিলোপসাধন ঘটবে বলে আমি মনে করি। অংশীদারদের মধ্যকার চুক্তিবদ্ধ সম্পর্কের অবসানের মাধ্যমে অংশীদারি ব্যবসায়ের বিলোপসাধন ঘটে। অংশীদারি আইনের ৪৪ ধারা অনুযায়ী অংশীদারি ব্যবসায় আদালতের মাধ্যমে বিলোপসাধন ঘটে। অংশীদারের মানসিক বিকৃতি, ইচ্ছাকৃত কারণে চুক্তিভঙ্গ, আদালত কর্তৃক দণ্ডপ্রাপ্ত প্রভৃতি কারণে অংশীদারি ব্যবসায় আদালতের মাধ্যমে বিলোপসাধন ঘটে। তপন, কাসেম ও রিপন তিন বন্ধু মিলে একটি সাধারণ অংশীদারি ব্যবসায় গড়ে তোলে। ব্যবসায়টি পরিচালনায় তারা প্রত্যক্ষ অংশগ্রহণ ও অসীম দায় বহন করে। তাদের ব্যবসায়টি বেশ ভালোই চলছিল। সম্প্রতি রিপন বিদেশে অনেক বেতনের চাকরি পায়। তাই সে এখন ব্যবসায়ের পরিসমাপ্তি ঘটাতে চাচ্ছে। ব্যবসায়টি সাধারণ অংশীদারি হওয়ায় এতে সবার অংশগ্রহণ বাধ্যতামূলক। কিন্তু, রিপন বিদেশে চলে গেলে সে আর ব্যবসায় পরিচালনায় অংশ নিতে পারবে না। এজন্য সে ব্যবসায়টি থেকে নিজেকে গুটিয়ে নিতে চাইছে। এতে তার ব্যবসায়িক সম্পর্কের পরিসমাপ্তির সাথে সাথে সে অন্য অংশীদারদের সাথেও সম্পর্ক ছিন্ন করবে। তার সম্পর্কের ছিন্নতা ইচ্ছাকৃতভাবে অন্য অংশীদারদের সাথে সংঘটিত চুক্তিভঙ্গকে নির্দেশ করে। আর আইন অনুযায়ী অংশীদারদের ইচ্ছাকৃত চুক্তিভঙ্গের কারণে ব্যবসায়টির আদালতের মাধ্যমে বিলোপসাধন ঘটবে। এজন্য বলা যায়, রিপনের বিদেশে যাওয়াতে অংশীদারি ব্যবসায়টির আদালতের মাধ্যমে বিলোপসাধন ঘটবে।"
        }
      ]
    },
    {
      "number": "6",
      "uddipok": "কবির, রাশেদ ও হাবিব সমঝোতার ভিত্তিতে একটি পোশাক শিল্পের ব্যবসায় চালু করল। পোশাক শিল্পের কার্যক্রমে তিনজনের কেউই অভিজ্ঞ না হওয়ায় তারা প্রায়ই সমস্যায় পড়ছে। তাই তারা করিমকে এ ধরনের ব্যবসায়িক কার্যক্রমে দক্ষ ও অভিজ্ঞ অংশীদার হিসেবে নিচ্ছে, যিনি ব্যবসায় পরিচালনার দৈনন্দিন কার্যক্রম পরিচালনা করবে। অন্যদিকে, ব্যবসায়িক কার্যক্রম সম্প্রসারণের স্বার্থে তাদের কাছে যথেষ্ট অর্থ না থাকায় তারা অর্থ সরবরাহকারী হিসেবে মাহাবুবকে একজন নতুন অংশীদার হিসেবে নেওয়ার কথা ভাবছে।",
      "tag": "NDCD 23",
      "sub_questions": [
        {
          "label": "ক",
          "question": "প্রতিবন্ধ অংশীদার কাকে বলে?",
          "explanation": "ব্যবসায়ের অংশীদাররা কোনো ব্যক্তিকে যদি অংশীদার হিসেবে পরিচয় দেন অথবা তৃতীয় পক্ষ তাকে অংশীদার বলে মনে করেন আর তিনি তা জানা সত্ত্বেও নীরব থাকেন, তাহলে তাকে প্রতিবন্ধ অংশীদার বলা হয়।"
        },
        {
          "label": "খ",
          "question": "সমবায় সংগঠনের আদর্শ বলতে কী বোঝ?",
          "explanation": "সমবায় পরিচালনায় সুপ্রতিষ্ঠিত পথনির্দেশনা হচ্ছে সমবায় সংগঠনের আদর্শ বা নীতি। এ আদর্শ বা নীতির ওপর ভিত্তি করে সমবায় লক্ষ্য অর্জনে সামনে এগিয়ে চলে। একতা, সাম্য, সহযোগিতা, সততা প্রভৃতি সমবায়ের আদর্শ বা নীতি। এসব আদর্শ বা নীতি যেকোনো সমবায় সংগঠনের জন্য দিকনির্দেশক হিসেবে কাজ করে।"
        },
        {
          "label": "গ",
          "question": "করিমকে কোন ধরনের অংশীদার বলা যেতে পারে বলে তুমি মনে করো? ব্যবসায়ে তার দায় সম্পর্কে তোমার মতামত দাও।",
          "explanation": "উদ্দীপকে করিমকে ব্যবসায়টির কর্মী অংশীদার বলা যেতে পারে বলে আমি মনে করি। এ ধরনের অংশীদার ব্যবসায়ে কোনো' মূলধন বিনিয়োগ করে না। শুধু নিজস্ব শ্রম ও দক্ষতা দিয়ে কাজ করে ব্যবসায়ে সক্রিয় থাকে। চুক্তি অনুযায়ী এরূপ অংশীদার ব্যবসায়ের লাভ-ক্ষতিতে অংশ নেয়। এছাড়া অসীম দায় বহনেও বাধ্য থাকে। উদ্দীপকে কবির, রাশেদ ও হাবিব সমঝোতার ভিত্তিতে একটি পোশাক শিল্পের ব্যবসায় চালু করল। কিন্তু তারা পোশাক শিল্পের কাজে কেউই অভিজ্ঞ নয়। তাই পোশাক শিল্পের ব্যবসায়িক কার্যক্রম দক্ষতা ও অভিজ্ঞতা বিবেচনায় তারা করিমকে নতুন অংশীদার হিসেবে নেয়। এক্ষেত্রে করিম অংশীদার হিসেবে কোনো মূলধন বিনিয়োগ করবে না। কিন্তু সে দৈনন্দিন ব্যবসায় কার্যক্রম পরিচালনায় অংশ নেবে। আর ব্যবসায়িক কাজ করার বিনিময়ে নির্দিষ্ট হারে বেতন পাবে। এসবের সাথে কর্মী অংশীদারের মিল রয়েছে। সুতরাং, উক্ত ব্যবসায়ে করিম একজন কর্মী অংশীদার।"
        },
        {
          "label": "ঘ",
          "question": "উদ্দীপকে উল্লিখিত নতুন অংশীদার হিসেবে মাহাবুবকে নেওয়ার যৌক্তিকতা মূল্যায়ন করো।",
          "explanation": "উদ্দীপকে নতুন অংশীদার হিসেবে মাহবুবকে নেওয়ার যৌক্তিকতা রয়েছে বলে আমি মনে করি। এ ধরনের অংশীদার ব্যবসায়ে মূলধন বিনিয়োগ করে। কিন্তু এরা ব্যবসায় পরিচালনায় অংশগ্রহণ করে না। তবে এ অংশীদার ব্যবসায়ের ঝুঁকি বহন করে এবং মুনাফাও ভোগ করে। এছাড়া এরা অসীম দায় বহন করে। কবির, রাশেদ ও হাবিব সমঝোতার ভিত্তিতে একটি পোশাকে শিল্পের ব্যবসায় চালু করে। ব্যবসায়টিতে করিম তার দক্ষতা ও অভিজ্ঞতা ব্যবহার করে কর্মী অংশীদার হিসেবে দৈনন্দিন কাজ পরিচালনা করে। কিন্তু ব্যবসায়টি সম্প্রসারণের জন্য প্রয়োজনীয় অর্থ প্রয়োজন। এজন্য ব্যবসায়টিতে তারা অর্থ সরবরাহকারী হিসেবে মাহবুবকে নতুন অংশীদার হিসেবে নেওয়ার কথা ভাবছে। এক্ষেত্রে উদ্দীপকে পোশাক শিল্পের ব্যবসায়টি পরিচালনার জন্য চারজন অংশীদার বিদ্যমান। এজন্য মাহবুব উক্ত ব্যবসায়টিতে শুধু মূলধন দেবে অন্য অংশীদারদের মতো দায়ও বহন করবে। কিন্তু, ব্যবসায় পরিচালনায় অংশ নেবে না। বৈশিষ্ট্যের ভিত্তিতে 'সে একজন ঘুমন্ত অংশীদার হিসেবে ব্যবসায়টিতে যুক্ত হবে। তাই ব্যবসায়টির প্রয়োজন বিবেচনায় মাহবুবকে নতুন অংশীদার হিসেবে নেওয়ার যৌক্তিকতা রয়েছে।"
        }
      ]
    },
    {
      "number": "7",
      "uddipok": "বশীর ও তার ৩ জন বন্ধু মিলে একটি ব্যবসায় পরিচালনা করে আসছে। সকলের দায় অসীম ছাড়াও অনেক ধরনের সীমাবদ্ধতার সম্মুখীন তাদের হতে হচ্ছে। সম্প্রতি ব্যবসায়টি সম্প্রসারণের সিদ্ধান্ত নেওয়া হয়েছে। এই সিদ্ধান্ত বাস্তবায়নে ব্যবসায়ের সংগঠন কাঠামো পরিবর্তন করতে হয়েছে। এখন তারা ব্যবসায়ের ক্ষেত্রে অধিকতর সুবিধা ভোগ করবে এবং ব্যবসায়ের অস্তিত্ব নিয়েও কেউ কোনো প্রশ্ন করবে না। তবে সদস্য সংখ্যা বৃদ্ধি করতে হয়নি।",
      "tag": "NDCD 23",
      "sub_questions": [
        {
          "label": "ক",
          "question": "সীমাবদ্ধ অংশীদার কাকে বলে?",
          "explanation": "যে অংশীদারের দায় চুক্তি অনুযায়ী বা আইনগত কারণে মূলধন পর্যন্ত সীমাবদ্ধ থাকে এবং পরিচালনায়ও অংশ নেন না; তাকে সীমাবদ্ধ অংশীদার বলে।"
        },
        {
          "label": "খ",
          "question": "ব্যবসায়ের গতিশীলতা বলতে কী বোঝ?",
          "explanation": "ব্যবসায়ের কার্যক্রম নিরবচ্ছিন্নভাবে চলাকে ব্যবসায়ের গতিশীলতা বলা হয়। ব্যবসায়ের মাধ্যমে পণ্য-সেবা উৎপাদন, বণ্টন প্রভৃতি কাজ সম্পাদিত হয়। এসব কাজ সুষ্ঠু ও ধারাবাহিকভাবে চলার মাধ্যমে ব্যবসায় গতিশীলতা লাভ করে। ব্যবসায়ের সফলতা অনেকাংশে নির্ভর করে এর গতিশীলতার ওপর।"
        },
        {
          "label": "গ",
          "question": "উদ্দীপকের ব্যবসায়টি কোন ধরনের ব্যবসায় সংগঠন বলে তুমি মনে করো? তোমার মতামতের সপক্ষে যুক্তি দেখাও।",
          "explanation": "উদ্দীপকের ব্যবসায়টি অংশীদারি ব্যবসায় বলে আমি মনে করি। মুনাফা অর্জনের উদ্দেশ্যে দুই বা ততোধিক ব্যক্তি পারস্পরিক সমঝোতার ভিত্তিতে চুক্তিবদ্ধ হয়ে এ ব্যবসায় গঠন ও পরিচালনা করে। এ ব্যবসায়ে অংশীদাররা অসীম দায় বহন করে। এছাড়া, এতে অংশীদাররা চুক্তি অনুযায়ী ব্যবসায়ের লাভ-লোকসান ও দায়-দায়িত্ব বহন করে। উদ্দীপকে বশীর তার ৩ জন বন্ধু মিলে একটি ব্যবসায় পরিচালনা করে আসছে। এটি তারা চুক্তির মাধ্যমে গঠন করেছিল। আর, তারা ব্যবসায়টিতে অসীম দায় বহন করে। আবার, এ থেকে উদ্ভূত লাভ- লোকসান তারা তাদের সম্পাদিত চুক্তি অনুযায়ী বণ্টন করে থাকে। কিন্তু সদস্য কম হওয়ায় তারা এতে মূলধনগত সীমাবদ্ধতা বোধ করে। এসবের সাথে অংশীদারি ব্যবসায়ের বৈশিষ্ট্যের মিল রয়েছে। সুতরাং, উদ্দীপকের ব্যবসায়টি অংশীদারি ব্যবসায়।"
        },
        {
          "label": "ঘ",
          "question": "উদ্দীপকে উল্লিখিত ব্যবসায়ের সম্প্রসারণে গৃহীত পদক্ষেপটি, সঠিক ছিল বলে কী তুমি মনে করো? তোমার মতামতের সপক্ষে যুক্তি দাও।",
          "explanation": "উদ্দীপকে উল্লিখিত ব্যবসায়ের সম্প্রসারণে গৃহীত পদক্ষেপটি সঠিক ছিল বলে আমি মনে করি। আইনের মাধ্যমে গঠিত, পরিচালিত ও নিয়ন্ত্রিত ব্যবসায় সংগঠন হলো কোম্পানি। এটি সীমিত দায়বিশিষ্ট একটি ব্যবসায় সংগঠন। মূলত একমালিকানা, অংশীদারি ব্যবসায়ের মূলধনের সীমাবদ্ধতা, অসীম দায় দূর করতে এ সংগঠনের উৎপত্তি। উদ্দীপক বশীর ও তার তিন বন্ধু মিলে একটি অংশীদারি ব্যবসায় চালু করে। কিন্তু ব্যবসায়টির বিভিন্ন সীমাবদ্ধতা দূরীকরণে তারা ব্যবসায়টির ধরন পরিবর্তনপূর্বক সম্প্রসারণের সিদ্ধান্ত নিয়েছে। এ হিসেবে তারা সদস্য না বাড়িয়েই ব্যবসায়টির কাঠামো পরিবর্তন করে। এ পরিবর্তিত কাঠামোর ফলে তারা ব্যবসায়িক সুবিধা ও অস্তিত্বের নিশ্চয়তা পাবে। উদ্দীপকে পরিবর্তিত ব্যবসায় হলো কোম্পানি সংগঠন। ব্যবসায়টি এ সংগঠনে পরিবর্তিত হওয়ায় তারা চাইলে সদস্য বাড়িয়ে মূলধন সংগ্রহ করতে পারবে। আর, এর মাধ্যমে তাদের ব্যবসায়িক দায়ও সীমিত থাকবে। আবার, সংগঠনটি চিরন্তন অস্তিত্বের অধিকারী হওয়ায় সদস্যদের মৃত্যু, চলে যাওয়া প্রভৃতিতে এর বিলোপসাধন ঘটবে না। এছাড়া, সংগঠনটি আইনের মাধ্যমে নিবন্ধিত হওয়ায় তারা ব্যবসায়িক যেকোনো প্রয়োজনে যথাযথ আইনি সুবিধা পাবে। এসব বিবেচনা করে তারা তাদের ব্যবসায় সংগঠনের কাঠামো পরিবর্তন করে ব্যবসায়টির সম্প্রসারণ করেছে। তাই উদ্দীপকের ব্যবসায় সম্প্রসারণের গৃহীত পদক্ষেপটি যৌক্তিক।"
        }
      ]
    },
    {
      "number": "8",
      "uddipok": "জুয়েল ও সানি দুজন একটি কোম্পানির দু'ধরনের শেয়ারহোল্ডার। জুয়েল নির্দিষ্ট হারে প্রতি বছর লভ্যাংশ পেয়ে থাকে। কোনো বছর লভ্যাংশ না পেলেও পরবর্তী বছর পূর্বের লভ্যাংশ যুক্ত করে তাকে প্রদান করা হয়। অন্যদিকে, সানির প্রাপ্ত লভ্যাংশের হারে কোন নির্দিষ্টতা নেই। কখনো জুয়েলের চেয়ে কম, কখনো বেশি লভ্যাংশ পেয়ে থাকে। সানি আশা করছে একদিন সে কোম্পানির পরিচালনা পরিষদের সদস্য নির্বাচিত হবে।",
      "tag": "NDCD 23",
      "sub_questions": [
        {
          "label": "ক",
          "question": "ম্যানেজিং এজেন্ট কে?",
          "explanation": "যে ব্যক্তি কোম্পানির পরিচালনা পরিষদের নিয়ন্ত্রণ ও তত্ত্বাবধানে থেকে কোম্পানির কাজ সম্পাদন করে তাকে ম্যানেজিং এজেন্ট বলে।"
        },
        {
          "label": "খ",
          "question": "কোম্পানির চিরস্থায়ী অস্তিত্ব বলতে কী বোঝায়?",
          "explanation": "কোম্পানির চিরন্তন অস্তিত্ব বলতে বিলোপ হয় না এমন অস্তিত্বকে বোঝায়। পৃথক ও স্বাধীন সত্তার কারণে শেয়ারহোল্ডারদের মৃত্যু, দেউলিয়াত্ব প্রভৃতি কোম্পানি সংগঠনের অস্তিত্বকে বিপন্ন করে না। শুধু আইনের মাধ্যমেই এ ব্যবসায়ের বিলোপসাধন সম্ভব। এটিই কোম্পানির চিরন্তন অস্তিত্ব।"
        },
        {
          "label": "গ",
          "question": "উদ্দীপকে জুয়েল কোন ধরনের শেয়ারের মালিক? একটি কোম্পানি কেন এ ধরনের শেয়ার ইস্যু করে বলে তুমি মনে করো? তোমার মতামত দাও।",
          "explanation": "উদ্দীপকে জুয়েল সঞ্চয়ী অগ্রাধিকার শেয়ারের মালিক। এ শেয়ারের ক্ষেত্রে কোম্পানির শেয়ার মালিকরা একটি নির্দিষ্ট হারে লভ্যাংশ পেয়ে থাকে। এক্ষেত্রে কোনো বছর মুনাফা না হলেও তা কোম্পানির কাছে জমা থাকে। পরবর্তী সময়ে মুনাফা অর্জিত হলে আগের পাওনাসহ একসাথে তা শেয়ার মালিককে দেওয়া হয়। উদ্দীপকে জুয়েল একটি কোম্পানির শেয়ারহোল্ডার। জুয়েল তার শেয়ারের বিনিময়ে প্রতি বছর নির্দিষ্ট হারে লভ্যাংশ পেয়ে থাকে। এক্ষেত্রে কোনো বছর মুনাফা না হলে তার ঐ বছরের লভ্যাংশ অপরিশোধিত হিসেবে জমা থাকে। এরপর পরের বছর মুনাফা অর্জিত হলে সে বর্তমান বছরের সাথে আগের বছরের মুনাফাও পায়। কিন্তু এ শেয়ারের মালিক হিসেবে সে ভোট দেওয়া বা কোম্পানি পরিচালনায় অংশ নিতে পারে না। অর্থাৎ শেয়ারমালিকরা কোম্পানি পরিচালনাগত বিষয়ে কোনো অধিকার ভোগ করবে না। মূলত কোম্পানিতে পরিচালনাগত বিষয়ে শেয়ার মালিকদের হস্তক্ষেপ কমাতেই এ ধরনের শেয়ার ইস্যু করা হয়। এতে জুয়েল কোম্পানিটির পাওনাদার হিসেবে বিবেচিত। এসব বিষয়ের সাথে সঞ্চয়ী অগ্রাধিকার শেয়ারের মিল রয়েছে। সুতরাং, জুয়েলের কেনা শেয়ারটি হলো সঞ্চয়ী অগ্রাধিকার শেয়ার।"
        },
        {
          "label": "ঘ",
          "question": "উদ্দীপক অনুযায়ী জুয়েল ও সানির ক্রয়কৃত শেয়ারের মধ্যে কোনটি উত্তম বলে তুমি মনে করো? তোমার মতামতের সপক্ষে যুক্তি দেখাও।",
          "explanation": "উদ্দীপক অনুযায়ী জুয়েল ও সানির শেয়ারের মধ্যে সানির শেয়ার উত্তম বলে আমি মনে করি। সাধারণ শেয়ারহোল্ডাররা কোম্পানির প্রকৃত মালিক। তারা কোম্পানি পরিচালনায় অংশ নিতে পারে, ভোট দিতে পারে। আবার, তারা কোম্পানির পরিচালকও হতে পারে। অন্যদিকে, সঞ্চয়ী অগ্রাধিকার শেয়ার মালিকরা কোম্পানির পরিচালনায় অংশ নিতে পারে না। জুয়েল ও সানি একই কোম্পানির দুই ধরনের শেয়ারহোল্ডার। কোম্পানিটিতে জুয়েল সঞ্চয়ী অগ্রাধিকার শেয়ারের মালিক। আর সানি কোম্পানিটিতে কখনো জুয়েলের চেয়ে কম, কখনো বেশি লভ্যাংশ পেয়ে থাকে। সানি আশা করছে একদিন সে কোম্পানির পরিচালনা পর্ষদের সদস্য নির্বাচিত হবে। উদ্দীপকে সানির শেয়ারটি হলো সাধারণ শেয়ার। সে নির্দিষ্ট হারে জুয়েলের মতো লভ্যাংশ না পেলেও কোম্পানিটিতে তার ভোটাধিকার ক্ষমতা রয়েছে। এছাড়াও সে কোম্পানির সভায় অংশগ্রহণ করতে পারবে। আবার, নির্দিষ্ট সংখ্যক শেয়ারের অধিকারী হয়ে সে পরিচালনা পর্ষদের সদস্য হওয়ার জন্য নির্বাচনের প্রার্থীও হতে পারবে। কিন্তু, জুয়েল নির্দিষ্ট হারে লভ্যাংশ পেলেও কোম্পানিতে তার এরূপ কোনো ক্ষমতা নেই। সে তার শেয়ার বিবেচনায় কোম্পানির পাওনাদার হিসেবে গণ্য। তাই এসব বিবেচনায় সানির শেয়ারটি উত্তম বলে আমি মনে করি।"
        }
      ]
    },
    {
      "number": "9",
      "uddipok": "মি. সালাউদ্দিন ও রউফ মৌখিক সমঝোতায় ব্যবসায় চালিয়ে আসছেন। কিন্তু সালাউদ্দিন এখন শারীরিকভাবে অসুস্থ হওয়ায় ব্যবসায়ে পর্যাপ্ত সময় দিতে পারছেন না। ফলে ব্যবসাটি ক্ষতিগ্রস্ত হচ্ছে। এমতাবস্থায় দুইজন মিলে সিদ্ধান্ত গ্রহণ করেন, হারুনকে ব্যবসায়ে অংশীদার হিসেবে নেওয়ার জন্য। হারুন শর্ত আরোপ করেন যে, সে ব্যবসায়ের কোনো মূলধন বিনিযোগ করতে পারবে না, কিন্তু শ্রম দিতে পারবে। এতে সকলেই সম্মত হয়।",
      "tag": "BNMPC 24,NDCD 23,CB 22",
      "sub_questions": [
        {
          "label": "ক",
          "question": "চুক্তিপত্র কী?",
          "explanation": "অংশীদারি ব্যবসার অংশীদারদের মধ্যকার সম্পাদিত চুক্তির লিখিত রূপেই চুক্তিপত্র বলে।"
        },
        {
          "label": "খ",
          "question": "নিবন্ধিত অংশীদারি ব্যবসায় উত্তম কেন? ব্যাখ্যা করো।",
          "explanation": "নিবন্ধিত অংশীদারি ব্যবসা আইনগতভাবে স্বীকৃত ও সুরক্ষিত থাকে, যা ব্যবসার বিশ্বাসযোগ্যতা বৃদ্ধি করে এবং ব্যবসার কার্যক্রমে স্বচ্ছতা আনে। এটি অংশীদারদের অধিকার, দায়িত্ব ও কর্তব্য স্পষ্ট করে, ফলে বিবাদ এড়ানো সহজ হয়। নিবন্ধন হওয়ার মাধ্যমে কোম্পানি সরকারি সুবিধা ও ঋণ পেতে সক্ষম হয়, যা ব্যবসার সম্প্রসারণে সহায়ক। এছাড়া, এটি ব্যবসায়িক সম্পর্কের ক্ষেত্রে আইনগত সহায়তা প্রদান করে এবং বিনিয়োগকারীদের আস্থা তৈরি করে।"
        },
        {
          "label": "গ",
          "question": "উদ্দীপকে উল্লিখিত ব্যবসায়টি মালিকানার ভিত্তিতে কোন ধরনের ব্যবসায় সংগঠন? ব্যাখ্যা করো।",
          "explanation": "উদ্দীপকে উল্লিখিত ব্যবসায়টি মালিকানার ভিত্তিতে অংশীদারি ব্যবসায় হিসাবে পরিচিত। অংশীদারি ব্যবসা একটি ব্যবসায়িক সংগঠন যেখানে দুই বা তার বেশি ব্যক্তি একত্রে একটি ব্যবসা পরিচালনা করেন। এখানে সকল অংশীদাররা ব্যবসার লাভ-ক্ষতির অংশীদার হন এবং সাধারণত তাদের মধ্যে নির্ধারিত শর্তাবলী অনুযায়ী দায়-দায়িত্ব ভাগ করা হয়। উদ্দীপকে উল্লেখিত পরিস্থিতি অনুযায়ী, মি. সালাউদ্দিন ও রউফ মৌখিকভাবে ব্যবসা চালিয়ে আসছেন, যার মানে তারা একটি অংশীদারি ব্যবসায় প্রতিষ্ঠা করেছেন। বর্তমানে, মি. সালাউদ্দিন শারীরিক অসুস্থতার কারণে ব্যবসায় যথেষ্ট সময় দিতে পারছেন না, তাই তারা ব্যবসার কার্যক্রম পরিচালনার জন্য হারুনকে অংশীদার হিসেবে গ্রহণের সিদ্ধান্ত নিয়েছেন। তবে, হারুন মূলধন বিনিয়োগের পরিবর্তে শ্রম দেবেন। এ ধরনের ব্যবস্থাপনা অংশীদারি ব্যবসার একটি বিশেষ রূপ, যেখানে একটি বা একাধিক অংশীদার শুধুমাত্র কাজের মাধ্যমে অংশগ্রহণ করেন, কিন্তু মূলধন বিনিয়োগ করেন না।"
        },
        {
          "label": "ঘ",
          "question": "\"হারুনের প্রদত্ত শর্ত মি. সালাউদ্দিন ও রউফের মেনে নেওয়া যুক্তিযুক্ত হয়েছে\"- উদ্দীপকের আলোকে বিশ্লেষণ করো। c",
          "explanation": "\"হারুনের প্রদত্ত শর্তটি মি. সালাউদ্দিন ও রউফের মেনে নেওয়া যুক্তিযুক্ত হয়েছে\"- কারণ এটি বর্তমান ব্যবসার পরিস্থিতি এবং তাদের প্রয়োজনের সাথে মানানসই। উদ্দীপকের মি. সালাউদ্দিন, যিনি বর্তমানে শারীরিকভাবে অসুস্থ, ব্যবসার পরিচালনায় যথেষ্ট সময় দিতে পারছেন না। এর ফলে ব্যবসাটি ক্ষতিগ্রস্ত হচ্ছে এবং তার পরিচালনা দুর্বল হয়ে পড়ছে। এই পরিস্থিতিতে, হারুনের ব্যবসায় অংশগ্রহণ একটি কার্যকরী সমাধান হতে পারে, কারণ তার শ্রম ও সময়ের মাধ্যমে ব্যবসার দৈনন্দিন কার্যক্রমে সহায়তা করা সম্ভব। যদিও হারুন মূলধন বিনিয়োগ করবেন না, তবুও তার শ্রমের মাধ্যমে ব্যবসার কাজের গতিশীলতা ও কার্যকারিতা বৃদ্ধি পাবে। হারুনের শর্তটি মি. সালাউদ্দিন ও রউফের জন্য যুক্তিযুক্ত কারণ এটি তাদের জন্য আর্থিক চাপ কমানোর সুযোগ সৃষ্টি করে। ব্যবসার জন্য নতুন মূলধন বিনিয়োগের প্রয়োজন না থাকায়, তারা আর্থিকভাবে কিছুটা স্থিতিশীল থাকতে পারবেন। এর ফলে, তারা তাদের ব্যবসার পরিচালনা, বিক্রয় এবং উৎপাদন ক্ষমতা বৃদ্ধি করতে পারবে, যা ব্যবসার লাভজনকতা এবং ধারাবাহিকতা নিশ্চিত করতে সাহায্য করবে। এছাড়াও, হারুনের শ্রমদান ব্যবসার আভ্যন্তরীণ কার্যক্রমের উন্নতি ঘটাতে পারে, যেমন গ্রাহক সেবা, পণ্য উৎপাদন এবং বাজারজাতকরণ প্রক্রিয়া। এসব ক্ষেত্রে তার সৃজনশীলতা ও শ্রমের অবদান ব্যবসার মান বাড়াতে সাহায্য করবে। এতে করে, মি. সালাউদ্দিন এবং রউফ ব্যবসার ধারাবাহিকতা বজায় রাখতে পারবেন এবং সম্ভাব্য ক্ষতি কমানোর জন্য একটি স্থিতিশীল পরিবেশ তৈরি করতে পারবেন। এছাড়া, হারুনের অংশগ্রহণের মাধ্যমে ব্যবসা নতুন দৃষ্টিভঙ্গি ও উদ্ভাবনী চিন্তা গ্রহণ করতে পারে, যা বাজারের পরিবর্তনশীল চাহিদা পূরণে সহায়ক হতে পারে। তার উপস্থিতি, শ্রম এবং চিন্তা-ভাবনা ব্যবসার সিদ্ধান্ত গ্রহণে নতুন দিক প্রদান করতে পারে এবং প্রতিযোগিতামূলক বাজারে তাদের অবস্থান মজবুত করতে সাহায্য করবে। সুতরাং, হারুনের শর্তটি মি. সালাউদ্দিন ও রউফের জন্য একটি যুক্তিযুক্ত সিদ্ধান্ত, কারণ এটি তাদের ব্যবসার উন্নতি এবং ক্ষতি প্রতিরোধে সহায়ক হতে পারে। মূলধন বিনিয়োগ ছাড়া শ্রমের মাধ্যমে ব্যবসার কার্যক্রমের গতিশীলতা এবং দক্ষতা বৃদ্ধি পাবে, যা তাদের সামগ্রিক ব্যবসায়িক লক্ষ্য অর্জনে গুরুত্বপূর্ণ ভূমিকা পালন করবে।"
        }
      ]
    },
    {
      "number": "10",
      "uddipok": "বাবুল তার ৬ জন বন্ধু মিলে একটি কোম্পানি সংগঠন প্রতিষ্ঠা করল। পরিমেল নিয়মাবলির নির্দেশনা অনুযায়ী তারা নিয়মিতভাবে সভা অনুষ্ঠান করে থাকে। সম্প্রতি একটি সভা সিলেটে অনুষ্ঠিত হয়। সভায় সকল শেয়ারহোল্ডারকে আমন্ত্রণ জানানো হয় যে ব্যাপারে আইনগত বাধ্যবাধকতা রয়েছে এবং সেখানে ২৫% লভ্যাংশ প্রদানের সিদ্ধান্ত গৃহীত হয়। সভা শেষে ঢাকায় ফেরার পথে একজন সদস্য হার্ট অ্যাটাক করে মৃত্যুবরণ করে।",
      "tag": "NDCD 23",
      "sub_questions": [
        {
          "label": "ক",
          "question": "বোনাস শেয়ার কী?",
          "explanation": "শেয়ারহোল্ডারদের লভ্যাংশ হিসেবে নগদ অর্থ পরিশোধ না করে যে শেয়ার ইস্যু করা হয়, তাকে বোনাস শেয়ার বলে।"
        },
        {
          "label": "খ",
          "question": "কোম্পানি সংগঠন সকলের কাছে অধিকতর গ্রহণযোগ্য কেন?",
          "explanation": "চিরন্তন অস্তিত্বের কারণে কোম্পানি সংগঠন সবার কাছে অধিকতর গ্রহণযোগ্য। কোম্পানি চিরন্তন অস্তিত্বের অধিকারী ব্যবসায় সংগঠন। তাই সদস্যদের ( দেউলিয়াত্ব, মৃত্যুতে এর বিলাপসাধন ঘটে না। আবার, এতে সদস্যদের দায়ও শেয়ার মূলধন পর্যন্ত সীমাবদ্ধ। এসব কারণে এতে বিনিয়োগ করে আস্থা পাওয়া যায়। এজন্য কোম্পানি সংগঠনের সকলের কাছে গ্রহণযোগ্যতা রয়েছে।"
        },
        {
          "label": "গ",
          "question": "সিলেটে কোন ধরনের সভা অনুষ্ঠিত হয়েছে বলে তুমি মনে করো? তোমার মতামত দাও।",
          "explanation": "সিলেটে বার্ষিক সাধারণ সভা অনুষ্ঠিত হয়েছে বলে আমি মনে করি। কোম্পানি আইনানুযায়ী এক বছরে কমপক্ষে একবার আয়োজন করা হয়ে থাকে। এতে কোম্পানির পরিচালকগণ ও শেয়ারহোল্ডাররা উপস্থিত থাকে। এ সভায় পরিচালকগণের নির্বাচন, লভ্যাংশ বিতরণ বিষয়ে সিদ্ধান্ত, কোম্পানির পরিচালনার বিষয়ে শেয়ারহোল্ডারদের মতামত প্রভৃতি কার্যাবলি সম্পাদিত হয়। উদ্দীপকে বাবুল ও তার ৬ বন্ধু মিলে একটি কোম্পানি সংগঠন প্রতিষ্ঠা করে। কোম্পানিটি পরিমেল নিয়মাবলির নির্দেশনা অনুযায়ী প্রতি বছর সভা আয়োজন করে থাকে। সম্প্রতি তাদের এ সভাটি সিলেটে অনুষ্ঠিত হয়। সভাটিতে শেয়ারহোল্ডারদের আমন্ত্রণ জানানো হয়। এতে তাদের উপস্থিতির ওপর আইনগত বাধ্যবাধকতার কথা উল্লেখ থাকে। আর, সভাটিতে ২৫% লভ্যাংশ দেওয়ার সিদ্ধান্ত নেওয়া হয়। এক্ষেত্রে সভাটিতে শেয়ারহোল্ডারদের কোম্পানি সম্পর্কিত মতামত, সমস্যার কথা জানানোর জন্য বিশেষভাবে আমন্ত্রণ করা হয়েছে। এসবের সাথে বার্ষিক সাধারণ সভার মিল রয়েছে। সুতরাং, উদ্দীপকে সিলেটে অনুষ্ঠিত সভাটি বার্ষিক সাধারণ সভা।"
        },
        {
          "label": "ঘ",
          "question": "একজন শেয়ারহোল্ডারের মৃত্যুতে কোম্পানির অস্তিত্বের ওপর কোনো প্রভাব পড়বে বলে কি তুমি মনে করো? তোমার মতামত দাও।",
          "explanation": "একজন শেয়ারহোল্ডারের মৃত্যুতে কোম্পানির অস্তিত্বে ওপর কোনো প্রভাব পড়বে না বলে আমি মনে করি। কোম্পানি আইন কোম্পানি সংগঠনকে চিরন্তন অস্তিত্বের অধিকারী করেছে। আইনস্বীকৃত কৃত্রিম ব্যক্তি বলে বিবেচিত হওয়ায় কোম্পানির কোনো সদস্য বা শেয়ার মালিকের মৃত্যু বা অব্যাহতিতে এর বিলুপ্তি হয় না। কোম্পানি আইনের বিধান অনুযায়ী বিলোপসাধান করা হলেই কেবল কোম্পানির অস্তিত্বের পরিসমাপ্তি হয়। বাবুল ও তার ৬ জন বন্ধু মিলে একটি কোম্পানি সংগঠন প্রতিষ্ঠা করল। প্রতিষ্ঠানটি কোম্পানি আইন অনুসরণ করেই এর সামগ্রিক কাজ পরিচালনা করে। সম্প্রতি সিলেটে অনুষ্ঠিত বার্ষিক সাধারণ সভায় প্রতিষ্ঠানটি এর শেয়ারহোল্ডারদের আমন্ত্রণ জানায়। সভা শেষে ঢাকায় ফেরার পথে এটির একজন সদস্য হার্ট অ্যাটাকে মৃত্যুবরণ করে। উদ্দীপকের কোম্পানিটি আইনের মাধ্যমে সৃষ্ট ও গঠিত হয়েছে। এর মাধ্যমে এটি কৃত্রিম ব্যক্তি হিসেবে বিবেচিত হচ্ছে। এ কারণে এর কোনো সদস্যের মৃত্যু, দেউলিয়াত্বে বা অব্যাহতিতে এতে কোনো প্রভাব পড়বে না। অর্থাৎ, এসব কোনো ঘটনার জন্য কোম্পানিটির সামগ্রিক পরিচালনা কার্যক্রম প্রভাবিত হবে না। কৃত্রিম ব্যক্তি হিসেবে প্রতিষ্ঠানটি চলমান থাকবে। কেবল কোম্পানি আইনের বিধান অনুযায়ী প্রতিষ্ঠানটির বিলোপসাধন ঘটবে। তাই উক্ত প্রতিষ্ঠানটি চিরন্তন অস্তিত্বের অধিকারী হওয়ায় একজন শেয়ারহোল্ডারের মৃত্যুতেও কোম্পানির অস্তিত্বের ওপর কোনো প্রভাব পড়বে না।"
        }
      ]
    },
    {
      "number": "11",
      "uddipok": "ব্যবসায় সংগঠন হিসেবে অনেক সুবিধা পাওয়ার আশায় কবীর, সুমন ও হাবিব তিন বন্ধু মিলে নিবন্ধন করে কুরিয়ার সার্ভিসের একটি ব্যবসায় গড়ে তোলে। ভালোই মুনাফা হচ্ছিল। তাই প্রয়োজন পড়ে ব্যবসায় সম্প্রসারণ করার। কিন্তু সেখানে সমস্যা দেখা দিল যে, তারা বাজারে শেয়ার ছেড়ে নতুন করে মূলধন সংগ্রহ করতে পারছে না, আবার ঋণপত্র বিক্রয় করেও অর্থ সংগ্রহ করতে পারছে না। এদিকে নিজেদের শেয়ারও কারো কাছে হস্তান্তর করতে পারছে না। এ অবস্থায় তারা সিদ্ধান্ত নিল তাদের ব্যবসায় সংগঠনের প্রকৃতির মধ্যে পরিবর্তন আনার।",
      "tag": "NDCD 23",
      "sub_questions": [
        {
          "label": "ক",
          "question": "শেয়ার কী?",
          "explanation": "কোম্পানির অনুমোদিত মোট শেয়ার মূলধনের প্রতিটি সমান ও ক্ষুদ্র অংশের একককে শেয়ার বলে।"
        },
        {
          "label": "খ",
          "question": "পরিমেল নিয়মাবলি বলতে কী বোঝ?",
          "explanation": "কোম্পানি সংগঠনের অভ্যন্তরীণ কাজ পরিচালনার সব নিয়ম বিস্তারিতভাবে যে দলিলে উল্লেখ থাকে, তাকে পরিমেল নিয়মাবলি-বলে। এতে কোম্পানির পরিচালনা সংক্রান্ত বিষয়ের উল্লেখ থাকে। অর্থাৎ, এতে কোম্পানির দৈনন্দিন কাজ পরিচালনার পদ্ধতি বা নিয়ম-নীতির কথা বলা থাকে। এটি অনুসরণ করে কোম্পানি কাজ পরিচালনা করে।"
        },
        {
          "label": "গ",
          "question": "উদ্দীপকে কবীর, সুমন ও হাবিব তিন বন্ধু মিলে গড়ে তোলা ব্যবসায়টি কোন ধরনের ব্যবসায় সংগঠন বলে তুমি মনে করো? তোমার সপক্ষে যুক্তি দেখাও।",
          "explanation": "উদ্দীপকে কবীর, সুমন ও হাবিব প্রাইভেট লি, কোম্পানি ব্যবসায় সংগঠন গড়ে তুলেছিল বলে আমি মনে করি। এ ধরনের কোম্পানি সর্বনিম্ন দুইজন ও সর্বোচ্চ পঞ্চাশ জন সদস্য নিয়ে গঠিত হয়ে থাকে। এ কোম্পানির শেয়ার অবাধে হস্তান্তরযোগ্য নয়। এছাড়া, * এ কোম্পানিটি জনগণের কাছে শেয়ারের বিক্রির আহ্বান জানাতে পারে না। উদ্দীপকে কবীর, সুমন ও হাবিব মিলে একটি কুরিয়ার সার্ভিসের ব্যবসায় গড়ে তোলে। ব্যবসায়টি তারা আইনের মাধ্যমে নিবন্ধনও করে। কিন্তু, ব্যবসায়টির শেয়ার তারা বাজারে ছাড়তে পারছে না। আবার, ঋণপত্র, বিক্রি করে প্রয়োজনীয় মূলধন সংগ্রহ করার উপায়ও তাদের নেই। এছাড়া, নিজেদের শেয়ারও তারা কারো কাছে হস্তান্তর করতে পারছে না। এসব বৈশিষ্ট্যের সাথে প্রাইভেট লি. কোম্পানির মিল রয়েছে। সুতরাং, কবীর, সুমন ও হাবিব প্রাইভেট লি. কোম্পানি গড়ে তুলেছিল।"
        },
        {
          "label": "ঘ",
          "question": "উদ্দীপকে উল্লিখিত তিন বন্ধু পরবর্তীতে যে ধরনের ব্যবসায় সংগঠনের কথা ভাবছে, তোমার মতে সংগঠনের প্রকৃতি পরিবর্তন করে তাদের উদ্ভূত সমস্যা সমাধান করতে পারবে? মতামত দাও।",
          "explanation": "উদ্দীপকে উল্লিখিত তিন বন্ধু পরবর্তীতে পাবলিক লি. কোম্পানি ব্যবসায় সংগঠনের কথা ভাবছে; যা তাদের উদ্ভূত সমস্যা সমাধান করতে পারবে বলে আমি মনে করি। এ ধরনের কোম্পানির সর্বনিম্ন সদস্য সংখ্যা সাতজন ও সর্বোচ্চ শেয়ার সংখ্যা দ্বারা সীমাবদ্ধ থাকে। এ কোম্পানির শেয়ার জনসাধারণের কাছে বিবরণপত্রের মাধ্যমে বিক্রি করা যায়। তাই এর শেয়ার অবাধে হস্তান্তরযোগ্য হয়। এজন্য এ কোম্পানির মূলধনের পরিমাণও বেশি হয়ে থাকে। কবীর, সুমন ও হাবিব মিলে একটি কুরিয়ার সার্ভিস কোম্পানি গড়ে তোলে। প্রথম পর্যায়ে গঠনগত দিক থেকে তাদের 'ব্যবসায়টি ছিল প্রাইভেট লি. কোম্পানি। কিন্তু, কোম্পানিটিতে মূলধন সংগ্রহে সীমাবদ্ধতা, অবাধে শেয়ার হস্তান্তরের সীমাবদ্ধতা দেখা যায়। এজন্য তারা এ পরিস্থিতিতে গঠনতন্ত্র পরিবর্তনের মাধ্যমে উদ্ভূত সমস্যা সমাধান করার সিদ্ধান্ত নেয়। এক্ষেত্রে তারা তাদের প্রতিষ্ঠানটি পাবলিক লি. কোম্পানিতে রূপান্তর করতে পারে। এর মাধ্যমে তারা অবাধে শেয়ার বিক্রির অনুমতি পাবে। এছাড়া, এ পরিবর্তনের ফলে তারা বাজারে ঋণপত্র বিক্রিরও অনুমতি পাবে। এর ফলে তারা সহজেই কোম্পানিটির মূলধন বাড়াতে পারবে। আবার, এ কোম্পানির শেয়ার অবাধে হস্তান্তর করা যায়। যে কেউ তার শেয়ার অন্যের কাছে বিক্রি করে দিতে পারবে। এভাবে তারা পাবলিক লি. কোম্পানিতে রূপান্তর হওয়ার মাধ্যমে বর্তমান সমস্যা দূর করতে পারে। তাই বলা যায়, উদ্দীপকে উল্লিখিত তিন বন্ধু পরবর্তীতে পাবলিক লি. কোম্পানি ব্যবসায় সংগঠনের কথা ভাবছে।"
        }
      ]
    }
  ]
}