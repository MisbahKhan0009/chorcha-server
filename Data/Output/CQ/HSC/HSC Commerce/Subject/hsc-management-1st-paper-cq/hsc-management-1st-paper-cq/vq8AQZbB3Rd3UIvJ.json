{
  "title": "রাজউক উত্তরা কলেজ ২০২৩",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "যুক্তরাষ্ট্রে বসবাসরত আদনান গত বছর গ্রামে ফিরে তার দুই বন্ধুসহ একটি ব্যবসায় প্রতিষ্ঠান গঠন করেছেন। তারা শিশুদের পুষ্টিহীনতা দূর করার লক্ষ্যে এই ব্যবসায় শুরু করেন। এ লক্ষ্যে তাদের প্রতিষ্ঠান দই, বিষ্ণুটসহ বিভিন্ন পণ্য তৈরি করে সুলভ মূল্যে বাজারে বিক্রয় করছেন-। তারা তাদের ব্যবসায়ের অর্জিত মুনাফা নিজেরা ভোগ করবেন না। তবে প্রতিষ্ঠান নিজস্ব মূলধনে চলার যোগ্যতা অর্জন করলে বিনিয়োগকৃত মূলধন ফেরত নিবেন।",
      "tag": "RUMC 23,ISCM 23",
      "sub_questions": [
        {
          "label": "ক",
          "question": "প্রাথমিক শিল্প কী?",
          "explanation": "প্রকৃতি থেকে সম্পদ সংগ্রহের প্রক্রিয়াকে প্রাথমিক শিল্প বলে।"
        },
        {
          "label": "খ",
          "question": "বাণিজ্য কীভাবে কালগত রাধা দূর করে? ব্যাখ্যা করো।",
          "explanation": "গুদামজাতকরণের মাধ্যমে বাণিজ্য কালগত বা সময়গত বাধা দূর করা যায়। পণ্য উৎপাদিত হয় একটি নির্দিষ্ট সময়ে কিন্তু ব্যবহার কিংবা খাওয়া হয় অন্য সময়ে। এজন্য উৎপাদন ও ভোগের মধ্যবর্তী সময়ে পণ্যের গুণাগুণ রক্ষার জন্য গুদামজাত করা হয়। এভাবে গুদামজাতকরণ বাণিজ্যের সময়গত বাধা দূর করে।"
        },
        {
          "label": "গ",
          "question": "উদ্দীপকের আদনান ও তার বন্ধুদের ব্যবসায়টি কোন ধরনের? বর্ণনা করো।",
          "explanation": "উদ্দীপকের আদনান ও তার বন্ধুদের ব্যবসায়টি একটি সামাজিক ব্যবসায়। এ ব্যবসায়ে বিনিয়োগকারী কোনো মুনাফা নেন না, শুধু তাদের বিনিয়োগকৃত অর্থ ফেরত নেন। এখানে বিনিয়োগকারীদের মুনাফা অর্জন বা লভ্যাংশ পাওয়ার কোনো উদ্দেশ্য থাকে না। এ ব্যবসায়ের মুখ্য উদ্দেশ্য হচ্ছে সমাজের কল্যাণ ও দারিদ্র্য দূরীকরণ। উদ্দীপকের আদনান তার দুই বন্ধুসহ একটি ব্যবসায় শুরু করেন। তারা শিশুদের পুষ্টিহীনতা দূর করার জন্য এই ব্যবসায় গঠন করেছেন। এ লক্ষ্যে তারা দই, বিস্কুটসহ বিভিন্ন পণ্য তৈরি করে বাজারে সুলভ মূল্যে বিক্রি করেন। ব্যবসায়ের মুনাফা তারা নেন না। এ মুনাফা তারা ব্যবসায় সম্প্রসারণের ক্ষেত্রে কাজে লাগান। তবে ব্যবসায়টির মূলধন তারা ধীরে ধীরে ফেরত নিবেন। এসব বৈশিষ্ট্যের সাথে সামাজিক ব্যবসায়ের মিল। আছে। তাই বলা যায়, উদ্দীপকের ব্যবসায়টি সামাজিক ব্যবসায়।"
        },
        {
          "label": "ঘ",
          "question": "দেশের আর্থ-সামাজিক উন্নয়নে এই ধরনের ব্যবসায় প্রত্যক্ষ ভূমিকা রাখবে- বিশ্লেষণ করো।",
          "explanation": "দেশের আর্থ-সামাজিক উন্নয়নে উদ্দীপকের সামাজিক ব্যবসায়টি প্রত্যক্ষ ভূমিকা রাখবে বলে আমি মনে করি।- এ ধরনের ব্যবসায়ের মুনাফা জনগণের কল্যাণে অনুদান, হিসেবে ব্যবহার করা হয়। এছাড়া এ ব্যবসায়ের বিনিয়োগকারীরা দরিদ্র মানুষের জীবনযাত্রার মান উন্নয়নে বিভিন্ন কর্মসূচি প্রণয়ন করে থাকে। ফলে সামাজিক বিভিন্ন সমস্যা যেমন: বেকারত্ব, দারিদ্রতা কম। উদ্দীপকের আদনান ও তার দুই বন্ধু মিলে একটি সামাজিক ব্যবসায় গঠন করেন। উক্ত প্রতিষ্ঠানে তারা দই, বিস্কুটসহ বিভিন্ন পণ্য তৈরি করেন। তারা ন্যায্যমূল্যে উক্ত পণ্য বাজারে বিক্রি করেন। এ ব্যবসায় থেকে প্রাপ্ত মুনাফা বিনিয়োগকারীরা শিশুদের পুষ্টিহীনতা দূর করার উদ্দেশ্য ব্যয় করেন। আর বাকি অংশ তারা ব্যবসায়টির সম্প্রসারণে ব্যয় করেন। প্রতিষ্ঠানটির দই, বিস্কুটসহ বিভিন্ন পণ্য তৈরি করতে লোকবলের প্রয়োজন হয়। এতে অনেক লোকের কর্মসংস্থানের সুযোগ সৃষ্টি হয়। ফলে দেশের বেকার সমস্যা কমে। আর কর্মসংস্থানের মাধ্যমে মানুষের আয়ও বাড়ে। এতে মানুষের জীবনযাত্রার মান উন্নত হয়। এর মাধ্যমে ব্যবসায়টি দেশের দারিদ্রতা কমাতে সাহায্য করে। এছাড়া ব্যবসায়টির অর্জিত মুনাফা ব্যবসায় সম্প্রসারণের কাজে লাগানো হয়। ফলে দেশে নতুন নতুন ব্যবসায় ক্ষেত্র তৈরি হবে। এভাবে সামাজিক ব্যবসায়ের মাধ্যমে দেশের আর্থ-সামাজিক উন্নয়ন নিশ্চিত হবে। তাই বলা যায়, দেশের আর্থ-সামাজিক উন্নয়নে এ ধরনের ব্যবসায় প্রত্যক্ষ, ভূমিকা রাখবে।"
        }
      ]
    },
    {
      "number": "2",
      "uddipok": "জনাব জহির ৬ জন কর্মী এবং ১০ লক্ষ টাকা মূলধন নিয়ে চট্টগ্রামের আগ্রাবাদ এলাকায় ইউনিক নামে একটি স্টেশনারি দোকান স্থাপন করেন। তার দোকানের কাছে চারটি শিক্ষাপ্রতিষ্ঠান রয়েছে। তিনি লক্ষ করলেন আজকাল ছাত্রদের সব কাজই ইন্টারনেটভিত্তিক এবং এর ক্রমবর্ধমান চাহিদা রয়েছে। তিনি বিক্রয় বৃদ্ধির জন্য এ পরিবর্তিত পরিস্থিতির সাথে খাপ খাওয়ানোর উদ্দেশ্যে দুটি কম্পিউটার এবং দুটি মডেম কিনলেন। তার ব্যবসায়ে এখন আগের থেকেও বেশি বিক্রয় সম্ভব হচ্ছে।",
      "tag": "RUMC 23,DRMC 23",
      "sub_questions": [
        {
          "label": "ক",
          "question": "ন্যূনতম চাঁদা কী?",
          "explanation": "পাবলিক লিমিটেড কোম্পানির পরিমেল নিয়মাবলি ও বিবরণপত্রে কোম্পানি গঠনের প্রাথমিক খরচের উদ্দেশ্যে যে ন্যূনতম পরিমাণ মূলধন সংগ্রহের প্রতিশ্রুতির কথা বলা থাকে, তাকে ন্যূনতম মূলধন বা ন্যূনতম চাঁদা বলে।"
        },
        {
          "label": "খ",
          "question": "কোম্পানির কৃত্রিম ব্যক্তিসত্তা বলতে কী বোঝায়? ব্যাখ্যা করো।",
          "explanation": "যে সত্তা বা অস্তিত্বের মাধ্যমে কোম্পানি নিজ নামে গঠিত ও পরিচালিত হয়, তাকে কোম্পানির কৃত্রিমসত্তা বলে। কোম্পানিকে তার মালিক বা শেয়ারহোল্ডারদের থেকে সম্পূর্ণ আলাদা সত্তা হিসেবে দেখা হয়। এ সংগঠন ব্যক্তি না হয়েও নিজ নামে চুক্তি করা, লেনদেন ও প্রয়োজনে মামলা করতে পারে। কোম্পানি সিলমোহর ব্যবহার করে নিজ নামেই পরিচিত ও পরিচালিত হয়। এটিই কোম্পানি সংগঠনের কৃত্রিম ব্যক্তিসত্তা।"
        },
        {
          "label": "গ",
          "question": "উদ্দীপকে মালিকানার ভিত্তিতে কোন ধরনের ব্যবসায় সংগঠনের উল্লেখ আছে? বর্ণনা করো।",
          "explanation": "উদ্দীপকের মালিকানার ভিত্তিতে একমালিকানা ব্যবসায় সংগঠনের উল্লেখ আছে। এ ধরনের ব্যবসায় একক মালিকানায় গঠিত, পরিচালিত ও নিয়ন্ত্রিত হয়। মালিক এককভাবে এ ব্যবসায়ের ঝুঁকি নেন। ব্যবসায়ের সব মুনাফা মালিক একাই পেয়ে থাকেন। তবে মালিক তার কাজে সহযোগিতার জন্য বেতনভুক্ত কর্মচারী নিয়োগ করতে পারেন। উদ্দীপকের জনাব জহির চট্টগ্রামের আগ্রাবাদ এলাকায় ইউনিক নামে একটি স্টেশনারির দোকান পরিচালনা করেন। তিনি নিজেই দোকানটি পরিচালনা করেন। তিনি চিন্তা করলেন আজকাল শিক্ষাপ্রতিষ্ঠানের ভর্তিসহ নানা কাজে ইন্টারনেটের ব্যবহার হয়। তাই তিনি দোকানে দুটি কম্পিউটার এবং দুটি মডেম কিনলেন। তার কাজে সহায়তার জন্য ৬ জন কর্মচারীও রয়েছে। এতে তার দোকানটি পরিচালনা করা সহজ হয়। এক্ষেত্রে তারা শুধু পারিশ্রমিক পায়। ব্যবসায়ের সব মুনাফার একক অধিকারী হলেন এর মালিক জনাব জহির। এসব বৈশিষ্ট্য একমালিকানা সংগঠনের সাথে সম্পর্কিত। সুতরাং, জনাব জহিরের প্রতিষ্ঠানটি মালিকানার ভিত্তিতে একমালিকানা ব্যবসায় সংগঠন।"
        },
        {
          "label": "ঘ",
          "question": "উদ্দীপকে বর্ণিত ইউনিক নামে প্রতিষ্ঠানটি ব্যবসায়ের কোন বৈশিষ্ট্যের কারণে জনাব জহির তার প্রতিষ্ঠানের বিক্রয় বৃদ্ধি করতে পেরেছেন? উদ্দীপকের আলোকে ব্যাখ্যা করো.।",
          "explanation": "একমালিকানা ব্যবসায়ের নমনীয়তার বৈশিষ্ট্যের কারণে জনাব জহির তার প্রতিষ্ঠানের বিক্রি বাড়াতে পেরেছেন। নমনীয়তা হচ্ছে পরিবর্তিত পরিবেশের সাথে খাপ খাওয়ানোর সামর্থ্য বা দক্ষতা। যেসব পণ্যের চাহিদা ক্রেতাদের রুচি ও পছন্দ অনুযায়ী দ্রুত পরিবর্তনশীল বা নমনীয়, সেক্ষেত্রে একমালিকানা ব্যবসায় উপযুক্ত। নমনীয়তার কারণে ব্যবসায়ের প্রতিকূল পরিস্থিতি মোকাবিলা করে দীর্ঘমেয়াদে টিকে থাকতে সক্ষম হয়। উদ্দীপকের জনাব জহির চট্টগ্রামের আগ্রাবাদ এলাকায় ইউনিক নামের একটি একমালিকানা ব্যবসায়ের মালিক। তিনি লক্ষ করলেন ছাত্রদের সব কাজই ইন্টারনেটভিত্তিক এবং এর চাহিদাও বাড়ছে। তাই তিনি পরিবর্তিত পরিস্থিতির সাথে খাপ খাওয়াতে দুটি কম্পিউটার এবং দুটি মডেম কিনছেন। এতে তার ব্যবসায়ে আগের চেয়ে বিক্রি বেড়েছে। জনাব জহির তার ব্যবসায়ে ইন্টারনেটভিত্তিক সেবার চাহিদা দেখতে পান। আর চাহিদা মোতাবেক তিনি তার ব্যবসায় এ. সেবা চালু করার ব্যবস্থা করেন। এর চাহিদা থাকায় তিনি সহজেই ক্রেতাদের সেবা দিয়ে আয় করছেন। এতে তার বিক্রির পাশাপাশি মুনাফার পরিমাণও বাড়বে। একমালিকানা ব্যবসায় একজন মালিক পরিচালনা করায় তিনি পরিস্থিতি মোতাবেক ব্যবস্থা নিতে পারেন। এ সুবিধার জন্যই জনাব জহির চাহিদার সাথে খাপ খাওয়াতে পেরেছেন। তাই বলা যায়, একমালিকানা ব্যবসায়ের নমনীয়তার বৈশিষ্ট্যই উদ্দীপকের প্রতিষ্ঠানটির বিক্রি বাড়াতে পেরেছে।"
        }
      ]
    },
    {
      "number": "3",
      "uddipok": "মি. সাজিন একজন ব্যবসায়ী যিনি কোনো সময় পণ্যে ভেজাল দেন না। তার কর্মচারী পণ্যে ভেজাল দেওয়ায় তিনি তাকে চাকরি থেকে বরখাস্ত করেন। তিনি মনে করে সমাজের মানুষ ব্যবসায় পণ্য ভোগ করে জীবনযাপন করে। এ পণ্য মানে ও গুণে ভালো না হলে জনগণের বিভিন্ন ধরনের সমস্যার সম্মুখীন হতে হয়। ব্যবসায়িক কার্যক্রম টিকে থাকবে না।",
      "tag": "RUMC 23",
      "sub_questions": [
        {
          "label": "ক",
          "question": "পরিবেশ সংরক্ষণ কী?",
          "explanation": "শব্দ, বায়ু, পানি, মাটি প্রভৃতির দূষণ ও নেতিবাচক প্রভাব তৈরি থেকে দূরে থাকাই হলো পরিবেশ সংরক্ষণ।"
        },
        {
          "label": "খ",
          "question": "খাদ্যে রাসায়নিক ব্যবহারের কুফল বর্ণনা করো।",
          "explanation": "খাদ্য সংরক্ষণ হলো ক্ষতিকারক প্রভাব ও পচনশীলতা থেকে খাদ্যকে সুরক্ষিত রাখার একটি ব্যবস্থা। খাদ্যে বিভিন্ন রাসায়নিক পদার্থ ব্যবহারের ফলে বিভিন্ন বয়সের মানুষ মারাত্মক স্বাস্থ্য ঝুঁকির মধ্যে পড়ছে। এ ধরনের রাসায়নিক পদার্থ • মিশ্রিত খাদ্য খাওয়ায় ক্যান্সারের ঝুঁকি বাড়ছে। এছাড়া, শরীরের রোগ প্রতিরোধ ক্ষমতা কমে বিভিন্ন প্রাণঘাতী রোগ ব্যাপকভাবে বাড়ছে।"
        },
        {
          "label": "গ",
          "question": "উদ্দীপকে কোন মনোভাবের কারণে মি. সাজিন কর্মচারীকে চাকরিচ্যুত করেছিল? বর্ণনা করো।",
          "explanation": "ব্যবসায়ে নৈতিক মনোভাব থাকার কারণেই মি. সাজিন কর্মচারীকে চাকরিচ্যুত করেছিল। ব্যবসায়ে নৈতিকতার মাধ্যমে ব্যবসায় পরিচালনাগত বিষয়ে ন্যায়- অন্যায়, উচিত-অনুচিত প্রভৃতি বিষয়ে বিবেচনা করা হয়। এ মনোভাব পোষণ করলে ব্যবসায়ী দীর্ঘমেয়াদে ব্যবসায়ে সফল হন। ক্ষতিকর পণ্য বিক্রি না করা, ওজনে কম না দেওয়া, ভেজাল না মেশানো প্রভৃতি ব্যবসায় নৈতিকতার উদাহরণ। উদ্দীপকে মি. সাজিন একজন ব্যবসায়ী। তিনি মানুষের কথা ভেবে সততার সাথে ব্যবসায় পরিচালনা করেন। এজন্য তিনি তার পণ্যে ভেজাল দেন না। কিন্তু একদিন তার কর্মচারী পণ্যে ভেজাল দেয়। এ পণ্য ভোগ করলে মানুষের ক্ষতি হবে। এজন্য তার পণ্যের প্রতি ক্রেতার আস্থা কমে যেতে পারে। ব্যবসায়ের দৃষ্টিকোণ থেকে তার এ কাজটি অনৈতিক। এসব ভেবেই তিনি তার কর্মচারীকে চাকুরিচ্যুত করে। এসব বিবেচনায় তার মধ্যে ব্যবসায় পরিচালনায় নৈতিক মনোভাব দৃশ্যমান। সুতরাং, ব্যবসায় পরিচালনায় নৈতিক মনোভাব পোষণ করার কারণে মি. সাজিন তার কর্মচারীকে চাকরিচ্যুত করেছিল।"
        },
        {
          "label": "ঘ",
          "question": "\"মানুষ ব্যবসায় পণ্য ভোগ করে জীবনযাপন করে\"- এখানে ব্যবসায়ীর কোন দায়বদ্ধতা বোঝানো হয়েছে?",
          "explanation": "মানুষ ব্যবসায়ের পণ্য ভোগ করে জীবনযাপন করে এটি ক্রেতা ও ভোক্তাদের প্রতি ব্যবসায়ীর সামাজিক দায়বদ্ধতাকে বোঝায়। সমাজের বিভিন্ন পক্ষের প্রতি ব্যবসায়ের দায়িত্ব পালন করতে হয়। এ দায়িত্বের মধ্যে অন্যতম একটি দায়িত্ব হলো ক্রেতা ও ভোক্তাদের প্রতি দায়িত্ব। ক্রেতা ও ভোক্তারা হলো ব্যবসায়ের গুরুত্বপূর্ণ অংশ। তাই তাদের প্রতি ব্যবসায়ের দায়িত্ব সঠিকভাবে পালন করা আবশ্যক। উদ্দীপকে মি. সাজিন নৈতিকতার সাথে ব্যবসায় পরিচালনা করেন। তার পণ্য সমাজের নানা ধরনের মানুষ কেনার কারণে তিনি তাদের কথা বিবেচনায় গুণগত মানসম্পন্ন পণ্য বিক্রি করেন। কারণ তিনি মনে করেন। পণ্যের মান ভালো না হলে ক্রেতাদের সমস্যার সম্মুখীন হতে হবে। এতে তার ব্যবসায়িক কার্যক্রম হুমকির মুখে পড়বে। ক্রেতাদের গুণগত মানসম্পন্ন স্বাস্থ্যকর পণ্য সরবরাহের মাধ্যমে তিনি তাদের প্রতি সামাজিক দায়িত্ব পালন করছেন। তার পণ্য সমাজের মানুষ ভোগের উদ্দেশ্যে কেনে। তাই তিনি এতে ক্ষতিকর কিছু মেশালে ক্রেতারা স্বাস্থ্যঝুঁকিতে পড়বে। এ কারণে তিনি আইনগত শাস্তিও ভোগ করতে পারেন। এছাড়া তার ব্যবসায়িক সুনামও নষ্ট হতে পারে। এসব ভেবেই তিনি তাদের জন্য ভালো, ভেজালমুক্ত পণ্য সরবরাহ করেন। এতে তার পণ্য কিনে ক্রেতারা তাদের উপযোগ মিটিয়ে স্বাভাবিক জীবনযাপন করতে পারবে। এটি মাথায় নিয়ে তিনি তাদের প্রতি ব্যবসায়ের সামাজিক দায়িত্ব পালন করেছেন।"
        }
      ]
    },
    {
      "number": "4",
      "uddipok": "সুদি মহাজনদের হাত থেকে রক্ষা পাওয়ার উদ্দেশ্যে সিরাজগঞ্জের ৫০ জন তাঁতি একত্রিত হয়ে 'স্বাধীনতা' নামে একটি সমবায় সমিতি গঠন করে। ২০২১ সালে তাদের অর্জিত মুনাফার পরিমাণ ছিল ৮,০০,০০০ টাকা। অপরদিকে নাটোরের আখ চাষিরা 'প্রত্যাশা' নামে একটি সমবায় সমিতি গড়ে তোলেন। ২০২১ সালে তাদের অর্জিত মুনাফার পরিমাণও ছিল ৮,০০,০০০ টাকা।",
      "tag": "RUMC 23",
      "sub_questions": [
        {
          "label": "ক",
          "question": "সমবায় উপবিধি কাকে বলে?",
          "explanation": "যে দলিলে সমবায় সমিতির অভ্যন্তরীণ ও বাহ্যিক কাজ পরিচালনা ও নিয়ন্ত্রণ সংক্রান্ত যাবতীয় নিয়ম-কানুন উল্লেখ থাকে, তাকে সমবায় সমিতির উপবিধি (By-Laws) বলে।"
        },
        {
          "label": "খ",
          "question": "কারা যোগ্যতাসূচক শেয়ার ক্রয় করে এবং কেন? ব্যাখ্যা করো।",
          "explanation": "যৌথ মূলধনী কোম্পানির পরিচালক হতে আগ্রহী ব্যক্তিরা যোগ্যতাসূচক শেয়ার কেনেন।\" এ ধরনের শেয়ারের অধিকারী হলে কোম্পানির পরিচালক, হওয়ার যোগ্যতা অর্জন করা যায়। এরূপ যোগ্যতা অর্জনের পর শেয়ারহোল্ডার পরিচালক পদে নির্বাচন করতে পারবেন বা পরিচালক হিসেবে নিয়োগ পেতে পারবেন। তাই পরিচালক হিসেবে দায়িত্ব পালনের লক্ষ্যে যোগ্যতাসূচক শেয়ার কেনা হয়।"
        },
        {
          "label": "গ",
          "question": "উদ্দীপকে বর্ণিত স্বাধীনতা নামক সংগঠনটি উদ্দেশ্যের বিচারে কোন ধরনের সমবায় সমিতি? বর্ণনা করো।",
          "explanation": "উদ্দীপকে বর্ণিত 'স্বাধীনতা' নামক সংগঠনটি উদ্দেশ্যের বিচারে উৎপাদক সমবায় সমিতি। কয়েকজন উৎপাদক নিজেদের আর্থ-সামাজিক উন্নয়নে উৎপাদন ও বিক্রির কাজকে বেশি ফলপ্রসূ করতে উৎপাদক সমবায় সমিতি গড়ে তোলে। মহাজন ও মধ্যস্থব্যবসায়ীদের গাছ থেকে রক্ষা পেতে ক্ষুদ্র উৎপাদকরা এ সমিতি গঠন করে থাকে। এ সমিতির মাধ্যমে বৃহদায়তন উৎপাদন সুবিধা পাওয়া যায়। উদ্দীপকে সিরাজগঞ্জের ৫০ জন তাঁতি একত্রিত হয়ে \"স্বাধীনতা\" নামে একটি সমবায় সমিতি গঠন করে। সুদি মহাজনদের হাত থেকে রক্ষা পাওয়ার উদ্দেশ্যে তারা এ সমিতি গঠন করে। সংগঠনটির মাধ্যমে তারা তাদের উৎপাদিত পণ্য সরাসরি ভোক্তার কাছে বিক্রি করে। এতে তাদের মধ্যস্থব্যবসায়ীদের কোনো প্রকার সাহায্য নিতে হয় না। আবার, সরাসরি বিক্রির ফলে তারা পণ্যের মূল্যেও ভালো পায়। এছাড়াও তারা সংগঠনটির সহায়তায় একত্রিত হয়ে উৎপাদনও বাড়াতে পারছে। এসব বৈশিষ্ট্য উৎপাদক সমবায় সমিতির সাথে মিল রয়েছে। সুতরাং, উদ্দীপকে বর্ণিত প্রতিষ্ঠানটি উৎপাদক সমবায় সমিতি।"
        },
        {
          "label": "ঘ",
          "question": "উদ্দীপকে উল্লিখিত সমবায় সমিতি দুটির মুনাফা বণ্টনের মধ্যে কোনো পার্থক্য হবে কি? মতামত দাও।",
          "explanation": "উদ্দীপকে উল্লিখিত সমবায় সমিতি দুটির মুনাফা বণ্টনের মধ্যে কোনো পার্থক্য হবে না বলে আমি মনে করি। সমবায় আইন অনুযায়ী সমবায় সমিতি গঠিত, পরিচালিত ও নিয়ন্ত্রিত হয়। আইন অনুযায়ী সমিতির অর্জিত মুনাফার ১৫% সংরক্ষিত বা সঞ্চিতি তহবিলে ও ৩% সমবায় উন্নয়ন তহবিলে বাধ্যতামূলকভাবে জমা রাখতে হয়। আর বাকি অংশ (৮২%) সদস্যদের কেনা শেয়ার অনুযায়ী বা সমানভাবে লভ্যাংশ আকারে বণ্টন করা যায়। উদ্দীপকে সিরাজগঞ্জের ৫০ জন তাঁতি একত্রিত হয় 'স্বাধীনতা' নামে একটি উৎপাদক সমবায় সমিতি গঠন করে। ২০২১ সালে তাদের অর্জিত মুনাফা ছিল ৮,০০,০০০ টাকা। অপরদিকে নাটোরের আয় চাষিরা 'প্রত্যাশা' নামে একটি সমবায় সমিতি গড়ে তোলেন। ২০২১ সালে, এর অর্জিত মুনাফাও ছিল, ৮,০০,০০০ টাকা। \"স্বাধীনতা\" সমবায় সমিতিটি ৮,০০,০০০ টাকা মুনাফা করে। উক্ত মুনাফা থেকে ১৮% সংরক্ষিত তহবিল রেখে বাকি ৮২% বণ্টন করতে পারবে। সুতরাং, বণ্টনযোগ্য মুনাফার পরিমাণ= (৮,০০,০০০ × ৮২%) বা ৬,৫৬,০০০ টাকা। আবার, \"প্রত্যাশা\" সমবায় সমিতিও ৮,০০,০০০ টাকা মুনাফা করেছে। তাই, ১৮% সংরক্ষিত তহবিল রাখার পর তারাও ৬,৫৬,০০০ টাকা মুনাফা বণ্টন করতে পারবে। অর্থাৎ, দুটি কোম্পানিরই বণ্টনযোগ্য মুনাফার পরিমাণ সমান। উল্লিখিত আলোচনার প্রেক্ষিতে বলা যায়, উদ্দীপকের সমবায় দুটির মধ্যে কোনো পার্থক্য হবে না।"
        }
      ]
    },
    {
      "number": "5",
      "uddipok": "শাওন রাজশাহীর বাসিন্দা। তিনি প্রতি বছর আমের মৌসুমে বিভিন্ন আমের ব্যবসায়ে নিয়োজিত থাকেন। তাছাড়াও আমের আচার, আমের মিষ্টিসহ বিভিন্ন পণ্য তৈরি করে বিক্রয় করেন। দেশ ও দেশের বাইরে অস্ট্রেলিয়া ও ইউরোপের কয়েকটি দেশে তিনি তার তৈরি পণ্য পরিচিতজনদের কাছে বিক্রয় করছেন। বর্তমানে তিনি বিক্রয় বৃদ্ধির জন্য সামাজিক যোগাযোগ মাধ্যমসহ বিভিন্ন মাধ্যমে প্রচারের কথা ভাবছেন। তবে পদ্ধতিগুলোর অসুবিধা নিয়েও তিনি চিন্তিত।",
      "tag": "RUMC 23",
      "sub_questions": [
        {
          "label": "ক",
          "question": "পুনঃরপ্তানি কী?",
          "explanation": "আমদানিকৃত পণ্যের গুণগত মান বা আকৃতির পরিবর্তন করে তা আবার অন্য কোনো দেশে রপ্তানি করা হলে, তাকে পুনঃরপ্তানি বলে।"
        },
        {
          "label": "খ",
          "question": "ব্যবসায়ের ওপর ধর্মীয় পরিবেশের প্রভাব গুরুত্বপূর্ণ কেন? ব্যাখ্যা করো।",
          "explanation": "ধর্মীয় বিশ্বাস, চর্চা, অনুভূতি, অনুশাসন ও আচার-আচরণের মাধ্যমে যে পরিবেশ গড়ে ওঠে, তাকে ধর্মীয় পরিবেশ বলে। সব সমাজেই মানুষের ধর্মীয় বিশ্বাস প্রত্যক্ষ ও পরোক্ষভাবে সেখানকার ব্যবসায়িক আচার-আচরণের ওপর প্রভাব ফেলে। যে দেশে কোনো নির্দিষ্ট ধর্মের অনুসারীর সংখ্যা বেশি, সেখানে এক ধরনের ব্যবসায়ের প্রসার হয়। আবার যে দেশে বহু ধর্মের অনুসারী বসবাস করে, সেখানে বিভিন্ন ধারার ব্যবসায়ের প্রচলন লক্ষ করা যায়। এভাবে বিভিন্ন জায়গায় মানুষের ধর্মের ভিন্নতার কারণে ব্যবসায়ের ওপর এ পরিবেশ প্রভাব বিস্তার করে।"
        },
        {
          "label": "গ",
          "question": "উদ্দীপকে শাওনের ব্যবসায়ে ব্যবসায় পরিবেশের কোন উপাদান বিদ্যমান আছে? বর্ণনা করো।",
          "explanation": "উদ্দীপকে শাওনের ব্যবসায়ে পরিবেশের প্রাকৃতিক উপাদান বিদ্যমান আছে। কোনো দেশের জলবায়ু, ভূ-প্রকৃতি, মৃত্তিকা, নদ-নদী প্রভৃতি উপাদানের সমন্বয়ে প্রাকৃতিক পরিবেশ গড়ে ওঠে। এর উপাদানের ওপর ভিত্তি করে মানুষের জীবিকা পরিবর্তন হয়। এ পরিবেশ মানুষ নিয়ন্ত্রণ করতে পারে না। উদ্দীপকে শাওন রাজশাহীতে আমের ব্যবসায় করেন। এছাড়া, তিনি আমের আচার, আমের মিষ্টিসহ বিভিন্ন পণ্য তৈরি করে বিক্রি করেন। তার ব্যবসায়ের মূল কাঁচামাল হলো আম। আর রাজশাহীর মাটি, আবহাওয়া আম চাষের জন্য অত্যন্ত অনুকূল। এ অনুকূলতাকে কাজে লাগিয়ে তিনি উক্ত ব্যবসায় পরিচালনা করছেন। এক্ষেত্রে অনুকূল আবহাওয়ার ফলে বিদ্যমান কাঁচামালের সহজলভ্যতা তাকে ব্যবসায় পরিচালনায় সহায়তা করছে। এসবের সাথে পরিবেশের প্রাকৃতিক উপাদানের মিল রয়েছে। সুতরাং, শাওনের ব্যবসায়ে পরিবেশের প্রাকৃতিক উপাদান বিদ্যমান রয়েছে।"
        },
        {
          "label": "ঘ",
          "question": "বিক্রয় বৃদ্ধির লক্ষ্যে সামাজিক যোগাযোগের মাধ্যমসহ বিভিন্ন মাধ্যমে প্রচারে ব্যবসায়ে পরিবেশের প্রভাব মূল্যায়ন করো।",
          "explanation": "বিক্রি বাড়ানোর লক্ষ্যে পরিবেশের প্রযুক্তিগত উপাদানের অন্তর্গত সামাজিক যোগাযোগ মাধ্যমসহ বিভিন্ন মাধ্যমে প্রচারে শাওনের ব্যবসায়ে ইতিবাচক প্রভাব পড়বে বলে আমি মনে করি। প্রযুক্তিগত উপাদানের সমন্বয়ে এ পরিবেশ গড়ে ওঠে। বিজ্ঞান ও কারিগরি শিক্ষা, উন্নত প্রযুক্তি, প্রযুক্তি আমদানির সুযোগ প্রভৃতি এর অন্তর্গত উপাদান। এ উপাদানগুলো ব্যবসায়কে আধুনিক করে তুলতে পারে। উদ্দীপকে শাওন রাজশাহীতে আম, আম থেকে তৈরিকৃত বিভিন্ন পণ্য বিক্রির ব্যবসায় করেন। পণ্যের মান ভালো হওয়ার কারণে তার পণ্যের জনপ্রিয়তা রয়েছে। এজন্য দেশে ও দেশের বাইরে পরিচিতজনদের কাছে তিনি এসব পণ্য বিক্রি করছেন। বর্তমানে তিনি তার পণ্যের বিক্রি সম্প্রসারণের কথা ভাবছেন। এ লক্ষ্যে তিনি সামাজিক যোগাযোগ মাধ্যমসহ বিভিন্ন মাধ্যমে তার পণ্যের প্রচারের কথা ভাবছেন। সামাজিক যোগাযোগ মাধ্যমে বর্তমানে দেশি-বিদেশি ক্রেতাসাধারণ বিভিন্ন পণ্য কিনে থাকে। এজন্য তিনি এতে প্রচার চালালে সহজেই এসব ক্রেতাদের আকর্ষণ করতে পারবেন। আবার, এ মাধ্যম ব্যবহার করে তিনি তাদেরকে পণ্য সম্পর্কিত বিষয়গুলো জানাতে পারবেন। এতে তিনি তুলনামূলক কম সময়ে, কম খরচে ক্রেতাদের আকৃষ্ট করে পণ্য বিক্রি করতে পারবেন। এতে তার পণ্যের বিক্রির পরিমাণ ধীরে ধীরে বাড়তে থাকবে। এ সামাজিক যোগাযোগ মাধ্যম ব্যবসায়ের প্রযুক্তিগত পরিবেশের অর্ন্তগত। তাই বিক্রি বাড়ানোর লক্ষ্যে পরিবেশের প্রযুক্তিগত এ উপাদানের ব্যবহার তার ব্যবসায়ে ইতিবাচক ফল বয়ে আনবে।"
        }
      ]
    },
    {
      "number": "6",
      "uddipok": "আবীর, অভি ও জিহান শরিকানার ভিত্তিতে একটি ব্যবসায় শুরু করেন। অভি পরিচালনায় অংশগ্রহণ করেন এবং মুনাফা ছাড়াও প্রতিমাসে ২০,০০০ টাকা বেতন গ্রহণ করেন। কিন্তু ব্যবসায় গঠনের সময় তিনি কোনো মূলধন সরবরাহ করেননি। জিহান ব্যবসায় গঠনের সময় ১০ লক্ষ টাকা মূলধন প্রদান করেন এবং এর বেশি দায় বহনে অস্বীকৃতি জানায়। বর্তমানে প্রতিষ্ঠানটির ৩০ লক্ষ টাকার দায় রয়েছে।",
      "tag": "RUMC 23",
      "sub_questions": [
        {
          "label": "ক",
          "question": "চুক্তি কী?\"",
          "explanation": "দুই বা ততোধিক ব্যক্তির মধ্যে কোনো নির্দিষ্ট বিষয়ে পারস্পরিক সমঝোতাকে চুক্তি বলে।"
        },
        {
          "label": "খ",
          "question": "নাবালক কি অংশীদার হতে পারে? ব্যাখ্যা করো।",
          "explanation": "আইন অনুযায়ী নাবালক অংশীদার হিসেবে বিবেচিত হতে পারে না। নাবালক চুক্তি সম্পাদনে যোগ্য নয়। এ কারণে ব্যবসায়ের অংশীদার হতে পারে না। কিন্তু কোনো অংশীদার মারা গেলে তার নাবালক সন্তানকে বিশেষ সুবিধা দেওয়া জন্য সব অংশীদারের সম্মতিতে ব্যবসায়ে সংযুক্ত করা যেতে পারে।"
        },
        {
          "label": "গ",
          "question": "উদ্দীপকে অভি কোন ধরনের অংশীদার? বর্ণনা করো।",
          "explanation": "উদ্দীপকে অভি একজন কর্মী অংশীদার। এ ধরনের অংশীদার ব্যবসায়ে কোনো মূলধন বিনিয়োগ করে না। শুধু নিজস্ব শ্রম ও দক্ষতা ব্যবসায়ে সক্রিয় থাকেন। চুক্তি অনুযায়ী অন্যান্য। অংশীদারদের মতো ব্যবসায়ের লাভ-ক্ষতিতে অংশ নেন। এছাড়া দায়- দেনা পরিশোধেও তিনি বাধ্য থাকে। উদ্দীপকের আবীর, অভি ও জিহান একটি অংশীদারি ব্যবসায় গড়ে তোলেন। আবীর ও জিহান ব্যবসায়ে মূলধন বিনিয়োগ করেন। কিন্তু অভি কোনো মূলধন না দিলেও ব্যবসায় পরিচালনায় অংশগ্রহণ করেন। এক্ষেত্রে সে মূলধন হিসেবে তিনি মেধা ও শ্রম বিনিয়োগ করেছেন। এজন্য তিনি ব্যবসায়ের মুনাফার অংশ পাবেন। আবার চুক্তি অনুযায়ী দায়ও বহন করবেন। এছাড়া তিনি ব্যবসায় থেকে প্রতিমাসে ২০,০০০ টাকা করে বেতনও পান। এসব বৈশিষ্ট্যের সাথে কর্মী অংশীদারের মিল রয়েছে। তাই বলা যায়, উদ্দীপকে অভি একজন কর্মী অংশীদার।"
        },
        {
          "label": "ঘ",
          "question": "উদ্দীপকের প্রেক্ষাপটে সকল অংশীদারের দায় নিরূপণ করো।",
          "explanation": "উদ্দীপকে প্রেক্ষাপটে প্রত্যেক অংশীদারের দায় দশ লক্ষ টাকা। অংশীদারি ব্যবসায়ের দায় অসীম। অসীম দায়ের কারণে দেনা পরিশোধের জন্য ব্যবসায়িক সম্পদ যথেষ্ট না হলে অংশীদারগণের ব্যক্তিগত সম্পদও দায়বদ্ধ থাকে। তবে সীমিত অংশীদারের দায় তার মূলধন দ্বারা সীমাবদ্ধ। উদ্দীপকের আবীর, অভি ও জিহান শরিকানার ভিত্তিতে একটি ব্যবসায় শুরু করেন। ব্যবসায়টিতে অভি একজন কর্মী অংশীদার। অন্যদিকে জিহানের দায় তার মূলধন দ্বারা সীমাবদ্ধ হওয়ায় সে একজন সীমিত অংশীদার। আর আবীর একজন সাধারণ অংশীদার। ব্যবসায়টি শুরুতে লাভজনক হলেও বর্তমানে ব্যবসায়টির দায় ৩০ লক্ষ টাকা। উদ্দীপকের জিহান একজন সীমিত অংশীদার। এক্ষেত্রে তার দায় হবে মূলধন দ্বারা সীমাবদ্ধ। তাই ব্যবসায়ে তার বিনিয়োগকৃত মূলধন ১০ লক্ষ হওয়ায় তার দায়ও হবে ১০ লক্ষ টাকা। অন্যদিকে, আবীর একজন সাধারণ অংশীদার ও অভি একজন কর্মী অংশীদার। অংশীদারি আইন অনুযায়ী এ ধরনের অংশীদারদের দায় অসীম হয়ে থাকে। এজন্য অবশিষ্ট ২০ লক্ষ টাকার দায় আবীর ও অভির মধ্যে সমহারে বণ্টিত হবে। এক্ষেত্রে তাদের প্রত্যেকের দায় হবে (২০ ২) বা ১০ লক্ষ টাকা করে। সুতরাং, উদ্দীপকের প্রেক্ষাপটে প্রত্যেক অংশীদারের দায় হবে ১০ লক্ষ টাকা।"
        }
      ]
    },
    {
      "number": "7",
      "uddipok": "জনাব খালেদ ২০১১ সালে গাজীপুরের কোনাবাড়িতে 'Diamond Soft Drinks' নামে কোমল পানীয় উৎপাদন শুরু করেন। তবে প্রতিষ্ঠানটির অবহেলার কারণে কারখানার বর্জ্য আশপাশের কৃষি জমিতে ফেলা হচ্ছে। এজন্য উক্ত এলাকার কৃষি উৎপাদন কমতে থাকে। পাশাপাশি জনজীবন বিপর্যস্ত হয়ে পড়েছে। স্থানীয় অধিবাসীরা জেলা প্রশাসকের কাছে এ বিষয়ে লিখিত অভিযোগ করেন এবং জানতে পারেন স্থানীয় কর্তৃপক্ষের অনুমতি ছাড়াই কারখানাটি স্থাপন ও পরিচালনা করা হচ্ছে।",
      "tag": "DCC 23,RUMC 23",
      "sub_questions": [
        {
          "label": "ক",
          "question": "ব্যবসায় মূল্যবোধ কী?",
          "explanation": "ব্যবসায়ের পরিচালনাগত বিষয়ে ভালো-মন্দ দিক সম্পর্কে স্থায়ীভাবে গড়ে ওঠা বিশ্বাস, ধ্যান-ধারণা, আদর্শ মানদণ্ড, মতামত প্রভৃতি বিষয়কে ব্যবসায় মূল্যবোধ বলে।"
        },
        {
          "label": "খ",
          "question": "পলিথিন ব্যবহার কেন ক্ষতিকারক? ব্যাখ্যা করো।",
          "explanation": "পলিথিন পরিবেশের ভারসাম্য নষ্ট করে বলে এটি ব্যবহার করা ক্ষতিকর। পলিথিন মাটিতে বা অন্যান্য আবর্জনার সাথে মিশে পচে সম্পূর্ণ নিঃশেষ হতে অনেক বছর লাগে। ফলে মাটির আবর্জনা ও বর্জ্য পচন প্রক্রিয়া বাধাগ্রস্ত হয়। পলিথিন পোড়ালে ডাইঅক্সিন নামক বিষাক্ত গ্যাস তৈরি হয়, যা বায়ু দূষণ করে। এটি উৎপাদনের ক্ষেত্রে ক্ষতিকর রাসায়নিক ব্যবহার করা হয়, যা নদী ও সাগরে গিয়ে পড়ে। ফলে পানির স্বাভাবিক গুণাগুণ নষ্ট হয়।"
        },
        {
          "label": "গ",
          "question": "উদ্দীপকে প্রতিষ্ঠানটির অবহেলার কারণে সৃষ্ট সমস্যার ব্যাখ্যা দাও।",
          "explanation": "উদ্দীপকে প্রতিষ্ঠানটির অবহেলার কারণে মাটি দূষণের সৃষ্টি হয়েছে। এটি অনেক দিনের পরিকল্পনাহীন উন্নয়নের কারণে হয়। যেমন: অপরিকল্পিত শিল্পকারখানা স্থাপন, পয়ঃনিষ্কাশনের অব্যবস্থাপনা প্রভৃতি। এতে পরিবেশ বিপর্যয়ের আশঙ্কা বাড়ে। তাছাড়া বাস্তুসংস্থানের ভারসাম্যও বিনষ্ট হয়। উদ্দীপকে জনাব খালেদ 'Diamond Soft Drinks' নামে একটি কোমল পানীয় প্রতিষ্ঠান গড়ে তোলেন। এ প্রতিষ্ঠান থেকে উৎপন্ন বর্জ্য আশপাশের জমিতে ফেলা হয়। এতে মাটির ক্ষতি হয়। মাটির উর্বরতাও কমে যায়। এজন্য এলাকার কৃষি উৎপাদনও কমে যায়। তাছাড়া দূষিত মাটিতে চাষ করা শাক-সবজি খেয়ে মানুষ বিভিন্ন রোগে আক্রান্ত হয়। এসব কাজের সাথে মাটি দূষণের মিল রয়েছে। তাই বলা যায়, উদ্দীপকে প্রতিষ্ঠানটির অবহেলার কারনে মাটি দূষণের সৃষ্টি হয়।"
        },
        {
          "label": "ঘ",
          "question": "উদ্ভুত পরিস্থিতিতে জেলা প্রশাসকের করণীয় কী? মতামত দাও।",
          "explanation": "উদ্দীপকের উদ্ভূত পরিস্থিতিতে জেলা প্রশাসক কার্যকর বর্জ্য ব্যবস্থাপনার পদক্ষেপ নিতে পারে বলে আমি মনে করি। পরিবেশের স্বাভাবিক অবস্থার বিপর্যয় হলো দূষণ। পরিবেশ দূষণের মধ্যে অন্যতম হলো মাটি দূষণ। এটি অনেক দিনের পরিকল্পনাহীন কাজের কারণে হয়। এ দূষণ রোধে বিভিন্ন পদক্ষেপ নেওয়া যায়। উদ্দীপকের 'Diamond Soft Drinks'-এর কারখানার বর্জ্য আশপাশের জমিতে ফেলা হয়। এতে মাটি দূষিত হয়। পাশাপাশি জনজীবনও বিপর্যস্ত হয়ে পড়ে। এজন্য এলাকার অধিকাংশ মানুষ ক্ষুদ্ধ হয়ে জেলা প্রশাসকের কাছে লিখিত অভিযোগ করে। এমতাবস্থায়, জেলা প্রশাসক বর্জ্য পরিশোধন ব্যবস্থা গড়ে তুলতে নির্দেশনা দিতে পারেন। এটিকে ইটিপি প্রযুক্তি বলে। এ ব্যবস্থার মাধ্যমে দূষিত বর্জ্য পরিশোধন করা হয়। এর ফলে মাটি দূষণ কমবে। তাছাড়া জেলা প্রশাসক উক্ত প্রতিষ্ঠানকে সচেতন হওয়ার পরামর্শ দিতে পারেন। আর পরিবেশ সংরক্ষণ আইন অমান্য করায় প্রতিষ্ঠানটির বিরুদ্ধে আইন ব্যবস্থা নিতে পারেন। এভাবে জেলা প্রশাসক মাটি দূষণ রোধে ভূমিকা পালন করতে পারেন।"
        }
      ]
    },
    {
      "number": "8",
      "uddipok": "জনাব জাবের আহমেদ একজন সবজি রিক্রেতা। তিনি প্রতিদিন রূপগঞ্জের পাইকারি সবজি বাজার থেকে সবজি ক্রয় করে ঢাকার শাহআলী বাজারে খুচরা বিক্রয় করেন। দৈনিক ক্রয়-বিক্রয় যা হয় তা হতে তার ভালো লাভ থাকে। মাঝে-মধ্যে অবিক্রিত সবজি পচে গিয়ে নষ্ট হওয়ার কারণে তাকে কিছুটা লোকসানের সম্মুখীন হতে হয়। লোকসানের ঝুঁকি সামলাতে তিনি সবজি সংরক্ষণের উপায় নিয়ে ভাবছেন এবং পাশাপাশি আরও বড় পরিসরে ব্যবসায় করার কথা চিন্তা করছেন। কিন্তু অর্থ সংগ্রহ তার জন্য বড় বাধা।",
      "tag": "RUMC 23",
      "sub_questions": [
        {
          "label": "ক",
          "question": "সাংস্কৃতিক পরিবেশ কী?",
          "explanation": "কোনো এলাকার মানুষের মাঝে দীর্ঘদিনে গড়ে ওঠা ধ্যান-ধারণা, দৃষ্টিভঙ্গি, বিশ্বাস, মূল্যবোধ, আচার-আচরণ, রীতি ও প্রথা প্রভৃতির সমন্বয়ে যে পরিবেশ গড়ে ওঠে, তাকে সাংস্কৃতিক পরিবেশ বলে।"
        },
        {
          "label": "খ",
          "question": "প্রমিতকরণ বলতে কী বোঝায়?",
          "explanation": "আকার, রং, ওজন ও গুণাগুণ বিবেচনায় পণ্যের মানের সীমা নির্ধারণ হলো প্রমিতকরণ। প্রমিতকরণের মাধ্যমে নির্দিষ্ট মান অনুযায়ী পণ্য উৎপাদিত হয়েছে কি না তা জানা যায়। এর মাধ্যমে পণ্যের বিক্রয়মূল্য নির্ধারণের কাজ সহজ হয়। ফলে ব্যবসায়ীরা সহজে পণ্য বিক্রি করতে পারে। তাই গ্রাহকের কাছে পণ্য সরবরাহের আগে প্রমিতকরণ কাজ করা হয়।"
        },
        {
          "label": "গ",
          "question": "জনাব জাবের আহমেদের সবজি বিক্রয়ের কাজ ব্যবসায়ের ক্ষেত্রে কোন ধরনের উপযোগ সৃষ্টি করে? বর্ণনা করো।",
          "explanation": "জনাব জাবের আহমেদের সবজি বিক্রির কাজ ব্যবসায়ের স্থানগত উপযোগ সৃষ্টি করে। সাধারণত যেকোনো পণ্য একটি নির্দিষ্ট স্থানে উৎপাদিত হয়। আর, পরিবহণের মাধ্যমে এক স্থানের উৎপাদিত পণ্য অন্য স্থানে পাওয়া যায়। এর মাধ্যমে পণ্যের স্থানগত উপযোগ সৃষ্টি হয়। উদ্দীপকে জনাব জাবের আহমেদ একজন সবজি বিক্রেতা। তিনি প্রতিদিন রূপগঞ্জের পাইকারী সবজি বাজার থেকে সবজি কিনেন। এরপর তিনি এসব সবজি ঢাকায় নিয়ে শাহআলী বাজারে খুচরা বিক্রি করেন। এক্ষেত্রে তিনি এসব পণ্য পরিবহনের মাধ্যমে রূপগঞ্জ বাজার থেকে ঢাকার শাহআলী বাজারে সরবরাহ করছেন। এর মাধ্যমে রূপগঞ্জের উৎপাদিত সবজি ঢাকার বাজারে বিক্রি হচ্ছে। এভাবে তিনি উৎপাদনের স্থান ও ক্রেতার ভোগের স্থানের মধ্যে দূরত্ব দূর করছেন। এর সাথে স্থানগত উপযোগের সাদৃশ্য রয়েছে। সুতরাং, জনাব জাবের আহমেদের সবজি বিক্রির কাজ ব্যবসায়ের স্থানগত উপযোগ সৃষ্টি করে।"
        },
        {
          "label": "ঘ",
          "question": "জনাব জাবের আহমেদ তার ব্যবসায়ের অর্থগত প্রতিবন্ধকতা কীভাবে দূর করতে পারেন? যুক্তিসহ বিশ্লেষণ করো।",
          "explanation": "জনাব জাবের আহমেদ তার ব্যবসায়ের অর্থগত প্রতিবন্ধকতা ব্যাংক বা আর্থিক প্রতিষ্ঠানের মাধ্যমে দূর করতে পারেন।। ব্যবসায় গঠন, পরিচালনা ও সম্প্রসারণে প্রয়োজন হয় অর্থ। এটির অভাবে ব্যবসায়ের স্বাভাবিক কার্যক্রম বাধাগ্রস্থ হয়। আর এ অর্থগত বাধা বা প্রতিবন্ধকতা দূর করতে ব্যবসায়ীদের ব্যাংক বা বিভিন্ন আর্থিক প্রতিষ্ঠান ঋণ দিয়ে সহায়তা করে থাকে। উদ্দীপকে জনাব জাবের আহমেদ রূপগঞ্জের পাইকারি বাজার থেকে সবজি কিনে ঢাকার শাহআলী বাজারে খুচরা বিক্রি করেন। সংরক্ষণ ব্যবস্থা না থাকার কারণে মাঝে মধ্যে অবিক্রিত সবজি পঁচে যাওয়ায় তার লোকসান হচ্ছে। এজন্য তিনি সবজি সংরক্ষণের জন্য উপায় ভাবছেন। আবার তিনি তার ব্যবসায়টি সম্প্রসারণের কথাও চিন্তা করছেন। কিন্তু, এসবের জন্য তার কাছে তেমন অর্থ নেই। এক্ষেত্রে জনাব জাবের আহমেদ পণ্য সংরক্ষণ ব্যবস্থা তৈরি ও ব্যবসায় সম্প্রসারণে অর্থগত বাধার সম্মুখীন হচ্ছেন। এ সমস্যা সমাধানে তিনি ব্যাংক বা বিভিন্ন আর্থিক প্রতিষ্ঠানের সাহায্য নিতে পারেন। এসব প্রতিষ্ঠান তাকে প্রয়োজন অনুযায়ী সহজ শর্তে ঋণ দিবে। এ ঋণের টাকা দিয়ে তিনি পণ্য সংরক্ষণের জন্য গুদাম বা হিমাগার গড়ে তুলতে পারবেন। এতে সবজি নষ্ট হওয়ার আশঙ্কা কমবে। আবার, এ অর্থ দিয়ে তিনি তার ব্যবসায়ের পরিধি বাড়াতেও সক্ষম হবেন। এভাবে ব্যাংক কিংবা আর্থিক প্রতিষ্ঠান তার বিদ্যমান সমস্যা সমাধানে তাকে সাহায্য করতে পারে। সুতরাং, জনাব জাবের আহমেদ ব্যবসায়ের অর্থগত প্রতিবন্ধকতা দূর করতে ব্যাংক বা আর্থিক প্রতিষ্ঠানের সহায়তা নিতে পারেন বলে আমি মনে করি।"
        }
      ]
    },
    {
      "number": "9",
      "uddipok": "জনাব ইফতি একটি বেসরকারি প্রতিষ্ঠানে কর্মরত। তার প্রতিষ্ঠানে কর্মরত বিভিন্ন বিভাগে ১৬ জন ব্যক্তি নিজেদের আর্থিক কল্যাণ সাধনের উদ্দেশ্য \"স্বাধীনতা\" নামে একটি সংগঠন করতে চাচ্ছেন। তারা মূলত ক্ষুদ্র উৎপাদনের কাছ থেকে পণ্য সংগ্রহ করে একটি বিপণি স্থাপন করে 'নিজেদের মধ্যে ন্যায্যমূল্যে বিক্রয় করতে চান। সংগঠনটি নিবন্ধনের জন্য আবেদন করলে নিবন্ধক গঠনের আনুষ্ঠানিকতায় ত্রুটি রয়েছে বলে নিবন্ধনপত্র ইস্যু করেননি।",
      "tag": "RUMC 23",
      "sub_questions": [
        {
          "label": "ক",
          "question": "অধিকারযোগ্য শেয়ার কী?",
          "explanation": "কোম্পানির অতিরিক্ত মূলধন সংগ্রহের উদ্দেশ্যে নতুন শেয়ার বাজারে ছাড়ার সময় বর্তমান শেয়ার মালিকদের অগ্রাধিকার দিয়ে যে নতুন শেয়ার ইস্যু করা হয়, তাকে রাইট/অধিকারযোগ্য শেয়ার বলে।"
        },
        {
          "label": "খ",
          "question": "সমবায়ের সদস্যদের অবাধে শেয়ার কেনার সুযোগ দেওয়া হয় না কেন? ব্যাখ্যা করো।",
          "explanation": "সমবায় আইন অনুযায়ী একজন সদস্য শেয়ার মূলধনের ২০% বা ১/৫-এর বেশি শেয়ার কিনতে পারে না। বেশি আয়ের সদস্যরা বেশি শেয়ার কিনে সমিতি পরিচালনায় হস্তক্ষেপ করতে পারে। এতে অন্যদের স্বার্থ কিংবা অধিকার নষ্ট হতে পারে। তাই সদস্যদের অবাধে শেয়ার কেনার সুযোগ থাকে না।"
        },
        {
          "label": "গ",
          "question": "উদ্দীপকে \"স্বাধীনতা\" নামের সংগঠনটি সদস্যদের দিক বিচারে কোন ধরনের সমবায় সমিতি? বর্ণনা করো।",
          "explanation": "\"স্বাধীনতা\" নামের সংগঠনটি সদস্যদের দিক বিচারে ভোক্তা সমবায় সমিতির অন্তর্ভুক্ত। পণ্য কেনার সুবিধা পাওয়ার জন্য একই এলাকার সমশ্রেণির কয়েকজন ভোক্তা মিলে এই সমবায় সমিতি গঠন করেন। এ সমিতির মাধ্যমে তারা ন্যায্যমূল্যে উন্নত মানের পণ্যসামগ্রী সংগ্রহ করতে পারেন। এতে মধ্যস্থব্যবসায়ীদের কাছে যেতে হয় না। ফলে ভোক্তারা ন্যায্যমূল্যে পণ্য কিনে লাভবান হয়। উদ্দীপকের জনাব ইফতির প্রতিষ্ঠানের ১৬ জন ব্যক্তি মিলে একটি সমবায় সমিতি গড়ে তোলেন। এর সদস্যরা ক্ষুদ্র উৎপাদকের কাছ থেকে পণ্য সংগ্রহ করে একটি বিপণি স্থাপন করেন। এরপর নিজেদের মধ্যে ন্যায্যমূল্যে বিক্রি করেন। সমিতির সদস্যরা তাদের আর্থিক লাভের জন্য এ সমিতি পরিচালনা করেন। এতে তারা এ সমিতির মাধ্যমে ন্যায্যমূল্যে পণ্য কিনতে পারেন। ফলে তাদের জীবনযাত্রার মান উন্নত হয়। এসব বৈশিষ্ট্যের সাথে ভোক্তা সমবায় সমিতির মিল আছে। তাই বলা যায়, স্বাধীনতা সমিতিটি এক ধরনের ভোক্তা সমবায় সমিতি।"
        },
        {
          "label": "ঘ",
          "question": "উল্লিখিত প্রতিষ্ঠানটির নিবন্ধনপত্র পাওয়ার ক্ষেত্রে কী করণীয় আছে বলে তুমি মনে করো? মতামত দাও।",
          "explanation": "উল্লিখিত প্রতিষ্ঠানটির নিবন্ধনপত্র পাওয়ার জন্য সদস্য সংখ্যা বাড়ানো উচিত বলে আমি মনে করি। সমবায় সমিতি গঠন করতে হলে কমপক্ষে ৬ ও সর্বোচ্চ ১২ সদস্যবিশিষ্ট একটি অস্থায়ী ব্যবস্থাপনা কমিটি গঠন করতে হয়। এজন্য সমবায় সমিতি গঠন করতে হলে ২০ জন ব্যক্তির প্রয়োজন হয়। এর চেয়ে সদস্যের সংখ্যা কম হলে সমবায় সমিতি গঠন করা যায় না। উদ্দীপকের বেসরকারি একটি প্রতিষ্ঠানের ১৬ জন ব্যক্তি মিলে একটি সমবায় সমিতি গঠন করতে চায়। এর মাধ্যমে সদস্যরা পণ্য কিনে নিজেদের মধ্যে তা ভাগ করতে চায়। ফলে তারা ন্যায্যমূল্যে পণ্য কিনতে পারবে। এছাড়া তাদের জীবনযাত্রার মানও উন্নত হবে। এজন্য সদস্যরা সংগঠনটি নিবন্ধনের জন্য আবেদন করে। কিন্তু আনুষ্ঠানিকতায় ত্রুটি থাকায় নিবন্ধক নিবন্ধনপত্র ইস্যু করেনি। সমবায় সমিতির নিবন্ধনপত্র পেতে হলে কিছু আনুষ্ঠানিকতার প্রয়োজন হয়। তার মধ্যে অন্যতম হচ্ছে সদস্য সংখ্যা। সমবায় সমিতি গঠন করতে হলে ২০ জন সদস্যের প্রয়োজন হয়। আর এ সদস্যদের নাম, ঠিকানা ও - তারিখসহ স্বাক্ষরপত্র থাকতে হয়। উদ্দীপকের সমবায় সমিতির সদস্য সংখ্যা ১৬ জন, যা নিবন্ধনপত্র পাওয়ার জন্য যথেষ্ট নয়। কারণ ২০ জন ব্যক্তি ছাড়া অস্থায়ী ব্যবস্থাপনা কমিটি গঠন সম্ভব নয়। এর ফলে সমবায় সমিতি গঠনও সম্ভব হবে না। তাই বলা যায়, প্রতিষ্ঠানটির নিবন্ধন পত্র পাওয়ার জন্য সমিতির সদস্য সংখ্যা বাড়ানো উচিত।"
        }
      ]
    },
    {
      "number": "10",
      "uddipok": "লেখাপড়া শেষে সাদেক বেকার না ঘুরে জীবিকা অর্জনের জন্য একটি খামার স্থাপন করেন। খামারে মুরগির ডিম হতে বাচ্চা উৎপাদন ও বিক্রয় করে মাসে ভালোই লাভ হচ্ছে। উপরন্তু তার খামারে বেশ কয়েকজন শ্রমিকের কর্মসংস্থানের সুযোগও তৈরি হয়েছে। চাকরি করে যে আয় হতো তা থেকে ব্যবসায়ের আয় বেশি, পাশাপাশি সামাজিক, মর্যাদাও অনেক। তাই সাদেক ভাবছে যদি দেশের সবার মধ্যে এ ধারণার বিকাশ হতো তাহলে হয়তো আমাদের দেশের বেকারত্বের হার কমে যেত।",
      "tag": "DCC 23,DCC 23,RUMC 23",
      "sub_questions": [
        {
          "label": "ক",
          "question": "ব্যবসায় কী?",
          "explanation": "মুনাফা অর্জনের লক্ষ্যে ঝুঁকি নিয়ে পণ্য ও সেবা উৎপাদন, বণ্টন ও এর সহায়ক সব বৈধ অর্থনৈতিক কাজ হলো ব্যবসায়।"
        },
        {
          "label": "খ",
          "question": "ব্যবসায়ের জন্য লেনদেনের পৌনঃপুনিকতা কেন প্রয়োজন?",
          "explanation": "পণ্যদ্রব্য বারবার কেনা-বেচাকে লেনদেনের পৌনঃপুনিকতা বলে। ব্যবসায়ের ক্ষেত্রে লেনদেন বার বার বা অব্যাহতভাবে সম্পাদিত হয়ে থাকে। এক্ষেত্রে কেনা-বেচার মধ্যে একটি ধারাবাহিকতা থাকে। পণ্যদ্রব্যের কেনা-বেচার ধারাবাহিকতা না থাকলে ব্যবসায় হয় না। তাই ব্যবসায়ের জন্য লেনদেনের পৌনঃপুনিকতা প্রয়োজন।"
        },
        {
          "label": "গ",
          "question": "সাদেকের ব্যবসায়টি কোন শিল্পের অন্তর্গত? ব্যাখ্যা করো।",
          "explanation": "সাদেকের ব্যবসায়টি প্রজনন শিল্পের অন্তর্গত। এ শিল্পের উৎপাদিত সামগ্রী পুনরায় উৎপাদনের কাজে ব্যবহার করা হয়। এর মাধ্যমে প্রাকৃতিক সম্পদ আহরণের পর তা পরিচর্যা ও লালন পালন করা হয়। এভাবে মানুষের ব্যবহার উপযোগী পণ্যে পরিণত করা হয়। নার্সারি, পোলট্রি ফার্ম, মাছ চাষ, সবজি চাষ প্রভৃতি প্রজনন শিল্পের উদাহরণ। উদ্দীপকের সাদেক একটি খামার স্থাপন করেন। এক্ষেত্রে তিনি প্রথমে ডিম সংগ্রহ করেন। এ ডিম থেকে পরবর্তীতে তিনি বাচ্চা উৎপাদন করেন। এ উৎপাদিত বাচ্চা তিনি পরিচর্যা করে বড় করেন'। এরপর তা তিনি বাজারে বিক্রি করেন। এছাড়া মুরগি থেকে আবার ডিম পাওয়া যায়। এ ডিম থেকে পুনরায় বাচ্চা উৎপাদন করা হয়। এসব কাজের সাথে প্রজনন শিল্পের মিল আছে। তাই বলা যায়, সাদেকের ব্যবসায়টি প্রজনন শিল্পের অন্তর্গত।"
        },
        {
          "label": "ঘ",
          "question": "'সাদেকের উদ্যোগটি দেশের অর্থনৈতিক উন্নয়নে ভূমিকা রাখবে'- তোমার মতের সপক্ষে যুক্তি দাও",
          "explanation": "সাদেকের উদ্যোগটি দেশের অর্থনৈতিক উন্নয়নে ভূমিকা রাখবে বলে আমি মনে করি। যেকোনো দেশেই অর্থনৈতিক উন্নয়নে ব‍্যবসায় বা শিল্প গুরুত্বপূর্ণ ভূমিকা রাখে। শিল্পের উন্নয়ন ছাড়া একটি দেশকে এগিয়ে নিয়ে যাওয়া সম্ভব না। শিল্পের প্রসার হলেই দেশে ব্যবসা-বাণিজ্যের কাজ বিস্তৃত হয়। উদ্দীপকের সাদেক বেকার না ঘুরে জীবিকা অর্জনের জন্য একটি খামার স্থাপন করেন। তার এ খামারে মুরগির ডিম থেকে বাচ্চা উৎপাদন করা হয়। মানসম্মত বাচ্চা উৎপাদনের কারণে তার ব্যবসায় জনপ্রিয় হয়ে ওঠে। ফলে তার ব্যবসায়ে ভালোই লাভ হয়। এছাড়া তিনি তার খামারে কর্মসংস্থানেরও সুযোগ তৈরি করেন। তার এ কাজ এখন অনেকের কাছে অনুসরণীয়। সাদেকের গড়ে তোলা ব্যবসায়ে তার নিজ কাজের পাশাপাশি অন্যদের কর্মসংস্থানেরও সুযোগ হয়। এতে কর্মীরা নিজেদের উন্নতি করতে পারবে। আর দেশের বেকার সমস্যাও কমবে। এছাড়া তার এ কাজের মাধ্যমে অনুপ্রাণিত হয়ে বেকার যুবসমাজ এরূপ উদ্যোগ নিলে সেখানে অনেকের কাজের সুযোগ হবে। এতে নতুন করে অর্থনৈতিক কাজের ক্ষেত্র তৈরি হবে। ফলে দেশের অর্থনীতি আরও সামনে এগিয়ে যাবে। তাই বলা যায়, সাদেকের উদ্যোগটি দেশের অর্থনৈতিক উন্নয়নে ভূমিকা রাখবে।"
        }
      ]
    },
    {
      "number": "11",
      "uddipok": "জনাব আকাশ ও তার ৪ বন্ধু মিলে একটি ব্যবসায় প্রতিষ্ঠান গঠন করার উদ্যোগ নেন। প্রয়োজনীয় কাগজপত্রসহ তারা যথাযথ কর্তৃপক্ষের নিকট আবেদন করেন। কর্তৃপক্ষ কাগজপত্র যাচাই করে সন্তুষ্ট হয়ে একটি পত্র ইস্যু করে। পত্রটি পাওয়ার পর তারা ব্যবসায় আরম্ভ করেন। ব্যবসায় সম্প্রসারণের জন্য তারা জনগণের কাছ থেকে মূলধন সংগ্রহের সিদ্ধান্ত নেন।",
      "tag": "RUMC 23",
      "sub_questions": [
        {
          "label": "ক",
          "question": "সাবসিডিয়ারি কোম্পানি কী?",
          "explanation": "কযে কোম্পানির অধিকাংশ শেয়ারের মালিকানা, বেশির ভাগ ভোট দেওয়ার ক্ষমতা এবং পরিচালনা ও নিয়ন্ত্রণ অন্য কোনো কোম্পানির হাতে থাকে, তাকে সাবসিডিয়ারি কোম্পানি বলে।"
        },
        {
          "label": "খ",
          "question": "তফসিল A বলতে কী বোঝায়?",
          "explanation": "কোম্পানির বিধিমালা বা ধারাসমূহের বর্ণনার তালিকাকে তফসিল A বলে। নির্দিষ্ট ধারা বা বিধিমালা অনুযায়ী কোম্পানি গঠিত ও পরিচালিত হয়। তফসিল A-তে এ ধারাসমূহের সম্পূর্ণ ব্যাখ্যা ও আলোচনা করা থাকে। এতে কোম্পানির পরিচালনাসংক্রান্ত সব নিয়ম লেখা থাকে।"
        },
        {
          "label": "গ",
          "question": "উদ্দীপকে কর্তৃপক্ষ ইস্যুকৃত পত্রটির ধরন ব্যাখ্যা করো।",
          "explanation": "উদ্দীপকের কর্তৃপক্ষ কর্তৃক ইস্যুকৃত পত্রটি হলো নিবন্ধনপত্র। কোম্পানি আইনের প্রয়োজনীয় আনুষ্ঠানিকতা পালন করে উদ্যোক্তাদের নিবন্ধকের কাছ থেকে নিবন্ধনপত্র সংগ্রহ করতে হয়। এ দলিলকে কোম্পানির জন্মসনদ বলা হয়। প্রাইভেট লিমিটেড কোম্পানি এ পত্র পাওয়ার পর তাদের প্রাতিষ্ঠানিক কাজ শুরু করতে পারে। উদ্দীপকের জনাব আকাশ ও তার ৪ বন্ধু মিলে একটি ব্যবসায় প্রতিষ্ঠান গঠন করার উদ্যোগ নেন। প্রয়োজনীয় কাগজসহ তারা যথাযথ কর্তৃপক্ষের কাছে আবেদন করেন। কর্তৃপক্ষ কাগজপত্র 'যাচাই করে সন্তুষ্ট হয়ে একটি পত্র ইস্যু করে। পত্রটি পাওয়ার পর জনাব আকাশ ও তার বন্ধুরা ব্যবসায় শুরু করেন। প্রতিষ্ঠানটি প্রাইভেট লিমিটেড কোম্পানি হওয়ায় এ পত্র পাওয়ার পরই তারা ব্যবসায় শুরু করতে পেরেছিলেন। বৈশিষ্ট্য অনুযায়ী এ পত্রটি নিবন্ধনপত্রের আওতায় পড়ে। সুতরাং, কর্তৃপক্ষ জনাব আকাশ ও তার বন্ধুদের ব্যবসায় গঠনে নিবন্ধনপত্র ইস্যু করেছিল।"
        },
        {
          "label": "ঘ",
          "question": "মূলধন সংগ্রহের জন্য উদ্দীপকে উল্লিখিত সিদ্ধান্তের যৌক্তিকতা মূল্যায়ন করো।",
          "explanation": "উদ্দীপকের প্রতিষ্ঠানটি প্রাইভেট লিমিটেড কোম্পানি হওয়ায় জনগণের কাছে শেয়ার বিক্রি করে মূলধন সংগ্রহের সিদ্ধান্ত নেওয়া অযৌক্তিক। এর সদস্য সংখ্যা সর্বনিম্ন ২ জন ও সর্বোচ্চ ৫০ জন হয়ে থাকে। এ ধরনের কোম্পানি জনসাধারণের কাছে অবাধে শেয়ার ও ঋণপত্র কেনার আহ্বান জানাতে পারে না। এক্ষেত্রে উদ্যোক্তারা নিজেরা মূলধনের ব্যবস্থা করেন। উদ্দীপকের আকাশ ও তার ৪ জন বন্ধু নিবন্ধনপত্র পাওয়ার পর ব্যবসায়ের কাজ শুরু করেন। তাদের কাজ শুরু করতে কোনো অনুমতির প্রয়োজন হয়নি। সম্প্রতি ব্যবসায় সম্প্রসারণের জন্য তারা জনগণের কাছ থেকে মূলধন সংগ্রহের সিদ্ধান্ত নেন। এক্ষেত্রে তারা শেয়ার বা ঋণপত্র বিক্রি করতে চান। প্রাইভেট লিমিটেড কোম্পানির শেয়ার হস্তান্তর অযোগ্য। তাই উদ্দীপকের প্রতিষ্ঠানটি জনগণের কাছে শেয়ার বা ঋণপত্র বিক্রির প্রস্তাব দিতে পারবে না। শুধু পাবলিক লিমিটেড কোম্পানি জনগণের কাছে শেয়ার ও ঋণপত্র বিক্রি করতে পারে। তাই শেয়ার বিক্রির জন্য তাদের কোম্পানিকে পাবলিক লিমিটেডে পরিণত করতে হবে। এক্ষেত্রে তাদের কোম্পানির সদস্য সংখ্যাও বাড়াতে হবে। এরপরই তারা ব্যবসায় সম্প্রসারণের জন্য শেয়ার মূলধন ব্যবহার করতে পারবে। সুতরাং, জনাব আকাশ ও তার বন্ধুদের প্রতিষ্ঠানটি প্রাইভেট লিমিটেড কোম্পানি হওয়ায় জনগণের কাছ থেকে মূলধন সংগ্রহের সিদ্ধান্ত নেওয়া অযৌক্তিক।"
        }
      ]
    }
  ]
}