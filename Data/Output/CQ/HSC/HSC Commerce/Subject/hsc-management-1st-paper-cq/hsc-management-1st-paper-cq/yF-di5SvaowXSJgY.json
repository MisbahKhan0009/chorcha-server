{
  "title": "রাজশাহী, কুমিল্লা, চট্টগ্রাম, বরিশাল ২০১৮",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "জুনায়েদ একজন ব্যবসায়ী। তিনি মায়ানমার থেকে চাল আমদানির পর প্রক্রিয়াজাত করে শ্রীলঙ্কার বিভিন্ন প্রতিষ্ঠানের কাছে বিক্রি করেন। গত বছর তিনি যে চাল আমদানি করেছেন তা আর কয়েক মাস পর বিক্রি করলে অনেক বেশি লাভ পেতেন। কিন্তু আমদানিকৃত চাল সংরক্ষণের পর্যাপ্ত জায়গা না থাকায় আগেভাগেই বিক্রি করে দিতে হয়।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "শিল্প কী?",
          "explanation": "প্রাকৃতিক সম্পদকে প্রক্রিয়াজাত করে মানুষের ব্যবহারযোগ্য পণ্যে পরিণত করার প্রক্রিয়াকে শিল্প বলে ।"
        },
        {
          "label": "খ",
          "question": "পরিবহন কোন ধরনের উপযোগ সৃষ্টি করে? ব্যাখ্যা করো ।",
          "explanation": "পরিবহন পণ্যের স্থানগত উপযোগ সৃষ্টি করে। সাধারণত পণ্য একটি নির্দিষ্ট স্থানে উৎপাদিত হয়। কিন্তু ক্রেতা-ভোক্তা বিভিন্ন জায়গায় ছড়িয়ে-ছিটিয়ে থাকে। তাই পরিবহনের মাধ্যমে পণ্য ভোক্তার কাছে পৌছে দিতে হয়। এতে ভোক্তারা দূরবর্তী স্থানের পণ্য হাতের কাছে পেয়ে উপকৃত হয়। আর এ কাজটি সম্ভব হয় পরিবহনের মাধ্যমে। এভাবে পণ্যের স্থানগত উপযোগ সৃষ্টি হয় ।"
        },
        {
          "label": "গ",
          "question": "জুনায়েদের ব্যবসায়িক কাজ বাণিজ্যের কোন শাখার অন্তর্গত ব্যাখ্যা করো।",
          "explanation": "উদ্দীপকের জুনায়েদের ব্যবসায়িক কাজ পুনঃরপ্তানি বাণিজ্যের অন্তর্গত। এ ধরনের বাণিজ্যে বিদেশ থেকে পণ্যসামগ্রী আমদানি করে তা অন্য কোনো দেশে বিক্রি করা হয়। এক্ষেত্রে প্রথমে পণ্য আমদানি করে তার গুণগত মান বা আকৃতির পরিবর্তন করা হয়। এরপর তৃতীয় কোনো দেশে তা বিক্রি করা হয়। এভাবে তিনটি দেশের মধ্যে বাণিজ্যের কাজ সংঘটিত হয় । উদ্দীপকের জুনায়েদ একজন চাল ব্যবসায়ী। তিনি প্রথমে মায়ানমার থেকে চাল আমদানি করেন। আমদানিকৃত চাল তিনি প্রক্রিয়াজাত করেন। এরপর তিনি শ্রীলঙ্কার বিভিন্ন প্রতিষ্ঠানের কাছে তা বিক্রি করেন। এভাবে আমদানিকৃত চাল তিনি তৃতীয় কোনো দেশে রপ্তানি করেন। এসব বৈশিষ্ট্যের সাথে পুনঃরপ্তানি বাণিজ্যের মিল আছে। তাই বলা যায়, জুনায়েদ পুনঃরপ্তানি বাণিজ্যের সাথে জড়িত।"
        },
        {
          "label": "ঘ",
          "question": "জুনায়েদের সমস্যা থেকে উত্তরণের উপায় সুপারিশ করো।",
          "explanation": "গুদামজাতকরণের মাধ্যমে উদ্দীপকের জুনায়েদের ব্যবসায়ের সমস্যা সমাধান সম্ভব। এর মাধ্যমে পণ্য নির্দিষ্ট স্থানে সুষ্ঠুভাবে দীর্ঘদিন সংরক্ষণ করে রাখা যায়। এতে ব্যবসায়ী চাহিদা অনুযায়ী সারা বছর পণ্য সরবরাহ করতে পারে। গুদামজাতকরণ ব্যবস্থায় পণ্যের দাম বাড়লে, ব্যবসায়ী তা বিক্রি করে বেশি লাভবান হতে পারে। উদ্দীপকের জুনায়েদ একজন চাল ব্যবসায়ী। তিনি গত বছর মায়ানমার থেকে চাল আমদানি করেছিলেন। পরে তা শ্রীলঙ্কায় বিক্রি করেন। আর কয়েক মাস পর চাল বিক্রি করলে তিনি অনেক বেশি লাভ পেতেন। কিন্তু তিনি চাল পচে যাওয়া বা নষ্ট হওয়ার আশঙ্কায় ছিলেন। তাই নির্দিষ্ট সময়ের আগেই তা বিক্রি করতে বাধ্য হলেন। চাল গুদামজাতকরণের ব্যবস্থা থাকলে জুনায়েদের এই সমস্যা হতো না। এ ব্যবস্থায় চালের গুণগত মান দীর্ঘদিন বজায় থাকতো। ফলে বাজারে চালের দাম বাড়লে তিনি সুযোগমতো তা বিক্রি করতে পারতেন। এতে তার ব্যবসায়ের লাভ আরও বেশি হতো। তাই বলা যায়, গুদামজাতকরণের মাধ্যমে জুনায়েদের ব্যবসায়ের সমস্যা দূর করা সম্ভব।"
        }
      ]
    },
    {
      "number": "2",
      "uddipok": "জনাব সুমন নীলফামারীর সৈয়দপুরে একটি শাড়ির কারখানা স্থাপন করেন। ব্যাংক ঋণ ও মেধা খাটিয়ে তিনি ব্যবসায়টিকে এগিয়ে নিচ্ছেন। সরকারের সহযোগিতা পেলে তিনি ভবিষ্যতে দেশের শাড়ি বিদেশে রপ্তানি করতে পারবেন।",
      "tag": "DRMC 24,RB, CB, CTG.B, BB 18",
      "sub_questions": [
        {
          "label": "ক",
          "question": "ব্যবসায় পরিবেশ কী?",
          "explanation": "ব্যবসায় প্রতিষ্ঠানের গঠন, পরিচালনা ও নিয়ন্ত্রণ যেসব পারিপার্শ্বিক উপাদান বা শক্তির মাধ্যমে প্রত্যক্ষ বা পরোক্ষভাবে প্রভাবিত হয়, সেগুলোর সমষ্টিকে ব্যবসায় পরিবেশ বলে।"
        },
        {
          "label": "খ",
          "question": "ব্যবসায় উদ্যোগ বলতে কী বোঝায়? ব্যাখ্যা করো।",
          "explanation": "ঝুঁকি নিয়ে কোনো ব্যবসায় বা আর্থিক প্রতিষ্ঠান স্থাপনের উদ্দেশ্যে সম্পাদিত কাজই ব্যবসায় উদ্যোগ । ব্যবসায় উদ্যোগের মূল উদ্দেশ্য হলো মুনাফা অর্জন। এটি সাধারণত নতুন ব্যবসায় শুরুর সাথে সম্পর্কিত। তবে প্রতিষ্ঠানে নতুন পণ্য বা সেবা চালু করাও ব্যবসায় উদ্যোগের মধ্যে পড়ে।"
        },
        {
          "label": "গ",
          "question": "জনাব সুমনের ব্যবসায় সফলতায় পরিবেশের কোন উপাদানের ভূমিকা সর্বাধিক? ব্যাখ্যা করো।",
          "explanation": "উদ্দীপকের জনাব সুমনের ব্যবসায় সফলতায় পরিবেশের অর্থনৈতিক উপাদানের ভূমিকা সবচেয়ে বেশি। যেকোনো ব্যবসায় স্থাপন ও পরিচালনার জন্য অনুকূল অর্থনৈতিক পরিবেশ প্রয়োজন হয়। সঞ্চয়, বিনিয়োগ, মূলধন, ঋণ ও মেধাসম্পদ নিয়ে এ পরিবেশ গড়ে ওঠে। এ উপাদানগুলো অনুকূল হলে সহজে ব্যবসায় গঠন ও সম্প্রসারণ করা যায়। উদ্দীপকের জনাব সুমন একটি শাড়ির কারখানা স্থাপন করেন । কারখানাটি পরিচালনা করতে তার অর্থের প্রয়োজন হয়। তাই তিনি ব্যাংক থেকে ঋণ নেন। নিজের মেধা খাটিয়ে তিনি এ ঋণের সঠিক ব্যবহার করেন। এর ব্যবহার নিয়ে তিনি আগেই চিন্তাভাবনা করেন। এ কারণে সহজে তিনি ব্যবসায়ের কাজ এগিয়ে নিতে পারছেন। এসব উপাদান ব্যবসায়ের অর্থনৈতিক পরিবেশের অন্তর্গত। সুতরাং, জনাব সুমনের ব্যবসায়টি অর্থনৈতিক পরিবেশের কারণে সফলতা লাভ করেছে।"
        },
        {
          "label": "ঘ",
          "question": "জনাব সুমন যে পরিবেশের ওপর ভিত্তি করে ব্যবসায় সম্প্রসারণের কথা চিন্তা করছেন তার যথার্থতা বিশ্লেষণ করো ।",
          "explanation": "উদ্দীপকের জনাব সুমন রাজনৈতিক পরিবেশের ওপর ভিত্তি করে ব্যবসায় সম্প্রসারণের কথা চিন্তা করছেন। এ পরিবেশ যেকোনো দেশের সার্বভৌমত্ব, সরকারি নীতিমালা, আইন- শৃঙ্খলা প্রভৃতি মিলে তৈরি হয়। একটি দেশের রাজনৈতিক পরিবেশ স্থিতিশীল ও বিনিয়োগে অনুকূল হলে ব্যবসায় সম্প্রসারণ সহজ হয়। উদ্দীপকের জনাব সুমন একটি শাড়ির কারখানা স্থাপন করেন। ব্যাংক থেকে ঋণ নিয়ে ও মেধা খাটিয়ে তিনি তার ব্যবসায়ে সফলতা পান। তাই তিনি ব্যবসায়টির কাজ বিদেশে সম্প্রসারণ করতে চান। এজন্য সরকারের সহযোগিতার কথা ভাবছেন। রাজনৈতিক পরিবেশ অনুকূল হলে জনাব সুমন সহজেই বিদেশে শাড়ি রপ্তানি করতে পারবেন। কারণ, সরকার আন্তর্জাতিক সম্পর্ক গড়ে ভুলতে পারে। ব্যবসায়ের জন্য অনুকূল মুদ্রা ও শুল্কনীতিও নিতে পারে। এতে বিদেশি বিনিয়োগকারীরা আকৃষ্ট হবে। এছাড়া এদেশের রপ্তানিযোগ্য পণ্যের বেশি প্রচারের ব্যবস্থা করতে পারে। আবার, সরকার আঞ্চলিক ও আন্তর্জাতিক বাণিজ্য চুক্তি করতে পারে। এতে সহজে ব্যবসায়ীরা পণ্য রপ্তানি করতে পারবে। তাই বলা যায়, জনাব সুমন রাজনৈতিক পরিবেশের ওপর ভিত্তি করে শাড়ি রপ্তানি করতে চাচ্ছেন; যা যথার্থ হয়েছে।"
        }
      ]
    },
    {
      "number": "3",
      "uddipok": "জনাব জাহিন অল্প পুঁজি নিয়ে মুড়ির ব্যবসায় শুরু করলেন। তিনি গ্রামের বাজার থেকে চাল সংগ্রহ করে বাড়িতে মুড়ি তৈরি করে ভোক্তাদের কাছে সরবরাহ করেন। অল্প দিনেই তিনি আর্থিক সাফল্য পান। এতে তিনি অনুপ্রাণিত হয়ে ব্যবসায়টি সম্প্রসারণের চিন্তা করলেন।",
      "tag": "BAFSC 24,RB, CB, CTG.B, BB 18",
      "sub_questions": [
        {
          "label": "ক",
          "question": "ব্যবসায় কী?",
          "explanation": "মুনাফা অর্জনের লক্ষ্যে পণ্য ও সেবা উৎপাদন, বণ্টন ও এর সহায়ক সব বৈধ অর্থনৈতিক কাজকে ব্যবসায় বলে ।"
        },
        {
          "label": "খ",
          "question": "বাণিজ্য বলতে কী বোঝায়?",
          "explanation": "উৎপাদিত পণ্য বা সেবার বণ্টনসংক্রান্ত প্রয়োজনীয় সব কাজ হলো বাণিজ্য । এটি ব্যবসায়ের পণ্য বণ্টনকারী শাখা হিসেবে বিবেচিত। উৎপাদিত পণ্যসামগ্রী বা সেবা ভোক্তার কাছে পৌঁছানো পর্যন্ত বিভিন্ন বাধার (স্থানগত, ব্যক্তিগত, সময়গত ও ঝুঁকিগত প্রভৃতি) সম্মুখীন হতে হয়। এসব বাধা দূর করে ভোক্তার কাছে পণ্য পৌঁছে দেওয়াই বাণিজ্যের কাজ।"
        },
        {
          "label": "গ",
          "question": "উদ্দীপকে বর্ণিত জনাব জাহিন কোন ধরনের ব্যবসায় সংগঠন পরিচালনা করছেন? ব্যাখ্যা করো।",
          "explanation": "উদ্দীপকে বর্ণিত জনাব জাহিন একমালিকানা ব্যবসায় সংগঠন পরিচালনা করছেন। এ ধরনের ব্যবসায় একক মালিকানায় গঠিত ও পরিচালিত হয়। যে কেউ অল্প পুঁজি নিয়ে সহজেই এ ব্যবসায় স্থাপন করতে পারেন। মালিক একাই এর সব কাজ তদারকি করে থাকেন। ব্যবসায়ের লাভ- ক্ষতিও তিনি একাই বহন করেন। উদ্দীপকের জনাব জাহিন স্বল্প পুঁজি নিয়ে মুড়ির ব্যবসায় শুরু করেন। তিনি গ্রামের বাজার থেকে চাল কিনে নিজের বাড়িতেই মুড়ি তৈরি করেন। এরপর তা সরাসরি ভোক্তাদের কাছে বিক্রি করেন। তিনি একাই এ ব্যবসায়ে অর্থ বিনিয়োগ করেছেন। এছাড়া, ব্যবসায়ের সব কাজ তিনি একাই পরিচালনা করেন। ব্যবসায়ের মুনাফা তিনি একাই পেয়ে থাকেন। আবার, ক্ষতি হলে তার দায়ও তাকে নিতে হয়। এসব বৈশিষ্ট্যের সাথে একমালিকানা ব্যবসায়ের মিল আছে। সুতরাং, জনাব জাহিনের ব্যবসায়টি একমালিকানা সংগঠনের অন্তর্ভুক্ত হয়। কাজের চাপ বেড়ে যাওয়ায় রূপন্তী নিজের বুটিকস পরিচালনা করতে সমস্যায় পড়ে। এজন্য সে নিজের ব্যবসায়টি বন্ধ করে দেয়। আইনগত সমস্যা না থাকায় সে সহজেই এই সিদ্ধান্ত নিতে পেরেছে। এছাড়া, কোনো অংশীদার না থাকায় কেউ হস্তক্ষেপও করতে পারে না। তাই, একমালিকানা সংগঠন হওয়ায় রূপন্তী সহজেই তার ব্যবসায়টি বন্ধ করে দিতে পেরেছে।"
        },
        {
          "label": "ঘ",
          "question": "উদ্দীপকে বর্ণিত ব্যবসায়টির সাফল্যের মূল কারণ সম্পর্কে তোমার মতামত দাও ।",
          "explanation": "উদ্দীপকের তিনজনের পরিচালিত অংশীদারি ব্যবসায়টি আইনগত সুবিধা পাওয়ার জন্য তা দলিল আকারে লিপিবদ্ধ ও নিবন্ধন করা হয়েছে। দুই বা ততোধিক ব্যক্তি মিলে অংশীদারি ব্যবসায় গঠন করা হয়। চুক্তির ভিত্তিতে এ ব্যবসায় পরিচালিত হয়। এ চুক্তি লিখিত ও নিবন্ধিত হলে ব্যবসায়ে আইনগত সুবিধা পাওয়া যায় । উদ্দীপকের রূপন্তী, প্রিয়ন্তী ও শ্রাবন্তী ঘনিষ্ঠ বান্ধবী। তারা তিনজন মিলে একটি বুটিকসের ব্যবসায় শুরু করে। তাদের এ ব্যবসায়টি অংশীদারি সংগঠন। বেশি লাভের আশায় তারা ব্যবসায়ের যাবতীয় বিষয় দলিল আকারে লিপিবদ্ধ ও নিবন্ধন করে। বিষয়বস্তু লিখিত হওয়ায় সঠিক দিক-নির্দেশনা অনুযায়ী ব্যবসায়টি পরিচালনা করা সহজ হবে। এতে যেকোনো ঝামেলা এড়ানো সম্ভব হবে। কারণ সমস্যা সমাধানে এটি ভবিষ্যতের প্রমাণ হিসেবে কাজ করবে। এছাড়া, ব্যবসায়টি নিবন্ধিত হওয়ায় আইনগত সুবিধা পাওয়া যাবে । অধিকার আদায়ের জন্য অংশীদাররা একে অন্যের বিরুদ্ধে মামলা করতে পারবে। আবার, ব্যবসায়ের পাওনা আদায়ের জন্য আদালতে প্রতিকার চাওয়া যাবে। এসব সুবিধা পাওয়ার আশায় রূপন্তী, প্রিয়ন্তী ও শ্রাবন্তী ব্যবসায়টি দলিল আকারে লিপিবদ্ধ ও নিবন্ধন করে ।"
        }
      ]
    },
    {
      "number": "4",
      "uddipok": "সুজন ও নাজিম দু'জন মিলে ডায়াগনস্টিক সেন্টার খুললো । তাদের মূলধন বাড়ানোর প্রয়োজন হওয়ায় হাসুকে অংশীদার হওয়ার প্রস্তাব দিল। হাসু ব্যবসায়িক ঝামেলায় না গিয়ে শুধু মূলধন বিনিয়োগ করতে সম্মত হলো। হাসুর সরবরাহকৃত মূলধনের দায় সীমিত হবে- এ মর্মে তাদের মধ্যে একটি চুক্তি হয়।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "অংশীদারি চুক্তিপত্র কী?",
          "explanation": "অংশীদারি ব্যবসায়ের চুক্তির লিখিত রূপকে অংশীদারি চুক্তিপত্র বলে।"
        },
        {
          "label": "খ",
          "question": "অংশীদারি ব্যবসায় বলতে কী বোঝায়? ব্যাখ্যা করো।",
          "explanation": "দুই বা ততোধিক ব্যক্তি মিলে কোনো ব্যবসায় গঠন ও পরিচালনা করলে তাকে অংশীদারি ব্যবসায় বলে। সাধারণ অংশীদারি ব্যবসায়ের ক্ষেত্রে সদস্য সংখ্যা ২-২০ জন। তবে ব্যাংকিং ব্যবসায়ের ক্ষেত্রে সর্বোচ্চ সদস্য সংখ্যা ১০ জন। এক্ষেত্রে সদস্যরা ব্যবসায় পরিচালনার জন্য চুক্তি করে। এতে অংশীদারদের লাভ-লোকসান বণ্টন, দায়িত্ব ও কতর্ব্য উল্লেখ থাকে।"
        },
        {
          "label": "গ",
          "question": "উদ্দীপকে বর্ণিত ব্যবসায়টি কোন ধরনের অংশীদারি ব্যবসায়? ব্যাখ্যা করো।",
          "explanation": "উদ্দীপকে বর্ণিত ব্যবসায়টি সীমিত অংশীদারি ব্যবসায়। এ ধরনের অংশীদারি ব্যবসায়ে কমপক্ষে একজন অংশীদারের দায় সীমিত থাকে। সাধারণ প্রকৃতির ব্যবসায়ে এ দায় অসীম হয় । তবে চুক্তি অনুযায়ী বা আইনগতভাবে এর এক বা একাধিক ব্যক্তির দায় সীমিত রাখা যায়। তবে কমপক্ষে দু'জন অংশীদারের দায় অসীম হতে হয় । উদ্দীপকের সুজন ও নাজিম দু'জন মিলে একটি ডায়াগনস্টিক সেন্টার চালু করে। তাদের মূলধন বাড়ানোর জন্য হাসুকে অংশীদার হওয়ার প্রস্তাব দেওয়া হয়। হাসু প্রাথমিক অবস্থায় ঝুঁকি না নিয়ে মূলধন বিনিয়োগে সম্মত হয়। কিন্তু সে পরবর্তীতে মূলধনের দায় সীমিত হবে- এ মর্মে সুজন ও নাজিমের সাথে চুক্তি করে। এক্ষেত্রে হাসুর দায় আইনগতভাবে সীমিত। এটি সীমিত অংশীদারি ব্যবসায়ের বৈশিষ্ট্যের সাথে সংগতিপূর্ণ। তাই বলা যায়, উদ্দীপকের সংগঠনটি সীমাবদ্ধ অংশীদারি ব্যবসায়।"
        },
        {
          "label": "ঘ",
          "question": "নাজিম হাসুর মতো কম ঝুঁকি নেওয়ার চুক্তি করতে পারবে না-তুমি কি এ উক্তির সাথে একমত? যুক্তি দাও।",
          "explanation": "উদ্দীপকের নাজিম হাসুর মতো কম ঝুঁকি নেওয়ার চুক্তি করতে পারবে না – কথাটির সাথে আমি একমত। এক বা এর বেশি সদস্যের দায় সীমিত হলে তা সীমাবদ্ধ অংশীদারি ব্যবসায় হিসেবে বিবেচিত হয়। তবে এ ধরনের ব্যবসায়ে কমপক্ষে দুজন অসীম দায়সম্পন্ন, অংশীদার থাকা আবশ্যক। অন্যথায়, উক্ত অংশীদারি ব্যবসায় টিকে থাকতে পারে না। উদ্দীপকের সুজন ও নাজিম একটি অংশীদারি ব্যবসায় গঠন করে। ব্যবসায়ে তাদের দায় অসীম। পরবর্তীতে তাদের ব্যবসায় বাড়ানোর জন্য মূলধনের প্রয়োজন হয়। এজন্য হাসুকে সীমিত দায় অংশীদার- হিসেবে চুক্তির মাধ্যমে সদস্য হিসেবে নেয়। নাজিম চাইলেও হাসুর মতো এ রকম সুবিধার জন্য চুক্তি করতে পারবে না। কারণ তাদের ব্যবসায়ের বর্তমান সদস্য সংখ্যা তিনজন। এর একজন সীমিত অংশীদার ও বাকি দু'জন অসীম দায়সম্পন্ন। আর অংশীদারি ব্যবসায়ে কমপক্ষে দু'জনের দায় অসীম থাকতে হয়। সুতরাং, আইনের কারণে নাজিম হাসুর মতো সসীম দায়সম্পন্ন অংশীদার হতে পারবে না ।"
        }
      ]
    },
    {
      "number": "5",
      "uddipok": "সাগর ও তার ৬ বন্ধু মিলে তিস্তা এগ্রো নামে একটি প্রতিষ্ঠান চালু করে। সুনামের সাথে তারা প্রতিষ্ঠানটি পরিচালনা করছিল। মূলধন বাড়ানোর জন্য তারা জনসাধারণের কাছ থেকে ১০ কোটি টাকা মূলধন সংগ্রহের সিদ্ধান্ত নেয়।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "বোনাস শেয়ার কী?",
          "explanation": "শেয়ারহোল্ডারদের লভ্যাংশ হিসেবে নগদ অর্থ পরিশোধ না করে যে শেয়ার ইস্যু করা হয়, তাকে বোনাস শেয়ার বলে ।"
        },
        {
          "label": "খ",
          "question": "কোম্পানির বিলোপসাধন বলতে কী বোঝায়?",
          "explanation": "যে প্রক্রিয়ার মাধ্যমে কোম্পানির আইনগত সত্তার অবসান হয়, তাকে কোম্পানির বিলোপসাধন বলে। কোম্পানি গঠিত ও পরিচালিত হয়' আইনের মাধ্যমে। তাই এর অবসানও আইনের মাধ্যমে হয়ে থাকে। ১৯৯৪ সালের আইন অনুযায়ী কোম্পানির কাজ বন্ধ করলেই এর বিলোপসাধন হয়।"
        },
        {
          "label": "গ",
          "question": "উদ্দীপকে উল্লিখিত প্রতিষ্ঠানটি কোন ধরনের প্রতিষ্ঠান? ব্যাখ্যা করো ।",
          "explanation": "উদ্দীপকে উল্লিখিত প্রতিষ্ঠানটি পাবলিক লিমিটেড কোম্পানি। এ ধরনের কোম্পানির সদস্য সংখ্যা সর্বনিম্ন সাত জন থেকে সর্বোচ্চ শেয়ার সংখ্যা দ্বারা সীমাবদ্ধ। এর শেয়ার অবাধে হস্তান্তরযোগ্য। এছাড়া, এটি জনগণকে শেয়ার কেনার আহ্বান জানাতে পারে। তাই এর মূলধনের পরিমাণ বেশি হয়। উদ্দীপকের সাগর ও তার ছয় বন্ধু মিলে তিস্তা এগ্রো নামে একটি প্রতিষ্ঠান চালু করে। এর শেয়ার হস্তান্তরযোগ্য। সুনামের সাথে তারা প্রতিষ্ঠানটি পরিচালনা করছিল। মূলধন বাড়ানোর জন্য তারা জনসাধারণের কাছ থেকে মূলধন সংগ্রহের সিদ্ধান্ত নেয়। এসব বৈশিষ্ট্যের সাথে পাবলিক লিমিটেড কোম্পানির মিল আছে। সুতরাং বলা যায়, তিস্তা এগ্রো একটি পাবলিক লিমিটেড কোম্পানি।"
        },
        {
          "label": "ঘ",
          "question": "উদ্দীপকে নেওয়া সিদ্ধান্তটি কি সঠিক ছিল? তোমার মতামত দাও ৷",
          "explanation": "উদ্দীপকের প্রতিষ্ঠানটির মূলধন বাড়ানোর জন্য জনগণের কাছে শেয়ার বিক্রির সিদ্ধান্তটি সঠিক ছিল। পাবলিক লিমিটেড কোম্পানির সদস্য সংখ্যা বেশি হওয়ায় মূলধনের পরিমাণও বেশি হয়। অনেক সময় এর প্রবর্তকরা আরও মূলধনের যোগান দিতে চান। অতিরিক্ত এ মূলধন সংগ্রহের জন্য এ কোম্পানি জনগণের কাছে শেয়ার ও ঋণপত্র বিক্রির আহ্বান জানাতে পারে। উদ্দীপকের সাগর ও তার ৬ বন্ধুর গঠিত প্রতিষ্ঠানটি একটি পাবলিক লিমিটেড কোম্পানি। সুনামের সাথে তারা প্রতিষ্ঠানটি পরিচালনা করছিল। তারা আরও ১০ কোটি টাকা মূলধন বাড়ানোর সিদ্ধান্ত নেয়। এজন্য তারা জনগণের কাছে শেয়ার ও ঋণপত্র বিক্রির চিন্তা করে। পাবলিক লিমিটেড কোম্পানি একটি বৃহদায়তন প্রতিষ্ঠান। তাই এর উৎপাদন কাজ পরিচালনার জন্য বেশি মূলধনের প্রয়োজন হয়। অনেক সময় কোম্পানির সদস্যদের পক্ষে এ মূলধনের যোগান দেওয়া সম্ভব হয় না। তাই এটি জনগণের কাছ থেকে মূলধন সংগ্রহ করে। এর শেয়ার অবাধে হস্তান্তরযোগ্য হওয়ায় এটি সহজে জনগণের কাছে শেয়ার ও ঋণপত্র বিক্রির আহ্বান জানাতে পারে। এক্ষেত্রে সংগৃহীত অতিরিক্ত মূলধন কোম্পানির বিনিয়োগের পরিমাণ বাড়াবে। এছাড়া, উৎপাদনের চাকা সচল রাখবে। এতে ব্যবসায় সম্প্রসারণও সহজ হবে। ফলে অনেক লোকের কর্মসংস্থানের সুযোগ তৈরি হবে। তাই বলা যায়, তিস্তা এগ্রো-এর মূলধন বাড়ানোর সিদ্ধান্তটি যথার্থ ছিল ।"
        }
      ]
    },
    {
      "number": "6",
      "uddipok": "জারিন স্থানীয় নারীদের নিয়ে একটি সমবায় সমিতি গঠন করেন। তিনি নারীদের তৈরি হস্তশিল্প শহরে ন্যায্যমূল্যে বিক্রয়ের ব্যবস্থা করেন। এতে তারা নিজেদের আর্থ-সামাজিক উন্নয়ন করতে সক্ষম হয়েছেন।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "সমবায় সমিতি কী?",
          "explanation": "পারস্পরিক অর্থনৈতিক কল্যাণের লক্ষ্যে সমমনা ও সমশ্রেণিভুক্ত মানুষ সমান অধিকারের ভিত্তিতে মিলিত হয়ে যে সংগঠন গড়ে তোলে, তাকে সমবায় সমিতি বলে ।"
        },
        {
          "label": "খ",
          "question": "ভোক্তা সমবায় সমিতি বলতে কী বোঝায় ?",
          "explanation": "ভোক্তাগণ ন্যায্যমূল্যে পণ্য কেনার উদ্দেশ্যে যে সমিতি গঠন করেন, তাই হলো ভোক্তা সমবায় সমিতি । এ সমিতির মাধ্যমে ভোক্তারা একটি সমবায় বিপণি স্থাপন করে তা পরিচালনা করেন। এতে ন্যায্যমূল্যে উন্নতমানের পণ্য সংগ্রহ করা যায়। আবার এ বিপণি থেকে অর্জিত মুনাফাও সদস্যরা ভোগ করতে পারেন। এছাড়া এ ধরনের বিপণি থেকে সমবায় সদস্য ছাড়া অন্যরাও পণ্য কিনতে পারেন।"
        },
        {
          "label": "গ",
          "question": "উদ্দীপকে জারিন কী ধরনের সমবায় সমিতি গঠন করেছেন? ব্যাখ্যা করো।",
          "explanation": "উদ্দীপকের জারিন স্থানীয় নারীদের নিয়ে বিশেষ শ্রেণির সমবায় সমিতি' গঠন করেছেন । সমাজের বিশেষ শ্রেণির মানুষ (মুক্তিযোদ্ধা, বিত্তহীন, মহিলা) নিয়ে এ ধরনের সমবায় সমিতি গঠন করা হয়। এরা ভিন্ন ভিন্ন কাজ করে জীবিকা নির্বাহ করলেও সমান অধিকারের জন্য অনেক সময় একত্র হয়। নিজেদের আর্থ-সামাজিক উন্নয়নের জন্য এরা এ ধরনের সমবায় সমিতি গঠন করে । উদ্দীপকের জারিন স্থানীয় নারীদের নিয়ে একটি সমবায় সমিতি গঠন করেন। এ নারীরা হস্তশিল্প পণ্য তৈরি করে। এসব পণ্য শহরে বিক্রি করে মুনাফা অর্জন করা হয়। এর মাধ্যমে তাদের আর্থ-সামাজিক উন্নয়ন হয়। এ নারী সদস্যরা পরিবারকে আর্থিক সহায়তা করার জন্যই এ সমিতি গঠন করেছেন। সমিতির সদস্য শুধু নারীই হতে পারবে। তাছাড়া হস্তশিল্প তৈরিতে তাদের পারদর্শীও হতে হবে। এজন্য জারিনের গঠিত সমিতিটি বিশেষ শ্রেণির সমবায়ের অন্তর্ভুক্ত।"
        },
        {
          "label": "ঘ",
          "question": "উদ্দীপকে জারিন যে সমবায় সমিতি গঠন করেছেন সেটি তাদের জন্য খুবই উপযোগী হয়েছে-বক্তব্যের যথার্থতা বিশ্লেষণ করো।",
          "explanation": "উদ্দীপকের জারিন যে 'বিশেষ শ্রেণির সমবায় সমিতি' গঠন করেছে সেটি তাদের আর্থ-সামাজিক উন্নয়নে গুরুত্বপূর্ণ ভূমিকা রাখে। সাধারণত সমাজের নিম্ন ও মধ্যবিত্ত ও বিশেষ শ্রেণির মানুষ সমবায় সমিতি গঠন করে। এর মূল্য উদ্দেশ্য হলো সদস্যদের আর্থিক কল্যাণসাধন। সমিতির মাধ্যমে সদস্যরা সংগঠিত হওয়ায় তাদের মনোবল বাড়ে । এজন্য তারা দারিদ্র্য দূরীকরণে একত্রে কাজ করে । উদ্দীপকের জারিন নারীদের নিয়ে একটি সমিতি গঠন করেছেন। তারা হস্তশিল্পের পণ্য তৈরি করেন। এরপর সমিতির মাধ্যমে উক্ত পণ্য শহরে বিক্রি করা হয়। জারিনের গঠিত সমবায় সমিতিটির মাধ্যমে সদস্যরা তাদের ভাগ্য উন্নয়নের সুযোগ পায়। তাদের তৈরিকৃত পণ্য একত্র করে বেশি দামে শহরে বিক্রি করতে পারে। এতে মুনাফার পরিমাণ বেড়ে যায়। ফলে তারা মুনাফা দিয়ে পরিবারকে আর্থিক সহায়তা করতে পারে। এভাবে তারা আত্মনির্ভরশীল হয়ে আর্থ-সামাজিক উন্নয়ন করতে পারে। তাই বলা যায়, জারিনের গঠিত সমবায় সমিতিটি সদস্যদের জন্য খুব উপযোগী।"
        }
      ]
    },
    {
      "number": "7",
      "uddipok": "সরকারের একটি বিশেষায়িত ব্যাংক হলো 'ক'। দেশের বেকার যুবকদের কর্মসংস্থানের জন্য তারা প্রশিক্ষণ দেওয়ার ব্যবস্থা করে এবং পরবর্তীতে তাদেরকে স্বল্প সুদে ঋণ দেয়। এতে ব্যাংকটির সুনাম বাড়ছে।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "BRTC-এর পূর্ণরূপ কী ?",
          "explanation": "BRTC-এর পূর্ণরূপ হলো- Bangladesh Road Transport Corporation।"
        },
        {
          "label": "খ",
          "question": "বিসিক বলতে কী বোঝায়? ব্যাখ্যা করো।",
          "explanation": "ক্ষুদ্র ও কুটির শিল্প গঠন ও সম্প্রসারণে সহায়তাকারী হিসেবে সরকারের নিয়োজিত প্রতিষ্ঠান হলো বিসিক। বিসিক (BSCIC)-এর পূর্ণরূপ হলো-Bangladesh Small and Cottage Industries Corporation। এর প্রধান উদ্দেশ্য ক্ষুদ্র ও কুটির শিল্প গঠনে সাহায্য-সহযোগিতা করা। এর আওতায় শিল্প সহায়ক কেন্দ্ৰ, শিল্প নগরী, প্রশিক্ষণ ইনস্টিটিউট প্রভৃতির কাজ পরিচালনা করা হয়।"
        },
        {
          "label": "গ",
          "question": "'ক' ব্যাংকটি কোন ধরনের ব্যবসায় সংগঠন? ব্যাখ্যা করো।",
          "explanation": "উদ্দীপকের 'ক' ব্যাংকটি রাষ্ট্রীয় ব্যবসায় সংগঠন। এটি সরকার কর্তৃক গঠিত, পরিচালিত ও নিয়ন্ত্রিত হয়। এর মাধ্যমে জনগণ ন্যায্যমূল্যে পণ্য ও সেবা পায়। এরূপ ব্যবসায় সংগঠন মুনাফার উদ্দেশ্যে পরিচালিত না হয়ে জনকল্যাণের উদ্দেশ্যে পরিচালিত হয়। উদ্দীপকে 'ক' সরকারের একটি বিশেষায়িত ব্যাংক। ব্যাংকটি সরকার পরিচালনা করে। দেশের বেকার যুবকদের কর্মসংস্থানের জন্য এটি প্রশিক্ষণের ব্যবস্থা করে। এরপর তাদেরকে স্বল্প সুদে ঋণ দেয়। এতে বেকাররা আর্থিক সুবিধা পেয়ে ব্যবসায় স্থাপনে আগ্রহী হয়। ফলে কর্মসংস্থানের সুযোগ তৈরি হয়। এভাবে দেশের বেকার যুবকদের কল্যাণ সাধন হয়। অর্থাৎ মুনাফা অর্জনের আশায় 'ক' ব্যাংকটি গঠন করা হয়নি। এর উদ্দেশ্য দেশের বেকার শ্রেণির কর্মসংস্থানের ব্যবস্থা করা। সুতরাং, ক ব্যাংকটি রাষ্ট্রীয় ব্যবসায় সংগঠন হিসেবে কাজ করছে ।"
        },
        {
          "label": "ঘ",
          "question": "উদ্দীপকে বর্ণিত 'ক' ব্যাংকটির সফলতার কারণ বিশ্লেষণ করো।",
          "explanation": "উদ্দীপকে বর্ণিত 'ক' ব্যাংকটির সফলতার কারণ হলো জনকল্যাণের উদ্দেশ্যে পরিচালিত হওয়া। রাষ্ট্রীয় ব্যবসায়ের মালিকানা থাকে সরকারের হাতে। এর প্রধান উদ্দেশ্য জনগণের কল্যাণ করা। এর মাধ্যমে সম্পদের সুষম বণ্টন হয়। এছাড়া, জনগণ ন্যায্যমূল্যে পণ্য ও সেবা পায়। তাই এ ব্যবসায় সংগঠন জনগণের কাছে বেশ জনপ্রিয়। উদ্দীপকে 'ক' সরকারের একটি বিশেষায়িত ব্যাংক। এটি দেশের বেকার যুবকদের প্রশিক্ষণের ব্যবস্থা করে। পরবর্তীতে স্বল্প সুদে ঋণ দিয়ে কর্মসংস্থানের ব্যবস্থা করে। এতে ব্যাংকটির সুনাম দিন দিন বাড়ছে। . 'ক' ব্যাংকের মূল উদ্দেশ্য দেশের বেকার যুবকদের উন্নয়ন সাধন করা। ব্যাংকটির সহায়তায় বেকার যুবকরা কর্মসংস্থানের সুযোগ পায়। এর মাধ্যমে তাদের জীবিকার ব্যবস্থা হয়। ফলে দেশের বেকারত্ব কমে। এতে তাদের জীবনযাত্রার মানের উন্নয়ন হয়। দেশের অর্থনীতিতে ইতিবাচক প্রভাব পড়ে। ফলে সামগ্রিকভাবে দেশের উন্নয়ন হয়। তাই বলা যায়, জনগণের কল্যাণে পরিচালিত হওয়ায় ব্যাংকটি সফল হয়।"
        }
      ]
    },
    {
      "number": "8",
      "uddipok": "জনাব রবিউল একটি 'ডিজি কেয়ার' নামক ডায়াগনস্টিক সেন্টার-এর মালিক। তিনি ডায়াগনস্টিক সেন্টারটি পরিচালনার জন্য পৌরসভা থেকে ট্রেড লাইসেন্স ও পরিবেশ ছাড়পত্র নিয়েছেন এবং স্বাস্থ্য অধিদপ্তর থেকে সনদ নিয়েছেন।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "পরিবেশ কী?",
          "explanation": "মানুষ যে পারিপার্শ্বিকতার মধ্যে বসবাস ও জীবনধারণ করে এবং যা জীবনধারাকে প্রভাবিত করে, তাকেই তার পরিবেশ বলে।"
        },
        {
          "label": "খ",
          "question": "ট্রেড লাইসেন্স বলতে কী বোঝ? ব্যাখ্যা করো ।",
          "explanation": "যে ব্যবসায় গঠনের জন্য সরকারের দায়িত্ব পাওয়া প্রতিষ্ঠান থেকে অনুমতিপত্র নেওয়াকে ট্রেড লাইসেন্স বলে । যেকোনো ব্যবসায় গঠনের জন্যই সরকারের অনুমোদন দরকার হয়। এই অনুমোদন হিসেবেই উদ্যোক্তা বা ব্যবসায়ীকে ট্রেড লাইসেন্স দেওয়া হয়। এতে ব্যবসায় প্রতিষ্ঠান সরকারের কাছে তালিকাভুক্ত থাকে। ফলে প্রতিষ্ঠানটি বৈধতা পায় ।"
        },
        {
          "label": "গ",
          "question": "উদ্দীপকে 'ডিজি কেয়ার' নামটি ব্যবসায়ের কোন আইনগত সুরক্ষা দিতে পারে? ব্যাখ্যা করো।",
          "explanation": "উদ্দীপকের 'ডিজি কেয়ার' নামটি ব্যবসায়ের ট্রেডমার্ক, যেটি ব্যবসায়ের আইনগত সুরক্ষা দিতে পারে। এর মাধ্যমে পণ্য বা সেবাদানকারী প্রতিষ্ঠানকে আলাদাভাবে চিহ্নিত করা যায়। এটি নিবন্ধিত থাকলে মালিকের অনুমতি ছাড়া অন্য কেউ তা ব্যবহার করতে পারে না। ব্যবহার করলেও আদালতে মামলা করে মালিক ক্ষতিপূরণ আদায় করতে পারে। বিশেষ কোনো চিহ্ন, প্রতীক, শব্দ, নাম প্রভৃতি ট্রেডমার্কের অন্তর্ভুক্ত। উদ্দীপকের জনাব রবিউল 'ডিজি কেয়ার' নামক ডায়াগনস্টিক সেন্টার- এর মালিক। তিনি সেন্টারটি পরিচালনার জন্য পৌরসভা থেকে ট্রেড লাইসেন্স ও পরিবেশ ছাড়পত্র নিয়েছেন। এগুলোর মাধ্যমে তার প্রতিষ্ঠানের 'ডিজি কেয়ার' নামটি নিবন্ধিত হয়। এতে তার অনুমতি ছাড়া অন্য কেউ এ নামটি ব্যবহার করে ব্যবসায় পরিচালনা করতে পারবে না। ব্যবহার করলেও তিনি আদালতে মামলা করে ক্ষতিপূরণ পাবেন। এ ধরনের আইনগত সুরক্ষা ট্রেডমার্কের মাধ্যমে পাওয়া যায়। সুতরাং, ডায়াগনস্টিক সেন্টারের 'ডিজি কেয়ার' নামটি ব্যবসায়ের ট্রেডমার্ক আইনগত সুরক্ষা দিবে।"
        },
        {
          "label": "ঘ",
          "question": "উদ্দীপকে জনাব রবিউল যে সনদ নিয়েছিলেন তা ব্যবসায় পরিচালনার জন্য যথেষ্ট— মতামত দাও।",
          "explanation": "ব্যবসায়ের আইনগত দিক নিশ্চিত হওয়ায় উদ্দীপকের জনাব রবিউল যে সনদ নিয়েছিলেন তা ব্যবসায় পরিচালনার জন্য যথেষ্ট। যেকোনো ব্যবসায় পরিচালনা করতে নির্দিষ্ট বিধি-বিধান মেনে চলতে হয়। এতে এটি আইনগতভাবে বৈধ হয়। এজন্য সংশ্লিষ্ট কর্তৃপক্ষ থেকে ট্রেড লাইসেন্স নিতে হয়। আবার, ব্যবসায়ের ধরন অনুযায়ী, বিভিন্ন আনুষ্ঠানিকতা পরিবেশ ছাড়পত্র ও বিএসটিআই-এর অনুমোদন পালন করতে হয়। এভাবে ব্যবসায় ও এর উদ্যোক্তার আইনগত সুরক্ষার দিকটি নিশ্চিত করা যায় । \" উদ্দীপকের 'ডিজি কেয়ার' নামক ডায়াগনস্টিক সেন্টারের মালিক জনাব রবিউল । তিনি এটি পরিচালনার জন্য পৌরসভা থেকে ট্রেড লাইসেন্স ও পরিবেশ ছাড়পত্র নিয়েছেন। এছাড়া, স্বাস্থ্য অধিদপ্তর থেকেও সনদ নিয়েছেন। ট্রেড লাইসেন্স সংগ্রহ করায় 'ডিজি কেয়ার'-এর কাজ পরিচালনায় সরকারের অনুমতি পেয়েছে। আবার, এটি পরিবেশ ছাড়পত্রও পেয়েছে। এর মাধ্যমে নিশ্চিত হয়েছে প্রতিষ্ঠানটি পরিবেশের কোনো ক্ষতি করবে না। এতে এটি একটি পরিবেশবান্ধব ব্যবসায় হয়েছে। এছাড়া, ডায়াগনস্টিক সেন্টার পরিচালনার জন্য স্বাস্থ্য অধিদপ্তরের সনদ সংগ্ৰহ করা জরুরি। কারণ, গুণগত স্বাস্থ্যসেবা দেওয়ার মতো সক্ষমতা প্রতিষ্ঠানটির আছে কি না তা স্বাস্থ্য অধিদপ্তর যাচাই করে। তাই জনাৰ রবিউল 'ডিজি কেয়ার'-এর জন্য এ সনদত্ত সংগ্রহ করেছেন। সব দিক থেকে তিনি ব্যবসায়ের সুরক্ষা নিশ্চিত করেছেন। এতে তিনি নিশ্চিন্তে ব্যবসায় পরিচালনা করতে পারবেন। তাই বলা যায়, ব্যবসায় পরিচালনার জন্য জনাব রবিউলের সনদ নেওয়া যৌক্তিক হয়েছে।"
        }
      ]
    },
    {
      "number": "9",
      "uddipok": "বিয়ের পর আয়েশা বেগম মহিলা অধিদপ্তর আয়োজিত বিউটিফিকেশন অ্যান্ড পার্লার-এর ওপর ছয় মাসের প্রশিক্ষণ নেন । তিনি নিজ শহরে ব্যাংক থেকে SME লোন নিয়ে ‘আয়েশা বিউটি পার্লার' স্থাপন করেন এবং সুনামের সাথে পরিচালনা করছেন ।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "সমর্থনমূলক সেবা কী?",
          "explanation": "উদ্যোক্তাকে ব্যবসায় স্থাপন ও পরিচালনায় সক্ষম করে তোলে এমন সব কাজকে সমর্থনমূলক সহায়তা বলে ।"
        },
        {
          "label": "খ",
          "question": "শিল্প ও বণিক সমিতি বলতে কী বোঝায়? ব্যাখ্যা করো।",
          "explanation": "কোনো নির্দিষ্ট এলাকার ব্যবসায়ী বা শিল্পপতিরা নিজেদের স্বার্থরক্ষা ও উন্নয়নের জন্য যৌথ প্রচেষ্টায় যে অমুনাফাভোগী সংগঠন, প্রতিষ্ঠা করেন, তা-ই শিল্প ও বণিক সমিতি। এ সমিতির অন্যতম কাজ হলো দেশের শিল্প ও বাণিজ্য সম্পর্কিত নীতিমালা বাস্তবায়ন করা। সমিতিটি শিল্প ও বণিক সভায় পরামর্শ দেওয়া, বাজার সম্পর্কে নিয়মিত তথ্য সংগ্রহ, সংরক্ষণ ও সরবরাহ করে সদস্যদের সহায়তা করে। এছাড়া, শিল্প ও বণিক সমিতি সদস্যদের মুখপাত্র হিসেবে তাদের অভাব-অভিযোগ সম্পর্কে সরকারকে জানায়। এভাবে এটি বণিকদের অর্থাৎ, ব্যবসায় উদ্যোক্তাদের সহায়তা করে থাকে ।"
        },
        {
          "label": "গ",
          "question": "মহিলা অধিদপ্তর আয়েশা বেগমকে কোন ধরনের সহায়তা দিয়েছে? ব্যাখ্যা করো ।",
          "explanation": "উদ্দীপকের আয়েশা বেগমকে মহিলা অধিদপ্তর উদ্দীপনামূলক সহায়তা দিয়েছে। এ সহায়তা উদ্যোক্তাকে শিল্প স্থাপনে আগ্রহী করে তোলে। এটি ব্যবসায় প্রতিষ্ঠা থেকে শুরু করে সম্প্রসারণ ও উন্নয়নের ভিত্তি হিসেবে কাজ করে। প্রশিক্ষণ, বিনিয়োগের সুযোগ-সুবিধা, কারিগরি ও অর্থনৈতিক তথ্য সরবরাহ প্রভৃতি এ সহায়তার অন্তর্ভুক্ত । উদ্দীপকের আয়েশা বেগম মহিলা অধিদপ্তর থেকে বিউটিফিকেশন অ্যান্ড পার্লার-এর ওপর ছয় মাসের প্রশিক্ষণ নেন। এর মাধ্যমে কীভাবে এ ব্যবসায় পরিচালনা করা যায়, তা তিনি জানতে পেরেছেন। তার ধারণা ব্যবসায়ে তিনি সফল হবেন। তাই আয়েশা বেগম SME লোন নিয়ে নিজ শহরে একটি বিউটি পার্লার স্থাপন করেন। তিনি বেশ সুনামের সাথে পার্লারটি পরিচালনা করছেন। মহিলা অধিদপ্তর-এর দেওয়া প্রশিক্ষণের কারণে তিনি এ কাজে দক্ষতা অর্জন করেন। এটি তাকে শহরে নিজের পার্লার স্থাপনে আগ্রহী করে। সুতরাং, আয়েশা বেগম মহিলা অধিদপ্তর-এর কাছ থেকে উদ্দীপনামূলক সহায়তা পেয়েছেন।"
        },
        {
          "label": "ঘ",
          "question": "উদ্দীপকের আলোকে SME লোন দেশের উন্নয়নে কতটুকু অবদান রাখতে পারে বলে তুমি মনে করো? যুক্তি দাও ।",
          "explanation": "যে উদ্দীপকের আলোকে SME লোন দেশের উন্নয়নে অত্যন্ত গুরুত্বপূর্ণ অবদান রাখতে পারে বলে আমি মনে করি। SME-এর পূর্ণরূপ হলো— Small and Medium Enterprise. এটি দেশের ক্ষুদ্র ও মাঝারি ব্যবসায় প্রতিষ্ঠানগুলোকে ঋণ সহায়তা দেয়। এর মাধ্যমে নতুন উদ্যোক্তারা ব্যবসায় স্থাপনের মূলধন পায়। ফলে দেশের বেকার সমস্যা কমতে থাকে । উদ্দীপকের আয়েশা বেগম মহিলা অধিদপ্তর থেকে 'বিউটিফিকেশন অ্যান্ড পার্লার'-এর ওপর ছয় মাসের প্রশিক্ষণ নেন। এ প্রশিক্ষণ তাকে উদ্যোক্তা হতে আগ্রহী করেছে। তাই তিনি ব্যাংক থেকে SME লোন নিয়ে নিজ শহরে একটি পার্লার স্থাপন করেন। SME ফাউন্ডেশন ক্ষুদ্র ও মাঝারি শিল্পের মূলধন সহায়তায় নিয়োজিত থাকে। এর মূল লক্ষ্য হলো কর্মসংস্থানের ব্যবস্থা করা। তাই এটি দেশের বেকার শ্রেণিকে ঋণ দিয়ে উদ্যোক্তা হতে সাহায্য করে। এ ঋণ পেলে আয়েশা বেগমের মতো উদ্যোক্তারা শিল্প স্থাপন ও সম্প্রসারণে আগ্রহী হন। ফলে অনেকের কর্মসংস্থান হয়। ফলে দেশের বেকারত্ব কমতে থাকে। আবার, শিল্পের উন্নয়ন ও অর্থনীতি গতিশীল হয়। ফলে দেশের জাতীয় আয় বাড়বে। এভাবে SME লোন দেশের উন্নয়নে গুরুত্বপূর্ণ ভূমিকা রাখে ।"
        }
      ]
    },
    {
      "number": "10",
      "uddipok": "রানা নীলফামারী সরকারি কলেজে সম্মান শ্রেণিতে পড়ার সময় দেখলো ছাত্র-ছাত্রীদের বিভিন্ন কাজে ফটোকপি প্রয়োজন হয়। আশপাশে ফটোকপির দোকান না থাকায় তাদেরকে অনেক দূরে যেতে হয়। সে বাবার কাছ থেকে টাকা নিয়ে কলেজ মোড়ে ফটোকপির দোকান দেয়। তার অধ্যবসায়, আত্মবিশ্বাস ও সাহস তাকে সাফল্য এনে দেয়। তাকে দেখে এলাকার অনেকেই অনুপ্রাণিত হয় ।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "দূরদৃষ্টি কী?",
          "explanation": "ভবিষ্যৎ সমস্যা ও সম্ভাবনা সঠিকভাবে চিহ্নিত করে কী করতে হবে, তা আগে থেকে নির্ধারণ করার সামর্থ্যকেই দূরদৃষ্টি বলে ।"
        },
        {
          "label": "খ",
          "question": "সৃজনশীলতা বলতে কী বোঝায়? ব্যাখ্যা করো।",
          "explanation": "মেধা ও মন দিয়ে নতুন কোনো কিছু তৈরি করা বা ধারণা সৃষ্টি করাকে সৃজনশীলতা বলে । উদ্যোক্তা হলেন একজন উদ্ভাবক। তিনি উদ্যোগ নেওয়ার মাধ্যমে অর্থনীতিতে নতুন কিছু সংযোজন করেন। তার উদ্ভাবন হতে পারে নতুন পদ্ধতি, যা এখনো উদ্ভাবন হয়নি। অথবা নতুন পণ্য যা ভোক্তা এখনো পায়নি। এটি কাঁচামালের নতুন উৎস ও নতুন পণ্যের বাজারও হতে পারে। এসব কাজ উদ্যোক্তার সৃজনশীল ও উদ্ভাবনী গুণের সমন্বয়েই সম্ভব হয়।"
        },
        {
          "label": "গ",
          "question": "উদ্দীপকে রানার দোকান প্রতিষ্ঠার কাজটিকে কী বলে? ব্যাখ্যা করো।",
          "explanation": "উদ্দীপকে রানার দোকান প্রতিষ্ঠার কাজটিকে ব্যবসায় উদ্যোগ বলে । ঝুঁকি নিয়ে ব্যবসায় স্থাপন ও পরিচালনাই হলো ব্যবসায় উদ্যোগ। এর প্রধান উদ্দেশ্য হলো মুনাফা অর্জন। এর মাধ্যমে যেকোনো ব্যক্তি কর্মসংস্থানের সুযোগ তৈরি করতে পারে। উদ্দীপকের রানা কলেজে পড়ার সময় খেয়াল করে, ছাত্র-ছাত্রীদের বিভিন্ন কাজে ফটোকপি দরকার হয়। কিন্তু আশপাশে ফটোকপির দোকান না থাকায় তাদেরকে অনেক দূরে যেতে হয়। তাই সে কলেজ মোড়ে ফটোকপির দোকান দেয়। রানা নিজ উদ্যোগে ঝুঁকি নিয়ে ফটোকপির ব্যবসায়টি শুরু করে। এতে তার আয়ের ব্যবস্থা হয়। এছাড়া সে নিজ চেষ্টায় ব্যবসায়টিকে সাফল্যের দিকে নিয়ে যায়। এসব বৈশিষ্ট্যের সাথে ব্যবসায় উদ্যোগের মিল আছে। তাই বলা যায়, রানা ব্যবসায় উদ্যোগ নিয়ে দোকানটি প্রতিষ্ঠা করে।"
        },
        {
          "label": "ঘ",
          "question": "“রানার সাফল্য দেশ ও দশের জন্য কল্যাণ বয়ে আনবে”-তুমি কি এ বক্তব্যের সাথে একমত?",
          "explanation": "'রানার সাফল্য দেশ ও দশের জন্য কল্যাণ বয়ে আনবে'-এ বক্তব্যের সাথে আমি একমত। উদ্যোক্তা প্রতিটি দেশের অর্থনৈতিক উন্নয়নের জন্য গুরুত্বপূর্ণ। তারা দেশের ব্যবসা-বাণিজ্য বাড়িয়ে দেশকে উন্নতির শিখরে নিয়ে যায়। এছাড়া, একজন উদ্যোক্তা নিজের ও অন্যদের কর্মসংস্থানের সুযোগ তৈরি করে। উদ্দীপকের রানা কলেজে পড়ার সময় দেখলো ছাত্র-ছাত্রীদের বিভিন্ন কাজে ফটোকপির প্রয়োজন হয়। কিন্তু আশপাশে ফটোকপির দোকান না থাকায় তাদের অনেক দূরে যেতে হয়। তাই সে কলেজ মোড়ে একটি ফটোকপির দোকান দেয়। তার আত্মবিশ্বাস ও ঝুঁকি নেওয়ার সাহস তাকে দ্রুত সফলতা এনে দেয়। ফটোকপির দোকান স্থাপন করায় রানার কর্মসংস্থান হয়। দ্রুত সফলতা লাভ করায় তাকে দেখে অনেকে অনুপ্রাণিত হয়। তারাও রানার মতো ব্যবসায় উদ্যোগ নিতে চায়। এর ফলে বেকার মানুষের কর্মসংস্থানের সুযোগ তৈরি হবে। ফলে মানুষের জীবনযাত্রার মান বাড়বে। এতে দেশের অর্থনীতিতে গতি আসবে। সুতরাং, রানার সাফল্য দেশ ও দশের জন্য কল্যাণকর।"
        }
      ]
    },
    {
      "number": "11",
      "uddipok": "জনাব জাকিউল একজন ব্যবসায়ী। ব্যবসায়ের কাজে নানা জায়গায় তাকে মোবাইলে কথা বলতে হয়। মোবাইলের টাকা শেষ হলে অনেক দূরে গিয়ে ফ্লেক্সি করতে হয়। তাই তার বন্ধু পরামর্শ দিল বিকাশ অথবা রকেট-এ হিসাব খুলতে। তিনি পরামর্শ মোতাবেক হিসাব খোলার সিদ্ধান্ত নিলেন।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "LAN-এর পূর্ণরূপ কী?",
          "explanation": "নিজস্ব নেটওয়ার্ক ব্যবহার করে সীমিত পরিসরে কয়েকটি কম্পিউটারের মধ্যে আন্তঃসংযোগ স্থাপন করার প্রক্রিয়াকে LAN Local Area Network) বলে।"
        },
        {
          "label": "খ",
          "question": "ই-ব্যাংকিং বলতে কী বোঝায়? ব্যাখ্যা করো।",
          "explanation": "আধুনিক ইলেকট্রনিক প্রযুক্তি ব্যবহার করে ব্যাংকিং কাজ পরিচালনা করাকে ই-ব্যাংকিং বলে। ইন্টারনেট নির্ভর কম্পিউটার প্রযুক্তি ব্যবহার করে সবসময় ব্যাংকিং সুবিধা দেওয়া যায়। এক্ষেত্রে কম সময় ও খরচে অর্থ জমা, উত্তোলন ও স্থানান্তর এবং লেনদেনের তথ্য পাওয়া যায়। আবার, ই-ব্যাংকিং ATM কার্ডের গ্রাহকদের ২৪ ঘণ্টা লেনদেনের সুবিধাও দিয়ে থাকে।"
        },
        {
          "label": "গ",
          "question": "বিকাশ অথবা রকেট কোন ধরনের ব্যাংকিং সেবা দেয়?উদ্দীপকের আলোকে ব্যাখ্যা করো ।",
          "explanation": "উদ্দীপকের বিকাশ অথবা রকেট মোবাইল ব্যাংকিং সেবা দেয় । এক্ষেত্রে গ্রাহককে নির্দিষ্ট মোবাইল নম্বর দিয়ে একটি হিসাব খুলতে হয়। একটি পিন নম্বরের মাধ্যমে গ্রাহক নিজেই তার হিসাব পরিচালনা করতে পারে। এ সেবার মাধ্যমে টাকা জমা দেওয়া ও ওঠানো, বিল পরিশোধ প্রভৃতি কাজগুলো ঘরে বসে করা যায়। আবার, গ্রাহক কাছের কোনো এজেন্টের কাছে গিয়েও করতে পারে। উদ্দীপকের জনাব জাকিউল একজন ব্যবসায়ী। ব্যবসায়ের কাজে তাকে প্রায়ই মোবাইলে কথা বলতে হয়। এক্ষেত্রে অনেক সময় মোবাইলে ব্যালেন্স শেষ হয়ে যায়। ফলে তাকে অনেক দূরে গিয়ে ফ্লেক্সি করতে হয়। তাই তার বন্ধু বিকাশ অথবা রকেট-এ হিসাব খোলার পরামর্শ দেয়। এ ব্যবস্থায় জনাব জাকিউল তার হিসাব থেকে যেকোনো সময় ফ্লেক্সি করতে পারবেন। এছাড়া, তিনি ব্যাংকে না গিয়েও অন্যান্য ব্যাংকিং কাজ করতে পারবেন। এ ধরনের সেবা মোবাইল ব্যাংকিং-এর মাধ্যমে পাওয়া যায়। সুতরাং, উদ্দীপকের বিকাশ অথবা রকেট এর দেওয়া সেবাটি মোবাইল ব্যাংকিং-এর অন্তর্ভুক্ত।"
        },
        {
          "label": "ঘ",
          "question": "উদ্দীপকে জনাব জাকিউলের হিসাব খোলার সিদ্ধান্তটি কতটা যৌক্তিক বলে তুমি মনে করো? মতামত দাও।",
          "explanation": "উদ্দীপকের জনাব জাকিউলের মোবাইল ব্যাংকিং হিসাব খোলার সিদ্ধান্তটি সম্পূর্ণ যৌক্তিক। এ ব্যবস্থায় গ্রাহক তার ব্যবহার করা মোবাইল ফোনে ব্যাংকিং সেবাসমূহ পেতে পারে। এতে তার সরাসরি ব্যাংকে যাওয়ার প্রয়োজন হয় না। যেকোনো স্থান থেকে সে টাকা জমা, উত্তোলন ও বিল পরিশোধ করতে পারে। ফলে সময় ও অর্থ খরচ কম হয়। উদ্দীপকের জনাব জাকিউল একজন ব্যবসায়ী। ব্যবসায়ের কাজে নানা জায়গায় তাকে মোবাইল ফোনে কথা বলতে হয়। এতে ফোনের টাকা শেষ হয়ে গেলে অনেক দূরে গিয়ে তাকে ফ্লেক্সি করতে হয়। তাই তার বন্ধু বিকাশ অথবা রকেট এ হিসাব খোলার পরামর্শ দেয়। তিনি পরামর্শ অনুযায়ী হিসাবটি খোলার সিদ্ধান্ত নেন।"
        }
      ]
    }
  ]
}