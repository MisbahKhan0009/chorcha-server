{
  "title": "ঢাকা কমার্স কলেজ ২০২৩",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "",
      "tag": "DCC 23",
      "sub_questions": [
        {
          "label": "ক",
          "question": "ব্যবস্থাপক কে?",
          "explanation": "লক্ষ্য অর্জনের জন্য যে সকল ব্যক্তি পরিকল্পনা প্রণয়ন, সংগঠিতকরণ, কর্মীসংস্থান, নেতৃত্ব ও নির্দেশনা, প্রেষণা দান, সমন্বয়সাধন এবং নিয়ন্ত্রণ কাজ সম্পাদনের সাথে জড়িত থাকেন, তাদের ব্যবস্থাপক বলে।"
        },
        {
          "label": "খ",
          "question": "ব্যবস্থাপনাকে সর্বজনীন বলা হয় কেন? ব্যাখ্যা করো।",
          "explanation": "ব্যবস্থাপনার সর্বজনীনতা বলতে সর্বত্র ও সব ক্ষেত্রে ব্যবস্থাপনা জ্ঞানের আবশ্যকতা এবং প্রয়োগযোগ্যতাকে বোঝায়। পরিবেশ-পরিস্থিতি, সামাজিক রীতি-নীতি প্রভৃতি কারণে পরিবার, ব্যবসায় সংগঠন ও রাষ্ট্রে ব্যবস্থাপনার ব্যবহার ভিন্ন হতে পারে। তবে ব্যবস্থাপনার কাজগুলো যেমন: পরিকল্পনা, সংগঠন, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ প্রয়োগের ক্ষেত্রে তেমন কোনো পার্থক্য দেখা যায় না। তাই ব্যবস্থাপনাকে সর্বজনীন বলা হয়।"
        },
        {
          "label": "গ",
          "question": "উদ্দীপকে 'চ' চিহ্নিত স্থানে ব্যবস্থাপনার কোন কাজটি করা হয়? ব্যাখ্যা করো।",
          "explanation": "উদ্দীপকে 'চ' চিহ্নিত স্থানে ব্যবস্থাপনার সমন্বয়সাধন কাজটি করা হয়। সমন্বয়সাধন হলো প্রাতিষ্ঠানিক লক্ষ্য অর্জনে বিভিন্ন বিভাগ-উপবিভাগ ও ব্যক্তিক পর্যায়ের কাজের মধ্যে যোগসূত্র স্থাপন। এটি প্রতিষ্ঠানের ব্যক্তি ও বিভাগ-উপবিভাগের কাজে দলীয় প্রচেষ্টা তৈরি করে। এতে ধারাবাহিক ও নিরবিচ্ছিন্নভাবে সব কাজ হয়। এটি নিয়ন্ত্রণের আগের ধাপে সম্পাদিত একটি কাজ। উদ্দীপকে ব্যবস্থাপনা চক্র চিত্রের মাধ্যমে দেখানো হয়েছে। এ চক্রে 'চ' চিহ্নিত স্থানের কাজটি অনুপস্থিত। এ কাজটি মূলত নিয়ন্ত্রণ ধাপের আগে সম্পাদিত হয়। ধাপটিতে প্রতিষ্ঠানের বিভাগ-উপবিভাগের সাথে যোগসূত্র স্থাপন করা হয়। এর মাধ্যমে বিভাগ-উপবিভাগের মধ্যে সুষ্ঠু ভারসাম্য তৈরি হয়। কার্যকর নিয়ন্ত্রণ নিশ্চিত করতেও ধাপটি সহায়ক। এসবের সাথে ব্যবস্থাপনার সমন্বয়সাধন ধাপের মিল রয়েছে। সুতরাং, 'চ' চিহ্নিত স্থানে ব্যবস্থাপনার সমন্বয়সাধন কাজটি করা হয়।"
        },
        {
          "label": "ঘ",
          "question": "প্রতিষ্ঠানের পরিকল্পনা বাস্তবায়নে উদ্দীপকের 'ঙ' চিহ্নিত কাজটির ভূমিকা মূল্যায়ন করো।",
          "explanation": "প্রতিষ্ঠানের পরিকল্পনা বাস্তবায়নে উদ্দীপকের 'ঙ' চিহ্নিত কাজটির (প্রেষণা) গুরুত্বপূর্ণ ভূমিকা রয়েছে। কর্মীদের কাজের প্রতি অনুপ্রাণিত বা উৎসাহিত করার প্রক্রিয়া হলো প্রেষণা। এটি কর্মীদের কাজের প্রতি ইচ্ছা, আগ্রহ-উদ্দীপনা ও কর্মশক্তি বাড়িয়ে দেয়। এতে কর্মীরা সর্বোচ্চ আন্তরিকতার সাথে লক্ষ্য অর্জনে সচেষ্ট হন। উদ্দীপকে ব্যবস্থাপনার কাজগুলো চক্রাকারে দেখানো হয়েছে। এটি প্রতিষ্ঠানের জন্য খুবই গুরুত্বপূর্ণ। এতে 'চ' চিহ্নিত কাজটি হলো সমন্বয়সাধন। এর আগে 'ঙ' চিহ্নিত কাজটি অনুপস্থিত। এ কাজটি নেতৃত্বদান কাজের পরে সম্পাদিত হয়। আর সমন্বয়সাধন ('চ' কাজ) এর আগে সম্পাদিত হয়। এ ধাপটিতে প্রতিষ্ঠানের কর্মীবাহিনীকে কাজের প্রতি উৎসাহী ও আগ্রহী করা হয়। এক্ষেত্রে বৈশিষ্ট্যানুযায়ী উদ্দীপকের 'ঙ' চিহ্নিত কাজটি হলো প্রেষণা। প্রতিষ্ঠানের কর্মীরা সামগ্রিক পরিকল্পনা বাস্তবায়নে জড়িত থাকে। এ পরিকল্পনা বাস্তবায়নে তাদের যথাযথ উৎসাহ-উদ্দীপনার দরকার হয়। আর, প্রেষণা কর্মীদের মধ্যে কর্ম উদ্দীপনা তৈরি করে। এতে কর্মীরা তাদের সর্বোচ্চ দিয়ে পরিকল্পনা অনুযায়ী কাজ করতে পারে। এভাবে প্রতিষ্ঠানের পরিকল্পনা বাস্তবায়নে প্রেষণা কর্মীদের ওপর প্রভাব বিস্তার করে তাদের মাধ্যমে কাজ করিয়ে নেয়। তাই বলা যায়, প্রতিষ্ঠানের পরিকল্পনা বাস্তবায়নে উদ্দীপকের 'ঙ' চিহ্নিত কাজটি গুরুত্বপূর্ণ ভূমিকা রাখে।"
        }
      ]
    },
    {
      "number": "2",
      "uddipok": "RM কোম্পানিতে জনাব আব্দুল মোমেন কোম্পানির পঞ্চবার্ষিকী পরিকল্পনা প্রণয়নসহ প্রয়োজনে বিভিন্ন নীতি প্রণয়ন ও সংশোধন করে থাকেন। একই প্রতিষ্ঠানের উৎপাদন বিভাগে কর্মরত নির্বাহী জনাব রবিন প্রত্যক্ষভাবে কর্মীদের কাজ তদারকি করেন এবং উৎপাদন লক্ষ্যমাত্রা অর্জনে সচেষ্ট থাকেন।",
      "tag": "DCC 23",
      "sub_questions": [
        {
          "label": "ক",
          "question": "প্রশাসন কী?",
          "explanation": "প্রতিষ্ঠানের যে স্তরে উদ্দেশ্য, দীর্ঘমেয়াদি পরিকল্পনা, কৌশল ও নীতি নির্ধারণ করা হয়, তাকে প্রশাসন বলে।"
        },
        {
          "label": "খ",
          "question": "হেনরি ফেয়লকে আধুনিক ব্যবস্থাপনার জনক বলা হয় কেন?",
          "explanation": "হেনরি ফেয়ল আধুনিক ব্যবস্থাপনার জনক হিসেবে খ্যাত। হেনরি ফেয়ল ব্যবস্থাপকের পূর্বানুমান ও পরিকল্পনা, সংগঠিতকরণ, নির্দেশনা, সমন্বয়সাধন এবং নিয়ন্ত্রণ কাজের কথা উল্লেখ করেছেন। বর্তমানে এসব কাজ প্রতিটি প্রতিষ্ঠানে সর্বজন স্বীকৃত। এছাড়া, তিনি ব্যবস্থাপনার ১৪টি মৌলিক নীতির কথা বলেছেন। এগুলো আজও সব প্রতিষ্ঠানে অনুসরণীয় বলে মনে করা হয়। তাই তাকে আধুনিক ব্যবস্থাপনার জনক বলা হয়।"
        },
        {
          "label": "গ",
          "question": "উদ্দীপকে জনাব রবিন কোন স্তরের ব্যবস্থাপক? ব্যাখ্যা করো।",
          "explanation": "উদ্দীপকে জনাব রবিন নিম্ন স্তরের ব্যবস্থাপক। এ স্তরের ব্যবস্থাপকগণ প্রতিষ্ঠানে নিয়োজিত শ্রমিক-কর্মীদের তদারকির দায়িত্বে নিয়োজিত থাকেন। এ স্তরের ব্যবস্থাপকগণ সরাসরি শ্রমিক কর্মীদের কাজের নির্দেশনা দেন। এরা কর্মীদের কাজ তদারকির মাধ্যমে পরিকল্পনা বাস্তবায়নের চেষ্টা করেন। উদ্দীপকে জনাব রবিন RM কোম্পানির একজন নির্বাহী। তিনি প্রতিষ্ঠানটির উৎপাদন বিভাগে কর্মরত আছেন। প্রতিষ্ঠানটিতে তিনি কর্মীদের কাজ প্রত্যক্ষভাবে তদারকি করেন। আবার, কর্মীদের উৎপাদন লক্ষ্যমাত্রা অর্জনে তিনি সরাসরি নির্দেশনা দিয়ে থাকেন। এক্ষেত্রে তিনি প্রতিষ্ঠানটির যাবতীয় পরিকল্পনা বাস্তবায়নে নিচের স্তরের শ্রমিক- কর্মীদের নিয়ে কাজ করছেন। এসবের সাথে নিম্ন স্তরের ব্যবস্থাপকের মিল রয়েছে। সুতরাং জনাব রবিন প্রতিষ্ঠানটির একজন নিম্ন স্তরের ব্যবস্থাপক।"
        },
        {
          "label": "ঘ",
          "question": "উদ্দীপকের প্রতিষ্ঠানটি সফলতার জন্য জনাব আব্দুল মোমেন এবং জনাব রবিনের বিভিন্ন ব্যবস্থাপকীয় কাজের মূল্যায়ন করো।",
          "explanation": "প্রতিষ্ঠানটির সফলতার জন্য জনাব আবদুল মোমেনের পরিকল্পনা এবং জনাব রবিনের নির্দেশনা ও নিয়ন্ত্রণ ব্যবস্থাপকীয় কাজগুলোর ভূমিকা রয়েছে। প্রতিষ্ঠানে কাজের সীমারেখা অনুযায়ী ব্যবস্থাপনার আলাদা আলাদা স্তর রয়েছে। এর উচ্চ স্তরের ব্যবস্থাপকরা প্রতিষ্ঠানের পরিকল্পনা নির্ধারণ করার সাথে জড়িত। আর এর নিম্ন স্তরের ব্যবস্থাপকরা নির্দেশনা, নিয়ন্ত্রণের মতো ব্যবস্থাপকীয় কাজের মাধ্যমে পরিকল্পনা বাস্তবায়ন করে থাকে। সব স্তরের ব্যবস্থাপকদের সম্মিলিত প্রচেষ্টার ওপর প্রতিষ্ঠানের সফলতা নির্ভর করে। উদ্দীপকে জনাব আব্দুল মোমেন RM কোম্পানির একজন নির্বাহী। তিনি প্রতিষ্ঠানটির পরিকল্পনা, নীতি প্রণয়ন ও সংশোধন করে থাকেন। আর, প্রতিষ্ঠানটির নিম্ন স্তরের ব্যবস্থাপক জনাব রবিন কর্মীদের সরাসরি তদারকি করেন। এছাড়া তিনি কর্মীদের দিয়ে উৎপাদন লক্ষ্যমাত্রা অর্জন করাতে কাজ করেন। উদ্দীপকের জনাব আবদুল মোমেন একজন উচ্চ স্তরের ব্যবস্থাপক। তিনি প্রতিষ্ঠানটির পরিকল্পনা, নীতি প্রণয়ন কাজের মাধ্যমে ব্যবস্থাপনার পরিকল্পনা কাজটি করছেন। আর, প্রতিষ্ঠানটির নিম্ন স্তরের ব্যবস্থাপক জনাব রবিন কর্মীদের তদারকি করছেন যথাযথ নির্দেশনা দেওয়ার মাধ্যমে। এছাড়া উৎপাদন লক্ষ্যমাত্রা নিশ্চিতে তিনি নিয়ন্ত্রণ কাজও সম্পাদন করছেন। এক্ষেত্রে প্রতিষ্ঠানটিতে নেওয়া উচ্চ স্তরের পরিকল্পনা নিচের স্তরের মাধ্যমে বাস্তবায়িত হচ্ছে। এভাবে প্রতিষ্ঠানটি কাঙ্ক্ষিত লক্ষ্যে পৌঁছায়। তাই বলা যায়, প্রতিষ্ঠানটির সফলতায় জনাব আব্দুল মোমেন ও জনাব রবিনের ব্যবস্থাপকীয় কাজগুলোর গুরুত্বপূর্ণ ভূমিকা রয়েছে।"
        }
      ]
    },
    {
      "number": "3",
      "uddipok": "জনাব রোহান চৌধুরী জেড মাল্টিন্যাশনাল কোম্পানিতে মেডিকেল ইকুইপমেন্ট বিভাগের বাজারজাতকরণ ব্যবস্থাপক হিসেবে যোগদান করেছিল। তার অধীনে কর্মীরা কাজে স্বাধীনতা ভোগ করে। যে কারণে তারা স্বাচ্ছন্দে তাদের নতুন নতুন চিন্তাকে বাস্তবায়ন করতে সক্ষম হয়েছে। জনাব রোহান চৌধুরী তার ক্লায়েন্টদের নিয়মিত আধুনিক যন্ত্রপাতি সম্পর্কে তথ্য দিয়ে ক্রয়ে প্ররোচিত করেন। ফলে প্রতিষ্ঠানের বিক্রয় কয়েকগুণ বৃদ্ধি পেয়েছে। এ বছরের শুরুতে কোম্পানির পরিচালনা পর্ষদ জনাব রোহান চৌধুরীকে দক্ষিণ এশিয়া অঞ্চলের ব্যবস্থাপনা পরিচালক হিসেবে পদোন্নতি দেওয়ার সিদ্ধান্ত নিয়েছেন।",
      "tag": "DCC 23",
      "sub_questions": [
        {
          "label": "ক",
          "question": "কর্তৃত্ব কী?",
          "explanation": "আদেশ দেওয়ার বৈধ ক্ষমতাকে কর্তৃত্ব বলে।"
        },
        {
          "label": "খ",
          "question": "ব্যবস্থাপনা কি একটি পেশা? ব্যাখ্যা করো।",
          "explanation": "ব্যবস্থাপনাকে পেশা বলা যায়। কোনো ব্যক্তি যখন প্রাতিষ্ঠানিক শিক্ষা ও প্রশিক্ষণ অর্জন করে সেই জ্ঞানকে কর্মক্ষেত্রে কাজে লাগিয়ে জীবিকা উপার্জন করেন, তখন সেটিকে পেশা বলে। বর্তমানে ব্যবস্থাপনা বিষয়ে উচ্চশিক্ষা অর্জন করে তা কর্মক্ষেত্রে প্রয়োগ করে অনেকে জীবিকা নির্বাহ করছেন। এজন্য ব্যবস্থাপনাকে পেশা হিসেবে বিবেচনা করা যায়।"
        },
        {
          "label": "গ",
          "question": "উদ্দীপকে জনাব রোহান চৌধুরী ব্যবস্থাপনার কোন নীতি অনুসরণ করেছেন? ব্যাখ্যা করো।",
          "explanation": "জনাব রোহান চৌধুরী ব্যবস্থাপনার উদ্যোগের নীতি অনুসরণ করেছেন। এ নীতি অনুসারে কর্মীদেরকে স্বাধীনভাবে চিন্তা-চেতনা বিকাশের পরিবেশ বা সুযোগ দেওয়া হয়। এ চিন্তা-চেতনা বিকাশের অনুকূল পরিবেশ তাদেরকে কাজে আগ্রহী, উদ্যোগী ও দক্ষ করে তোলে। এর মাধ্যমে তারা নতুন নতুন ধারণা ও পদ্ধতি উদ্ভাবন করতে পারে। উদ্দীপকে জনাব রোহান চৌধুরী জেড মাল্টিন্যাশনাল কোম্পানির বাজারজাতকরণ ব্যবস্থাপক। তিনি প্রতিষ্ঠানের কর্মীদের কাজ করার ক্ষেত্রে স্বাধীনতা দেন। এর মাধ্যমে তারা কাজে তাদের চিন্তা-চেতনা স্বাধীনভাবে বিকাশের সুযোগ পায়। এ স্বাধীনতা পেয়ে তারা প্রতিষ্ঠানকে আপন করে নেয়। এসব কারণে তারা উন্নত মনোবল, দক্ষতা নিয়ে প্রতিষ্ঠানটিতে উদ্যোগী হয়ে কাজ করে। এতে তারা তাদের দক্ষতা ও উদ্যোগ দিয়ে নতুন কিছু উদ্ভাবন করার ক্ষমতা রাখে। এসবের সাথে উদ্যোগের নীতির মিল রয়েছে। তাই বলা যায়, জনাব রোহান চৌধুরী ব্যবস্থাপনার উদ্যোগের নীতি অনুসরণ করেছেন।"
        },
        {
          "label": "ঘ",
          "question": "উদ্দীপকের কোম্পানির কর্তৃপক্ষের সিদ্ধান্তের যৌক্তিকতা আদর্শ ব্যবস্থাপকের গুণাবলি বিবেচনায় মূল্যায়ন করো।",
          "explanation": "জনাব রোহান চৌধুরীর যোগাযোগ দক্ষতা গুণটি বিবেচনায় কোম্পানি কর্তৃপক্ষের গৃহীত সিদ্ধান্তটি যৌক্তিক বলে আমি মনে করি। বর্তমানে যোগাযোগ দক্ষতার ওপর প্রতিষ্ঠানের সাফল্য অনেকাংশে নির্ভর করে। একজন ব্যবস্থাপককে ব্যবসায় সংক্রান্ত বিভিন্ন বিষয়ে অভ্যন্তরীণ ও বাহ্যিক বিভিন্ন পক্ষের সাথে লিখিত ও মৌখিকভাবে যোগাযোগ করতে হয়। এক্ষেত্রে তাকে যোগাযোগের পদ্ধতি, মাধ্যম ব্যবহার, উপস্থাপনা, তথ্য আদান-প্রদান, ফলাবর্তন প্রভৃতি বিষয়ে বিশেষভাবে পারদর্শী হতে হয়। উদ্দীপকে জনাব রোহান চৌধুরী জেড মাল্টিন্যাশনাল কোম্পানির বাজারজাতকরণ ব্যবস্থাপক হিসেবে যোগদান করেছিলেন। কোম্পানিটির মেডিকেল ইক্যুইপমেন্ট বাজারজাতকরণের জন্য তিনি ক্লায়েন্টদের সাথে যোগাযোগ' করে থাকেন। এক্ষেত্রে তিনি পণ্য সম্পর্কিত তথ্য দিয়ে তাদেরকে পণ্য কেনায় প্ররোচিত করে থাকেন। এতে প্রতিষ্ঠানটির বিক্রি কয়েকগুণ বেড়েছে। কোম্পানির অগ্রগতিতে তার এ ভূমিকার জন্য কোম্পানি কর্তৃপক্ষ তাকে দক্ষিণ এশিয়া অঞ্চলের ব্যবস্থাপনা পরিচালক হিসেবে পদোন্নতি দেওয়ার সিদ্ধান্ত নেয়। এক্ষেত্রে জনাব রোহান চৌধুরী ক্রেতাদের সাথে সুষ্ঠুভাবে ব্যবসায়িক সম্পর্ক স্থাপনে সফল। তিনি তাদের সাথে নিয়মিত যোগাযোগ করে পণ্য ব্যবহার সম্পর্কিত মতামত নিচ্ছেন। এতে ক্রেতারা তার এ ব্যবহারে সন্তুষ্ট হয়ে কোম্পানিটির নিত্য-নতুন পণ্য কিনতে আগ্রহী হচ্ছে। আবার ক্রেতারা পণ্য কেনার সময় কোম্পানিটির নতুন পণ্যের বিশেষত্বের বিষয়ে তিনি তাদের পরামর্শ দিচ্ছেন। এতে ক্রেতারা তার পরামর্শ ও তথ্য পেয়ে প্ররোচিত হয়ে নতুন পণ্য কিনতেও আগ্রহী হচ্ছে। ফলে প্রতিষ্ঠানটির সামগ্রিক বিক্রি বাড়ছে। এসব সম্ভব হয়েছে জনাব রোহান চৌধুরীর ক্রেতাদের সাথে স্থাপিত সুষ্ঠু যোগাযোগ দক্ষতার ফলে। তাই তার এ যোগাযোগ দক্ষতা বিবেচনায় কোম্পানি কর্তৃপক্ষ তাকে পদোন্নতি দেওয়ার সিদ্ধান্ত নিয়েছে।"
        }
      ]
    },
    {
      "number": "4",
      "uddipok": "‘আদিবা লি.' প্রতিষ্ঠানটি নিজেদের সমৃদ্ধির প্রতীক হিসেবে ৫০ তলা বিশিষ্ট একটি পূর্ণাঙ্গ কমপ্লেক্স তৈরির সিদ্ধান্ত নেয়। বিল্ডিংটি সম্পন্ন হতে প্রায় ১০ বছর সময় লাগছে। প্রতিষ্ঠানটির প্রধান জাবেদ আহমেদ- তার কাজের অভিজ্ঞতা থেকে জানেন, যে অবস্থা বিবেচনায় বিল্ডিং এর যে ডিজাইন করা হয়েছে তা সর্বদা নাও মিলতে পারে। তাই তিনি ভবিষ্যৎ অবস্থার প্রেক্ষিতে করণীয় ঠিক করে রেখেছেন।",
      "tag": "DCC 23",
      "sub_questions": [
        {
          "label": "ক",
          "question": "লক্ষ্য কী?",
          "explanation": "কোনো কাজের প্রত্যাশিত ফলই হলো লক্ষ্য।"
        },
        {
          "label": "খ",
          "question": "দীর্ঘমেয়াদি পরিকল্পনা কেন গুরুত্বপূর্ণ? ব্যাখ্যা করো।",
          "explanation": "পাঁচ বছর বা তার বেশি সময়ের জন্য নেওয়া পরিকল্পনা হলো দীর্ঘমেয়াদি পরিকল্পনা। এটি সুন্দর ভবিষ্যৎ ও অনিশ্চিত ঘটনার ওপর ভিত্তি করে নেওয়া হয়। তাই এ পরিকল্পনা নেওয়ার আগে দীর্ঘমেয়াদে সৃষ্ট সম্ভাব্য ঝুঁকি ও অনিশ্চয়তা বিবেচনা করতে হয়। এটি সফলভাবে প্রণীত হলে প্রতিষ্ঠান দীর্ঘমেয়াদে সুবিধা পেয়ে থাকে। তাই এ পরিকল্পনাটি অত্যন্ত গুরুত্বপূর্ণ।"
        },
        {
          "label": "গ",
          "question": "উদ্দীপকের প্রতিষ্ঠানটি প্রকৃতি বিবেচনায় কোন ধরনের পরিকল্পনা প্রণয়ন করেছে? ব্যাখ্যা করো।",
          "explanation": "উদ্দীপকের প্রতিষ্ঠানটি প্রকৃতি বিবেচনায় একার্থক পরিকল্পনা প্রণয়ন করেছে। একটি মাত্র উদ্দেশ্য অর্জনের জন্য একার্থক পরিকল্পনা ব্যবহৃত হয়। এ পরিকল্পনা প্রতিষ্ঠানে শুধু একবার ব্যবহারের ক্ষেত্রে প্রণয়ন করা হয়। কোনো বিশেষ অবস্থা মোকাবিলার জন্য এটি নেওয়া হয়। কাজ শেষ হওয়ার পর এ পরিকল্পনার কার্যকারিতা থাকে না। যেমন: পদ্মাসেতু, মেট্রোরেল, ফ্লাইওভার নির্মাণ প্রভৃতি একার্থক পরিকল্পনার অন্তর্গত। উদ্দীপকে 'আদিবা লি.' একটি ৫০ তলা বিশিষ্ট কমপ্লেক্স তৈরির সিদ্ধান্ত নেয়। এটি তৈরির জন্য একটি পরিকল্পনা নেওয়া হয়েছে। এ পরিকল্পনা অনুযায়ী কমপ্লেক্সটির জন্য একটি ডিজাইন করা হয়। এ ডিজাইন অনুসারে কমপ্লেক্সটি নির্মিত হবে। কমপ্লেক্সটির নির্মাণ কাজ ১০ বছর পর শেষ হবে। আর ১০ বছর পর কাজ শেষ হলে এ গৃহীত পরিকল্পনার কোনো কার্যকারিতা থাকবে না। এসবের সাথে একার্থক পরিকল্পনার মিল রয়েছে। সুতরাং, উদ্দীপকের প্রতিষ্ঠানটি প্রকৃতি বিবেচনায় একার্থক পরিকল্পনা প্রণয়ন করেছে।"
        },
        {
          "label": "ঘ",
          "question": "উদ্দীপকে জাবেদ আহমেদের সিদ্ধান্তের যৌক্তিকতা বিশ্লেষণ করো।",
          "explanation": "উদ্দীপকের জাবেদ আহমেদের সিদ্ধান্তের যৌক্তিকতা রয়েছে বলে আমি মনে করি। ভবিষ্যৎ সবসময়ই অনিশ্চিত ও পরিবর্তনশীল। যেকোনো সময় পারিপার্শ্বিকতার কারণে পরিকল্পনা পরিবর্তনের প্রয়োজন পড়ে। আর পরিবর্তনশীল পরিস্থিতির সাথে খাপ খাওয়ানো পরিকল্পনার নমনীয়তার বৈশিষ্ট্য। উদ্দীপকের 'আদিবা লি.' প্রতিষ্ঠানটির প্রধান জাবেদ আহমেদ ৫০ তলা কমপ্লেক্স নির্মাণের নকশা প্রণয়ন করেন। তিনি এ কাজে আগে থেকেই অভিজ্ঞ। এজন্য তিনি জানেন অবস্থা বিবেচনায় বিল্ডিং এর জন্য তৈরিকৃত নকশা সবসময় নাও মিলতে পারে। তাই তিনি ভবিষ্যৎ অবস্থার প্রেক্ষিতে করণীয় ঠিক করে রেখেছেন। এক্ষেত্রে তিনি তার পূর্ব অভিজ্ঞতার সাহায্যে ভবিষ্যতে সৃষ্ট সম্ভাব্য প্রতিকুল পরিস্থিতি সম্পর্কে অবগত। এ পরিস্থিতি বিল্ডিং তৈরির কাজে বাঁধা আনতে পারে। এতে বিন্ডিং তৈরির কাজ থেমেও থাকতে পারে। তাই তিনি এ পরিস্থিতি বিবেচনা করে করণীয় নির্ধারণ করে রেখেছেন। এর মাধ্যমে তিনি পরিবর্তিত পরিস্থিতিতেও প্রয়োজনে পরিকল্পনায় পরিবর্তন আনতে পারবেন। ফলে নির্মাণ কাজ বাধাগ্রস্ত হবে না। আর প্রতিকূল পরিস্থিতি বিবেচনায় পরিকল্পনায় পরিবর্তন আনার সিদ্ধান্ত নেওয়াই হলো পরিকল্পনার নমনীয়তা। তাই পরিস্থিতি বিবেচনায় জাবেদ আহমেদের সিদ্ধান্ত নেওয়ার বিষয়টি যৌক্তিক বলে আমি মনে করি।"
        }
      ]
    },
    {
      "number": "5",
      "uddipok": "‘KK' গ্রুপ মানসম্মত পণ্য দিয়ে সারাদেশের ভোগ্য পণ্যের বাজার দখল করার পরিকল্পনা করে। এজন্য প্রতিষ্ঠানটি সারাদেশের বাজারকে কয়েকটি অঞ্চলে ভাগ করে এবং প্রত্যেক অঞ্চলের জন্য পৃথক, পৃথক পরিকল্পনা প্রণয়ন করে। পরিকল্পনা প্রণয়নের সময় ঊর্ধ্বতন কর্তৃপক্ষ প্রত্যেকটি অঞ্চলের জন্য বাস্তবতা বিবেচনায় সবচেয়ে কার্যকর উপায়টি গ্রহণ করে।",
      "tag": "DCC 23",
      "sub_questions": [
        {
          "label": "ক",
          "question": "নীতি কী?",
          "explanation": "কোনো কাজের নির্দিষ্ট নিয়ম-কানুন বা পথ নির্দেশিকাকে ঐ কাজের নীতি বলে।"
        },
        {
          "label": "খ",
          "question": "পরিকল্পনার অঙ্গন বলতে কী বোঝায়? ব্যাখ্যা করো।",
          "explanation": "পরিকল্পনাকে প্রভাবিত করতে পারে এমন সব অবস্থা ও উপাদান বিবেচনা করে ক্ষেত্র নির্ধারণ করাই হলো পরিকল্পনার অঙ্গন। এরূপ আঙিনা বা অঙ্গন অনুযায়ী পরিকল্পনা তৈরি করা হয়। এরূপ অনুমানে যেসব সম্ভাবনার দিক ধরে নেওয়া হয় পরিকল্পনাতে তা কাজে লাগানোর ব্যবস্থা রাখা হয়। আর যেসব সমস্যা হতে পারে তা দূর করে লক্ষ্য অর্জনের ব্যবস্থাও পরিকল্পনায় উল্লেখ করা হয়।"
        },
        {
          "label": "গ",
          "question": "উদ্দীপকে 'KK' গ্রুপ কর্তৃক গৃহীত পরিকল্পনাটি সংগঠন কাঠামোর ভিত্তিতে কোন ধরনের? ব্যাখ্যা করো।",
          "explanation": "উদ্দীপকে 'KK' গ্রুপ থেকে নেওয়া পরিকল্পনাটি সংগঠন কাঠামোর ভিত্তিতে আঞ্চলিক পরিকল্পনা। দেশ-বিদেশের বিভিন্ন অঞ্চলের জন্য এ পরিকল্পনা তৈরি করা হয়। এর মাধ্যমে প্রতিষ্ঠানের শাখা বাড়ানো হয়। সাধারণত বহুজাতিক কোম্পানিগুলো (MNC) এ পরিকল্পনা প্রণয়ন করে থাকে। উদ্দীপকে 'KK' গ্রুপ একটি ভোগ্য পণ্য উৎপাদনধর্মী প্রতিষ্ঠান। প্রতিষ্ঠানটি সারাদেশের এ পণ্যের বাজার দখল করার পরিকল্পনা নেয়। এ লক্ষ্যে এটি সারাদেশের বাজারকে ক্রেতার অবস্থা বিবেচনায় আলাদা আলাদা ভাগে ভাগ করে। এছাড়াও এটি প্রত্যেক অঞ্চল বিবেচনায় আলাদা আলাদা পরিকল্পনা প্রণয়ন করে। এর মাধ্যমে প্রতিষ্ঠানটি তাদের পণ্য বিভিন্ন অঞ্চলে ক্রেতাদের কাছে বিক্রি করতে পারবে। এসবের সাথে সংগঠন কাঠামোর আঞ্চলিক পরিকল্পনার মিল রয়েছে। সুতরাং, 'KK' গ্রুপ থেকে নেওয়া পরিকল্পনাটি সংগঠন কাঠামোর ভিত্তিতে আঞ্চলিক পরিকল্পনা।"
        },
        {
          "label": "ঘ",
          "question": "উদ্দীপকে কর্তৃপক্ষ পরিকল্পনা প্রণয়নের সময় পরিকল্পনার যে পদক্ষেপ অনুসরণ করেছে তার যৌক্তিকতা ব্যাখ্যা করো।",
          "explanation": "উদ্দীপকে প্রতিষ্ঠানটির কর্তৃপক্ষ পরিকল্পনা প্রণয়নের সময় পরিকল্পনার সর্বোত্তম বিকল্প বা কার্যপদ্ধতি গ্রহণ পদক্ষেপ অনুসরণ করেছে বলে আমি মনে করি। একাধিক উপায় বা বিকল্প থেকে সর্বোত্তম বিকল্প বাছাই করা হলো সর্বোত্তম বিকল্প নির্ধারণ। এজন্য যথেষ্ট যাচাই-বাছাই করতে হয়। এর ওপর প্রতিষ্ঠানের সফলতা অনেকাংশে নির্ভর করে। উদ্দীপকে 'KK' একটি ভোগ্য পণ্য উৎপাদনকারী প্রতিষ্ঠান। প্রতিষ্ঠানটি এর পণ্য বাজারজাতকরণে আঞ্চলিক পরিকল্পনা নেয়। এক্ষেত্রে এটি দেশের বাজার বিভিন্ন অংশে ভাগ করে, প্রত্যেক অঞ্চলের জন্য আলাদা আলাদা পরিকল্পনা নেয়। আর পরিকল্পনা প্রণয়নের সময় ঊর্ধ্বতন কর্তৃপক্ষ প্রত্যেকটি অঞ্চলের অবস্থা বিবেচনায় সর্বোত্তম কার্যকর উপায়টি নেয়। প্রতিষ্ঠানটির কর্তৃপক্ষ পণ্য বাজারজাতকরণ গৃহীত পরিকল্পনার জন্য একাধিক বিকল্প নির্ধারণ করেছিল। এরপর অঞ্চল বা ক্রেতার ধরনের ভিত্তিতে এসব বিকল্পের তথ্য-উপাত্ত, সুবিধা-অসুবিধা বিশ্লেষণ করে। এর মাধ্যমে কর্তৃপক্ষ ফলাফল হিসেবে সবশেষে সর্বোত্তম বা কার্যকর বিকল্পটি নির্বাচন করে। এ বিবেচনায় কর্তৃপক্ষ অন্যান্য বিকল্পগুলো বাদ দিয়ে সর্বোত্তমটি সবশেষে প্রয়োগের উদ্দেশ্যে ব্যবহার করে। এর ফলে বাজারের সম্ভাব্য ঝুঁকি প্রতিষ্ঠানটি মোকাবিলা করতে পারছে। সর্বোপরি এতে প্রতিষ্ঠানটি সম্ভাব্য প্রতিকূল পরিস্থিতি মোকাবিলা করতে সক্ষম হচ্ছে। এসব বিবেচনায় বলা যায় যে, প্রতিষ্ঠানটির কর্তৃপক্ষ বৈশিষ্ট্যানুযায়ী পরিকল্পনার সর্বোত্তম বিকল্প গ্রহণ পদক্ষেপটি অনুসরণ করেছে।"
        }
      ]
    },
    {
      "number": "6",
      "uddipok": "নাতাশা হক একটি বেসরকারি বিশ্ববিদ্যালয়ে পরীক্ষা নিয়ন্ত্রণ বিভাগে কম্পিউটার সহকারী হিসেবে কর্মরত আছেন। প্রতিষ্ঠানটিতে শিক্ষার্থীদের পাঠদানের জন্য বিষয়ভিত্তিক বিভিন্ন বিভাগ রয়েছে। পরীক্ষা শুরু হওয়ার পূর্বে বিভাগ গুলো প্রকাশনা, মুদ্রণ এবং পরীক্ষা শেষে বিষয়ভিত্তিক ফলাফল প্রস্তুত ও প্রকাশনা সংক্রান্ত কাজ নাতাশাকে একাই সম্পাদন করতে হয়। ফলে মাঝে মাঝে নির্দিষ্ট কর্মঘণ্টা অতিক্রম হওয়ার পরও তিনি কর্মস্থলে থেকে এ কাজগুলো সম্পাদন করে থাকেন।",
      "tag": "DCC 23",
      "sub_questions": [
        {
          "label": "ক",
          "question": "সংগঠিতকরণ কাকে বলে?",
          "explanation": "প্রতিষ্ঠানের বিভিন্ন বিভাগ, উপবিভাগ ও কর্মীদের মধ্যে পারস্পরিক সম্পর্ক নির্ধারণকে সংগঠিতকরণ বলে।"
        },
        {
          "label": "খ",
          "question": "সংগঠন কাঠামো নির্ধারণ কেন প্রয়োজন? ব্যাখ্যা করো।",
          "explanation": "সংগঠন কাঠামো হলো প্রতিষ্ঠানে নিয়োজিত বিভিন্ন বিভাগ, উপবিভাগ ও কর্মীদের পারস্পরিক সম্পর্কের ধরন বা প্যাটার্ন। এর মাধ্যমে প্রতিষ্ঠানের বিভিন্ন স্তর, বিভাগ, উপবিভাগ এবং ক্ষমতা প্রবাহের চিত্র প্রদর্শিত হয়। এতে দায়িত্ব বিভাজন হয় বলে উদ্দেশ্য অর্জন সহজ হয়। এছাড়া ব্যবস্থাপনার সমন্বয় ও নিয়ন্ত্রণ কাজ দ্রুত করা যায়। তাই সংগঠন কাঠামো নির্ধারণ করা প্রয়োজন।"
        },
        {
          "label": "গ",
          "question": "উদ্দীপকে প্রতিষ্ঠানটিতে কোন ধরনের সংগঠন কাঠামো অনুসরণ করা হয়েছে? ব্যাখ্যা করো।",
          "explanation": "উদ্দীপকের প্রতিষ্ঠানটিতে কার্যভিত্তিক সংগঠন কাঠামো অনুসরণ করা হয়েছে। এ ধরনের সংগঠনে প্রতিষ্ঠানের কাজগুলোকে কাজের প্রকৃতি অনুযায়ী বিভিন্ন ভাগে ভাগ করা হয়। এরপর প্রতিটি বিভাগের কাজ একেকজন বিশেষজ্ঞের ওপর দেওয়া হয়। এতে বিশেষজ্ঞরা নির্বাহী হিসেবে দায়িত্ব পালন করেন। উদ্দীপকে নাতাশা হক একটি বেসরকারি বিশ্ববিদ্যালয়ে কম্পিউটার সহকারী হিসেবে কর্মরত আছেন। প্রতিষ্ঠানটিতে শিক্ষার্থীদের পাঠদানের জন্য বিষয়ভিত্তিক বিভিন্ন বিভাগ রয়েছে। এ বিভাগগুলোতে বিষয়ভিত্তিক আলাদা আলাদা শিক্ষক রয়েছে। এ শিক্ষকরা একটি বিষয় এর ওপরই শিক্ষার্থীদের পাঠদান করেন। আর দীর্ঘদিন ধরে একই বিষয় পড়ানোর ফলে এরা দক্ষ হয়ে ওঠেছেন। এসবের সাথে কার্যভিত্তিক সংগঠনের মিল রয়েছে। সুতরাং, প্রতিষ্ঠানটিতে কার্যভিত্তিক সংগঠন কাঠামো অনুসরণ করা হয়েছে।"
        },
        {
          "label": "ঘ",
          "question": "নাতাশা হকের ব্যবস্থাপকীয় দক্ষতা বিভাগীয় কার্যক্রমের সফলতায় সহায়ক ভূমিকা পালন করছে। উদ্দীপকের আলোকে মতামত ব্যক্ত করো।",
          "explanation": "নাতাশা হকের কারিগরি দক্ষতা বিভাগীয় কার্যক্রমের সফলতায় সহায়ক ভূমিকা পালন করেছে বলে আমি মনে করি। কোন কাজ কীভাবে সম্পাদন করতে হবে সে সংক্রান্ত বিশেষ ও স্বতন্ত্র ধারণা হলো কারিগরি দক্ষতা। নিম্ন স্তরের নির্বাহীদের জন্য এ দক্ষতা বেশি প্রয়োজন। হিসাবরক্ষণ, প্রকৌশল, নকশাকরণ, তথ্য বিশ্লেষণ, প্রযুক্তিবিষয়ক জ্ঞান প্রভৃতি এ দক্ষতার উদাহরণ। প্রতিষ্ঠানের সফলতা অর্জনের ক্ষেত্রে কারিগরি দক্ষতা গুরুত্বপূর্ণ ভূমিকা পালন করে। উদ্দীপকে নাতাশা হক একটি বেসরকারি বিশ্ববিদ্যালয়ে কম্পিউটার সহকারী হিসেবে কর্মরত আছেন। তিনি প্রতিষ্ঠানটিতে পরীক্ষা শুরু হওয়ার আগে প্রকাশনা ও মুদ্রণের কাজ করে থাকেন। আবার পরীক্ষার পরে বিষয়ভিত্তিক ফলাফল তৈরি ও প্রকাশনা সংক্রান্ত কাজও করে থাকেন। এসব কাজ করতে তার অনেক সময় নির্ধারিত কর্মঘণ্টার চেয়ে বেশি সময়ও কাজ করতে হয়। নাতাশা হকের তথ্য ও প্রযুক্তিগত বিষয়ে বিশেষে জ্ঞান রয়েছে। এ জ্ঞান বা কৌশলের মাধ্যমেই তিনি প্রতিষ্ঠানটির প্রকাশনা, মুদ্রণ ও ফলাফল তৈরির কাজগুলো করছেন। এতে বিভিন্ন বিভাগের শিক্ষকেরা নির্ধারিত সময়ের মধ্যেই মুদ্রিত প্রশ্ন পেয়ে শিক্ষার্থীদের পরীক্ষা নিতে পারছেন। আবার শিক্ষার্থীরা সঠিক সময়ে তাদের বিষয়ভিত্তিক ফলাফল জানতে পারছে। এসবের মাধ্যমে প্রতিষ্ঠানটির বিভাগীয় সামগ্রিক কার্যক্রমে গতিশীলতা আসছে। তার সম্পাদিত এসব কাজ ব্যবস্থাপকের কারিগরি দক্ষতাকে নির্দেশ করে। সুতরাং, নাতাশা হকের করিগরি দক্ষতার কারণেই বিভাগীয় কার্যক্রমে সফলতা এসেছে।"
        }
      ]
    },
    {
      "number": "7",
      "uddipok": "ইউনিক কর্পোরেশন' একটি বহুজাতিক কোম্পানি। প্রতিষ্ঠানটির বিভিন্ন পণ্যের একাধিক কারখানা পরিচালনার জন্য আছেন পৃথক পৃথক কারখানা ব্যবস্থাপক। পক্ষান্তরে, প্রতিটি পণ্যের উৎপাদন, সরবরাহ, ডিজাইন ইত্যাদি বিষয়ে পরিকল্পনা করেন প্রতিষ্ঠানটির বিভিন্ন বিভাগের বিভাগীয় ব্যবস্থাপকগণ। জনাব শাকিল আহমেদ এখানে অফিস সহকারী হিসেবে নিয়োজিত আছেন। ইদানীং জনাব শাকিলকে একই সময়ে একাধিক কর্মকর্তার নির্দেশ পালন করতে হচ্ছে। ফলে প্রায়শই তারপক্ষে দায়িত্ব সঠিকভাবে পালন করা কঠিন হয়ে পড়েছে।",
      "tag": "DCC 23",
      "sub_questions": [
        {
          "label": "ক",
          "question": "সংগঠন চার্ট কী?",
          "explanation": "প্রতিষ্ঠানের কাজগুলোকে বিভিন্ন বিভাগ ও উপবিভাগে ভাগ করে প্রত্যেকের দায়িত্ব ও কর্তৃত্ব নির্ধারণের মাধ্যমে পারস্পরিক সম্পর্ককে চিত্রের মাধ্যমে উপস্থাপন করাকে সংগঠন চার্ট বা সংগঠন চিত্র বলে।"
        },
        {
          "label": "খ",
          "question": "কাম্য তত্ত্বাবধান পরিসর বলতে কী বোঝায়? ব্যাখ্যা করো।",
          "explanation": "একজন নির্বাহীর প্রত্যক্ষ তত্ত্বাবধানে যতজন কর্মী নিয়োজিত থাকে, তাকে কাম্য তত্ত্বাবধান পরিসর বলে। নির্বাহীর তত্ত্বাবধান পরিসর কাম্যমাত্রায় হলে অধীনস্থদের কাজ সহজেই তদারকি করতে পারেন। এতে কর্মীদের ভুল-ভ্রান্তি কমে যায়। কাম্য তত্ত্বাবধানের ফলে কাজে যেমন গতি আসে তেমনি প্রতিষ্ঠানে সাফল্য অর্জিত হয়।"
        },
        {
          "label": "গ",
          "question": "উদ্দীপকের সংগঠন কাঠামোটি কোন ধরনের? ব্যাখ্যা করো।",
          "explanation": "উদ্দীপকের সংগঠন কাঠামোটি মেট্রিক্স সংগঠন। সংগঠন কাঠামোর সবচেয়ে আধুনিক রূপ হলো মেট্রিক্স সংগঠন। এ সংগঠনে কার্যভিত্তিক ও প্রকল্পভিত্তিক ব্যবস্থাপক এক সাথে কাজ করে। বৃহদায়তন ব্যবসায় প্রতিষ্ঠানে এ ধরনের সংগঠন কাঠামো বেশি উপযোগী। উদ্দীপকে 'ইউনিক কর্পোরেশন' একটি বহুজাতিক কোম্পানি। প্রতিষ্ঠানটির বিভিন্ন পণ্য উৎপাদনের জন্য একাধিক কারখানা রয়েছে। আর এ কারখানাগুলোর জন্য আলাদা আলাদা কারখানা ব্যবস্থাপক রয়েছে। এরা কারখানার সামগ্রিক কাজ তত্ত্বাবধায়নে কার্যিক ব্যবস্থাপক হিসেবে কর্মরত। আবার, বিভিন্ন বিভাগের ব্যবস্থাপকগণ প্রতিটি পণ্যের জন্য উৎপাদন, সরবরাহ ও ডিজাইন কাজে পরিকল্পনা প্রণয়ন করেন। এরা পণ্যের উৎপাদন কাজ তদারকির মাধ্যমে দ্রব্যভিত্তিক বা প্রকল্প ব্যবস্থাপক হিসেবে কর্মরত। এসব বৈশিষ্ট্যের সাথে মেট্রিক্স সংগঠনের মিল রয়েছে। সুতরাং, উক্ত প্রতিষ্ঠানটির সংগঠন কাঠামো হলো মেট্রিক্স সংগঠন।"
        },
        {
          "label": "ঘ",
          "question": "সংগঠনের নীতিমালা অনুসরণ না করার কারণেই জনাব শাকিল এরূপ সমস্যার সম্মুখীন হচ্ছেন।'- উক্তিটির যথার্থতা মূল্যায়ন করো।",
          "explanation": "প্রতিষ্ঠানটিতে সংগঠনের নীতিমালা অনুসরণ না করার কারণেই জনাব শাকিল এরূপ সমস্যার সম্মুখীন হচ্ছেন- উক্তিটি যথার্থ বলে আমি মনে করি। সংগঠনের আদেশের ঐক্য নীতি অনুযায়ী প্রতিষ্ঠানের একজন কর্মীর আদেশদাতা হবেন একজন ঊধ্বর্তন। একের অধিক কর্মকর্তা কর্মীকে আদেশ দিলে প্রতিষ্ঠানের কাজে বিশৃঙ্খলা হয়। তাই সংগঠন প্রতিষ্ঠাকালে দ্বৈত অধীনতার বিষয়টি বিবেচনা করে আদেশের বিষয়টি নির্ধারণ করা উচিত। উদ্দীপকে 'ইউনিক কর্পোরেশন' বহুজাতিক কোম্পানিটিতে মেট্রিক্স সংগঠন অনুসৃত হচ্ছে। প্রতিষ্ঠানটিতে এজন্য কারখানা ব্যবস্থাপনা এবং পণ্য উৎপাদন ও ব্যবস্থাপনায় কার্যিক ও প্রকল্পভিত্তিক ব্যবস্থাপক কর্মরত আছেন। প্রতিষ্ঠানটির, অফিস সহকারী জনাব শাকিল আহমেদ ইদানিং একই সময়ে একাধিক কর্মকর্তার নির্দেশ পাচ্ছেন। এজন্য তার পক্ষে একইসময়ে সব দায়-দায়িত্ব সঠিকভাবে পালন করা সম্ভব হচ্ছে না। এক্ষেত্রে উদ্দীপকে জনাব শাকিল আহমেদ প্রতিষ্ঠানটিতে দ্বৈত-অধীনতার সম্মুখীন হচ্ছেন। তিনি কার আদেশ আগে পালন করবেন এটি নিয়ে দ্বিধাগ্রস্ত। এ দ্বিধার কারণে তার স্বাভাবিক কার্যক্রম প্রভাবিত হচ্ছে। ফলে তিনি তার ওপর অর্পিত দায়-দায়িত্ব সঠিকভাবে পালন করতে পারছেন না। কিন্তু প্রতিষ্ঠানটিতে সংগঠনের আদেশের ঐক্য নীতি অনুসরণ করলে এমন দ্বৈত অধীনতার সৃষ্টি হতো না। এ হিসেবে প্রতিষ্ঠানটিতে সংগঠনের আদেশের ঐক্য নীতি মেনে না চলার বিষয়টি সুস্পষ্টভাবে লক্ষণীয়। তাই বলা যায়, প্রতিষ্ঠানটিতে সংগঠনের নীতিমালা অনুসৃত না হওয়ার কারণেই জনাব শাকিল এ সমস্যার সম্মুখীন হচ্ছেন।"
        }
      ]
    },
    {
      "number": "8",
      "uddipok": "",
      "tag": "DCC 23",
      "sub_questions": [
        {
          "label": "ক",
          "question": "মানবসম্পদ ব্যবস্থাপনা কী?",
          "explanation": "দক্ষতা ও ফলপ্রসূতার সাথে প্রতিষ্ঠানের উদ্দেশ্য অর্জনের লক্ষ্যে দক্ষ কর্মী রাহিনী সংগ্রহ, নিয়োগ, উন্নয়ন ও সংরক্ষণের প্রক্রিয়াকে মানবসম্পদ ব্যবস্থাপনা বলে।"
        },
        {
          "label": "খ",
          "question": "পদোন্নতির উত্তম ভিত্তি কোনটি? ব্যাখ্যা করো।",
          "explanation": "যোগ্যতা ও জ্যেষ্ঠত্বভিত্তিক পদোন্নতি হলো পদোন্নতির উত্তম ভিত্তি। এ ভিত্তিতে প্রতিষ্ঠানের কর্মীদের মেধা ও যোগ্যতার পাশাপাশি চাকরির সময়কালও বিবেচনা করা হয়। এতে পুরাতন কর্মীদেরও ধরে রাখা যায়, আবার যোগ্যতাসম্পন্ন কর্মীরাও সন্তুষ্ট থাকেন। এর মাধ্যমে কর্মীদের প্রতি সুবিচার করা হয়। এসব বিবেচনায় পদোন্নতির উত্তম ভিত্তি হলো যোগ্যতা ও জ্যেষ্ঠত্বভিত্তিক পদোন্নতি।"
        },
        {
          "label": "গ",
          "question": "চিত্রে প্রদর্শিত প্রক্রিয়াটি ব্যবস্থাপনার কোন মৌলিক কাজের সাথে সংশ্লিষ্ট? ব্যাখ্যা করো।",
          "explanation": "চিত্রে প্রদর্শিত প্রক্রিয়া ব্যবস্থাপনার কর্মীসংস্থান কাজের সাথে সংশ্লিষ্ট। এর মাধ্যমে প্রতিষ্ঠানের জন্য যোগ্য ও দক্ষ কর্মীবাহিনী গড়ে তোলা হয়। এক্ষেত্রে উপযুক্ত কর্মী সংগ্রহ, নির্বাচন, নিয়োগ ও উন্নয়ন করা হয়। কর্মীর অবসর নেওয়া, চাকরি ছেড়ে যাওয়া, চাকরি থেকে অব্যাহতি প্রভৃতি কারণে বৃহদায়তন প্রতিষ্ঠানে সারা বছর কর্মীসংস্থানের কাজ চলতে থাকে। উদ্দীপকের প্রক্রিয়াটি বাস্তবায়নের জন্য প্রথমত কর্মীর চাহিদা নির্ধারণ করা হয়। এরপর প্রয়োজনীয় কর্মী সংগ্রহ করা হয়। আবার, এ কর্মীদের বিভিন্ন পরীক্ষার মাধ্যমে নির্বাচন করা হয়। নির্বাচিত কর্মীদের মধ্য থেকে যোগ্যদের নির্দিষ্ট পদে নিয়োগ দেওয়া হয়। সবশেষে তাদের প্রশিক্ষণের ব্যবস্থা করা হয়। এসব কাজ মূলত কর্মীসংস্থানের মাধ্যমে করা হয়। তাই, চিত্রে প্রদর্শিত ব্যবস্থাপনা প্রক্রিয়া ব্যবস্থাপনার কর্মীসংস্থান কাজের সাথে সংশ্লিষ্ট।"
        },
        {
          "label": "ঘ",
          "question": "প্রতিষ্ঠানের সফলতার জন্য চিত্রে প্রদর্শিত 'গ' স্থানের পদক্ষেপটির যথার্থতা মূল্যায়ন করো।",
          "explanation": "প্রতিষ্ঠানের সফলতার জন্য চিত্রে প্রদর্শিত 'গ' স্থানের (কর্মী নির্বাচন) পদক্ষেপের যথার্থতা রয়েছে বলে আমি মনে করি। কর্মী নির্বাচন প্রক্রিয়ায় চাকরি প্রার্থীদের মধ্য থেকে কাঙ্ক্ষিত মানের বা সর্বোত্তম ও যোগ্য কর্মী বাছাই করা হয়। এক্ষেত্রে প্রক্রিয়াটির বিভিন্ন ধাপে কর্মীদের লিখিত, মৌখিক ও বুদ্ধিমত্তার পরীক্ষা নেওয়া হয়। এ পরীক্ষা-নিরীক্ষার মাধ্যমে বিবেচনা করে যোগ্য কর্মী নিয়োগের উদ্দেশ্যে বাছাই করা হয়। উদ্দীপকের প্রক্রিয়াটি হলো কর্মীসংস্থান। প্রক্রিয়াটিতে 'গ' চিহ্নিত স্থানের পদক্ষেপটি অনুপস্থিত। এটি কর্মী সংগ্রহের পরের ধাপ। আর, কর্মী নিয়োগের আগের ধাপ। এ ধাপে সংগৃহীত কর্মীদের পরীক্ষার মাধ্যমে যাচাই-বাছাই করা হয়। এটি কর্মীদের নিয়োগের জন্য প্রস্তুত করার একটি গুরুত্বপূর্ণ পদক্ষেপ। উদ্দীপকের 'গ' ধাপটি কর্মীসংস্থান, প্রক্রিয়ার কর্মী নির্বাচন ধাপ। এতে কর্মীদেরকে পরীক্ষার আমন্ত্রণ জানানো হয়। এরপর এদের মৌখিক, লিখিত ও মনস্তাত্ত্বিক পরীক্ষা নেওয়া হয়। এর মাধ্যমে কর্মীদেরকে কাজ, যোগ্যতা, সক্ষমতার মানদণ্ডে যাচাই করা হয়। তাই এ প্রক্রিয়া শেষে বাছাইকৃত কর্মীরা যোগ্য ও দক্ষ কর্মী হিসেবেই প্রতিষ্ঠানে নিয়োগপ্রাপ্ত হয়। আর, এ কর্মীরা প্রতিষ্ঠানের কাজসমূহ সুষ্ঠুভাবে সম্পাদন করে সফলতা বয়ে আনতে সাহায্য করে। এসব সম্ভব হয় কর্মী নির্বাচন - ধাপটির ফলে। তাই বলা যায়, প্রতিষ্ঠানের সফলতার জন্য 'গ' চিহ্নিত - স্থানটি বা কর্মী নির্বাচনের যথাযথ ভূমিকা রয়েছে বলে আমি মনে করি।"
        }
      ]
    },
    {
      "number": "9",
      "uddipok": "ইকোলাইন ট্রান্সপোর্টেশন লিমিটেড সহকারী হিসাবরক্ষণ কর্মকর্তা পদে -১০ জন লোক নিয়োগের জন্য প্রতিষ্ঠানের ওয়েবসাইটে বিজ্ঞপ্তি প্রকাশ করে। আবেদনকৃত প্রার্থীদের লিখিত ও মৌখিক পরীক্ষা নিয়ে যোগ্য প্রার্থীদের প্রাথমিকভাবে নিয়োগ দেওয়া হয়। কর্মীদের প্রাতিষ্ঠানিক কাজের বাস্তব অভিজ্ঞতা না থাকায় তারা সঠিকভাবে কাজ করতে ব্যর্থ হচ্ছে। এ অবস্থায় উক্ত কোম্পানির পরিচালনা পর্ষদ নতুন কর্মীদের প্রতিষ্ঠানের অভ্যন্তরে বিশেষজ্ঞ কর্মকর্তাদের অধীনে ৩ মাসের প্রশিক্ষণ শেষে স্থায়ীভাবে নিয়োগের সিদ্ধান্ত গ্রহণ করে।",
      "tag": "DCC 23",
      "sub_questions": [
        {
          "label": "ক",
          "question": "কর্মী সংগ্রহ কী?",
          "explanation": "শূন্যপদ পূরণের জন্য যথাযথ পদ্ধতিতে সম্ভাব্য চাকরিপ্রার্থীদের নির্দিষ্ট পদে আবেদন করতে ও নির্বাচন প্রক্রিয়ায় অংশ নিতে উৎসাহী করাকে কর্মী সংগ্রহ বলে।"
        },
        {
          "label": "খ",
          "question": "কর্মী নির্বাচন একটি ঋণাত্মক প্রক্রিয়া'- ব্যাখ্যা করো।",
          "explanation": "যে প্রক্রিয়ায় চাকরিপ্রার্থীদের মধ্য থেকে কাঙ্ক্ষিত মানের বা সর্বোত্তম ও যোগ্য কর্মী বাছাই করা হয়, তাকে কর্মী নির্বাচন বলে। এ প্রক্রিয়ায় বিভিন্ন ধাপে লিখিত, মৌখিক ও বুদ্ধিমত্তা পরীক্ষার মাধ্যমে চাকরিপ্রার্থীদের যোগ্যতা যাচাই-বাছাই করা হয়। কোনো ধাপে কোনো প্রার্থী অকৃতকার্য হলে, তাকে বাদ দেওয়া হয়। এজন্যই বলা হয়, কর্মী নির্বাচন একটি ঋণাত্মক প্রক্রিয়া।"
        },
        {
          "label": "গ",
          "question": "ইকোলাইন ট্রান্সপোর্টেশন লিমিটেড কোন ধরনের উৎস থেকে কর্মী সংগ্রহ করেছেন? ব্যাখ্যা করো।",
          "explanation": "উদ্দীপকে ইকোলাইন ট্রান্সপোর্টেশন লিমিটেড বাহ্যিক উৎস থেকে কর্মী সংগ্রহ করেছে। প্রতিষ্ঠানের বাইরের উৎস থেকে কর্মী সংগ্রহের মাধ্যমে নতুন কর্মীসংস্থান করা যায়। এক্ষেত্রে বিভিন্ন মাধ্যম (বিজ্ঞপ্তি, চাকরি সন্ধানী, শিক্ষাপ্রতিষ্ঠান প্রভৃতি) ব্যবহার করা হয়। যেমন: একটি প্রতিষ্ঠানে উৎপাদন ব্যবস্থাপকের পদ খালি হলে পত্রিকায় বিজ্ঞপ্তি দেওয়া যেতে পারে। এটি বাহ্যিক উৎসের অন্তর্ভুক্ত। উদ্দীপকের ইকোলাইন ট্রান্সপোর্টেশন লিমিটেড একটি ব্যবসায় প্রতিষ্ঠান। প্রতিষ্ঠানটিতে সহকারী হিসাবরক্ষক পদে ১০ জন লোক নিয়োগের সিদ্ধান্ত নেওয়া হয়। তাই সেখানে নতুন সৃষ্ট পদে কর্মী | নিয়োগের জন্য প্রতিষ্ঠানটির ওয়েবসাইটে বিজ্ঞপ্তি দেওয়া হয়। উক্ত বিজ্ঞপ্তি দেখে বিপুল সংখ্যক চাকরিসন্ধানী, প্রার্থী প্রতিষ্ঠানের বাইরে থেকে উক্ত পদের জন্য আবেদন করে। আবেদনকারী প্রার্থীদের লিখিত ও মৌখিক পরীক্ষা নিয়ে যোগ্য প্রার্থীদের প্রাথমিকভাবে নিয়োগ দেওয়া হয়। এসব বৈশিষ্ট্য কর্মী সংগ্রহের বাহ্যিক উৎসের সাথে মিলে যায়। তাই বলা যায়, ইকোলাইন ট্রান্সপোটেশন লিমিটেড এ কর্মী সংগ্রহের বাহ্যিক উৎস অনুসরণ করা হয়েছে।"
        },
        {
          "label": "ঘ",
          "question": "ইকোলাইন ট্রান্সপোর্টেশন লিমিটেড কর্মী প্রশিক্ষণের যে পদ্ধতি গ্রহণের সিদ্ধান্ত নিয়েছে তার যৌক্তিকতা ব্যাখ্যা করো।",
          "explanation": "ইকোলাইন ট্রান্সপোর্টেশন লিমিটেড কর্মীদের প্রশিক্ষণের জন্য গৃহীত শিক্ষানবিশ প্রশিক্ষণ পদ্ধতিটি ব্যবহারের যৌক্তিকতা রয়েছে। এ পদ্ধতিতে প্রশিক্ষণার্থীকে প্রতিষ্ঠানের ভিতরে একটি নির্দিষ্ট সময় পর্যন্ত প্রশিক্ষণ দেওয়া হয়। তাকে স্থায়ীভাবে নিয়োগ দেওয়ার আগ পর্যন্ত দক্ষ ও অভিজ্ঞ কর্মকর্তার তদারকিতে রাখা হয়। এতে সে নির্দিষ্ট কাজ সম্পর্কে ধারণা পায়। উদ্দীপকের ইকোলাইন ট্রান্সপোর্টেশন লিমিটেড এ নতুন কর্মী সংগ্রহ করা হয়। তাদের প্রতিষ্ঠানের ভেতরে বিশেষজ্ঞ কর্মীর অধীনে ৩ মাসের প্রশিক্ষণ দেওয়া হয়। এরপর তাদের স্থায়ীভাবে নিয়োগ দেওয়া হয়। এতে কর্মীদের দক্ষতা বাড়ে ও প্রতিষ্ঠানটি সফলতা লাভ করে। এক্ষেত্রে প্রতিষ্ঠানটি শিক্ষানবিশ প্রশিক্ষণ পদ্ধতি ব্যবহার করেছে। এতে নিযুক্ত বিশেষজ্ঞ কর্মকর্তার মাধ্যমে নতুন কর্মীরা প্রতিষ্ঠানের কারিগরি কাজ ও খুঁটিনাটি বিষয় সম্পর্কে ধারণা পাবে। এতে এসব কর্মীরা প্রতিষ্ঠানের যাবতীয় কাজ সম্পর্কে জানতে পারবে। ফলে তাদের দক্ষতা ও অভিজ্ঞতা বাড়বে। এছাড়াও স্থায়ীভাবে নিয়োগ পাওয়ার পর প্রতিষ্ঠানের সব কাজ তারা দক্ষতার সাথে করতে পারবে। ফলে কাজে ভুল হওয়ার আশঙ্কা কমবে। এতে প্রতিষ্ঠানটি দ্রুত সফলতার সাথে এগিয়ে যাবে। সুতরাং, প্রতিষ্ঠানটিতে শিক্ষানবিশ প্রশিক্ষণ পদ্ধতি অনুসরণ করার যৌক্তিকতা রয়েছে।"
        }
      ]
    },
    {
      "number": "10",
      "uddipok": "জনাব আউয়াল একটি প্রতিষ্ঠানের প্রধান নির্বাহী কর্মকর্তা। তিনি যেকোনো সিদ্ধান্ত নেওয়ার পূর্বে সংশ্লিষ্টদের সাথে আলোচনা করে নেন। অন্যদিকে জনাব আউয়ালের বন্ধু জনাব ফাহাদ তার প্রতিষ্ঠানের লক্ষ্য অর্জনে কর্মীদের সুযোগ সুবিধার বিষয়ে অগ্রাধিকার দেওয়াকে অধিক গুরুত্বপূর্ণ মনে করেন।",
      "tag": "DCC 23",
      "sub_questions": [
        {
          "label": "ক",
          "question": "নির্দেশনা কী?",
          "explanation": "লক্ষ্য অর্জনে অধস্তনদের আদেশ, উপদেশ ও পরামর্শ দেওয়া এবং তত্ত্বাবধান কাজকে নির্দেশনা বলে।"
        },
        {
          "label": "খ",
          "question": "ব্যবস্থাপনায় নেতৃত্ব গুরুত্বপূর্ণ কেন? ব্যাখ্যা করো।",
          "explanation": "কোনো দল বা গোষ্ঠীর আচরণ ও কাজকে নির্দিষ্ট লক্ষ্যপানে এগিয়ে নিয়ে উদ্দেশ্য সাধনের কৌশলকেই নেতৃত্ব বলে। প্রতিষ্ঠানে নিয়োজিত উপকরণাদির কার্যকর ব্যবহার করে লক্ষ্যে পৌঁছে দেয় ব্যবস্থাপনা। এক্ষেত্রে পরিকল্পনা, সংগঠন, কর্মীসংস্থান, নেতৃত্বদান ও নিয়ন্ত্রণ- এ কৌশলগুলো ব্যবহার করা হয়। প্রকৃতপক্ষে নেতৃত্বদানের মাধ্যমে নেতা পরিকল্পনা বাস্তবায়ন করেন। তাই ব্যবস্থাপনায় নেতৃত্ব গুরুত্ব বহন করে।"
        },
        {
          "label": "গ",
          "question": "জনাব আউয়ালের প্রতিষ্ঠানে কোন ধরনের নির্দেশনা অনুসরণ করা হয়? ব্যাখ্যা করো।",
          "explanation": "জনাব আউয়ালের প্রতিষ্ঠানে পরামর্শমূলক নির্দেশনা অনুসরণ করা হয়। এতে নির্দেশনা বাস্তবায়নে জড়িত কর্মীদের সাথে পরামর্শ করে নির্দেশনার বিষয়বস্তু ঠিক করা হয়। এ পদ্ধতির নির্দেশনার উদ্দেশ্য হলো নির্দেশনা বাস্তবায়নে অধীনস্থদের স্বতঃস্ফূর্ত অংশগ্রহণ নিশ্চিত করা। এটি ঊর্ধ্বতন ও অধস্তনদের মধ্যে দ্বিমুখী যোগাযোগ প্রবাহ তৈরি করে। উদ্দীপকে জনাব আউয়াল একটি প্রতিষ্ঠানের প্রধান নির্বাহী কর্মকর্তা। তিনি প্রতিষ্ঠানটি পরিচালনায় নির্দেশনা দিয়ে থাকেন। তিনি এ নির্দেশনা দেওয়ার ক্ষেত্রে কর্মীদের অংশগ্রহণ নিশ্চিত করেন। এক্ষেত্রে তিনি কর্মীদের থেকে আগে মতামত নেন। আর তাদের মতামতের ওপর ভিত্তি করে পরিকল্পনা নেওয়ার বিষয়বস্তু ঠিক করেন। এরপর তিনি প্রতিষ্ঠানের জন্য সিদ্ধান্ত নিয়ে থাকেন। এসবের সাথে পরামর্শমূলক নির্দেশনার মিল রয়েছে। সুতরাং, জনাব আউয়াল প্রতিষ্ঠানটিতে পরামর্শমূলক নির্দেশনা অনুসরণ করছেন।"
        },
        {
          "label": "ঘ",
          "question": "উদ্দীপকে জনাব ফাহাদ দৃষ্টিভঙ্গি বিচারে যে ধরনের নেতৃত্ব দিচ্ছেন তার কার্যকারিতা মূল্যায়ন করো।",
          "explanation": "জনাব ফাহাদ দৃষ্টিভঙ্গির বিচারে কর্মীকেন্দ্রিক নেতৃত্ব দিচ্ছেন, যা প্রতিষ্ঠানের লক্ষ্য অর্জনে অত্যন্ত কার্যকর। এ নেতৃত্বে কর্মীদের সুযোগ-সুবিধা সবার প্রথমে বিবেচনা করা হয়। এর মাধ্যমে নেতা সহানুভূতির সাথে কর্মীদের সমস্যা সমাধানের চেষ্টা করেন। এতে কর্মীদের সুযোগ-সুবিধা ও নিরাপত্তা নিশ্চিত হয়। ফলে কর্মীরা নেতার প্রতি ইতিবাচক মনোভাব পোষণ করে। উদ্দীপকের জনাব আউয়ালের বন্ধু জনাব ফাহাদ একটি প্রতিষ্ঠানের নির্বাহী কর্মকর্তা। তিনি আন্তরিকতার সাথে অধস্তনদের সুযোগ-সুবিধা বিবেচনা করেন। এক্ষেত্রে কর্মীদের সুযোগ-সুবিধা বিবেচনা করার বিষয়টি কর্মীকেন্দ্রিক নেতৃত্বের অনুসরণ। এ নেতৃত্বের মাধ্যমে কর্মীরা দক্ষ ও আন্তরিক হবে। ফলে কর্মীরা প্রতিষ্ঠানের উন্নয়নে ইতিবাচক ভূমিকা রাখবে। জনাব ফাহাদের কর্মীকেন্দ্রিক নেতৃত্ব কর্মীদের মধ্যে ইতিবাচক মনোভাব তৈরি করে। এতে তারা প্রতিষ্ঠানের কাজের প্রতি বেশি আগ্রহী হয়। এছাড়া জনাব ফাহাদ কর্মীদের প্রয়োজনীয় সুযোগ-সুবিধা নিশ্চিত করেন। ফলে কর্মীরা সন্তুষ্ট থাকে। এতে তাদের কাজের গতি বাড়ে। ফলে প্রতিষ্ঠানের উৎপাদনশীলতা বেড়ে যায়। অধস্তন কর্মীদের এরূপ ইতিবাচক কাজে জনাব ফাহাদের লক্ষ্য অর্জন সহজ হবে। সুতরাং, প্রাতিষ্ঠানিক লক্ষ্য অর্জনে কর্মীকেন্দ্রিক নেতৃত্ব গুরুত্বপূর্ণ ভূমিকা পালন করে।"
        }
      ]
    },
    {
      "number": "11",
      "uddipok": "রেইনবো টেক্-লি. একটি স্বনামধন্য প্রতিষ্ঠান। চলতি বছর প্রতিষ্ঠানটির উৎপাদন ব্যবস্থাপক জনাব সোহেল চৌধুরী বিগত বছরের তথ্যানুযায়ী ২০ লক্ষ টন পণ্য উৎপাদনের কাজ শুরু করেন। কিন্তু ছয় মাস অতিক্রান্ত হওয়ার পর তিনি লক্ষ করেন, যে অনুপাতে উৎপাদন কাজ চলছে তাতে সময় মতো পণ্য সরবরাহ করা সম্ভব হবে না। তিনি উৎপাদন বৃদ্ধির জন্য তাৎক্ষণিক আরও দুটি নতুন যন্ত্র স্থাপন করেন। তথাপি উৎপাদন বৃদ্ধি না পাওয়ায় তিনি চিন্তিত হয়ে পড়েন।",
      "tag": "DCC 23",
      "sub_questions": [
        {
          "label": "ক",
          "question": "বাজেটীয় নিয়ন্ত্রণ কী?",
          "explanation": "বাজেটের সাথে অর্জিত ফলের তুলনা করে ত্রুটি-বিচ্যুতি নির্ণয় এবং সংশোধনের মাধ্যমে নিয়ন্ত্রণ কাজ করার প্রক্রিয়াকে বাজেটীয় নিয়ন্ত্রণ বলা হয়।"
        },
        {
          "label": "খ",
          "question": "‘নিয়ন্ত্রণ একটি অবিরাম প্রক্রিয়া'- ব্যাখ্যা করো।",
          "explanation": "একবার শুরু হয়ে তা ধারাবাহিক বা অব্যাহতভাবে চলতে থাকাকে অবিরাম প্রক্রিয়া বলে। পরিকল্পনা অনুযায়ী কাজ করার জন্য নিয়ন্ত্রণ ব্যবস্থা আরোপ করা হয়। কোনো বিচ্যুতি থাকলে তা সংশোধন করে আবার নতুন পরিকল্পনা নির্ধারণ করা হয়। এই নতুন পরিকল্পনার সাথে মিল রেখে আবার নিয়ন্ত্রণ কাজ চলতে থাকে। এটিই নিয়ন্ত্রণের অবিরাম প্রক্রিয়া।"
        },
        {
          "label": "গ",
          "question": "উদ্দীপকে শুরুতে জনাব সোহেল চৌধুরী নিয়ন্ত্রণের কোন পদক্ষেপটি সম্পন্ন করেছিলেন? ব্যাখ্যা করো।",
          "explanation": "উদ্দীপকে শুরুতে জনাব সোহেল চৌধুরী নিয়ন্ত্রণের আদর্শমান নির্ধারণ পদক্ষেপটি সম্পন্ন করেছিলেন। নির্দিষ্ট মানদণ্ডের আলোকে প্রকৃত কার্যফল পরিমাপ করা হলো আদর্শমান। সুষ্ঠুভাবে কোনো কাজ সম্পন্ন করার জন্য কোনো কাজের আদর্শমান নির্ধারণ করতে হয়। এটি নিয়ন্ত্রণের প্রথম পদক্ষেপ। উদ্দীপকে জনাব সোহেল রেইনবো টেক্ লি. প্রতিষ্ঠানটির উৎপাদন ব্যবস্থাপক। তিনি প্রতিষ্ঠানটির উৎপাদনের লক্ষ্যমাত্রা নির্ধারণ করে দেন। চলতি বছরের তিনি প্রতিষ্ঠানটির উৎপাদন লক্ষ্যমাত্রা নির্ধারণ করেন ২০ লক্ষ টন। লক্ষ্যমাত্রা অনুযায়ী প্রতিষ্ঠানটির উৎপাদন কার্যক্রম পরিচালিত হবে। আবার, নির্দিষ্ট সময় পর অর্জিত উৎপাদন মাত্রার সাথে এ লক্ষ্যমাত্রা তুলনা করা হবে। এসবের সাথে নিয়ন্ত্রণ প্রক্রিয়ার আদর্শমান নির্ধারণের মিল রয়েছে। সুতরাং, শুরুতে জনাব সোহেল চৌধুরী নিয়ন্ত্রণের আদর্শমান নির্ধারণ পদক্ষেপটি সম্পন্ন করেছিলেন।"
        },
        {
          "label": "ঘ",
          "question": "উদ্ভুত পরিস্থিতিতে নিয়ন্ত্রণের পদক্ষেপ যথাযথ অনুসরণ করা হলে সোহেল চৌধুরী চিন্তায় পড়তে হতো না। তোমার মতামত দাও।",
          "explanation": "উদ্ভূত পরিস্থিতিতে নিয়ন্ত্রণের পদক্ষেপ যথাযথভাবে অনুসরণ করা হলে জনাব সোহেল চৌধুরীকে চিন্তায় পড়তে হতো না। বিচ্যুতির কারণ অনুসন্ধান আদর্শমানের সাথে সম্পাদিত কার্যফলের তুলনার পরবর্তী ধাপ। আদর্শমানের সাথে তুলনা করার পর কার্যফলে কোনো বিচ্যুতি পাওয়া গেলে এ ধাপে পদক্ষেপ নেওয়া হয়। এরপর উত্ত বিচ্যুতি সংশোধনের জন্য প্রয়োজনীয় ব্যবস্থা নেওয়া হয়। উদ্দীপকের জনাব সোহেল চৌধুরী রেইনবো টেক্ লি. এর উৎপাদন ব্যবস্থাপক। তিনি চলতি বছর প্রতিষ্ঠানটিতে ২০ লক্ষ টন পণ্য উৎপাদনের আদর্শমান নির্ধারণ করেন। কিন্তু ছয় মাস পর তিনি উৎপাদনের মাত্রায় ঘাটতি দেখতে পান। এজন্য তিনি উৎপাদন বৃদ্ধির জন্য আরও দুইটি নতুন যন্ত্র স্থাপন করেন। কিন্তু এরপরও উৎপাদন আশানুরূপ না বাড়ায় তিনি চিন্তিত। এক্ষেত্রে তিনি উৎপাদনের মাত্রা কম হওয়ার যথাযথ কারণ বের করতে ব্যর্থ। উৎপাদনের কাজে প্রতিষ্ঠানটিতে বিদ্যমান কর্মীরা দক্ষ, সক্ষম, প্রশিক্ষিত কিনা এসব তিনি অনুসন্ধান করেননি। প্রতিষ্ঠানটিতে মূলত কর্মীদের দক্ষতা, সক্ষমতার অভাব ছিল বিধায় কাঙ্ক্ষিত মাত্রায় উৎপাদন হয়নি। কিন্তু তিনি এক্ষেত্রে এসব বিষয় না ভেবেই দুইটি নতুন যন্ত্র স্থাপন করেন। তিনি কর্মীদের দূর্বলতা বের করে তা সংশোধনের ব্যবস্থা নিলে ফলাফল ইতিবাচক হতে পারতো। কিন্তু, তিনি উত্ত সমস্যার আসল বিচ্যুতির কারণ খুঁজে বের করতে পারেন নি। তাই বিচ্যুতির কারণ অনুসন্ধান পদক্ষেপটি নিলে জনাব সোহেল চৌধুরীকে চিন্তায় পড়তে হতো না-বলে আমি মনে করি।"
        }
      ]
    }
  ]
}