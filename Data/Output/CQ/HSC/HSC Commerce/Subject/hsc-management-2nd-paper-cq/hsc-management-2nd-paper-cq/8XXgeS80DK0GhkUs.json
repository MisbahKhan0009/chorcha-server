{
  "title": "হলিক্রস কলেজ ২০২৪",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "দুরন্ত শিপিং কোম্পানির কর্মকর্তা মি. মাহবুব ব্যবসায় পরিধি বাড়ানোর জন্য একটি নতুন জাহাজ ক্রয়ের সিদ্ধান্ত নেন। এজন্য একজন মেরিন ইঞ্জিনিয়ার নিয়োগদানের জন্য দায়িত্বপ্রাপ্ত বিভাগের কর্মকর্তা মি. শাকিলকে নির্দেশনা দেন। মি. শাকিল নিয়োগ প্রক্রিয়ার প্রয়োজনীয় কার্যক্রম শুরু করেন।",
      "tag": "HC 24",
      "sub_questions": [
        {
          "label": "ক",
          "question": "বৈজ্ঞানিক ব্যবস্থাপনার জনক কে?",
          "explanation": "বৈজ্ঞানিক ব্যবস্থাপনার জনক হলেন আমেরিকান মেকানিক্যাল ইঞ্জিনিয়ার ফ্রেডারিক উইন্সলো টেলর (Frederick Winslow Taylor)।"
        },
        {
          "label": "খ",
          "question": "ব্যবস্থাপনার সর্বজনীনতা বলতে কী বোঝায়?",
          "explanation": "ব্যবস্থাপনার সর্বজনীনতা বলতে সর্বত্র ও সব ক্ষেত্রে, ব্যবস্থাপনা জ্ঞানের আবশ্যকতা এবং প্রয়োগযোগ্যতাকে বোঝায়। পরিবেশ-পরিস্থিতি, সামাজিক রীতি-নীতি প্রভৃতি কারণে 'পরিবার, ব্যবসায় সংগঠন ও রাষ্ট্রে ব্যবস্থাপনার ব্যবহার ভিন্ন হতে পারে। তবে ব্যবস্থাপনার কাজগুলো পরিকল্পনা, সংগঠন, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ প্রয়োগের ক্ষেত্রে তেমন কোনো পার্থক্য দেখানো যায় না। তাই ব্যবস্থাপনাকে সর্বজনীন বলা হয়।"
        },
        {
          "label": "গ",
          "question": "উদ্দীপকে মি. মাহবুব কোন স্তরের কর্মকর্তা? ব্যাখ্যা করো।",
          "explanation": "উদ্দীপকের মি. মাহবুব উচ্চ স্তরের কর্মকর্তা। এ স্তরের ব্যবস্থাপকগণ প্রতিষ্ঠানের দীর্ঘমেয়াদি নীতি ও পরিকল্পনা তৈরি করেন। আর তাদের সিদ্ধান্ত বাস্তবায়নের জন্য মধ্য ও নিম্নস্তরের কর্মীরা কাজ করে। প্রতিষ্ঠানের চেয়ারম্যান, পরিচালনা পর্ষদ, কোম্পানি সচিব, ব্যবস্থাপনা পরিচালক প্রভৃতি। ব্যক্তিবর্গ উচ্চস্তরের অন্তর্ভুক্ত। উদ্দীপকে মি. মাহবুব দুরন্ত শিপিং কোম্পানির একজন কর্মকর্তা। তিনি প্রতিষ্ঠানটির গুরুত্বপূর্ণ সিদ্ধান্ত গ্রহণ করে থাকেন। সম্প্রতি তিনি প্রতিষ্ঠানটির পরিধি বাড়ানোর বিষয়টি বিবেচনায় আনেন। এজন্য তিনি একটি নতুন জাহাজ কেনার প্রয়োজনীয়তা অনুধাবন করেন। তাই পরিধি বাড়ানোর লক্ষ্যে তিনি প্রতিষ্ঠানটির জন্য একটি জাহাজ কেনার সিদ্ধান্ত নেন। তিনি অনেক চিন্তা-ভাবনা করে এই সিদ্ধান্ত নিয়েছেন। এতে তার মানসিক শ্রম দিতে হয়েছে। তার এসব কাজের সাথে ব্যবস্থাপনার উচ্চ স্তরের কাজের মিল রয়েছে। সুতরাং, উদ্দীপকের প্রতিষ্ঠানটি মি. মাহবুব একজন উচ্চ স্তরের কর্মকর্তা।"
        },
        {
          "label": "ঘ",
          "question": "উদ্দীপকে মি. শাকিল ব্যবস্থাপনার যে কাজটির দায়িত্ব পালন করবেন তা বিশ্লেষণ করো।",
          "explanation": "উদ্দীপকের মি. শাকিল ব্যবস্থাপনার কর্মীসংস্থান কাজটির দায়িত্ব পালন করবেন বলে আমি মনে করি। ব্যবস্থাপনার একটি অন্যতম গুরুত্বপূর্ণ কাজ কর্মীসংস্থান। এর মাধ্যমে প্রতিষ্ঠানের জন্য যোগ্য ও দক্ষ কর্মী পাওয়া যায়। কর্মী সংগ্রহ, নির্বাচন, নিয়োগ ও উন্নয়ন সংক্রান্ত কাজ কর্মীসংস্থানের অন্তর্গত। উদ্দীপকে মি. মাহবুব দুরন্ত শিপিং কোম্পানিটির উচ্চ স্তরের একজন কর্মকর্তা। তিনি প্রতিষ্ঠানটির পরিধি বাড়ানোর জন্য একটি নতুন জাহাজ কেনার সিদ্ধান্ত নেন। আবার তিনি এ জাহাজ চালনার জন্য একজন মেরিন ইঞ্জিনিয়ার নিয়োগের লক্ষ্যে মি. শাকিলকে নির্দেশনা দেন। মি. শাকিল এ পদে যথাযথ কর্মী নিয়োগের প্রয়োজনীয় কার্যক্রম শুরু করেন। প্রতিষ্ঠানটিতে মি. শাকিলের কাজ কর্মী নিয়োগ সংক্রান্ত কাজের সাথে জড়িত। এ কারণে মি. মাহবুব তাকে মেরিন ইঞ্জিনিয়ার নিয়োগের নির্দেশনা দেন। এ নির্দেশনা অনুযায়ী মি. শাকিল ইঞ্জিনিয়ার সংগ্রহের জন্য বিজ্ঞপ্তি দিবেন। এরপর আবেদনকারীদের বিভিন্ন পরীক্ষার মাধ্যমে যাচাই বাছাই করবেন। পরবর্তীতে যোগ্যতাসম্পন্ন কর্মী উক্ত পদে নিয়োগ করবেন। এসব কাজের সাথে ব্যবস্থাপনার কর্মীসংস্থান কাজের মিল রয়েছে। সুতরাং, উদ্দীপকের মি, শাকিল ব্যবস্থাপনার কর্মীসংস্থান কাজটির দায়িত্ব পালন করবেন।"
        }
      ]
    },
    {
      "number": "2",
      "uddipok": "রংধনু সিমেন্ট কোম্পানির প্রধান হিসাবরক্ষক কর্মকর্তা জনাব আলিম হিসাব শাখায় তার অধীনস্থ তিনজন কর্মকর্তাকে তাদের দায়িত্ব যথাযথভাবে বুঝিয়ে দিয়েছেন এবং সময়ে সময়ে তাদের কাজের তদারকিও করেন। প্রয়োজনে জবাবদিহিতারও ব্যবস্থা করেন। এছাড়াও সুষ্ঠভাবে কাজ সম্পন্ন করতে যে ধরনের সহযোগিতা তাদের প্রয়োজন তাও তিনি প্রদান করেন। কিন্তু সম্প্রতি তিনি হিসাবে কিছু গরমিল লক্ষ করেছেন, যা প্রত্যাশিত নয়। বিষয়টি নিয়ে তিনি চিন্তিত।",
      "tag": "HC 24",
      "sub_questions": [
        {
          "label": "ক",
          "question": "F.W.Taylor-এর full name লেখো?",
          "explanation": "F.W. Toylor এর full name হলো Frederick Winslow Taylor."
        },
        {
          "label": "খ",
          "question": "ব্যবস্থাপনায় আদেশের ঐক্য পালিত হয় কেনো-ব্যাখ্যা করো?",
          "explanation": "প্রতিষ্ঠানে দ্বৈত অধীনতা দূর করার জন্য ব্যবস্থাপনায় আদেশের ঐক্য পালিত হয়। একজন কর্মীর আদেশদাতা একাধিক হলে একই সময়ে তারা ভিন্ন ভিন্ন কাজের আদেশ দিতে পারেন। এতে কর্মীর পক্ষে যথাযথভাবে সব কাজ করা সম্ভব হয় না। তাই, প্রতিষ্ঠানে ব্যবস্থাপনার আদেশের ঐক্য নীতি পালিত হয়।"
        },
        {
          "label": "গ",
          "question": "উদ্দীপকের জনাব আলিম দায়িত্ব অর্পণের ক্ষেত্রে ব্যবস্থাপনার কোন নীতি অনুসরণ করেছেন? ব্যাখ্যা করো।",
          "explanation": "জনাব আলিম দায়িত্ব অর্পণের ক্ষেত্রে ব্যবস্থাপনার দায়িত্ব ও কর্তৃত্বের সমতা নীতি অনুসরণ করেছেন। কোনো কাজের ক্ষেত্রে দায়িত্বের চেয়ে কর্তৃত্ব বেশি দেওয়া হলে ক্ষমতার অপব্যবহার হওয়ার আশঙ্কা থাকে। আবার দায়িত্ব বেশি দিয়ে থাকলে কর্তৃত্বের অভাবে সেগুলো করতে সমস্যার সম্মুখীন হতে হয়। তাই প্রাতিষ্ঠানিক শৃঙ্খলার প্রয়োজনে দায়িত্ব ও কর্তৃত্বের মধ্যে ভারসাম্য বা সমতা রাখা উচিত। উদ্দীপকের জনাব আলিম হিসাব শাখায় তার অধীনস্থ তিনজন কর্মকর্তাকে তাদের দায়িত্ব যথাযথভাবে বুঝিয়ে দেন। তিনি তাদের কাজ তদারকি করেন। প্রয়োজনে জবাবদিহিতার ব্যবস্থাও করেন। এছাড়া সুষ্ঠুভাবে কাজ সম্পন্ন করতে যে ধরনের সহযোগিতা তাদের প্রয়োজন তাও তিনি দেন। তিনি দায়িত্ব ও কর্তৃত্বের মধ্যে ভারসাম্য রাখেন। অর্থাৎ যতটুকু দায়িত্ব দেন, সে পরিমাণই কর্তৃত্ব দেন। ফলে কাজের শৃঙ্খলা বজায় থাকে। এ বিষয়টি ব্যবস্থাপনার দায়িত্ব ও কর্তৃত্বের সমতা নীতির সাথে সম্পৃক্ত। তাই বলা যায়, জনাব আলিম ব্যবস্থাপনার ফেয়লের দায়িত্ব ও কর্তৃত্বের সমতা নীতিটি অনুসরণ করেন।"
        },
        {
          "label": "ঘ",
          "question": "জনাব আলিমের আদর্শে ব্যবস্থাপকের কোন ধরনের দক্ষতা থাকলে প্রতিষ্ঠানটির সমস্যা সমাধান সহজ হবে? তোমার মতামত দাও।",
          "explanation": "জনাব আলিমের মধ্যে আদর্শ ব্যবস্থাপকের কারিগরি দক্ষতা থাকলে প্রতিষ্ঠানটির সমস্যা সহজে সমাধান হবে। প্রতিটি কাজের কৌশল, পদ্ধতি ও যন্ত্রপাতি সঠিকভাবে ব্যবহার করতে পারা হলো কারিগরি দক্ষতা। এ দক্ষতা ব্যবস্থাপককে নির্দিষ্ট কাজ সঠিকভাবে সম্পাদনে সহায়তা করে। আর ব্যবস্থাপক কারিগরিভাবে দক্ষ হলে অধস্তনদেরও সঠিকভাবে নির্দেশনা দিতে পারেন। ফলে অধস্তনরা সহজে কাজ করতে পারে। উদ্দীপকের জনাব আলিম রংধনু কোম্পানির প্রধান হিসাবরক্ষণ কর্মকর্তা। হিসাব শাখায় তার অধীনস্থ তিনজন কর্মকর্তা আছেন। তিনি সময়ে সময়ে তাদের কাজের তদারকি করেন। সম্প্রতি তিনি হিসাবে কিছু গরমিল লক্ষ করেছেন, যা প্রত্যাশিত নয়। তাই বিষয়টি নিয়ে তিনি চিন্তিত। জনাব আলিম প্রধান হিসাবরক্ষক হওয়ায় কোম্পানির হিসাব-নিকাশের বিষয়টি তাকে দেখতে হয়। হিসাব সংক্রান্ত কাজ সাধারণত জটিল প্রকৃতির হয়। তাই এ ধরনের কাজ করার আগে হিসাবরক্ষককে পারদর্শী হতে হয়। একে বলে কারিগরি দক্ষতা। এক্ষেত্রে জনাব আলিম কারিগরি দক্ষতার অধিকারী হলে হিসাবের গরমিলের কারণ দ্রুত বের করতে পারবেন। এটি সহজে সমাধানও করতে পারবেন। আবার তার অধীনস্থদের এ বিষয়ে ধারণা দিতে পারবেন। এভাবে হিসাব সংক্রান্ত সমস্যার সমাধান হবে। সুতরাং, প্রতিষ্ঠানটির সমস্যা সমাধানে জনাব আলিমের মধ্যে কারিগরি দক্ষতা থাকা প্রয়োজন।"
        }
      ]
    },
    {
      "number": "3",
      "uddipok": "মি. আদিব 'মিতালী ফ্যাশন লি.'-এর উৎপাদন ব্যবস্থাপক। কোম্পানির সিদ্ধান্ত মোতাবেক ২ বছরে একটি নির্দিষ্ট ডিজাইনের ১ লক্ষ পিস টি- শার্ট উৎপাদন করেন এবং পুরোটাই বিক্রি হয়ে যায়। এতে মি. আদিব উৎসাহিত হন এবং সমপরিমাণ কর্মী নিয়ে অন্য ডিজাইনের বাৎসরিক ১ লক্ষ পিস টি-শার্ট উৎপাদনের লক্ষ্যমাত্রা নির্ধারণ করে উৎপাদন কার্য পরিচালনা করতে থাকেন। ত্রৈমাসিক মূল্যায়নে দেখা যায় পরিকল্পনামাফিক লক্ষ্যমাত্রা অর্জিত হচ্ছে না। ফলে প্রতিষ্ঠানটি ক্রেতাদের চাহিদা মোতাবেক পণ্য সরবরাহ করতে ব্যর্থ হচ্ছে। এতে প্রতিষ্ঠানটি আর্থিকভাবে ক্ষতির সম্মুখীন হচ্ছে। অন্যদিকে বাজারে সমজাতীয় পণ্যের উপস্থিতি লক্ষ করা যাচ্ছে।",
      "tag": "HC 24",
      "sub_questions": [
        {
          "label": "ক",
          "question": "SWOT-এর পূর্ণরূপ কী?",
          "explanation": "SWOT-এর পূর্ণরূপ হলো- S-Strengths; W-Weaknesses; O- Opportunities; T-Threats"
        },
        {
          "label": "খ",
          "question": "'পরিকল্পনাকে চিন্তন-মনন প্রক্রিয়া' বলা হয় কেন? ব্যাখ্যা করো।",
          "explanation": "প্রতিষ্ঠানের উদ্দেশ্য অর্জনের জন্য ভবিষ্যতে কোন কাজ কে, কখন, কীভাবে করবে প্রভৃতি নির্ধারণ করাকে পরিকল্পনা বলে। মেধা, মননশীলতা ও চিন্তাশক্তি ব্যবহার করে পরিকল্পনার কর্মসূচি নির্ধারণ করতে হয়। ব্যক্তির চিন্তার গভীরতা, দূরদৃষ্টি, পূর্বানুমান প্রভৃতির ওপর পরিকল্পনার মান নির্ভর করে। তাই পরিকল্পনাকে ব্যবস্থাপনার চিন্তন-মনন বা বুদ্ধিবৃত্তিক প্রক্রিয়া বলা হয়।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠানটিতে ব্যবহৃত পরিকল্পনাটি প্রকৃতির ভিত্তিতে কোন ধরনের পরিকল্পনা? ব্যাখ্যা করো।",
          "explanation": "উদ্দীপকের মিতালী ফ্যাশন লি.-এর গৃহীত পরিকল্পনাটি প্রকৃতির ভিত্তিতে হলো 'লক্ষ্য'। এটি পরিকল্পনার নির্ধারিত ফল লাভের উদ্দেশ্যে প্রণীত হয়। একে কেন্দ্র করেই ব্যবস্থাপকীয় কার্যক্রম আবর্তিত হতে থাকে। লক্ষ্য নির্ধারণ করে তা অর্জনের চেষ্টা করা হলে দ্রুত সফলতা পাওয়া যায়। উদ্দীপকের মি. আদিব মিতালী ফ্যাশন লি.-এর উৎপাদন ব্যবস্থাপক। প্রতিষ্ঠানটিতে ২ বছরে একটি নির্দিষ্ট ডিজাইনের ১ লক্ষ টি-শার্ট উৎপাদনের সিদ্ধান্ত নেওয়া হয়। এ সিদ্ধান্ত অনুসারে কর্মীদের যথাযথ। নির্দেশনা দেওয়া হয়। এক্ষেত্রে কর্মীরা উক্ত সময়ের মধ্যেই নির্দিষ্ট একক পণ্য উৎপাদনে কাজ করে। আর প্রতিষ্ঠানটিতে উৎপাদনের উপকরণ যথাযথ থাকার কারণে এটি সময়ের মধ্যেই এ পণ্য উৎপাদনের সক্ষম হয়। এসব বৈশিষ্ট্যের সাথে লক্ষ্যের মিল রয়েছে। সুতরাং, মিতালী ফ্যাশন লি.-এ 'লক্ষ্য' পরিকল্পনাটি ব্যবহার করা হয়।"
        },
        {
          "label": "ঘ",
          "question": "উদ্দীপকে বর্ণিত পরিস্থিতিতে পরিকল্পনা প্রণয়নের কোন পদক্ষেপটি উপেক্ষিত হওয়ার কারণে প্রতিষ্ঠানটি ক্ষতির সম্মুখীন হচ্ছে বলে তুমি মনে কর? বিশ্লেষণ করো।",
          "explanation": "উদ্দীপকে পরিকল্পনা প্রণয়নের 'ভবিষ্যৎ সম্পর্কে যথাযথ মূল্যায়ন' পদক্ষেপটি উপেক্ষিত হওয়ায় প্রতিষ্ঠানটি ক্ষতির সম্মুখীন হচ্ছে বলে আমি মনে করি। এক্ষেত্রে প্রতিষ্ঠানের অভ্যন্তরীণ শক্তি ও দুর্বলতা এবং বাহ্যিক সুযোগ ও বাধা বিবেচনা করা হয়। এ বিষয়গুলো পরিকল্পনা প্রণয়ের শুরুতে যাচাই করা হয়। এতে ব্যবস্থাপক বাস্তবসম্মত তথ্যের ভিত্তিতে সঠিক সিদ্ধান্ত নিতে পারেন। উদ্দীপকের মিতালী ফ্যাশন লি.-এর উৎপাদন ব্যবস্থাপক তাদের উৎপাদিত সব টি-শার্ট বিক্রি হয়ে যাওয়ায় উৎসাহিত হন। তাই তিনি অন্য ডিজাইনের ১ লক্ষ পিস টি-শার্ট উৎপাদনের লক্ষ্যমাত্রা নির্ধারণ করেন এবং উৎপাদন কাজ পরিচালনা করেন। কিন্তু ত্রৈমাসিক মূল্যায়নে দেখা যায়, পরিকল্পনা অনুযায়ী লক্ষ্যমাত্রা অর্জিত হচ্ছে না। এতে প্রতিষ্ঠানটি আর্থিক ক্ষতির সম্মুখীন হয়েছে।.. মিতালী ফ্যাশন লি. তাদের লক্ষ্যমাত্রা নির্ধারণ করার সময় অভ্যন্তরীণ বিভিন্ন বিষয় (আর্থিক সুযোগ-সুবিধা, যন্ত্রপাতির মান, ব্যবস্থাপনা ও কর্মীদের দক্ষতা প্রভৃতি) বিবেচনা করেনি। এজন্য প্রতিষ্ঠানটি পরবর্তীতে নেওয়া উৎপাদন লক্ষ্যমাত্রা নিশ্চিত করতে পারেনি। কাঙ্ক্ষিত পরিমাণ উৎপাদন না হওয়ায় এটি ক্রেতাদের চাহিদামতো পণ্য সরবরাহ করতে পারেনি। এতে তারা কাঙ্ক্ষিত মাত্রায় পণ্য বিক্রি করতে ব্যর্থ হয়। তাদের এ সমস্যার সুযোগ নিয়ে বাজারে সমজাতীয় পণ্য পুড়ে গেছে। এজন্য তারা আর্থিক ক্ষতিতে পড়ে। সুতরাং, মিতালী ফ্যাশন লি. ভবিষ্যৎ মূল্যায়ন না করে পরিকল্পনা করায় ক্ষতির সম্মুখীন হয়েছে।"
        }
      ]
    },
    {
      "number": "4",
      "uddipok": "মি. জামান তার প্রতিষ্ঠানে নির্বাহীদেরকে সহযোগিতা করার জন্য বিশেষজ্ঞ ব্যবহার করেন। আবার প্রতিষ্ঠানের বিভিন্ন পর্যায়ে নিযুক্ত প্রত্যেক ব্যবস্থাপকগণ প্রত্যক্ষভাবে কতজন অধস্তনের কাজ দেখাশোনা করবেন তাও ঠিক করে দেন। এতে নির্বাহীদের কার্যভার লাঘব হয়। ফলে প্রতিষ্ঠানের লক্ষ্যার্জন সহজ হয়।",
      "tag": "HC 24",
      "sub_questions": [
        {
          "label": "ক",
          "question": "কার্যভিত্তিক সংগঠনের প্রবক্তা কে?।",
          "explanation": "কার্যভিত্তিক সংগঠনের প্রবক্তা হলেন ফ্রেডেরিক উইন্সলো টেলর।"
        },
        {
          "label": "খ",
          "question": "দ্বৈত অধীনতা সংগঠনে পরিহার করতে হয় কেন?",
          "explanation": "একজন কর্মী একই সাথে একাধিক ঊর্ধ্বতনের অধীনে থাকলে তাকে দ্বৈত অধীনতা বলে। সংগঠন প্রক্রিয়ায় কে কার অধীন, তা উল্লেখ করা হয়। এক্ষেত্রে যদি কোনো ব্যক্তিকে একাধিক ঊর্ধ্বতনের কর্তৃত্বাধীন করা হয়, তবে ঐ অধস্তনের পক্ষে সব কাজ যথাযথভাবে পালন সম্ভব হয় না। এতে কার্যক্ষেত্রে বিশৃঙ্খলা দেখা দেয়। তাই সংগঠনে দ্বৈত অধীনতা পরিহার করা উচিত।"
        },
        {
          "label": "গ",
          "question": "উদ্দীপকে কোন ধরণের সংগঠন বিদ্যমান? ব্যাখ্যা করো।",
          "explanation": "উদ্দীপকে সরলরৈখিক ও পদস্থ কর্মী সংগঠন বিদ্যমান। এ সংগঠন কাঠামোয় সরলরৈখিক নির্বাহীকে সহযোগিতা করার জন্য বিশেষজ্ঞ কর্মী নিয়োগ করা হয়। এক্ষেত্রে সরলরৈখিক কর্মকর্তারা নির্বাহীর ক্ষমতা ভোগ করেন। আর উপদেষ্টাগণ শুধু পরামর্শক হিসেবে কাজ করেন। এক্ষেত্রে এসব বিশেষজ্ঞ কর্মীর সিদ্ধান্ত নেওয়ার কোনো ক্ষমতা থাকে না। উদ্দীপকের মি. জামান একটি প্রতিষ্ঠানের মালিক। তিনি তার প্রতিষ্ঠানের নির্বাহীদের কাজের ভার কমানোর জন্য বিশেষজ্ঞ কর্মী নিয়োগ করেন। এ ধরনের কর্মী শুধু নির্বাহীকে পরামর্শ দিবেন। কিন্তু এ বিশেষজ্ঞ কোনো সিদ্ধান্ত নিতে পারেন না। এক্ষেত্রে প্রতিষ্ঠানটির নির্বাহীরা সব সিদ্ধান্ত নেবেন। এ সংগঠন কাঠামোর বৈশিষ্ট্যের সাথে সরলরৈখিক ও পদস্থ কর্মী সংগঠনের মিল আছে। তাই বলা যায়, উদ্দীপকের প্রতিষ্ঠানে সরলরৈখিক ও পদস্থ কর্মী সংগঠন বিদ্যমান।"
        },
        {
          "label": "ঘ",
          "question": "কার্য পরিচালনায় সংগঠনের \"যে নীতির সুষ্ঠু ব্যবহার উদ্দীপকের প্রতিষ্ঠানে সফলতা এনেছে তা বিশ্লেষণ করো।",
          "explanation": "উদ্দীপকের প্রতিষ্ঠানে কার্য পরিচালনায় সংগঠনের তত্ত্বাবধান পরিসরের নীতি ব্যবহার করা হয়েছে, যা প্রতিষ্ঠানটিকে সফলতা লাভে সহায়তা করেছে। এ নীতি অনুযায়ী একজন নির্বাহীর তত্ত্বাবধানে কতজন অধস্তন থাকবে, তা ঠিক করা হয়। এতে নির্বাহী তার অধস্তনদের সঠিকভাবে তত্ত্বাবধান করতে পারেন। তাই কাম্য সংখ্যক অধস্তনের কাজ সঠিকভাবে পরিচালনার জন্য তত্ত্বাবধান পরিসরের নীতি ব্যবহার করা হয়। উদ্দীপকের মি. জামান তার প্রতিষ্ঠানের বিভিন্ন পর্যায়ের ব্যবস্থাপকগণ প্রত্যক্ষভাবে কতজন অধস্তনের কাজ দেখাশোনা করবেন তা ঠিক করে দেন। এতে প্রতিষ্ঠানের নির্বাহীদের কাজের চাপ কমে যায়। এজন্য তারা তাদের অধীনস্থ কর্মীদের কাজ সরাসরি তদারকি করতে পারেন। এটি কাম্য তত্ত্বাবধান পরিসর নীতির বহিঃপ্রকাশ। উক্ত নীতির আলোকে মি. জামান তার প্রতিষ্ঠানের নির্বাহীদের অধীনে নির্দিষ্ট কর্মীর সংখ্যা নির্ধারণ করেন। নির্বাহীদের তত্ত্বাবধানে নির্দিষ্ট কর্মী থাকায় তাদেরকে তত্ত্বাবধানও সহজ হয়। কর্মীরা কোনো ভুল করলে সহজে শুধরে দেওয়া যায়। এতে প্রতিষ্ঠানের কাজে গতি আসে এবং সঠিক সময়ে সব কাজ সম্পাদিত হয়। ফলে এ নির্বাহীদের সফল তত্ত্বাবধানের মাধ্যমে প্রতিষ্ঠানের সফলতাও নিশ্চিত হতে থাকে। তাই বলা যায়, সংগঠনের কাম্য তত্ত্বাবধান পরিসরের নীতি ব্যবহারের কারণেই উক্ত প্রতিষ্ঠানটি সফল।"
        }
      ]
    },
    {
      "number": "5",
      "uddipok": "মি. আমান ও মি. সুজন ভিন্ন ভিন্ন দুইটি প্রতিষ্ঠানের মালিক। মি. আমান তার প্রতিষ্ঠানের কোনো পদ শূন্য হলে অপেক্ষাকৃত যোগ্য কর্মীকে পদোন্নতি দেওয়ার মাধ্যমে উক্ত শূন্যপদ পূরণ করে থাকেন। অপরদিকে মি. সুজন তার প্রতিষ্ঠানে শূন্যপদ পূরণে পত্রিকায় বিজ্ঞপ্তি দিয়ে বিপুলসংখ্যক কর্মীর মধ্য থেকে প্রতিযোগিতার মাধ্যমে যোগ্য কর্মী বাছাই করেন। পরে কর্মীদেরকে সমপর্যায়ের বিভিন্ন পদে বাস্তব কাজ করার মাধ্যমে প্রশিক্ষণ দিয়ে অল্প সময়েই কর্মদক্ষ করে তোলেন।",
      "tag": "HC 24",
      "sub_questions": [
        {
          "label": "ক",
          "question": "প্রশিক্ষণ কী?",
          "explanation": "পেশাগত জ্ঞান ও দক্ষতা বাড়ানোর জন্য নিয়মতান্ত্রিক উপায়ে কর্মীদের হাতে-কলমে শিক্ষাদানের পদ্ধতিকে প্রশিক্ষণ বলে।"
        },
        {
          "label": "খ",
          "question": "কর্মী সংস্থান বলতে কী বোঝায়?",
          "explanation": "প্রতিষ্ঠানের জন্য দক্ষ জনবল সৃষ্টির লক্ষ্যে কর্মী সংগ্রহ, নির্বাচন, নিয়োগ, প্রশিক্ষণ ও উন্নয়নের কাজকে কর্মীসংস্থান বলে। জনশক্তি যোগ্য, দক্ষ ও উৎসাহী না হলে অন্য উপাদানগুলো মানসম্পন্ন হলেও কাজে লাগানো যায় না। তাই প্রতিষ্ঠানের জন্য দক্ষ ও যোগ্য কর্মীবাহিনী গঠনের প্রয়োজন হয়। এটি ব্যবস্থাপনার কর্মীসংস্থান কাজের মাধ্যমে সম্পাদিত হয়। এ কারণে কর্মীসংস্থান ব্যবস্থাপনায় গুরুত্বপূর্ণ।"
        },
        {
          "label": "গ",
          "question": "উদ্দীপকে মি. আমান কোন উৎস থেকে কর্মী সংগ্রহ করেছেন? ব্যাখ্যা করো।",
          "explanation": "মি. আমান তার প্রতিষ্ঠানের শূন্যপদ পূরণের জন্য অভ্যন্তরীণ উৎস থেকে কর্মী সংগ্রহ করেন। এ পদ্ধতিতে প্রতিষ্ঠানের মধ্য থেকে কর্মী সংগ্রহ করা হয়। এক্ষেত্রে বর্তমান কর্মীদের পদোন্নতি বা তাদের সুপারিশে কর্মী সংগ্রহ করে শূন্যপদ পূরণ করা হয়। প্রতিষ্ঠানের অভ্যন্তরীণ উৎস থেকে কর্মী সংগ্রহ করা হলে কর্মীদের মনোবল বাড়ে। উদ্দীপকের মি. আমান একটি প্রতিষ্ঠানের মালিক। তার প্রতিষ্ঠানের কোনো পদ শূন্য হলে কর্মীদের মধ্য থেকে অপেক্ষাকৃত যোগ্য কর্মীকে পদোন্নতি দেন। এভাবে তিনি উক্ত শূন্যপদ পূরণ করে থাকেন। এতে প্রতিষ্ঠানে কম সময়ে অভিজ্ঞ কর্মী পাওয়া যায়। এরা প্রতিষ্ঠানে কর্মরত থাকেন বলে বেশি নির্ভরযোগ্য হয়। এ পদ্ধতিতে কর্মী সংগ্রহ করার বিষয়টি প্রতিষ্ঠানের অভ্যন্তরীণ উৎস থেকে কর্মী সংগ্রহ করাকে নির্দেশ করে। তাই বলা যায়, মি. আমান অভ্যন্তরীণ উৎস থেকে কর্মী সংগ্রহ করেন।"
        },
        {
          "label": "ঘ",
          "question": "উদ্দীপকে প্রতিষ্ঠানের লক্ষ্য অর্জনে মি. সুজনের গৃহীত প্রশিক্ষণের ভূমিকা বিশ্লেষণ করো",
          "explanation": "প্রতিষ্ঠানের লক্ষ্য অর্জনে মি. সুজনের পদ আবর্তন পদ্ধতিতে প্রশিক্ষণ গুরুত্বপূর্ণ ভূমিকা রাখবে বলে আমি মনে করি। এ পদ্ধতিতে কর্মীকে একই প্রতিষ্ঠানের বিভিন্ন ধরনের কাজের ওপর বাস্তব ধারণা দেওয়া হয়। এতে প্রশিক্ষিত কর্মী যেকোনো পরিস্থিতিতে কাজ চালিয়ে যেতে পারে। ফলে কাজে ভারসাম্য রাখা সহজ হয়। উদ্দীপকের মি. সুজন তার প্রতিষ্ঠানের শূন্যপদ পূরণে পত্রিকায় বিজ্ঞপ্তি দেন। এভাবে তিনি বিপুল সংখ্যক কর্মীর মধ্য থেকে প্রতিযোগিতার মাধ্যমে যোগ্য কর্মী বাছাই করেন। এক্ষেত্রে তিনি বাহ্যিক উৎস থেকে কর্মী সংগ্রহ করেন। এ কর্মীদের তিনি সমপর্যায়ের বিভিন্ন পদে কাজ করিয়ে প্রশিক্ষণ দেন। অর্থাৎ তিনি পদ আবর্তন পদ্ধতিতে প্রশিক্ষণ দেন। উদ্দীপকের প্রতিষ্ঠানটিতে মি. সুজন বাহ্যিক উৎস থেকে কর্মী সংগ্রহের ফলে তাদের যোগ্যতা যাচাই করার সুযোগ পান। এতে উপযুক্ত কর্মী নিয়োগ সম্ভব হয়। এরপর নতুন কর্মীদের তিনি পদ আবর্তনের মাধ্যমে প্রশিক্ষণ দেন। এতে কর্মীরা বিভিন্ন পদে কাজ করার সুযোগ পায়। আর প্রতিষ্ঠানের সব কাজ সম্পর্কে তারা ধারাবাহিকভাবে ধারণা পায়। এতে তারা যেকোনো প্রতিকূলতায় দক্ষভাবে কাজ করতে পারে। সুতরাং, কর্মীদের পদ আবর্তন পদ্ধতিতে প্রশিক্ষণ দেওয়া যথার্থ হয়েছে।"
        }
      ]
    },
    {
      "number": "6",
      "uddipok": "শরিফ স্টাইল লি. একটি উৎপাদনমুখী প্রতিষ্ঠান। এ প্রতিষ্ঠানে প্রায় ১,০০০ কর্মী কাজ করে। প্রতিষ্ঠানের ব্যবস্থাপক মনে করেন কর্তৃপক্ষের বেশি সহানুভূতিশীলতার ফলে কর্মীরা অলস হয়ে পড়েছে এবং কর্মীরা কাজ এড়িয়ে চলায় প্রতিষ্ঠানের উৎপাদন ক্ষমতা কমে গিয়েছে। তাই তিনি সিদ্ধান্ত নেন কোনো পরিকল্পনা তৈরিতে কর্মীদের অংশ নিতে সুযোগ না দিয়ে বরং শাস্তিমূলক ব্যবস্থা নেওয়ার মাধ্যমে কর্মীদের থেকে কাজ আদায় করবেন।",
      "tag": "HC 24",
      "sub_questions": [
        {
          "label": "ক",
          "question": "নেতৃত্ব কী?",
          "explanation": "সদস্যদের প্রভাবিত করে তাদের সর্বোচ্চ সামর্থ্য প্রতিষ্ঠানের লক্ষ্য অর্জনে কাজে লাগানোর চেষ্টার কৌশলকে নেতৃত্ব বলে।"
        },
        {
          "label": "খ",
          "question": "একজন নেতাকে দূরদর্শী হতে হয় কেন?",
          "explanation": "ভবিষ্যৎ সম্পর্কে ধারণা করার ক্ষমতা বা কল্পনাশক্তি থাকাই হলো নেতার দূরদর্শিতা। ভবিষ্যৎ অনুমান করতে পারলে একজন নেতা সময় উপযোগী সিদ্ধান্ত নিতে পারেন। এক্ষেত্রে নেতা সম্ভাব্য করণীয় আগে থেকেই নির্ধারণ করে রাখতে পারেন। তাই, একজন নেতাকে দূরদর্শিতার অধিকারী হতে হয়।"
        },
        {
          "label": "গ",
          "question": "উদ্দীপকে শরিফ স্টাইল লি. এ কোন ধরনের নেতৃত্ব বিদ্যমান আছে? ব্যাখ্যা করো।",
          "explanation": "উদ্দীপকের শরিফ স্টাইল লি.-এ ক্ষমতা প্রয়োগের ধরন বিচারে মুক্ত বা লাগামহীন নেতৃত্ব বিদ্যমান। এ ধরনের নেতৃত্বে নেতা কর্মীদের দায়িত্ব দিয়ে নিশ্চিন্ত থাকেন। তাই কর্মীরা তাদের ইচ্ছা অনুযায়ী কাজ করে। এক্ষেত্রে নেতা নিজে কোনো কাজ করতে পছন্দ করেন না। আবার, কর্মীদেরকে নির্দিষ্টভাবে কোনো আদেশও দেন না। উদ্দীপকের শরিফ স্টাইল লি. একটি উৎপাদনমুখী প্রতিষ্ঠান। এ প্রতিষ্ঠানে প্রায় ১,০০০ কর্মী কাজ করে। প্রতিষ্ঠানের' ব্যবস্থাপক মনে করেন কর্তৃপক্ষের বেশি সহানুভূতিশীলতার ফলে কর্মীরা অলস হয়ে পড়েছে ফলে তারা দিন দিন কর্মবিমুখ হয়ে পড়েছে। আর তারা কাজ এড়িয়ে চলায় প্রতিষ্ঠানের উৎপাদন ক্ষমতা কমে গেছে। এ বৈশিষ্ট্যগুলোর সাথে লাগামহীন বা মুক্ত নেতৃত্বের মিল আছে। তাই বলা যায়, শরিফ স্টাইল লি.-এ মুক্ত বা লাগামহীন নেতৃত্ব বিদ্যমান রয়েছে।"
        },
        {
          "label": "ঘ",
          "question": "উদ্দীপকে পরবর্তীতে যে ধরনের নেতৃত্ব প্রয়োগ করতে চান তার যৌক্তিকতা বিশ্লেষণ করো।",
          "explanation": "উদ্দীপকের শরিফ স্টাইল লি.-এ পরবর্তীতে নেওয়া স্বৈরতান্ত্রিক নেতৃত্ব সাময়িক সময়ের জন্য যৌক্তিক হবে। এ নেতৃত্বে নেতা সব ক্ষমতা নিজের কাছে কুক্ষিগত করে রাখেন। তিনি তার ইচ্ছে অনুযায়ী এককভাবে সিদ্ধান্ত নেন। তিনি যা ভালো মনে করেন, তা-ই করেন। কিন্তু কাজের জন্য নেতা কারো কাছে জবাবদিহি করতে বাধ্য থাকেন না। উদ্দীপকের প্রতিষ্ঠানটির ব্যবস্থাপক মনে করেন কর্তৃপক্ষের বেশি সহানুভূতিশীলতার ফলে কর্মীরা অলস হয়ে পড়েছে। তারা কাজ এড়িয়ে চলায় প্রতিষ্ঠানের উৎপাদন ক্ষমতা কমে গেছে। তাই তিনি শাস্তিমূলক ব্যবস্থা নেওয়ার মাধ্যমে কর্মীদের কাছ থেকে কাজ আদায় করতে চান। এছাড়া কোনো পরিকল্পনা তৈরিতে কর্মীদের সুযোগ না দেওয়ার • সিদ্ধান্তও নেন। প্রতিষ্ঠানটির প্রথম পর্যায়ে অনুসরণ করা নেতৃত্বে কর্মীদের মধ্যে অলসতা ও অবহেলার প্রবণতা দেখা যায়। তাই ব্যবস্থাপক পরবর্তীতে সঠিকভাবে কাজ আদায়ে স্বৈরতান্ত্রিক নেতৃত্ব অনুসরণ করতে চান। এর ফলে কর্মীরা নেতার নির্দেশে কাজ করতে বাধ্য থাকবে। কাজের চাপ ও শাস্তির ভয়ে তারা দ্রুত কাজ শেষ করবে। এতে প্রতিষ্ঠানে ব্যবস্থাপকের কর্তৃত্বও বজায় থাকবে। আবার এটি প্রতিষ্ঠানের জন্য সফলতা নিয়ে আসবে। সুতরাং, শরীফ স্টাইল লি.-এ সাময়িকভাবে স্বৈরতান্ত্রিক নেতৃত্ব নেওয়া যথার্থ হবে।"
        }
      ]
    },
    {
      "number": "7",
      "uddipok": "জনাব সামিউল তার প্রতিষ্ঠিত সাবান উৎপাদনকারী কোম্পানি পরিচালনার পাশাপাশি ঠিকাদারি কাজের সাথেও জড়িত। তিনি তার কোম্পানির উৎপাদন কাজের জন্য ৫ বছরের একটি পরিকল্পনা গ্রহণ করেন। অপরদিকে, ঠিকাদার হিসেবে তিনি একটি সেতু নির্মাণের কাজ পাওয়ায় তা নির্মাণের জন্য প্রয়োজনীয় পরিকল্পনা তৈরি করেন।",
      "tag": "HC 24",
      "sub_questions": [
        {
          "label": "ক",
          "question": "লক্ষ্য কী?",
          "explanation": "কোনো কাজের প্রত্যাশিত ফলই হলো লক্ষ্য।"
        },
        {
          "label": "খ",
          "question": "পরিকল্পনার আঙিনা বলতে কী বোঝায়?",
          "explanation": "পরিকল্পনাকে প্রভাবিত করতে পারে এমন সব অবস্থা ও উপাদান বিবেচনা করে ক্ষেত্র নির্ধারণ করাই হলো পরিকল্পনার আঙিনা। এরূপ আঙিনা বা অঙ্গন অনুযায়ী পরিকল্পনা তৈরি করা হয়। এরূপ অনুমানে যেসব সম্ভাবনার দিক ধরে নেওয়া হয় পরিকল্পনাতে তা কাজে লাগানোর ব্যবস্থা রাখা হয়। আর যেসব সমস্যা হতে পারে তা দূর করে লক্ষ্য অর্জনের ব্যবস্থাও পরিকল্পনায় উল্লেখ করা হয়।"
        },
        {
          "label": "গ",
          "question": "উদ্দীপকে জনাব সামিউল সাবান কোম্পানির উৎপাদনের জন্য মেয়াদভিত্তিক কোন ধরনের পরিকল্পনা গ্রহণ করেন? ব্যাখ্যা করো।",
          "explanation": "উদ্দীপকের জনাব সামিউল সাবান কোম্পানির উৎপাদনের জন্য মেয়াদভিত্তিক মধ্যমেয়াদি পরিকল্পনা প্রণয়ন করেছেন। এ ধরনের পরিকল্পনা প্রতিষ্ঠানের মধ্যমেয়াদি লক্ষ্য অর্জনের উদ্দেশ্যে প্রণয়ন করা হয়। এটি এক থেকে সর্বোচ্চ পাঁচ বছরের জন্য প্রণয়ন করা হয়ে থাকে। এ ধরনের পরিকল্পনা প্রতিষ্ঠানের চালিকাশক্তি হিসেবে কাজ করে। উদ্দীপকের জনাব সামিউল তার প্রতিষ্ঠিত সাবান উৎপাদনকারী কোম্পানির পরিচালক। কোম্পানির উৎপাদন কাজের জন্য তিনি ৫ বছরের একটি পরিকল্পনা নেন। এক্ষেত্রে উক্ত সময়ের মধ্যে পরিকল্পনাটি বাস্তবায়ন করা হবে। এর সাথে মধ্যমেয়াদি পরিকল্পনার মিল আছে। তাই বলা যায়, উদ্দীপকের উৎপাদনের পরিকল্পনাটি মেয়াদ ভিত্তিতে মধ্যমেয়াদি পরিকল্পনা।"
        },
        {
          "label": "ঘ",
          "question": "উদ্দীপকে বর্ণিত সেতু নির্মাণের জন্য প্রকৃতিভিত্তিক কোন ধরনের পরিকল্পনা গ্রহণ বেশি যৌক্তিক হবে বলে তোমার মনে হয়? ব্যাখ্যা করো।",
          "explanation": "উদ্দীপকের সেতু নির্মাণের জন্য প্রকৃতিভিত্তিক একার্থক পরিকল্পনা প্রণয়ন বেশি যৌক্তিক হবে বলে আমি মনে করি। এ পরিকল্পনা কোনো সমস্যা বা কোনো একটি বিশেষ কাজ সম্পাদনের লক্ষ্যে তৈরি করা হয়। এটি শুধুমাত্র একবারই ব্যবহার হয়। ব্যবহার হওয়ার পর এ পরিকল্পনার আর কোনো কার্যকারিতা থাকে না। উদ্দীপকের জনাব, সামিউল তার প্রতিষ্ঠিত সাবান উৎপাদনকারী কোম্পানির একজন পরিচালক। পাশাপাশি তিনি ঠিকাদারি ব্যবসায়ের সাথে জড়িত। ঠিকাদার হিসেবে তিনি একটি সেতু নির্মাণের কাজ পান। এ লক্ষ্যে তিনি একটি প্রয়োজনীয় পরিকল্পনা তৈরি করেন। জনাব সামিউলের পরিকল্পনাটি শুধু সেতু নির্মাণের জন্য করা হবে। সেতু নির্মাণ শেষে এর প্রয়োজন শেষ হয়ে যাবে। তাই এক্ষেত্রে তার উচিত একার্থক পরিকল্পনা গ্রহণ করা। সেতু নির্মাণ শেষে এ পরিকল্পনার আর কোনো কার্যকারিতা থাকবে না। তাছাড়া এ পরিকল্পনা অন্য কোনো প্রকল্পেও ব্যবহার হবে না। তাই বলা যায়, সেতু নির্মাণের জন্য জনাব সামিউলের একার্থক পরিকল্পনা প্রণয়ন প্রয়োজন।"
        }
      ]
    },
    {
      "number": "8",
      "uddipok": "মিসেস শাহানা একটি উৎপাদনধর্মী প্রতিষ্ঠানের মালিক। প্রতিষ্ঠানে কর্মরত কর্মীদের আগ্রহ ধরে রাখার জন্য তিনি নির্দিষ্ট সময় পর চাকরিকালের ওপর ভিত্তি করে তাদেরকে পদোন্নতি দিয়ে থাকেন। তিনি দেখেছেন পদোন্নতি দেওয়ার পরপরই প্রতিষ্ঠানে দক্ষ ও যোগ্য কর্মীদের মধ্যে অসন্তোষ তৈরি হয়। তাই মিসেস শাহানা পদোন্নতির বিষয়টি নিয়ে ভাবছেন।",
      "tag": "HC 24",
      "sub_questions": [
        {
          "label": "ক",
          "question": "কর্মী সংগ্রহ কী?",
          "explanation": "শূন্যপদ পূরণের জন্য চাকরিপ্রার্থীদের নির্দিষ্ট পদে আবেদন করতে ও নির্বাচন প্রক্রিয়ায় নিয়ে আসার কাজকে কর্মী সংগ্রহ বলে।"
        },
        {
          "label": "খ",
          "question": "কর্মী নির্বাচনকে কেন নেতিবাচক বলা হয়? ব্যাখ্যা করো।",
          "explanation": "যে প্রক্রিয়ায় চাকরিপ্রার্থীদের মধ্য থেকে কাঙ্ক্ষিত মানের বা সর্বোত্তম ও যোগ্য কর্মী বাছাই করা হয়, তাকে কর্মী নির্বাচন বলে। এ প্রক্রিয়ায় বিভিন্ন ধাপে লিখিত, মৌখিক ও বুদ্ধিমত্তা পরীক্ষার মাধ্যমে চাকরিপ্রার্থীদের যোগ্যতা যাচাই-বাছাই করা হয়। কোনো ধাপে কোনো প্রার্থী অকৃতকার্য হলে, তাকে বাদ দেওয়া হয়। এজন্যই বলা হয়, কর্মী নির্বাচন একটি নেতিবাচক প্রক্রিয়া।"
        },
        {
          "label": "গ",
          "question": "উদ্দীপকে মিসেস শাহানা কর্মীদের পদোন্নতির ক্ষেত্রে কোন পদ্ধতি অনুসরণ করেছেন? ব্যাখ্যা করো।",
          "explanation": "উদ্দীপকের মিসেস শাহানা পদোন্নতির ক্ষেত্রে জ্যেষ্ঠতার ভিত্তিতে পদোন্নতি পদ্ধতিটি অনুসরণ করেছেন। 'এ পদ্ধতিতে পদোন্নতির ক্ষেত্রে চাকরির মেয়াদ বিবেচনায় জ্যেষ্ঠ কর্মীকে নির্বাচন করা হয়। এটি অনুযায়ী যে ব্যক্তি প্রতিষ্ঠানে আগে যোগদান করেছেন, তিনি পদোন্নতি পাওয়ার জন্য বেশি উপযুক্ত হন। এ ধরনের পদোন্নতির ক্ষেত্রে কর্মীর যোগ্যতা ও দক্ষতাকে তেমন মূল্যায়ন করা হয় না। উদ্দীপকের মিসেস শাহানা একটি উৎপাদনধর্মী প্রতিষ্ঠানের মালিক। তিনি কর্মীদের পদোন্নতির ক্ষেত্রে চাকরির মেয়াদ বিবেচনা করেন। তিনি মনে করেন এতে জ্যেষ্ঠ কর্মীদের প্রতিষ্ঠানে ধরে রাখা যাবে। এ পদ্ধতিতে জ্যেষ্ঠ কর্মীরা সন্তুষ্ট হন। কিন্তু এক্ষেত্রে তাদের যোগ্যতা এবং প্রয়োজনীয় দক্ষতা যাচাই করা হয় না। ফলে যোগ্য ও দক্ষ কর্মীরা যথাযথভাবে মূল্যায়িত হন না। পদোন্নতির এ পদ্ধতির সাথে জ্যেষ্ঠতার ভিত্তিতে পদোন্নতির মিল রয়েছে। সুতরাং, উদ্দীপকের প্রতিষ্ঠানে জ্যেষ্ঠতার ভিত্তিতে পদোন্নয়ন পদ্ধতি অনুসরণ করা হয়েছে।"
        },
        {
          "label": "ঘ",
          "question": "উদ্দীপকে প্রতিষ্ঠানে কোন পদ্ধতিতে পদোন্নতি দেওয়া হলে কর্মীদের মধ্যে অসন্তোষ দূর করা সম্ভব বলে মনে করো? মতামত দাও।",
          "explanation": "উদ্দীপকে মিসেস শাহানার প্রতিষ্ঠানে কর্মীদের জ্যেষ্ঠতা ও যোগ্যতার ভিত্তিতে পদোন্নতি দেওয়া হলে কর্মীদের মধ্যে অসন্তোষ দূর করা সম্ভব বলে আমি মনে করি। এ পদ্ধতিতে কর্মী বাছাইয়ে প্রতিষ্ঠানে কর্মরত ব্যক্তিদের চাকরিকাল এবং যোগ্যতা উভয় বিষয় বিবেচনা করে পদোন্নতি দেওয়া হল। এর মাধ্যমে কর্মীদের সঠিকভাবে মূল্যায়ন করা যায়। এতে পুরাতন কর্মীদের যেমন ধরে রাখা যায়, তেমনি যোগ্যতাসম্পন্ন কর্মীরাও সন্তুষ্ট থাকেন। উদ্দীপকের মিসেস শাহানা একটি উৎপাদনধর্মী প্রতিষ্ঠানের মালিক। তিনি তার প্রতিষ্ঠানে শুধু কর্মীর চাকরিকাল বিবেচনা করে পদোন্নতি দিয়ে থাকেন। এ ব্যবস্থায় যোগ্য ও দক্ষ কর্মীরা অসন্তুষ্ট হন। তাই দক্ষ ও যোগ্য কর্মীদের সন্তুষ্ট করতে মিসেস রিজু পদোন্নতির পদ্ধতি পরিবর্তনের কথা ভাবছেন। মিসেস শাহানা এক্ষেত্রে কর্মীদের দক্ষতা ও যোগদানের সময় দু'টিই বিবেচনায় নিতে পারেন। এতে পদোন্নতি পাওয়ার জন্য জ্যেষ্ঠ কর্মীদের নিজেদের যোগ্যতা ও দক্ষতা প্রমাণ করতে হবে। আবার, নতুন কর্মীদেরও দীর্ঘদিন প্রতিষ্ঠানে যোগ্যতার সাথে কাজ করতে হবে। এতে জ্যেষ্ঠ এবং যোগ্যতাসম্পন্ন উভয় কর্মীর মূল্যায়ন সম্ভব হবে। ফলে কর্মীরা সন্তুষ্ট থাকবে এবং উৎসাহের সাথে কাজ করবে। সুতরাং, জ্যেষ্ঠতা ও যোগ্যতাভিত্তিক পদোন্নতি পদ্ধতি অনুসরণ করলে উদ্দীপকের প্রতিষ্ঠানের সমস্যা সমাধান হবে।"
        }
      ]
    },
    {
      "number": "9",
      "uddipok": "বিদেশ থেকে উচ্চ শিক্ষা গ্রহণ করে দেশে ফিরে জনাব জাহিদ AB গ্রুপে যোগদান করেন। তিনি কর্মীদের সাথে আলোচনার মাধ্যমে তাদের মতামতকে গুরুত্ব দিয়ে সিদ্ধান্ত গ্রহণ করে তাদের নির্দেশনা দেন। তিনি মনে করেন কর্মীদের মতামতকে গুরুত্ব দিলে তারা আরও আগ্রহী হয়ে কাজে অংশগ্রহণ করবে।",
      "tag": "HC 24",
      "sub_questions": [
        {
          "label": "ক",
          "question": "স্বৈরতান্ত্রিক নেতৃত্ব কী?",
          "explanation": "যে নেতৃত্ব ব্যবস্থায় নেতা অধস্তনদের মতামত না নিয়ে এককভাবে সিদ্ধান্ত নেন এবং সব ক্ষমতা নিজের কাছে কেন্দ্রীভূত রাখেন, তাকে স্বৈরতান্ত্রিক নেতৃত্ব বলে।"
        },
        {
          "label": "খ",
          "question": "“গণতান্ত্রিক নেতৃত্ব উত্তম”- ব্যাখ্যা করো।",
          "explanation": "যে নেতৃত্বে নেতা অধস্তনদের সাথে আলাপ-আলোচনা ও পরামর্শ করে কাজ পরিচালনা করেন, তাকে গণতান্ত্রিক নেতৃত্ব বলে। এক্ষেত্রে নেতা সব ক্ষমতা নিজের হাতে কেন্দ্রীভূত না রেখে প্রয়োজনীয়: কর্তৃত্ব অধস্তনদের কাছে দিয়ে দেন। এতে কর্মীদের দলীয় প্রচেষ্টা জোরদার হয়। তারা সর্বোচ্চ সামর্থ্য দিয়ে লক্ষ্য অর্জনের চেষ্টা করে। তাই বলা হয়, গণতান্ত্রিক নেতৃত্বই উত্তম।"
        },
        {
          "label": "গ",
          "question": "জনাব জাহিদ কোন ধরনের নির্দেশনা দেন? ব্যাখ্যা করো।",
          "explanation": "জনাব জাহিদ পরামর্শমূলক নির্দেশনা দেন। এ নির্দেশনায় নেতা অধস্তনদের সাথে পরামর্শ করে তার ভিত্তিতে নির্দেশনার বিষয়বস্তু নির্ধারণ করে। এতে প্রতিষ্ঠানের বিভিন্ন সিদ্ধান্ত নিতে অধস্তনদের মতামতকে মূল্যায়ন করা হয়। ফলে তারা নিজ থেকে দায়িত্ব পালনে সচেষ্ট হয়। উদ্দীপকের জনাব জাহিদ বিদেশ থেকে উচ্চ শিক্ষা নিয়ে দেশে ফিরে AB গ্রুপে যোগদান করেন। তিনি কোনো সিদ্ধান্ত নেওয়ার আগে তার কর্মীদের মতামতকে গুরুত্ব দেন। তাদের সাথে আলোচনা করে সিদ্ধান্ত নেন এবং নির্দেশনা দেন। এতে কর্মীরা তার প্রতি সন্তুষ্ট থাকে। তিনি মনে করেন কর্মীদের, মতামতকে গুরুত্ব দিলে তারা কাজে আরও আগ্রহী হবে। এসব বৈশিষ্ট্যের সাথে পরামর্শমূলক নির্দেশনা সামঞ্জস্যপূর্ণ। সুতরাং বলা যায়, জনাব জাহিদের নির্দেশনা পরামর্শমূলক নির্দেশনার সাথে সম্পৃক্ত।"
        },
        {
          "label": "ঘ",
          "question": "এ ধরনের নির্দেশনা কি সব প্রতিষ্ঠানে সমান সুফল বয়ে নিয়ে আসে? তোমার মতামত দাও।",
          "explanation": "পরামর্শমূলক নির্দেশনা সব প্রতিষ্ঠানে সমান সুফল বয়ে আনতে পারে না বলে আমি মনে করি। এ ধরনের নির্দেশনায় নেতা অধস্তনদের সাথে আলাপ-আলোচনার মাধ্যমে নির্দেশনা দেন। নির্দেশনার বিষয়বস্তু নির্ধারণে অধস্তনদের অংশগ্রহণ থাকায় নির্দেশনা বাস্তবায়নে তারা আন্তরিক থাকে। গণতান্ত্রিক নেতৃত্ব ব্যবস্থায় এ ধরনের নির্দেশনা পদ্ধতি অনুসরণ করা হয়। উদ্দীপকের জনাব জাহিদ বিদেশ থেকে উচ্চ শিক্ষা নিয়ে দেশে ফিরে AB গ্রুপে যোগদান করেন। তিনি কর্মীদের সাথে আলোচনার মাধ্যমে নির্দেশনা দেন। তিনি মনে করেন কর্মীদের মতামতকে গুরুত্ব দিলে তারা আগ্রহী হয়ে কাজে অংশগ্রহণ করবে। পরামর্শমূলক নির্দেশনার ফলে ঊর্ধ্বতন ও অধস্তনদের মাঝে সুসম্পর্ক সৃষ্টি হয়। ফলে তারা নির্দেশনা বাস্তবায়নে আন্তরিক থাকে এবং কাজে মনোযোগী হয়। এতে প্রতিষ্ঠানের লক্ষ্য অর্জন সহজ হয় এবং প্রতিষ্ঠানের উন্নতি নিশ্চিত করা যায়। কিন্তু যেসব প্রতিষ্ঠানে কর্মীদের স্বেচ্ছাচারী মনোভাব থাকে সেখানে এ নির্দেশনা কার্যকর হয় না। কারণ তারা ঊর্ধ্বতনের পরামর্শ নিতে চায় না এবং নিজের ইচ্ছেমতো কাজ করে। তাই বলা যায়, পরামর্শমূলক নির্দেশনা সব প্রতিষ্ঠানে সমান সুফল বয়ে আনতে পারে না।"
        }
      ]
    },
    {
      "number": "10",
      "uddipok": "দিশারী ডেনিমস প্রতি তিন মাসে ২৫ কোটি টাকা করে প্রতি বছর মোট ১০০ কোটি টাকার ডেনিমস সামগ্রী রপ্তানি করে। ২০২৩ সালে ৬ মাস শেষে তাদের রপ্তানির পরিমাণ মাত্র ৩০ কোটি টাকা। রপ্তানির লক্ষ্যমাত্রা অর্জিত না হওয়ায় দিশারী ডেনিমস ব্যবস্থাপকীয় প্রক্রিয়া তদারকির সিদ্ধান্ত নিলো।",
      "tag": "HC 24",
      "sub_questions": [
        {
          "label": "ক",
          "question": "PERT-এর পূর্ণরূপ লেখো।",
          "explanation": "PERT-এর পূর্ণরূপ হলো- Program Evaluation and Review Technique"
        },
        {
          "label": "খ",
          "question": "নিয়ন্ত্রণকে কালান্তিক কাজ বলা হয় কেন? ব্যাখ্যা করো।",
          "explanation": "কালান্তিক কাজ হলো যে কাজ কোনো নির্দিষ্ট সময় পর পর করা হয়। প্রতিষ্ঠানের নিয়ন্ত্রণ কাজগুলো দিন, সপ্তাহ, মাস বা বছর শেষে হতে পারে। অর্থাৎ, নির্দিষ্ট সময় শেষেই পরিকল্পনা অনুযায়ী কাজ হচ্ছে কিনা তা যাচাই, বিচ্যুতি নির্ণয় ও সংশোধনমূলক ব্যবস্থা নেওয়া হয়। তাই নিয়ন্ত্রণকে কালান্তিক কাজ বলা হয়।"
        },
        {
          "label": "গ",
          "question": "দিশারী ডেনিমস নিয়ন্ত্রণ প্রক্রিয়ার কোন ধাপে এসে লক্ষ্যমাত্রা অর্জিত না হওয়ার বিষয়টি বুঝতে পারে? ব্যাখ্যা করো।",
          "explanation": "দিশারী ডেনিমস নিয়ন্ত্রণ প্রক্রিয়ার আদর্শমানের সাথে প্রকৃত কার্যফলের পরিমাপ ধাপটিতে এসে লক্ষ্যমাত্রা অর্জিত না হওয়ার বিষয়টি বুঝতে পারে। এ ধাপে প্রকৃত বা সম্পাদিত কাজ পরিমাপের পর এর সাথে পূর্বনির্ধারিত পরিকল্পনা বা আদর্শমানের সাথে তুলনা করা হয়। এ ধাপে তুলনার মাধ্যমে রিচ্যুতি আছে কি না তা যাচাই করা হয়। বিচ্যুতি থাকলে তার পরিমাণ কতটুকু, তা চিহ্নিত করা হয়। উদ্দীপকের দিশারী ডেনিমস প্রতি মাসে ২৫ কোটি টাকা করে ১০০. কোটি টাকার ডেনিমস সামগ্রী রপ্তানি করে। ২০২৩ সালের প্রথম ছয় মাস শেষে তারা পরিমাপ করে দেখে, তাদের রপ্তানির পরিমাণ মাত্র ৩০ কোটি টাকা। অর্থাৎ, এতে তাদের প্রকৃত কার্যফল ৩০ কোটি টাকা মাত্র। ফলে আদর্শমানের সাথে প্রকৃত কার্যফল তুলনা করে দেখা যায়, তাদের আরও ৭০ কোটি টাকার ডেনিমস ঘাটতি আছে। সুতরাং, দিশারী ডেনিমস নিয়ন্ত্রণ প্রক্রিয়ার আদর্শমানের সাথে প্রকৃত কার্যফলের পরিমাপ ধাপে এসে বুঝতে পারে তাদের লক্ষ্যমাত্রা অর্জিত হয়নি।"
        },
        {
          "label": "ঘ",
          "question": "অবশিষ্ট সময়ে রপ্তানি লক্ষ্যমাত্রা অর্জনে দিশারী ডেনিমস-এর করণীয় নির্ধারণ করো",
          "explanation": "অবশিষ্ট সময়ে রপ্তানি লক্ষ্যমাত্রা অর্জনে দিশারী ডেনিমস-এর করণীয় হলো বিচ্যুতির কারণ নির্ধারণ করে সংশোধনমূলক ব্যবস্থা নেওয়া। প্রতিষ্ঠানের আদর্শমানের সাথে প্রকৃত কার্যফলের তুলনা করে বিচ্যুতি নির্ণয় করা হয়। বিচ্যুতি পাওয়া গেলে তা শনাক্ত করে সংশোধনমূলক ব্যবস্থা নেওয়াই নিয়ন্ত্রণের কাজ। এক্ষেত্রে অনেক সময় পুনরায় নতুন করে পরিকল্পনা তৈরি করতে হয়। দিশারী ডেনিমস একটি রপ্তানিকারক প্রতিষ্ঠান। তারা আদর্শমানের সাথে প্রকৃত কার্যফলের তুলনা করে দেখে, তাদের বিচ্যুতি আছে। তাদের এ বছরে রপ্তানি লক্ষ্যমাত্রা অর্জিত হয়নি। তাই দিশারী ডেনিমস ব্যবস্থাপকীয় প্রক্রিয়া তদারকির সিদ্ধান্ত নেয়। দিশারী ডেনিমস-এর প্রধান করণীয় হলো বিচ্যুতির কারণ নির্ধারণ করে ঊর্ধ্বতন কর্তৃপক্ষের কাছে প্রতিবেদন আকারে পেশ করা। অবশেষে বিচ্যুতির কারণগুলোর সংশোধনমূলক ব্যবস্থা নেওয়া। এক্ষেত্রে নতুন করে আবার আদর্শমান নির্ধারণ করে সে অনুযায়ী কাজ শুরু করতে হবে। তাহলেই তারা তাদের রপ্তানি লক্ষ্যমাত্রা অর্জন করতে পারবে। তাই, বলা যায়, অবশিষ্ট সময়ে রপ্তানি লক্ষ্যমাত্রা অর্জনে দিশারী ডেনিমস-এর বিচ্যুতির কারণ নির্ধারণ করে সংশোধনমূলক ব্যবস্থা নেওয়াই প্রধান করণীয়।"
        }
      ]
    },
    {
      "number": "11",
      "uddipok": "মি. রিয়াদ একটি বৃহদায়তন প্রতিষ্ঠানের প্রধান কর্মকর্তা। তিনি উচ্চশিক্ষিত, বিভিন্ন কারিগরি বিষয়ে দক্ষ, নৈতিক গুণাবলিসম্পন্ন একজন ব্যক্তি। তিনি প্রতিষ্ঠানের যোগ্য কর্মীদের সঠিক স্থানে স্থাপন করতে সক্ষম হয়েছেন। কর্মীদের উপযুক্ত বেতন প্রদান করছেন। চাকরির নিশ্চয়তাও বিধান করছেন। তবে অধীনস্থদের বেশি পরিমাণ কর্তৃত্ব প্রদান করায় যেকোনো সিদ্ধান্ত অধস্তন কর্মীরাই নিয়ে নিচ্ছে। সেখানে ঊর্ধ্বতনের হস্তক্ষেপ করার কোনো সুযোগ নেই। প্রায়শই ভুল সিদ্ধান্তের কারণে প্রতিষ্ঠান ক্ষতির সম্মুখীন হচ্ছে।",
      "tag": "HC 24",
      "sub_questions": [
        {
          "label": "ক",
          "question": "প্রশাসন কী?",
          "explanation": "প্রতিষ্ঠানের যে স্তরে উদ্দেশ্য, দীর্ঘমেয়াদি পরিকল্পনা, কৌশল ও নীতি নির্ধারণ করা হয়; তাকে প্রশাসন বলে।"
        },
        {
          "label": "খ",
          "question": "জোড়া মই শিকলের নীতি বলতে কী বোঝায়?",
          "explanation": "প্রতিষ্ঠানের শীর্ষ থেকে নিম্ন পর্যায় পর্যন্ত কর্মীদের কর্তৃত্বের চেইন বা শিকল বজায় রাখাকে জোড়া মই শিকল নীতি বলে। কর্তৃত্ব ঊর্ধ্বতন কর্মকর্তা থেকে ধাপে ধাপে অধস্তনের কাছে নেমে আসে। ফলে প্রতিটি বিভাগ, উপবিভাগ, ও ব্যক্তি কর্তৃত্বের শিকলে কারো না কারো সাথে সম্পর্কযুক্ত থাকে। এ শিকল কর্মীদের কর্তৃত্বের প্রবাহ ও যোগাযোগের পথ নির্দেশ করে।"
        },
        {
          "label": "গ",
          "question": "উদ্দীপকে মি. রিয়াদ প্রতিষ্ঠানে হেনরি ফেয়লের কোন নীতি অনুসরণ না করার কারণে সমস্যার সৃষ্টি হয়েছে?- ব্যাখ্যা করো",
          "explanation": "উদ্দীপকে মি. রিয়াদ প্রতিষ্ঠানে হেনরি ফেয়লের 'কেন্দ্রীকরণ' নীতি অনুসরণ না করার কারণে সমস্যার সৃষ্টি হয়েছে। এ নীতি অনুযায়ী প্রতিষ্ঠানের উচ্চ স্তরের ব্যবস্থাপনার হাতে সিদ্ধান্ত নেওয়ার ক্ষমতা কেন্দ্রীভূত করে রাখা হয়। কেন্দ্রীকরণের ফলে প্রতিষ্ঠানের অধস্তন কর্মীদের মতামতের গুরুত্ব কমে যায়। ভুল সিদ্ধান্ত এড়াতে প্রতিষ্ঠানে এ নীতি অনুসরণ করা হয়। উদ্দীপকের মি. রিয়াদ একটি বৃহদায়তন প্রতিষ্ঠানের প্রধান কর্মকর্তা। তিনি তার অধীনস্থদের বেশি পরিমাণ কর্তৃত্ব প্রদান করেছেন। এতে প্রতিষ্ঠানের যেকোনো সিদ্ধান্ত অধস্তন কর্মীরাই নিয়ে নিচ্ছে। এছাড়া সেখানে ঊর্ধ্বতনের হস্তক্ষেপ করারও কোনো সুযোগ নেই। অর্থাৎ, প্রতিষ্ঠানের যাবতীয় সিদ্ধান্ত গ্রহণের ক্ষমতা অধস্তনদের হাতে চলে এসেছে। ফলে প্রায়শই ভুল সিদ্ধান্তের কারণে প্রতিষ্ঠান ক্ষতির সম্মুখীন হচ্ছে। এসব বিষয় ব্যবস্থাপনার কেন্দ্রীকরণ নীতির সম্পূর্ণ বিপরীত। সুতরাং মি. রিয়াদের প্রতিষ্ঠানে হেনরি ফেরলের কেন্দ্রীকরণ নীতির অনুসরণ না করায় সমস্যার সৃষ্টি হয়েছে"
        },
        {
          "label": "ঘ",
          "question": "উদ্দীপকে মি. রিয়াদের কোন গুণাবলির অভাবের কারণে প্রতিষ্ঠানের উদ্ভূত পরিস্থিতির সৃষ্টি হয়েছে বলে তোমার মনে হয়? মতামত দাও।",
          "explanation": "উদ্দীপকে মি. রিয়াদের দূরদর্শিতার অভাবের কারণে প্রতিষ্ঠানে উদ্ভূত পরিস্থিতির সৃষ্টি হয়েছে বলে আমি মনে করি। ভবিষ্যৎ সম্পর্কে উপলব্ধি ও অনুমান করার সামর্থ্যকে দূরদর্শিতা বলে। এ গুণের মাধ্যমে নেতা সময়োপযোগী সঠিক সিদ্ধান্ত নিতে সক্ষম হন। এতে তিনি করণীয় আগে থেকেই নির্ধারণ করে রাখতে পারেন। উদ্দীপকের মি. রিয়াদ একটি বৃহদায়তন প্রতিষ্ঠানের প্রধান কর্মকর্তা। তিনি উচ্চশিক্ষিত, বিভিন্ন কারিগরি বিষয়ে দক্ষ, নৈতিক গুণাবলিসম্পন্ন একজন ব্যক্তি। তিনি প্রতিষ্ঠানে কর্মীদের চাকরির নিশ্চয়তা বিধান ও তাদের সঠিক স্থানে নিয়োগ করতে সক্ষম হয়েছেন। কিন্তু কর্মীদের হাতে সিদ্ধান্ত নেওয়ার ক্ষমতা বেশি দেওয়ায় তার প্রতিষ্ঠানটি ক্ষতির সম্মুখীন হচ্ছে। মি. রিয়াদ অধস্তনদের ক্ষমতা দেওয়ার প্রভাব সম্পর্কে অনুমান করতে পারেননি। অধস্তনরা কোনো গুরুত্বপূর্ণ সিদ্ধান্ত নিতে ভুল করতে পারার বিষয়টি তিনি বিবেচনায় নেননি। অধস্তনরা বেশি ক্ষমতা পেয়ে স্বেচ্ছাচারী হয়ে ওঠতে পারে এ বিষয়টিও তিনি অনুমান করেননি। এতে অধস্তনরা প্রায়শই ভুল সিদ্ধান্ত নিচ্ছে। ফলে প্রতিষ্ঠানটি ক্ষতির সম্মুখীন, হচ্ছে। এক্ষেত্রে মি. রিয়াদ প্রতিষ্ঠান পরিচালনায় দূরদর্শিতার পরিচয় দিতে পারেননি। তাই বলা যায়, মি. রিয়াদের দূরদর্শিতার অভাবে প্রতিষ্ঠান ক্ষতির সম্মুখীন হচ্ছে।"
        }
      ]
    }
  ]
}