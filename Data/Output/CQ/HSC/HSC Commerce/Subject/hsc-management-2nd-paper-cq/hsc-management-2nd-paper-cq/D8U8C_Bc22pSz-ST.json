{
  "title": "ঢাকা কলেজ ২০২৪",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "জনাব আরিফ ও জনাব শামীম একটি প্রতিষ্ঠানের বিভিন্ন গুরুত্বপূর্ণ বিষয়ে নীতিমালা ও পরিকল্পনা প্রণয়ন করেন। অন্যদিকে জনাব শামীম প্রতিষ্ঠানের শ্রমিক-কর্মচারীদের তত্ত্বাবধানের সাথে জড়িত। প্রতিষ্ঠানের সামগ্রিক পরিকল্পনা বাস্তবায়নের জন্য তিনি অধীনস্থ কর্মীদের উপদেশ, নির্দেশ দিয়ে থাকেন এবং বিভিন্ন সময় অর্পিত দায়িত্ব পালনের জন্য নিজস্ব পরিকল্পনা প্রণয়ন করে থাকেন।",
      "tag": "DC 24",
      "sub_questions": [
        {
          "label": "ক",
          "question": "পেশা কী?",
          "explanation": "প্রাতিষ্ঠানিক বিশেষায়িত জ্ঞান ও শিক্ষাকে কর্মক্ষেত্রে কাজে লাগিয়ে জীবিকা নির্বাহ করাকে পেশা বলে। যেমন: ডাক্তারের ডাক্তারি, উকিলের ওকালতি প্রভৃতি পেশার উদাহরণ।"
        },
        {
          "label": "খ",
          "question": "ব্যবস্থাপনার কাজগুলো একে অন্যের ওপর নির্ভরশীল- ব্যাখ্যা করো।",
          "explanation": "প্রতিষ্ঠান পরিচালনায় এর সম্পদ ও উপায়-উপকরণের কার্যকর ব্যবহারের লক্ষ্যে যেসব কাজ করতে হয়, সেগুলোর সমষ্টিকে ব্যবস্থাপনার কার্যাবলি বলে। এটি পরিকল্পনা দিয়ে শুরু হয়ে সংগঠন, কর্মীসংস্থান, নির্দেশনা, প্রেষণা, সমন্বয় এবং নিয়ন্ত্রণের মাধ্যমে শেষ হয়। এর কোনো একটি কাজে সমস্যা হলে অন্য কাজগুলো সুষ্ঠুভাবে সম্পন্ন হয় না। ফলে প্রতিষ্ঠানের লক্ষ্য অর্জন বাধাগ্রস্ত হয়। এজন্যই বলা হয়, ব্যবস্থাপনার কাজগুলো একটি অন্যটির ওপর নির্ভরশীল।"
        },
        {
          "label": "গ",
          "question": "উদ্দীপকে জনাব আরিফ ব্যবস্থাপনার কোন স্তরে কর্মরত? ব্যাখ্যা করো।",
          "explanation": "উদ্দীপকের জনাব আরিফ ব্যবস্থাপনার উচ্চ স্তরের কর্মরত। এ স্তরের ব্যবস্থাপকগণ প্রতিষ্ঠানের দীর্ঘমেয়াদি নীতি ও পরিকল্পনা তৈরি করেন। আর তাদের সিদ্ধান্ত বাস্তবায়নের জন্য মধ্য ও নিম্ন স্তরের কর্মীরা কাজ করে। প্রতিষ্ঠানের চেয়ারম্যান, পরিচালনা পর্ষদ, কোম্পানি' সচিব, ব্যবস্থাপনা পরিচালক প্রভৃতি ব্যক্তিবর্গ উচ্চ স্তরের অন্তর্ভুক্ত। উদ্দীপকের জনাব আরিফ একটি উৎপাদনকারী প্রতিষ্ঠানে কর্মরত আছেন। তিনি প্রতিষ্ঠানের গুরুত্বপূর্ণ পরিকল্পনা ও নীতিমালা প্রণয়ন করেন। এক্ষেত্রে তিনি প্রতিষ্ঠানের জন্য প্রধান ও গুরুত্বপূর্ণ সিদ্ধান্তগুলো নেন। তাই তাকে অনেক বেশি চিন্তা-ভাবনা করতে হয়। তিনি এ কাজে সাধারণত মানসিক শ্রমের সাথে বেশি জড়িত থাকেন। এসব কাজ মূলত ব্যবস্থাপনার উচ্চ স্তরে করা হয়। তাই বলা যায়, জনাব আরিফ একজন উচ্চ স্তরের ব্যবস্থাপক।"
        },
        {
          "label": "ঘ",
          "question": "\"সাংগঠনিক স্তর বিবেচনায় জনাব শামীম সিদ্ধান্ত গ্রহণের চেয়ে সিদ্ধান্ত বাস্তবায়নের সাথে অধিক মাত্রায় সম্পৃক্ত\"- উক্তিটি বিশ্লেষণ করো।",
          "explanation": "সাংগঠনিক স্তর বিবেচনায় জনাব শামীম সিদ্ধান্ত গ্রহণের চেয়ে সিদ্ধান্ত বাস্তবায়নের সাথে অধিক মাত্রায় সম্পৃক্ত- উক্তিটির সাথে আমি একমত। নিম্ন স্তরের ব্যবস্থাপকগণ উচ্চ স্তরের ব্যবস্থাপকদের প্রণীত পরিকল্পনা বাস্তবায়নে নিযুক্ত থাকেন। তারা প্রত্যক্ষভাবে কর্মীদের সাথে সম্পর্কিত। এ ব্যবস্থাপকগণ কর্মীদের কাজের তদারকি করেন। শাখা ব্যবস্থাপক, কারখানা সুপারভাইজার, তত্ত্বাবধায়ক, ফোরম্যান প্রভৃতি নিম্ন স্তরের ব্যবস্থাপক। *উদ্দীপকে জনাব আরিফ প্রতিষ্ঠানে গুরুত্বপূর্ণ পরিকল্পনা ও নীতিমালা প্রণয়ন করেন। আর জনাব শামীম প্রতিষ্ঠানের শ্রমিক কর্মীদের তত্ত্বাবধানের কাজ করেন। তিনি অধস্তনদের নিয়ে পরিকল্পনা ও সিদ্ধান্ত বাস্তবায়নের কাজ করেন। এসব বৈশিষ্ট্য অনুযায়ী তিনি একজন নিম্ন স্তরের ব্যবস্থাপক। নিম্ন স্তরের ব্যবস্থাপক হিসেবে জনাব শামীম উচ্চ স্তরে কর্মরত আরিফের পরিকল্পনা অনুযায়ী কাজ করেন। এক্ষেত্রে তিনি গৃহীত পরিকল্পনা মোতাবেক কর্মীদের নিয়ে তা বাস্তবায়নের চেষ্টা চালান। এজন্য তার নিজস্ব পরিকল্পনা প্রণয়ন দরকার হলেও তিনি উচ্চ স্তরের সিদ্ধান্ত বাস্তবায়নের লক্ষ্যেই তা তৈরি করেন। কিন্তু স্তর বিবেচনায় জনাব শামীমের প্রধান কাজই হলো উচ্চ স্তরের গৃহীত সিদ্ধান্ত বা পরিকল্পনা বাস্তবায়ন। তাই বলা যায়, সাংগঠনিক স্তর বিবেচনায় জনাব শামীম সিদ্ধান্ত গ্রহণের চেয়ে সিদ্ধান্ত বাস্তবায়নের সাথে অধিক মাত্রায় জড়িত।"
        }
      ]
    },
    {
      "number": "2",
      "uddipok": "'সান্নিধ্য গ্রুপ অব ইন্ডাস্ট্রিজ'-এর ব্যবস্থাপনা পরিচালক জনাব রাব্বি লক্ষ করলেন তার প্রতিষ্ঠানের একজন কর্মীকে একই সময়ে একাধিক নির্বাহী কাজের অর্ডার দিচ্ছে। এতে করে উক্ত কর্মীর পক্ষে একই সময়ে একাধিক নির্বাহীর আদেশ পালন করা সম্ভবপর হচ্ছে না। ফলে প্রতিষ্ঠানের কাজে ব্যাঘাত সৃষ্টি হচ্ছে। এছাড়া প্রতিষ্ঠানের ঊর্ধ্বতন নির্বাহীদের সাথে অধস্তন কর্মীদের মধ্যে কোনো সম্পর্ক নেই। ফলে প্রতিষ্ঠানটির মধ্যে যার যেমন খুশি সেভাবে কাজ সম্পাদন করছে। এতে প্রতিষ্ঠানটি ক্ষতি হতে হতে বন্ধ হয়ে যাওয়ার উপক্রম হয়েছে।",
      "tag": "DC 24",
      "sub_questions": [
        {
          "label": "ক",
          "question": "প্রশাসনিক ব্যবস্থাপনার জনক কে?",
          "explanation": "প্রশাসনিক ব্যবস্থাপনার জনক হেনরি ফেয়ল।"
        },
        {
          "label": "খ",
          "question": "লক্ষ্য অর্জনে 'একতাই বল' নীতি গুরুত্বপূর্ণ কেন?",
          "explanation": "প্রতিষ্ঠানের সকল কর্মী ঐক্যবদ্ধ হয়ে লক্ষ্য অর্জনে কাজ করাকে একতাই বল নীতি বলে। এই নীতি অনুযায়ী কর্মীদের মধ্যে দলগত চেতনা ও ঐক্যবদ্ধ হয়ে কাজ করার প্রবণতা বাড়ে। প্রত্যেকে নিজের কাজ অন্যের সাথে সমন্বিত করে সমান তালে এগিয়ে নেয়। এতে প্রতিষ্ঠানের মূল লক্ষ্য সহজে অর্জন করা যায়।"
        },
        {
          "label": "গ",
          "question": "উদ্দীপকের জনাব রাব্বির প্রতিষ্ঠানে প্রথমে ব্যবস্থাপনার কোন নীতির ব্যাঘাত ঘটেছে? ব্যাখ্যা করো।",
          "explanation": "উদ্দীপকের জনাব রাব্বির প্রতিষ্ঠানে প্রথমে ব্যবস্থাপনার আদেশের ঐক্য নীতির ব্যাঘাত ঘটেছে। এ নীতিতে একজন অধস্তন কর্মী শুধু একজন ঊর্ধ্বতনের কাছ থেকে আদেশ পেয়ে থাকে। এক্ষেত্রে একজন কর্মী একজন ঊর্ধ্বতনের কাছেই জবাবদিহি করে। এ নীতির অনুপস্থিতিতে প্রতিষ্ঠানে বিশৃঙ্খলা তৈরি হয়। উদ্দীপকে জনাব রাব্বি 'সান্নিধ্য গ্রুপ অব ইন্ডাস্ট্রিজ' এর ব্যবস্থাপনা পরিচালক। তার প্রতিষ্ঠানটিতে একজন কর্মীকে একই সময়ে একাধিক নির্বাহী অর্ডার দিচ্ছে। এতে উক্ত কর্মীর পক্ষে একই সময়ে একাধিক নির্বাহীর আদেশ পালন করা সম্ভব হচ্ছে না। এজন্য কর্মীরা সঠিকভাবে কাজ সম্পাদন করতে পারছে না। ফলে কাজে বিশৃঙ্খলা দেখা দিচ্ছে। এসব বৈশিষ্ট্য প্রতিষ্ঠানটিতে আদেশের ঐক্য নীতির অনুপস্থিতিকে নির্দেশ করে। সুতরাং, জনাব রাব্বির প্রতিষ্ঠানে প্রথমে ব্যবস্থাপনার আদেশের ঐক্য নীতির ব্যাখাত ঘটেছে।"
        },
        {
          "label": "ঘ",
          "question": "ব্যবস্থাপনার যে নীতিটি মেনে না চলার কারণে প্রতিষ্ঠানটি বন্ধ হয়ে যাওয়ার উপক্রম হয়েছে তার যথার্থতা মূল্যায়ন করো।",
          "explanation": "উদ্দীপকে ব্যবস্থাপনার জোড়া-মই শিকলের নীতি মেনে না চলার কারণে প্রতিষ্ঠানটি বন্ধ হয়ে যাওয়ার উপক্রম হয়েছে বলে আমি মনে করি। এ নীতি অনুযায়ী প্রতিষ্ঠানের ওপর থেকে নিচ পর্যন্ত সর্বস্তরের প্রতিটি কর্মী, বিভাগ ও উপবিভাগ একই সূত্রে আবদ্ধ করা হয়। এর মাধ্যমে কর্মীদের কর্তৃত্বের প্রবাহ ও যোগাযোগের পথ নির্দেশ করা হয়। এক্ষেত্রে কর্তৃত্ব প্রবাহ ওপর থেকে নিচে নামে আর জবাবদিহিতা নিচ থেকে ওপরের দিকে যায়। উদ্দীপকে 'সান্নিধ্য গ্রুপ অব ইন্ডাস্ট্রিজ' এর ব্যবস্থাপনা পরিচালক জনাব রাব্বি। তার প্রতিষ্ঠানে আদেশের ঐক্য নীতির অভাবে কর্মীদের কাজে বিশৃঙ্খলা হচ্ছে। এছাড়া প্রতিষ্ঠানটির ঊর্ধ্বতন নির্বাহীর সাথে কর্মীদের কোনো সম্পর্ক না থাকায় যে যার খুশি মতো কাজ করছে। এতে ক্ষতি হতে হতে প্রতিষ্ঠানটি বন্ধ হওয়ার পর্যায়ে চলে যাচ্ছে। প্রতিষ্ঠানটিতে উপরের স্তরে কর্মরত নির্বাহীদের সাথে অধস্তনদের কোনো সাংগঠনিক সম্পর্ক নেই। এক্ষেত্রে প্রতিষ্ঠানটিতে জোড়া-মই শিকলের নীতির অনুপস্থিতি দেখা যাচ্ছে। এজন্য ঊর্ধ্বতন কর্মকর্তারা বুঝতে: পারছে না তারা কাদের তত্ত্বাবধান করবে এবং নির্দেশনা দিবে। আবার, অধস্তন কর্মীরাও কাজের সঠিক রূপরেখা না পেয়ে ইচ্ছামতো কাজ করছে। তাদের কাজের জবাবদিহিতা আদায় করা হচ্ছে না। ফলে প্রতিষ্ঠানটির কার্যক্রমে ধারাবাহিকভাবে ক্ষতি হচ্ছে। তাই বলা যায়, জোড়া-মই শিকলের নীতির অভাবে উদ্দীপকের প্রতিষ্ঠানটি বন্ধ হওয়ার উপক্রম হয়েছে।"
        }
      ]
    },
    {
      "number": "3",
      "uddipok": "নোকিয়া মোবাইল কোম্পানি ২০২৩ সালে ৩,০০,০০০ পিস মোবাইল তৈরি ও বিক্রয় করার উদ্দেশ্যে বিভিন্ন দেশ হতে খুচরা যন্ত্রাংশ সংগ্রহ করে এবং বিভিন্ন বিভাগে অর্থ বরাদ্দ দিয়ে কাজ করার নির্দেশ দেয়। অর্থ বিভাগের কর্মীদের সংখ্যা বেশি হওয়ায় তারা কাজে ফাঁকি দেয়। অপরদিকে উৎপাদন বিভাগে কর্মীর সংখ্যা কম হওয়ায় তারা দিনরাত কাজ করে। এতে প্রতিষ্ঠানের বিভিন্ন বিভাগে পারস্পরিক সহযোগিতার অভাব লক্ষ করা যায়। ফলে বছর শেষে দেখা যায় ১০,০০০ মোবাইল কম তৈরি করতে পেরেছে। যার প্রভাব সব সেক্টরে পরেছে।",
      "tag": "DC 24",
      "sub_questions": [
        {
          "label": "ক",
          "question": "উদ্দেশ্য কী?",
          "explanation": "উদ্দেশ্য হলো চূড়ান্ত ফল, যেটিকে ঘিরে প্রতিষ্ঠানের সব কাজ পরিচালিত হয়।"
        },
        {
          "label": "খ",
          "question": "পরিকল্পনাকে ব্যবস্থাপনার প্রাথমিক কাজ বলা হয় কেন? ব্যাখ্যা করো।",
          "explanation": "প্রতিষ্ঠানের কাঙ্ক্ষিত উদ্দেশ্য অর্জনের জন্য ভবিষ্যতে কোন কাজ কে, কখন, কীভাবে করবে প্রভৃতি নির্ধারণই হলো পরিকল্পনা। একজন ব্যবস্থাপক সর্বপ্রথম পরিকল্পনা প্রণয়ন করেন। এর ওপর ভিত্তি করেই পরবর্তীতে সংগঠিতকরণ, কর্মীসংস্থান, নেতৃত্ব ও নির্দেশনা দান, প্রেষণা, সমন্বয়সাধন ও নিয়ন্ত্রণ এ কাজগুলো করে থাকেন। তাই পরিকল্পনাকে ব্যবস্থাপনার প্রাথমিক কাজ বলা হয়।"
        },
        {
          "label": "গ",
          "question": "প্রকৃতি বিচারে নোকিয়া কোম্পানির গৃহীত পরিকল্পনাটি কোন ধরনের? ব্যাখ্যা করো।",
          "explanation": "প্রকৃতির বিচারে নোকিয়া কোম্পানির গৃহীত পরিকল্পনাটি 'হলো লক্ষ্য। নির্ধারিত ফল লাভের উদ্দেশ্যে লক্ষ্য প্রণীত হয়। এটি অর্জনের জন্য প্রতিষ্ঠানের সব উপায়-উপকরণ ও কর্মপ্রচেষ্টাকে কাজে লাগানো হয়। এতে সহজে সফলতা পাওয়া যায়। উদ্দীপকে নোকিয়া একটি নামকরা মোবাইল কোম্পানি। এটি ২০২৩ সালে ৩,০০,০০০ পিস মোবাইল তৈরি ও বিক্রির সিদ্ধান্ত নেয়। এজন্য এটি বিভিন্ন দেশ থেকে খুচরা যন্ত্রাংশ সংগ্রহ করে। এছাড়া এটি এ সিদ্ধান্ত বাস্তবায়নের বিভিন্ন বিভাগে' অর্থ বরাদ্দ দিয়ে কাজের নির্দেশ দেয়। এক্ষেত্রে ২০২৩ সালে প্রতিষ্ঠানটি একটি নির্দিষ্ট ফল লাভের জন্যই সব উপায়-উপকরণের ব্যবহার চালায়। বৈশিষ্ট্য অনুযায়ী এটি প্রকৃতিভিত্তিক পরিকল্পনার লক্ষ্যকে নির্দেশ করে। সুতরাং, প্রকৃতি বিচারে উক্ত প্রতিষ্ঠানটি লক্ষ্য পরিকল্পনাটি গ্রহণ করেছে।"
        },
        {
          "label": "ঘ",
          "question": "উদ্দীপকের প্রতিষ্ঠানটিতে মোবাইল কম তৈরি হওয়ার পেছনে পরিকল্পনার যে গুণের অভাব পরিলক্ষিত হয় তা যুক্তিসহকারে বিশ্লেষণ করো।",
          "explanation": "উদ্দীপকের প্রতিষ্ঠানটিতে মোবাইল কম তৈরি হওয়ার পেছনে পরিকল্পনার সামঞ্জস্যতা গুণের অভাব পরিলক্ষিত হয়। মানসম্মত পরিকল্পনা প্রণয়নের ক্ষেত্রে সামঞ্জস্যতা বা ভারসাম্যতা থাকা অত্যন্ত জরুরি। পরিকল্পনায় সামঞ্জস্যতা থাকলে প্রতিষ্ঠানে নিয়োজিত উপায়-উপকরণ, বিভাগ-উপবিভাগ একই তালে কাজ করতে পারে। এতে পরিকল্পনা বাস্তবায়নও সহজ হয়। উদ্দীপকে নোকিয়া মোবাইল উৎপাদনকারী প্রতিষ্ঠানটি ২০২৩ সালে ৩,০০,০০০ পিস মোবাইল তৈরি ও উৎপাদনের লক্ষ্য নির্ধারণ করে। প্রতিষ্ঠানটির অর্থ বিভাগে কর্মীদের সংখ্যা বেশি হওয়ায় এরা কাজে ফাঁকি দিচ্ছে। আবার, উৎপাদন বিভাগে কম কর্মী হওয়ায় তারা দিনরাত কাজ করছে। এ কারণে সৃষ্ট পারস্পরিক অসহযোগিতার জন্য প্রতিষ্ঠানটি বছর শেষে ১০,০০০ মোবাইল কম তৈরি করতে পেরেছে। প্রতিষ্ঠানটিতে পরিকল্পনা বাস্তবায়নের জন্য বিভাগসমূহের কর্মীর সংখ্যা, কাজের ধারা একই মাত্রায় নেই। এ কারণে অর্থ বিভাগে কর্মীর কাজের ফাঁকির প্রবণতা এবং উৎপাদন বিভাগে কর্মীর কাজের চাপ দেখা দিচ্ছে। বিভাগসমূহ একই সাথে কাজে করতে না পারায় প্রতিষ্ঠানটি লক্ষ্যমাত্রা অর্জনে সক্ষম হয়নি। এক্ষেত্রে এসব বিষয় পরিকল্পনার সামঞ্জস্যতা গুণটির অভাবকে ইঙ্গিত দেয়। সুতরাং, উদ্দীপকের প্রতিষ্ঠানটিতে মোবাইল কম তৈরি হওয়ার পেছনে পরিকল্পনার সামঞ্জস্যতা গুণের অভাব পরিলক্ষিত হয়।"
        }
      ]
    },
    {
      "number": "4",
      "uddipok": "সাদিক গ্রুপ অব ইন্ডাস্ট্রিজ এর মহাব্যবস্থাপক প্রতিষ্ঠানের কাজ দ্রুত সম্পাদন করার জন্য প্রতিষ্ঠানের কাজগুলোকে বিভিন্ন ভাগে (যেমন: উৎপাদন, ক্রয়, বিক্রয় এবং দ্রব্য বিভাগ) ভাগ করে দেন। এসব বিভাগে আবার তিনি একজন করে বিশেষজ্ঞ নিয়োগ করেন, যারা প্রত্যেকেই নির্বাহীর দায়িত্ব পালনে সক্ষম। এছাড়াও তিনি প্রতিষ্ঠানের কাজ যথাসময়ে বাস্তবায়ন করার জন্য প্রত্যেক নির্বাহী একজন অধস্তনকে নিয়ন্ত্রণ করবে তাও নির্ধারণ করে দেন। এতে করে প্রতিষ্ঠানটি খুব দ্রুত সফলতা অর্জন করতে সক্ষম হয়েছে।",
      "tag": "DC 24",
      "sub_questions": [
        {
          "label": "ক",
          "question": "কর্তৃত্ব কী?",
          "explanation": "কর্তৃত্ব বলতে বৈধ ক্ষমতাকে বোঝায়; যার মাধ্যমে কোনো ব্যক্তি তার অধস্তনদের আদেশ-নির্দেশ দেন, আনুগত্য আদায় করেন এবং জবাবদিহি নিশ্চিত করেন।"
        },
        {
          "label": "খ",
          "question": "আদর্শ সংগঠনে দায়িত্ব ও কর্তৃত্ব ভারসাম্যপূর্ণ হয়- ব্যাখ্যা করো",
          "explanation": "কাজের ভারে এবং দায়িত্ব ও কর্তৃত্বের মাত্রায় সামঞ্জস্য বিধান রাখাকে ভারসাম্যপূর্ণ বা সমতা বলা হয়। সংগঠন কাঠামোর প্রত্যেক স্তরে কর্মীকে যে পরিমাণ দায়িত্ব দেওয়া হবে, সেই অনুপাতে কর্তৃত্বও দিতে হবে। কারণ দায়িত্বের তুলনায় কর্তৃত্ব বেশি হলে নির্বাহীরা স্বেচ্ছাচারী হয়ে উঠবে। আবার, কর্তৃত্বের তুলনায় দায়িত্ব অনেক বেশি থাকলে নির্বাহীরা দায়িত্ব পালনে ব্যর্থ ও অসহায় হয়ে পড়বে। এজন্য এ দু'য়ের মধ্যে ভারসাম্য রাখতে হবে।"
        },
        {
          "label": "গ",
          "question": "উদ্দীপকে সাদিক গ্রুপ অব ইন্ডাস্ট্রিজে কোন ধরনের সংগঠন কাঠামো বিদ্যমান? ব্যাখ্যা করো।",
          "explanation": "উদ্দীপকে সাদিক গ্রুপ অব ইন্ডাস্ট্রিজে কার্যভিত্তিক সংগঠন কাঠামো বিদ্যমান। এ ধরনের সংগঠনে প্রতিষ্ঠানের কাজগুলোকে কাজের প্রকৃতি অনুযায়ী বিভিন্ন ভাগে ভাগ করা হয়। এরপর প্রতিটি বিভাগের কার্যাবলিকে কাজের প্রকৃতি অনুযায়ী একেকজন বিশেষজ্ঞের ওপর দেওয়া হয়। এতে বিশেষজ্ঞরা নির্বাহী হিসেবে দায়িত্ব পালন করেন। উদ্দীপকে সাদিক গ্রুপ অব ইন্ডাস্ট্রিজ একটি বৃহদায়তন প্রতিষ্ঠান। এটির মহাব্যবস্থাপক প্রতিষ্ঠানের কাজগুলোকে বিভিন্ন ভাগে (উৎপাদন, ক্রয়, বিক্রয় ও দ্রব্য বিভাগ) করে দেন। এরপর এসব বিভাগের দায়িত্ব একেকজন বিশেষজ্ঞ যার যার বিভাগে নির্বাহীর ভূমিকা পালন করে। এসব বৈশিষ্ট্যের সাথে কার্যভিত্তিক সংগঠনের মিল রয়েছে। সুতরাং, উক্ত প্রতিষ্ঠানটিতে কার্যভিত্তিক সংগঠন কাঠামো অনুসরণ করা হয়েছে।"
        },
        {
          "label": "ঘ",
          "question": "নির্বাহীদের অধীনে নির্দিষ্টসংখ্যক অধস্তন নির্ধারণ করায় প্রতিষ্ঠানটি সফলতা অর্জন করতে সক্ষম হয়েছে- তুমি কি এর সাথে একমত? বিশ্লেষণ করো।",
          "explanation": "নির্বাহীদের অধীনে নির্দিষ্ট সংখ্যক অধস্তন নির্ধারণ করায় প্রতিষ্ঠানটি সফলতা অর্জন করতে সক্ষম হয়েছে- উক্তিটির সাথে আমি একমত। একজন নির্বাহীর অধীনে যতজন কর্মী থাকলে সর্বোচ্চ তদারকি নিশ্চিত সম্ভব এ সংখ্যাকেই কাম্য তত্ত্বাবধান পরিসর বলা হয়। নির্বাহীর তত্ত্বাবধান - পরিসর কাম্য মাত্রায় হলে অধীনস্থদের কাজ সহজেই তদারকি করতে পারেন। এর ফলে প্রতিষ্ঠানে কর্মীদের সুষ্ঠু তত্ত্বাবধান নিশ্চিতের মাধ্যমে কাজে গতি আসে এবং প্রাতিষ্ঠানিক সাফল্য অর্জন সহজ হয়। উদ্দীপকে সাদিক গ্রুপ অব ইন্ডাস্ট্রিজ একটি বৃহদায়তন প্রতিষ্ঠান। এতে কাজের সুবিধা নিশ্চিতের জন্য এর মহাব্যবস্থাপক প্রতিষ্ঠানটিতে কার্যভিত্তিক সংগঠন কাঠামো অনুসরণ করেন। এছাড়া তিনি কাজের সুষ্ঠু বাস্তবায়নের জন্য বিভিন্ন বিভাগে কর্মরত বিশেষজ্ঞ নির্বাহীর অধীনস্থ কর্মীর সংখ্যা নির্ধারণ করে দেন। এতে প্রতিষ্ঠানটি খুব দ্রুত সফলতা অর্জন করতে সক্ষম হয়েছে। প্রতিষ্ঠানটির মহাব্যবস্থাপক নির্বাহীদের অধীনে কর্মীদের সংখ্যা কাম্য মাত্রায় নির্ধারণ করে দিয়েছেন। এতে নির্বাহীরা নির্দিষ্ট সংখ্যক কর্মীর তত্ত্বাবধান করছেন। এর ফলে তারা সহজেই কর্মীদের তত্ত্বাবধান করে তাদের কাজের অগ্রগতি পরিমাপ করতে পেরেছেন। বেশি সংখ্যক কর্মী তত্ত্বাবধান না করতে হওয়ায় এ নির্বাহীদের কাজে বিশৃঙ্খলাও তৈরি হয়নি। এসবের জন্য প্রতিষ্ঠানটি দ্রুত সফলতা অর্জন করে। তাই বলা যায়, নির্বাহীদের অধীনে নির্দিষ্টসংখ্যক অধস্তন নির্ধারণ করায় প্রতিষ্ঠানটি দত সফলতা অর্জন করেছে।"
        }
      ]
    },
    {
      "number": "5",
      "uddipok": "'নীলগিরি কোম্পানি লি.' গত ১০ বছর ধরে তাদের ব্যবসায় পরিচালনা করে আসছে। কোম্পনিটিতে নতুন একটি বিভাগ খোলার কারণে দক্ষ কিছু কর্মীর প্রয়োজন দেখা দেয়। এমতাবস্থায় প্রতিষ্ঠানটি আবেদনকৃত কর্মীদের মধ্য হতে ২০ জন কর্মীকে অস্থায়ীভাবে নিয়োগ দান করে। উক্ত কর্মীদের চাকরির বিধান অনুযায়ী প্রতিষ্ঠানের অভ্যন্তরে ছয় মাসের প্রশিক্ষণ শেষে স্থায়ীভাবে নিয়োগ দেওয়া হয়। এতে করে কর্মীদের দক্ষতা বৃদ্ধির পাশাপাশি প্রতিষ্ঠানটি লাভের মুখ দেখে।",
      "tag": "DC 24",
      "sub_questions": [
        {
          "label": "ক",
          "question": "সেমিনার কী?",
          "explanation": "যে পদ্ধতিতে কোনো বিষয়ের ওপর বিশেষজ্ঞ ব্যক্তি লিখিত বক্তব্য পেশ করেন এবং প্রশিক্ষণার্থীরা নিজেদের মতামত তুলে ধরার মাধ্যমে উত্ত বিষয়ে সুস্পষ্ট দিকনির্দেশনা লাভ করে, তাকে সেমিনার পদ্ধতি বলে।"
        },
        {
          "label": "খ",
          "question": "পদোন্নতি বলতে কী বোঝায়? ব্যাখ্যা করো।",
          "explanation": "প্রতিষ্ঠানে কর্মরত কর্মীর বর্তমান পদ থেকে মর্যাদা, ক্ষমতা, দায়িত্ব এবং বেতন ও সুযোগ-সুবিধা বাড়িয়ে উচ্চতর পদে পদায়ন করাকে পদোন্নতি বলে। এটি কর্মীদের কাজের সন্তুষ্টি বাড়ায়। ফলে প্রতিষ্ঠানের প্রতি তাদের আস্থা ও আনুগত্য বাড়ে। এতে প্রতিষ্ঠানের উৎপাদন ক্ষমতাও বাড়ে। তাই প্রতিষ্ঠানে কর্মীদের পদোন্নতি দেওয়া হয়।"
        },
        {
          "label": "গ",
          "question": "উদ্দীপকের প্রতিষ্ঠানটিতে প্রশিক্ষণের কোন পদ্ধতি ব্যবহার করা হয়েছে? ব্যাখ্যা করো",
          "explanation": "উদ্দীপকের প্রতিষ্ঠানটিতে শিক্ষানবিশ প্রশিক্ষণ পদ্ধতি ব্যবহার করা হয়েছে। এ পদ্ধতিতে প্রশিক্ষণার্থীকে একটি নির্দিষ্ট সময় পর্যন্ত দক্ষ ও অভিজ্ঞ কর্মকর্তার তত্ত্বাবধানে রাখা হয়। এতে তাকে নির্দিষ্ট কাজ সম্পর্কে অভিজ্ঞ করে তোলা হয়। এক্ষেত্রে প্রশিক্ষণার্থীকে তাত্ত্বিক ও ব্যবহারিক জ্ঞান দেওয়া হয়। শিক্ষানবিশকাল সফলতার সাথে উত্তীর্ণ হলে তাকে স্থায়ীভাবে নিয়োগ দেওয়া হয়। উদ্দীপকে 'নীলগিরি কোম্পানি লি.' গত ১০ বছর ধরে ব্যবসায় করছে। প্রতিষ্ঠানটিতে নতুন বিভাগ তৈরির ফলে নতুন পদে কর্মী নিয়োগের প্রয়োজন হয়। এক্ষেত্রে প্রতিষ্ঠানটি উক্ত পদে আবেদনকৃত কর্মীদের থেকে ২০ জনকে অস্থায়ীভাবে নিয়োগ দেয়। এরপর এ কর্মীদের জন্য প্রতিষ্ঠানের ভেতরে ছয় মাসের প্রশিক্ষণের ব্যবস্থা করে। এ মেয়াদ শেষে সফলভাবে উত্তীর্ণ কর্মীদের প্রতিষ্ঠানটি স্থায়ীভাবে নিয়োগ করে। এর সাথে শিক্ষানবিশ প্রশিক্ষণের মিল আছে। তাই বলা যায়, উদ্দীপকের' প্রতিষ্ঠানে শিক্ষানবিশ প্রশিক্ষণ পদ্ধতি ব্যবহার করা হয়েছে।"
        },
        {
          "label": "ঘ",
          "question": "'প্রশিক্ষণই উক্ত প্রতিষ্ঠানের সফলতার মূল কারণ\"-উক্তিটির সাথে তুমি কি একমত? তোমার মতামতের পক্ষে যুক্তি দেখাও",
          "explanation": "'প্রশিক্ষণই উক্ত প্রতিষ্ঠানের উন্নতির মূল কারণ'- এ উক্তির সাথে আমি একমত। প্রশিক্ষণের মাধ্যমে কর্মীকে হাতে-কলমে শিক্ষা দেওয়া হয়। এটি কর্মীকে বিভিন্ন বিষয়ে বাস্তবসম্মত জ্ঞান দেয়। ফলে কর্মীর যোগ্যতা ও দক্ষতার উন্নয়ন হয়। কর্মীর মেধা বিকাশে বা বর্তমান কাজে আরও বেশি দক্ষতা অর্জনের উপায় হিসেবে প্রশিক্ষণ অন্যতম উপায়। উদ্দীপকে নীলগিরি কোম্পানি লি. প্রতিষ্ঠানটি ১০ বছর ধরে এর ব্যবসায়িক কার্যক্রম পরিচালনা করে আসছে। সম্প্রতি প্রতিষ্ঠানটিতে নতুন সৃষ্ট বিভাগে ২০ জন কর্মী অস্থায়ীভাবে নিয়োগ দেয়। এরপর এ কর্মীদের প্রতিষ্ঠানটিতে শিক্ষানবিশ পদ্ধতিতে প্রশিক্ষণ দেওয়া হয়। এর মাধ্যমে প্রতিষ্ঠানটি কর্মীদের দক্ষতা বাড়ানোর পাশাপাশি লাভের মুখও দেখে। প্রশিক্ষণের ফলে নিয়োগকৃত কর্মীরা কাজ সম্পর্কে হাতে-কলমে শিক্ষা লাভ করে। এছাড়া এরা কাজ সম্পাদনের সঠিক উপায়, পদ্ধতি সম্পর্কেও জানার সুযোগ পায়। এসব তাদের কার্যদক্ষতা, উৎপাদনশীলতা বাড়ায়। ।. এ কারণে প্রতিষ্ঠানটির লাভজনক অবস্থায় অগ্রসর হতে থাকে। আর এ বিষয়টিতে প্রশিক্ষণের অসামান্য অবদান লক্ষণীয়। তাই বলা যায়, প্রশিক্ষণই উক্ত প্রতিষ্ঠানের সফলতার মল কারণ।"
        }
      ]
    },
    {
      "number": "6",
      "uddipok": "একটি স্বনামধন্য প্রতিষ্ঠানের ম্যানেজিং ডিরেক্টর জনাব সাজ্জাদ আলম এবং বিপণন ব্যবস্থাপক জনাব শাওন। তাদের উভয়ের গ্রামের বাড়িই চাঁদপুর। তাই দেখা যায় বিভিন্ন সময়ে অফিস শেষে বিভিন্ন স্থানে চা খেতে খেতে জনাব সাজ্জাদ আলম প্রতিষ্ঠানের বিপণন সংক্রান্ত অনেক সমস্যার সহজ সমাধান হয়ে যায়। এছাড়াও জনাব সাজ্জাদ আলম প্রতিষ্ঠানের শৃঙ্খলা বজায় রাখার জন্য প্রতিষ্ঠানের বিক্রয় সংক্রান্ত যেকোনো সিদ্ধান্ত গ্রহণের পূর্বে কর্মীদের সাথে আলাপ-আলোচনা করে নেন।",
      "tag": "DC 24",
      "sub_questions": [
        {
          "label": "ক",
          "question": "গণতান্ত্রিক নেতৃত্ব কী?",
          "explanation": "যে নেতৃত্ব ব্যবস্থায় নেতা অধস্তনদের সাথে আলাপ-আলোচনা ও পরামর্শ করে সিদ্ধান্ত নিয়ে কাজ পরিচালনা করেন, তাকে গণতান্ত্রিক নেতৃত্ব বলে।"
        },
        {
          "label": "খ",
          "question": "পরামর্শমূলক নির্দেশনা অনেকটা গণতান্ত্রিক কেন? ব্যাখ্যা করো।",
          "explanation": "কোনো কাজের নির্দেশ দেওয়ার আগে বাস্তবায়নকারীদের সাথে পরামর্শ করে এর বিষয়বস্তু ঠিক করে যে নির্দেশনা দেওয়া হয়, তাকে পরামর্শমূলক নির্দেশনা বলে। গণতান্ত্রিক নেতৃত্ব ব্যবস্থায় নেতা সংখ্যাগরিষ্ঠের মতামত নিয়ে সিদ্ধান্ত নেন। অন্যদিকে পরামর্শমূলক নির্দেশনায় যারা নির্দেশ বাস্তবায়ন করবে, তাদের সাথে আলোচনা করে নির্দেশনার বিষয়বস্তু ঠিক করা হয়। তাই, পরামর্শমূলক নির্দেশনাকে অনেকটা গণতান্ত্রিক বলা হয়।"
        },
        {
          "label": "গ",
          "question": "আনুষ্ঠানিকতার বিচারে জনাব সজ্জাদ আলমের নেতৃত্বটি কোন ধরনের? ব্যাখ্যা করো।",
          "explanation": "উদ্দীপকের জনাব সাজ্জাদ আলমকে অনানুষ্ঠানিক নেতা বলা যায়। এ নেতৃত্ব প্রাতিষ্ঠানিক কোনো নিয়ম-নীতির ওপর ভিত্তি করে গড়ে ওঠে না। এর মাধ্যমে প্রতিষ্ঠানের যেকোনো সমস্যা অনানুষ্ঠানিকভাবে সমাধান করা হয়। এতে প্রতিষ্ঠানের কর্মীদের কাজে গতি আসে। উদ্দীপকে জনাব সাজ্জাদ আলম একটি স্বনামধন্য প্রতিষ্ঠানের ম্যানেজিং ডিরেক্টর। আর জনাব শাওন প্রতিষ্ঠানটির বিপণন ব্যবস্থাপক। দুইজনের বাড়ি চাঁদপুর হওয়ায় তাদের মধ্যে প্রাতিষ্ঠানিক সম্পর্কের বাইরেও জন্মস্থানের সূত্রে ব্যক্তিগত সম্পর্ক রয়েছে। এজন্য তারা অনেক সময় অফিস শেষে বিভিন্ন স্থানে চা খেতে যায়। এ সময় জনাব শাওন জনাব সাজ্জাদের সাথে বিপণন সংক্রান্ত অনেক বিষয় আলোচনা করেন। আর এতে কোনো সমস্যা থাকলে জনাব, সাজ্জাদ তা সমাধানের উপায় বলে দেন। এক্ষেত্রে সমস্যা সমাধানে জনাব সাজ্জাদ প্রাতিষ্ঠানিক কাঠামোর বাইরে গিয়েও জনাব শাওনকে সাহায্য করছেন। এসব বৈশিষ্ট্য অনানুষ্ঠানিক নেতৃত্বকে নির্দেশ করে। সুতরাং, আনুষ্ঠানিকতা বিচারে জনাব সাজ্জাদ আলমের নেতৃত্বটিকে অনানুষ্ঠানিক নেতৃত্ব বলা যায়।"
        },
        {
          "label": "ঘ",
          "question": "প্রতিষ্ঠানের শৃঙ্খলা রক্ষার জনাব সাজ্জাদ আলমের নেতৃত্বের ধরনের কার্যকারিতা আছে কি? যুক্তিসহকারে তা বিশ্লেষণ",
          "explanation": "প্রতিষ্ঠানের শৃঙ্খলা রক্ষায় জনাব সাজ্জাদ আলমের গণতান্ত্রিক নেতৃত্বের কার্যকারিতা রয়েছে বলে আমি মনে করি। এ নেতৃত্ব ব্যবস্থায় নেতা সব ক্ষমতা নিজের কাছে কেন্দ্রীভূত রাখেন না। তিনি প্রয়োজনীয় কর্তৃত্ব অধস্তনদের কাছে দেন। এছাড়া সিদ্ধান্ত নেওয়ার ক্ষেত্রে তাদের সাথে পরামর্শ করা হয়। উদ্দীপকে জনাব সাজ্জাদ আলম একটি প্রতিষ্ঠানের ম্যানেজিং ডিরেক্টর। তিনি বিপণন ব্যবস্থাপক জনাব শাওনকে প্রাতিষ্ঠানিক কাঠামোর বাইরেও অনানুষ্ঠানিক নেতৃত্বের মাধ্যমে বিভিন্ন সমস্যার সমাধান দেন। এছাড়া 'জনাব সাজ্জাদ সিদ্ধান্ত নেওয়ার ক্ষেত্রে কর্মীদের সাথে আলোচনা করেন। এতে প্রতিষ্ঠানটিতে শৃঙ্খলা বজায় থাকছে। সিদ্ধান্ত নেওয়ার ক্ষেত্রে কর্মীদের মতামতের প্রাধান্য দিয়ে জনাব সাজ্জাদ গণতান্ত্রিক নেতৃত্ব দিচ্ছেন। এর মাধ্যমে তিনি কর্মীদের মতামতকে যথাযথ গুরুত্ব দিচ্ছেন। আর কর্মীরা এ প্রাধান্য পেয়ে নিজেদেরকে প্রতিষ্ঠানের গুরুত্বপূর্ণ অংশ মনে করছে। ফলে তারা ইতিবাচক মনোভাব নিয়ে কার্যসম্পাদন করছে। এতে প্রতিষ্ঠানটিতে শৃঙ্খলা বজায় থাকছে। সুতরাং, প্রতিষ্ঠানে শৃঙ্খলা বজায় রাখতে জনাব সাজ্জাদ আলমের গণতান্ত্রিক নেতৃত্বের কার্যকারিতা রয়েছে বলে মনে করা যায়।"
        }
      ]
    },
    {
      "number": "7",
      "uddipok": "জনাব সৈকত একটি স্বনামধন্য সাবান শিল্পের বিক্রয় ব্যবস্থাপক। তিনি তার বিভাগের মাসিক বিক্রয় টার্গেট ১ লক্ষ একক নির্ধারণ করেন এবং সে অনুযায়ী বিক্রয় কর্মীদের নির্দেশনা দেন। নির্দিষ্ট সময় শেষে দেখা গেল ৩০ হাজার একক কম বিক্রয় হয়েছে। কাঙ্ক্ষিত বিক্রয় অর্জনের জন্য তিনি কর্মীদের প্রশিক্ষণের পাশাপাশি সুপারভাইজারদের জন্য বিভাগের বদলি করেন এবং উক্ত পদে দক্ষ সুপারভাইজার নিয়োগ করেন।",
      "tag": "DC 24",
      "sub_questions": [
        {
          "label": "ক",
          "question": "নিয়ন্ত্রণ কী?",
          "explanation": "পরিকল্পনা অনুযায়ী প্রতিষ্ঠানের কাজ সম্পন্ন হচ্ছে কি না, তা যাচাই করা এবং কোনো গরমিল পাওয়া গেলে তা সংশোধন করার প্রক্রিয়াকে নিয়ন্ত্রণ বলে।"
        },
        {
          "label": "খ",
          "question": "নিয়ন্ত্রণকে পরবর্তী পরিকল্পনার ভিত্তি বলা হয় কেন? ব্যাখ্যা করো",
          "explanation": "নিয়ন্ত্রণ হলো পরিকল্পনা অনুযায়ী কাজ হচ্ছে কি না তা দেখা, বিচ্যুতি নির্ণয় এবং প্রয়োজনে সংশোধনমূলক ব্যবস্থা নেওয়া। এর মাধ্যমে প্রতিষ্ঠান পরিকল্পনার ত্রুটি-বিচ্যুতির কারণ জানতে পারে। এসব ত্রুটি কীভাবে সমাধান করা যায়, তারও উপায় বের করা সম্ভব হয়। এই সংশোধনীর আলোকে 'নতুন পরিকল্পনা নেওয়া হয়। এভাবে নিয়ন্ত্রণ প্রতিষ্ঠানের পরবর্তী পরিকল্পনার ভিত্তি হিসেবে কাজ করে।"
        },
        {
          "label": "গ",
          "question": "উদ্দীপকে জনাব সৈকত নিয়ন্ত্রণ প্রক্রিয়ার কোন ধাপের সাহায্যে বিক্রয় কম হওয়ার কারণ চিহ্নিত করেছেন? ব্যাখ্যা করো।",
          "explanation": "উদ্দীপকের জনাব সৈকত নিয়ন্ত্রণ প্রক্রিয়ার আদর্শমানের সাথে কার্যফলের তুলনা করে বিক্রয় কম হওয়ার কারণ চিহ্নিত করেছেন। এর মাধ্যমে আগে থেকে নির্ধারিত লক্ষ্যমাত্রার সাথে প্রকৃত কাজের ফলাফল তুলনা করা হয়। নিয়ন্ত্রণের মুখ্য উদ্দেশ্য হলো প্রতিষ্ঠানের ত্রুটি-বিচ্যুতি নিরূপণ করে প্রয়োজনীয় সংশোধনমূলক ব্যবস্থা নেওয়া। বিচ্যুতি নিরূপণে আদর্শমানকে ভিত্তি হিসেবে বিবেচনা করা হয়। উদ্দীপকে জনাব সৈকত তার শিল্প প্রতিষ্ঠানের বিক্রয় বিভাগের মাসিক টার্গেট ১,০০,০০০ একক নির্ধারণ করেন। এরপর তিনি প্রতিনিয়ত কর্মীদের প্রয়োজনীয় নির্দেশনা দেন'। কিন্তু, নির্দিষ্ট সময় শেষে দেখা: যায়, প্রতিষ্ঠানটি বিক্রয় করেছে (১,০০,০০০ – ৩০,০০০ = ৭০,০০০) ৭,০০০ একক। এতে আদর্শমান থেকে বিক্রয়ের পরিমাণ ৩০,০০০ একক কম হয়েছে। এটি আদর্শমানের সাথে কার্যফল তুলনার প্রক্রিয়ার সাথে সম্পৃক্ত। সুতরাং, জনাব সৈকত নির্দিষ্ট সময় শেষে আদর্শমানের সাথে কার্যফলের তুলনা করে বিক্রয় কম হওয়ার কারণ চিহ্নিত করেন।"
        },
        {
          "label": "ঘ",
          "question": "উদ্দীপকে উল্লিখিত জনাব সৈকতের কাঙ্ক্ষিত বিক্রয় লক্ষ্য অর্জনের জন্য গৃহীত ব্যবস্থার যৌক্তিকতা নিয়ন্ত্রণ প্রক্রিয়ার আলোকে বিশ্লেষণ করো।",
          "explanation": "উদ্দীপকের জনাব সৈকত প্রতিষ্ঠানের কাঙ্ক্ষিত বিক্রয় লক্ষ্য লাভের জন্য কর্মীদের প্রশিক্ষণের ব্যবস্থা এবং দক্ষ সুপারভাইজার নিয়োগ যৌক্তিক হয়েছে। প্রশিক্ষণের মাধ্যমে কর্মীদের হাতেকলমে শিক্ষাদানের ব্যবস্থা নেওয়া হয়। এতে কর্মীদের দক্ষতা বাড়ে। কর্মীরা দক্ষতার সাথে কাজ করলে প্রতিষ্ঠানের কাঙ্ক্ষিত ফল অর্জন করতে সক্ষম হয়। উদ্দীপকের জনাব সৈকত তার প্রতিষ্ঠানে ১,০০,০০০ একক বিক্রয় লক্ষ্যমাত্রা নির্ধারণ করেন। কিন্তু নির্দিষ্ট সময় শেষে কাঙ্ক্ষিত ফল লাভ করা যায়নি। এতে বিক্রয় ব্যবস্থাপক জনাব সৈকত কাঙ্ক্ষিত ফল লাভের জন্য অধীনস্থ কর্মীদের প্রশিক্ষণের ব্যবস্থা নেন। তিনি সুপারভাইজারদের অন্য বিভাগে বদলি করেন। আর সেই পদে দক্ষ ও অভিজ্ঞ সুপারভাইজার নিয়োগ করেন। প্রশিক্ষণের মাধ্যমে কোন কাজ কীভাবে করতে হবে সে বিষয়ে ধারণা পাওয়া যায়। এতে এ কর্মীরা দক্ষতার সাথে তাদের ওপর অর্পিত দায়িত্ব পালন করতে পারবে। আবার অভিজ্ঞ সুপারভাইজার পদায়ন করায় কর্মীদের কাছ থেকে কাজ আদায় করা সহজ হবে। এছাড়া কর্মীদের ভুল-ত্রুটি সহজেই সংশোধন করা দেওয়া সম্ভব হবে। এতে কর্মীরা উৎসাহের সাথে কাজ করতে পারবে। ফলে প্রতিষ্ঠানের সফলতা অর্জন সহজ হবে। সুতরাং, এভাবে জনাব সৈকতের গৃহীত পদক্ষেপ প্রতিষ্ঠানের কাঙ্ক্ষিত ফলাফল অর্জনের জন্য সহায়ক হয়।"
        }
      ]
    },
    {
      "number": "8",
      "uddipok": "জনাব ইউসুফ আলী একটি শিক্ষা প্রতিষ্ঠানের অধ্যক্ষ। তিনি প্রতিষ্ঠানে নিয়োজিত শিক্ষকদের ২০২৩ সালের এইচএসসি পরীক্ষার ফলাফলের লক্ষ্যমাত্রা নির্ধারণ করে দেন। কিন্তু প্রতিষ্ঠানটি বড় হওয়ায় প্রতিষ্ঠানে নিয়োজিত শিক্ষকদের মধ্যে ডিপার্টমেন্ট ওয়াইজ যোগাযোগের অভাব দেখা দেয়। এতে প্রতিষ্ঠানটি কাঙ্ক্ষিত ফলাফল অর্জন করতে সক্ষম হয়নি।",
      "tag": "DC 24",
      "sub_questions": [
        {
          "label": "ক",
          "question": "বৈজ্ঞানিক ব্যবস্থাপনা কী?",
          "explanation": "ব্যবস্থাপনার ক্ষেত্রে গতানুগতিকতা পরিহার করে বিজ্ঞান বা পরীক্ষা-নিরীক্ষা ও বিচার-বিশ্লেষণের মাধ্যমে সংঘবদ্ধ জ্ঞানের প্রয়োগকে বৈজ্ঞানিক ব্যবস্থাপনা বলে।"
        },
        {
          "label": "খ",
          "question": "ব্যবস্থাপনার 6M প্রতিষ্ঠানের জন্য কেন গুরুত্বপূর্ণ? ব্যাখ্যা করো।",
          "explanation": "প্রতিষ্ঠানের লক্ষ্য অর্জনে ব্যবহৃত মৌলিক উপকরণসমূহকে মানবীয় ও বস্তুগত 6M নামে অভিহিত করা হয়। ব্যবস্থাপনার উপকরণসমূহ হলো মানুষ (Men), যন্ত্রপাতি (Machine), মালামাল (Materials), অর্থ (Money), বাজার (Market) ও পদ্ধতি (Method)। ব্যবস্থাপনার কার্যাবলি সঠিকভাবে ব্যবহারের ক্ষেত্রে এ উপকরণসমূহ কার্যকরী ভূমিকা পালন করে। এসবের পরিপূর্ণ ব্যবহারে ব্যবস্থাপনার প্রতিটি কাজ সহজ ও গতিশীল হয়। এজন্য প্রতিষ্ঠানের জন্য ব্যবস্থাপনার 6M উপাদানগুলো অত্যন্ত গুরুত্বপূর্ণ।"
        },
        {
          "label": "গ",
          "question": "উদ্দীপকে অধ্যক্ষ মহোদয়ের কাজটি ব্যবস্থাপনার কোন কাজের সাথে সঙ্গতিপূর্ণ? ব্যাখ্যা করো।",
          "explanation": "উদ্দীপকের অধ্যক্ষ মহোদয়ের কাজটি ব্যবস্থাপনার পরিকল্পনা কাজের সাথে সঙ্গতিপূর্ণ। ব্যবস্থাপনার প্রথম ও মূল কাজ হচ্ছে পরিকল্পনা। এর মাধ্যমে ভবিষ্যতের বিষয়ে আগাম অনুমান করে সঠিক সিদ্ধান্ত নেওয়া হয়। সুষ্ঠু পরিকল্পনা প্রতিষ্ঠানের, উপায়-উপকরণের (মানবীয় ও বস্তুগত) যথাযথ ব্যবহার নিশ্চিত করে। এতে প্রতিষ্ঠানের উদ্দেশ্য সহজে অর্জিত হয়। উদ্দীপকে জনাব ইউসুফ আলী একটি শিক্ষা প্রতিষ্ঠানের অধ্যক্ষ। তিনি ২০২৩ সালে প্রতিষ্ঠানটিতে শিক্ষার্থীদের এইচএসসি পরীক্ষার ফলাফলের একটি লক্ষ্যমাত্রা নির্ধারণ করেন। এজন্য তিনি শিক্ষার্থীদের পাঠদানে নিয়োজিত শিক্ষকদের এ লক্ষ্যমাত্রা বুঝিয়ে দেন। উক্ত শিক্ষকেরা এ লক্ষ্যমাত্রা অর্জনে শিক্ষার্থীদের যথাযথভাবে পাঠদান করবেন। এক্ষেত্রে অধ্যক্ষ মহোদয় লক্ষ্যমাত্রার বিষয়টি বিচার-বিবেচনার মাধ্যমে আগাম নির্ধারণ করেছেন। বৈশিষ্ট্য অনুযায়ী এটি পরিকল্পনা কাজকে নির্দেশ করে। সুতরাং, উদ্দীপকে অধ্যক্ষ মহোদয়ের কাজটি ব্যবস্থাপনার পরিকল্পনা কাজের সাথে সঙ্গতিপূর্ণ।"
        },
        {
          "label": "ঘ",
          "question": "প্রতিষ্ঠানের কাঙ্ক্ষিত ফলাফল অর্জনের জন্য অধ্যক্ষ মহোদয়ের ব্যবস্থাপনার যে কাজের প্রতি দৃষ্টি দেওয়া প্রয়োজন- তা বিশ্লেষণ করো।",
          "explanation": "প্রতিষ্ঠানের কাঙ্ক্ষিত ফলাফল অর্জনের জন্য অধ্যক্ষ মহোদয়ের ব্যবস্থাপনার সমন্বয়সাধন কাজের প্রতি দৃষ্টি দেওয়া প্রয়োজন বলে আমি মনে করি। সমন্বয়সাধন একটি দলীয় ব্যবস্থা। এতে সুশৃঙ্খলভাবে কর্মী, বিভাগ, উপ-বিভাগের মধ্যে ঐক্য স্থাপন দ্বারা উদ্দেশ্য অর্জনের চেষ্টা করা হয়। প্রতিষ্ঠানের ব্যক্তি ও বিভাগের পারস্পরিক সংযোগের জন্য সমন্বয়সাধন অপরিহার্য। উদ্দীপকে একটি শিক্ষা প্রতিষ্ঠানের অধ্যক্ষ জনাব ইউসুফ আলী তার প্রতিষ্ঠানে ২০২৩ সালে এইচএসসি পরীক্ষার ফলাফলের লক্ষ্যমাত্রা নির্ধারণ করেন। এক্ষেত্রে তিনি ব্যবস্থাপনার পরিকল্পনা কাজটি করেন। কিন্তু প্রতিষ্ঠানটিতে নিয়োজিত শিক্ষকদের মধ্যে ডিপার্টমেন্টভিত্তিক যোগাযোগের অভাব দেখা দেয়। এতে প্রতিষ্ঠানটি কাঙ্ক্ষিত ফলাফল অর্জনে সক্ষম হয়নি। প্রতিষ্ঠানটির ডিপার্টমেন্টগুলোর মধ্যে সুষ্ঠু সমন্বয়ের অভাব লক্ষণীয়। এজন্য প্রতিষ্ঠানটির শিক্ষকদের মধ্যে যোগাযোগের অভাব দেখা দেয়। এক্ষেত্রে প্রতিষ্ঠানটির ডিপার্টমেন্টগুলোর মধ্যে সমন্বয় থাকলে শিক্ষকেরা একই তালে শিক্ষার্থীদের পাঠদান করতে পারবে। ফলে অধ্যক্ষের পূর্ব নির্ধারিত লক্ষ্যমাত্রা অর্জনে ডিপার্টমেন্টগুলো একই উদ্দেশ্য নিয়ে কাজ আগাতে পারবে। এতে প্রতিষ্ঠানটির সামগ্রিক লক্ষ্যমাত্রা অর্জিত হবে। তাই বলা যায়, প্রতিষ্ঠানের কাঙ্ক্ষিত ফলাফল অর্জনে অধ্যক্ষ মহোদয়ের সমন্বয়সাধনের ওপর দৃষ্টি দেওয়া প্রয়োজন।"
        }
      ]
    },
    {
      "number": "9",
      "uddipok": "ABC কোম্পানির ক্রয় ব্যবস্থাপক জনাব ইকবাল হোসেন। প্রতিষ্ঠানটির পরিচালনা পর্ষদ প্রতিষ্ঠানে কর্মরত কর্মকর্তাদের কার্যদক্ষতার প্রতি সম্মান প্রদর্শন করেন। প্রতিষ্ঠানের স্বার্থে যেকোনো সিদ্ধান্ত নেওয়ার ক্ষমতা কর্মকর্তাদের দেওয়া আছে। দাম তুলনামূলক কম হওয়ায় ক্রয় ব্যবস্থাপক জনাব ইকবাল হোসেন বিদেশ থেকে সাত টন জুস আমদানি করেন। আমদানির মাত্র এক মাসের মধ্যে শীত এসে যাওয়ায় জুসের বিক্রি কমে যায়। এতে ঐ বছর প্রতিষ্ঠানটি লোকসানের সম্মুখীন হয়।",
      "tag": "DC 24",
      "sub_questions": [
        {
          "label": "ক",
          "question": "মানবীয় বা আন্তঃব্যক্তিক দক্ষতা কী?",
          "explanation": "মানবীয় সম্পর্ক বা আন্তঃব্যক্তিক দক্ষতা বলতে কর্মীদের সাথে আলাপ-আলোচনা ও যোগাযোগ প্রতিষ্ঠা করে তাদের প্রভাবিত ও অনুপ্রাণিত করার ক্ষমতাকে বোঝায়।"
        },
        {
          "label": "খ",
          "question": "ব্যবস্থাপনার উচ্চ স্তরের কাজকে কেন প্রশাসন বলা হয়? ব্যাখ্যা করো।",
          "explanation": "যে স্তরে প্রতিষ্ঠানের লক্ষ্য ও নীতিমালা নির্ধারণ, পরিকল্পনা প্রণয়ন এবং নির্বাহীর কাজ নির্ধারণ করা হয় তাকে প্রশাসন বলে। প্রশাসন সংগঠনের উচ্চ পর্যায়ে অবস্থান করে। এদের নির্ধারিত কাজ ও নির্দেশনা অনুসারে প্রতিষ্ঠান পরিচালিত হয়। চেয়ারম্যান, ব্যবস্থাপনা পরিচালক, মহাব্যবস্থাপক প্রভৃতি প্রশাসনে নিয়োজিত ব্যক্তিবর্গ। তাই ব্যবস্থাপনার উচ্চস্তরের কাজকে প্রশাসন বলে।"
        },
        {
          "label": "গ",
          "question": "উদ্দীপকে উল্লিখিত প্রতিষ্ঠানটিতে ব্যবস্থাপনার কোন নীতিটি প্রতিফলিত হয়েছে? ব্যাখ্যা করো।",
          "explanation": "উদ্দীপকে ব্যবস্থাপনার বিকেন্দ্রীকরণ নীতির প্রতিফলন হয়েছে। এ নীতি অনুযায়ী সিদ্ধান্ত নেওয়ার সব ক্ষমতা নিচের পর্যায়ের ব্যবস্থাপকদের হাতে ছেড়ে দেওয়া হয়। এর মাধ্যমে প্রতিষ্ঠানের অধস্তন কর্মীদের গুরুত্ব বেড়ে যায়। প্রতিষ্ঠানের স্বার্থে ঊর্ধ্বতন নির্বাহীরা বিভিন্ন সিদ্ধান্ত নেওয়ার ক্ষমতা নিম্নস্তরের ব্যবস্থাপকদের হাতে ছেড়ে দেন। উদ্দীপকের জনাব ইকবাল হোসেন 'ABC কোম্পানির' ক্রয় ব্যবস্থাপক। প্রতিষ্ঠানটির পরিচালনা পর্ষদ কর্মকর্তাদের দক্ষতা ও কর্মকুশলতাকে সম্মান দিয়ে থাকে। তাই প্রতিষ্ঠানের স্বার্থে বিভিন্ন সিদ্ধান্ত নেওয়ার ক্ষমতা' কর্মকর্তা-কর্মচারীদের দেওয়া আছে। জনাব ইকবাল হোসেন ক্রয় ব্যবস্থাপক হওয়ায় সাত টন জুস আমদানি করার সিদ্ধান্ত নেন। ঊর্ধ্বতন নির্বাহীরা তাকে সিদ্ধান্ত নেওয়ার ক্ষমতা দেওয়ার ফলে তিনি একাই এ ধরনের সিদ্ধান্ত নিতে পেরেছেন। তার এ সিদ্ধান্ত নেওয়ার ক্ষমতা ব্যবস্থাপনার বিকেন্দ্রীকরণ নীতিকে নির্দেশ করে। সুতরাং প্রতিষ্ঠানটিতে ব্যবস্থাপনার বিকেন্দ্রীকরণ নীতি অনুসরণ করা হয়।"
        },
        {
          "label": "ঘ",
          "question": "উদ্দীপকের প্রতিষ্ঠান লোকসানের জন্য ক্রয় ব্যবস্থাপকের কোন গুণাবলির অভাব দায়ী বলে তুমি মনে করো? যুক্তিসহ মতামত দাও।",
          "explanation": "উদ্দীপকের প্রতিষ্ঠানের ক্ষতির জন্য ক্রয় ব্যবস্থাপকের দূরদর্শিতার অভাব দায়ী বলে আমি মনে করি। ভবিষ্যৎ সবসময়ই অনিশ্চিত। তাই এ অনিশ্চিত ভবিষ্যতের সম্ভাব্য বিষয় বিবেচনা করেই দূরদর্শিতার মাধ্যমে ব্যবস্থাপকদের সিদ্ধান্ত নিতে হয়। এতে প্রতিষ্ঠান সম্ভাব্য ক্ষতি এড়িয়ে যেতে পারে এবং সাফল্য অর্জন করে। উদ্দীপকে জনাব ইকবাল হোসেন একটি জুস কোম্পানি-এর ক্রয় ব্যবস্থাপক। তিনি প্রতিষ্ঠানের ক্রয় সংক্রান্ত বিভিন্ন সিদ্ধান্ত নেন। আন্তর্জাতিক বাজারে জুসের দাম কমে যাওয়ায় তিনি বিদেশ থেকে সাত টন জুস আমদানি করেন। আমদানি করার এক মাসের মধ্যে শীত আসার কারণে বাজারে জুসের বিক্রি কমে যায়। ফলে প্রতিষ্ঠানটি ক্ষতির সম্মুখীন হয়। জনাব ইকবাল হোসেন শুধুমাত্র বর্তমান পরিস্থিতি বিবেচনায় নিয়ে জুস কেনার সিদ্ধান্ত নিয়েছেন। কিন্তু শীতকালে জুসের চাহিদা কমার বিষয়টি তিনি বিবেচনায় নেননি। ফলে শীতকালে জুস বিক্রি কম হয়। এ কারণে প্রতিষ্ঠানটি লোকসানের সম্মুখীন হয়। সিদ্ধান্ত নেওয়ার ক্ষেত্রে তিনি ভবিষ্যতের সম্ভাব্য বিষয়াবলি যথাযথভাবে অনুধাবন করেননি। এটি ব্যবস্থাপক হিসেবে তার দূরদর্শিতা গুণের অভাবকে নির্দেশ করে। সুতরাং, জনাব ইকবাল হোসেনের দূরদর্শিতা গুণের অভাবে প্রতিষ্ঠানটি ক্ষতির সম্মুখীন হয়েছে।"
        }
      ]
    },
    {
      "number": "10",
      "uddipok": "জনাব সাদিক ভবিষ্যৎ পরিস্থিতি চিন্তা না করে সিলেট শহরে একটি জুস কারখানা স্থাপন করেন। সিলেটে আম উৎপন্ন হয় না, জুস তৈরির কাঁচামাল রাজশাহী অঞ্চল থেকে এনে জুস উৎপাদনে ব্যাপক খরচ পড়ায় তিনি লোকসানের সম্মুখীন হন। তাই তিনি ভবিষ্যতে কারখানাটি রাজশাহীতে স্থানান্তরের জন্য সার্বিক পরিকল্পনার পরিবর্তন আনেন। আশা করছেন এবার তিনি সফল হবেন।",
      "tag": "DC 24",
      "sub_questions": [
        {
          "label": "ক",
          "question": "প্রকল্প কী?",
          "explanation": "কোনো কর্মসূচির অধীনে বিশেষ কাজ করার প্রতিটি পরিকল্পনাকে প্রকল্প বলে। যেমন: পদ্মা সেতুর নির্মাণ কাজ বাস্তবায়নের জন্য নদী খননের কাজকে প্রকল্প হিসেবে উল্লেখ করা যেতে পারে।"
        },
        {
          "label": "খ",
          "question": "পরিকল্পনাকে ভবিষ্যতের আয়না বলা হয় কেন?",
          "explanation": "প্রতিষ্ঠানের উদ্দেশ্য অর্জনের জন্য ভবিষ্যতে কোন কাজ কে, কীভাবে, কখন করবে প্রভৃতি আগেই নির্ধারণ করাকে পরিকল্পনা বলে। এটি ভবিষ্যতের জন্য প্রণয়ন করা হয়। পরিকল্পনার মাধ্যমেই ভবিষ্যতের যেকোনো কাজ সম্পর্কে সম্পূর্ণ ধারণা পাওয়া যায়। তাই বলা হয়, পরিকল্পনা হলো ভবিষ্যতের আয়না।"
        },
        {
          "label": "গ",
          "question": "উদ্দীপকে মি. সাদিক পরিকল্পনা প্রণয়নে কোন ধাপটি এড়িয়ে গেছেন? ব্যাখ্যা করো।",
          "explanation": "উদ্দীপকের জনাব সাদিক পরিকল্পনা প্রণয়নে তথ্য সংগ্রহ ও বিশ্লেষণ ধাপটি সঠিকভাবে অনুসরণ করেননি। কার্যকর পরিকল্পনা প্রণয়নের অন্যতম শর্ত হলো প্রয়োজনীয় উপাত্ত ও তথ্য সংগ্রহ এবং তা বিশ্লেষণ করা। তাই পরিকল্পনা প্রণয়নের পূর্বে অভ্যন্তরীণ ও বাহ্যিক বিভিন্ন উৎস থেকে সঠিক তথ্য সংগ্রহ ও বিশ্লেষণ করতে হয়। এর ওপর পরিকল্পনার কার্যকারিতা নির্ভর করে। উদ্দীপকের জনাব সাদিক ভবিষ্যৎ চিন্তা না করে সিলেট শহরে জুস কারখানা স্থাপন করেন। কিন্তু তথ্য সংগ্রহ ও বিশ্লেষণের মাধ্যমে একটি যথাযথ পরিকল্পনা প্রণয়ন করা হয়। এতে নির্দিষ্ট জায়গায় কারখানা স্থাপনের ক্ষেত্রে কাঁচামালের সহজলভ্যতা যাচাই করা যায়। জনাব সাদিক আমের সহজলভ্যতা বিবেচনা না করে সিলেট শহরে কারখানা স্থাপন করেন। অর্থাৎ, তিনি আমের জুস কারখানা স্থাপনের ক্ষেত্রে প্রয়োজনীয় তথ্য সংগ্রহ করেননি। এটি পরিকল্পনা প্রণয়নের একটি গুরুত্বপূর্ণ ধাপ। তাই বলা যায়, তথ্য সংগ্রহ ও বিশ্লেষণ ধাপটি অনুসরণ না করে জনাব সাদিক পরিকল্পনা প্রণয়ন করেছেন।"
        },
        {
          "label": "ঘ",
          "question": "পরিকল্পনা নমনীয়তা প্রতিষ্ঠানের লক্ষ্যার্জনে সহায়ক- উদ্দীপকের আলোকে মূল্যায়ন করো।",
          "explanation": "\"পরিকল্পনায় নমনীয়তা প্রতিষ্ঠানের লক্ষ্য অর্জনে সহায়ক\"- উক্তিটি সম্পূর্ণ যুক্তিযুক্ত। ভবিষ্যতের পরিবেশ-পরিস্থিতি যেকোনো সময় পরিবর্তন হতে পারে। এ কারণে পরিকল্পনা পরিবর্তনের প্রয়োজন হতে পারে। এ পরিবর্তন প্রতিষ্ঠানকে প্রতিযোগী প্রতিষ্ঠানের সাথে তাল মিলিয়ে চলতে সহায়তা করে। এটি হলো পরিকল্পনার নমনীয়তা। উদ্দীপকের জনাব সাদিক ভবিষ্যৎ পরিস্থিতি চিন্তা না করে সিলেট শহরে একটি জুস কারখানা স্থাপন করেন। কিন্তু আমের উৎপাদন রাজশাহীতে বেশি। কাঁচামাল সংগ্রহে বেশি খরচ হওয়ায় তিনি আর্থিক লোকসানের সম্মুখীন হন। তাই তিনি ভবিষ্যতে তার ব্যবসায়টি রাজশাহীতে স্থানান্তরের চিন্তা করেছেন। জনাব সাদিক প্রথমে সিলেট শহরে জুস তৈরির কারখানা স্থাপনে কাঁচামাল সম্পর্কিত তথ্য সংগ্রহ করেননি। তাই তিনি লোকসানের সম্মুখীন হন। কিন্তু পরবর্তীতে এ সমস্যা নিরসনে রাজশাহী শহরে কারখানা স্থানান্তরের চিন্তা করেন। এক্ষেত্রে পরিকল্পনায় পরিবর্তন আনার সুযোগ থাকায় তাকে পরবর্তীতে কারখানার স্থানান্তরে সহায়তা করেছে। এটি পরিকল্পনার নমনীয়তা বৈশিষ্ট্যকে নির্দেশ করে। তাই বলা যায়, জনাব সাদিকের গৃহীত পরিকল্পনার নমনীয়তা থাকায় এটি তার প্রতিষ্ঠানের লক্ষ্য অর্জনে সহায়ক ভূমিকা পালন করবে।"
        }
      ]
    },
    {
      "number": "11",
      "uddipok": "জনাব জামিল চৌধুরী একটি গার্মেন্টস ফ্যাক্টরির মানবসম্পদ ব্যবস্থাপক। তার প্রতিষ্ঠানে কোনো পদ শূন্য হলে তিনি শুধু সাক্ষাৎকারের ভিত্তিতে প্রতিষ্ঠানের অভ্যন্তর হতেই উক্ত পদ পূরণ করেন। এতে তার কর্মী পেতে খুব একটা ঝামেলা পোহাতে হয় না। কিন্তু দেখা যায় এতে অনেক অযোগ্য কর্মীও নিয়োগ পেয়ে যাচ্ছে। সমস্যা সমাধানে তিনি শূন্যপদ পূরণে পত্রিকার বিজ্ঞপ্তি দিয়ে বিভিন্ন পরীক্ষার মাধ্যমে কর্মী নিয়োগের সিদ্ধান্ত নেন। ফলে আগের চেয়ে তিনি যোগ্য ও দক্ষ কর্মী পাচ্ছেন।",
      "tag": "DC 24",
      "sub_questions": [
        {
          "label": "ক",
          "question": "কর্মী সংগ্রহ কী?",
          "explanation": "শূন্যপদ পূরণের জন্য চাকরিপ্রার্থীদের নির্দিষ্ট পদে আবেদন করতে ও নির্বাচন প্রক্রিয়ায় নিয়ে আসার কাজকে কর্মী সংগ্রহ বলে।"
        },
        {
          "label": "খ",
          "question": "কর্মী নির্বাচন বলতে কী বোঝায়?",
          "explanation": "চাকরিপ্রার্থীদের মধ্য থেকে প্রয়োজনীয় সংখ্যক যোগ্য কর্মী বাছাইয়ের কাজকে কর্মী নির্বাচন বলে। এ প্রক্রিয়ায় সম্ভাব্য চাকরিপ্রার্থীদের আবেদনপত্র নেওয়া, বাছাই এবং লিখিত ও মৌখিক পরীক্ষা নেওয়া হয়। এসব পরীক্ষার মাধ্যমে উপযুক্ত কর্মীকে বাছাই করে অবশিষ্ট চাকরিপ্রার্থীদের বাদ দেওয়া হয়। এভাবে যোগ্য প্রার্থী নির্বাচন করা হয়।"
        },
        {
          "label": "গ",
          "question": "উদ্দীপকে জনাব জামিল চৌধুরী প্রথমে কোন উৎস হতে কর্মী সংগ্রহ করতেন? ব্যাখ্যা করো।",
          "explanation": "উদ্দীপকে জনাব জামিল চৌধুরী প্রথমে অভ্যন্তরীণ উৎস থেকে কর্মী সংগ্রহ করতেন। অভ্যন্তরীণ উৎসের ক্ষেত্রে প্রতিষ্ঠানে কর্মরত কর্মীদের মধ্য থেকে বা তাদের সুপারিশে কর্মী সংগ্রহ করা হয়। পদোন্নতি, পদাবনতি, বদলি, সুপারিশ প্রভৃতির মাধ্যমে ও এ উৎস থেকে কর্মী সংগ্রহ করা হয়। এ উৎস থেকে কর্মী সংগ্রহ করলে কর্মীদের মনোবল বাড়ে। তারা নিজেদেরকে প্রতিষ্ঠানের জন্য গুরুত্বপূর্ণ মনে করে। উদ্দীপকে জনাব জামিল চৌধুরী একটি বৃহদায়তন প্রতিষ্ঠানের মানবসম্পদ ব্যবস্থাপক। তিনি প্রতিষ্ঠানের কোনো পদ শূন্য হলে তিনি প্রতিষ্ঠানের মধ্য থেকেই উক্ত পদ পূরণ করেন। এক্ষেত্রে জনাব জামিল চৌধুরী শুধু সাক্ষাৎকারের মাধ্যমেই কর্মী নিয়োগ দেন। এক্ষেত্রে বিদ্যমান কর্মীদের থেকে নিয়োগ করলে আনুষ্ঠানিকতা বা পরীক্ষা পর্বের প্রয়োজন হচ্ছে না। এভাবে প্রতিষ্ঠানের ভেতর থেকে কর্মী সংগ্রহ করায় সময় কম ব্যয় হচ্ছে। আর এতে ব্যয়ও কম হচ্ছে। এভাবে প্রতিষ্ঠানের ভেতর থেকে কর্মী সংগ্রহ করা হয় অভ্যন্তরীণ উৎসের ক্ষেত্রে। সুতরাং, উদ্দীপকের প্রতিষ্ঠানে প্রথমত অভ্যন্তরীণ উৎসের মাধ্যমে কর্মী সংগ্রহ করা হতো।"
        },
        {
          "label": "ঘ",
          "question": "অধিক যোগ্যতাসম্পন্ন কর্মী সংগ্রহে বাহ্যিক উৎস উত্তম- বৃ উদ্দীপকের আলোকে বিশ্লেষণ করো।",
          "explanation": "\"অধিক যোগ্যতাসম্পন্ন কর্মী সংগ্রহে বাহ্যিক উৎস উত্তম\"- উদ্দীপকের আলোকে এটি যৌক্তিক বলে আমি মনে করি। বাহ্যিক উৎসের ক্ষেত্রে প্রতিষ্ঠানের বাইরে থেকে কর্মী সংগ্রহ করা হয়। এতে প্রার্থীদের যাচাই-বাছাই ও বিভিন্ন পরীক্ষা নেওয়ার সুযোগ থাকে। তবে এটি সময় ও ব্যয় সাপেক্ষ পদ্ধতি। বিজ্ঞপ্তি, চাকরি সন্ধানী, জব ফেয়ার প্রভৃতি বাহ্যিক উৎসের অন্তর্গত। উদ্দীপকের জনাব জামিল চৌধুরী একজন মানবসম্পদ ব্যবস্থাপক। তার প্রতিষ্ঠানে কোনো পদ শূন্য হলে তিনি শুধু সাক্ষাৎকারের ভিত্তিতে প্রতিষ্ঠানের মধ্য থেকেই শূন্যপদ পূরণ করেন। কিন্তু এর ফলে দেখা যায় প্রতিষ্ঠানে অনেক অযোগ্য লোক নিয়োগ পাচ্ছে। এ সমস্যা সমাধানে তিনি শূন্যপদ পূরণে পত্রিকায় বিজ্ঞপ্তি দেওয়ার সিদ্ধান্ত নেন। এরপর বিভিন্ন পরীক্ষা-নিরীক্ষা করেই কর্মী নিয়োগ দেন। এক্ষেত্রে জনাব জামিল চৌধুরী কর্মী সংগ্রহের বাহ্যিক উৎস ব্যবহার করেছেন। বাহ্যিক উৎস থেকে কর্মী সংগ্রহ করলে প্রতিষ্ঠানটির প্রার্থীদের যোগ্যতা ও দক্ষতা যাচাইয়ের সুযোগ থাকবে। ফলে গুরুত্বপূর্ণ পদে দক্ষ ও যোগ্য ব্যক্তিরাই নিয়োগ পাবে। আর অযোগ্য বা অদক্ষ কর্মী প্রার্থীকে বাদ দেওয়া হবে। এতে, প্রতিষ্ঠানে নতুন মেধার প্রবেশ ঘটবে। পাশাপাশি নতুন কর্মসংস্থানও সৃষ্টি হবে। নতুন কাজের পরিবেশে নিয়োগপ্রাপ্ত কর্মীর কাজের প্রতি আগ্রহ ও বেশি থাকে। অভ্যন্তরীণ উৎস থেকে এসব সুবিধা পাওয়া যায় না। তাই উদ্দীপকের প্রতিষ্ঠানে অধিক যোগ্যতাসম্পন্ন কর্মী সংগ্রহে বাহ্যিক উৎসই কার্যকর হবে।"
        }
      ]
    }
  ]
}