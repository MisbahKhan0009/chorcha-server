{
  "title": "ঢাকা বোর্ড ২০২৫",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "জনাব অর্ণব চৌধুরী \"অশা জুট মিলের\" পরিকল্পনা প্রণয়ন ও নীতি নির্ধারণ করেন। তিনি প্রতিষ্ঠানের লক্ষ্য ও উদ্দেশ্য ঠিক করে তা বাস্তবায়নের জন্য সঠিক নির্দেশনা প্রদান করেন। কর্মীরা যাতে কর্মে উৎসাহ পান সে ব্যবস্থাও তিনি করেন। অন্যদিকে জনাব মাহিম উক্ত পরিকল্পনা ও নীতি বাস্তবায়নে সচেষ্ট। তিনি ফোরম্যান ও সুপারভাইজারদের নির্দেশ দেন এবং আদর্শমান অনুযায়ী কার্য সম্পাদন করেন। উভয়ের দক্ষতা ও কর্মকাণ্ডের ওপর অর্শা জুট মিলের সাফল্য নির্ভর করে।",
      "tag": "DB 25",
      "sub_questions": [
        {
          "label": "ক",
          "question": "ব্যবস্থাপনা চক্র কী?",
          "explanation": "ব্যবস্থাপনার মৌলিক কাজগুলো (পরিকল্পনা প্রণয়ন, সংগঠিতকরণ, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ) ধারাবাহিকভাবে বার বার আবর্তিত হওয়াকে ব্যবস্থাপনা চক্র বলে।"
        },
        {
          "label": "খ",
          "question": "ব্যবস্থাপনা কি একটি পেশা? ব্যাখ্যা করো।",
          "explanation": "ব্যবস্থাপনাকে পুরোপুরি পেশা বলা যায় না। কোনো বিষয়ের ওপর জ্ঞান আহরণ করে তা কর্মক্ষেত্রে প্রয়োগ করে জীবিকা নির্বাহ করার প্রক্রিয়া হলো পেশা। পেশাতে সনদধারী ব্যক্তিদের রাষ্ট্রস্বীকৃত নিজস্ব সংঘ এবং পেশাগত আইন থাকে। বর্তমানে ব্যবস্থাপনা সংক্রান্ত বিভিন্ন ডিগ্রি রয়েছে। তবে ডাক্তার, আইনজীবী প্রভৃতি ব্যক্তিবর্গের ন্যায় ব্যবস্থাপকদের কোনো রাষ্ট্রস্বীকৃত সংঘ ও সুনির্দিষ্ট নীতিমালা নেই। তাই ব্যবস্থাপনাকে এখনো সম্পূর্ণ পেশা বলা যায় না।"
        },
        {
          "label": "গ",
          "question": "উদ্দীপকে জনাব অর্ণব চৌধুরী ব্যবস্থাপনার কোন স্তরের কর্মকর্তা? ব্যাখ্যা করো।",
          "explanation": "উদ্দীপকের জনাব অর্ণব চৌধুরী ব্যবস্থাপনার উচ্চ স্তরের কর্মকর্তা। এ স্তরের ব্যবস্থাপকগণ প্রতিষ্ঠানের দীর্ঘমেয়াদি নীতি ও পরিকল্পনা তৈরি করেন। আর তাদের সিদ্ধান্ত বাস্তবায়নের জন্য মধ্য ও নিম্ন স্তরের কর্মীরা কাজ করে। প্রতিষ্ঠানের চেয়ারম্যান, পরিচালনা পর্ষদ, কোম্পানি সচিব, ব্যবস্থাপনা পরিচালক প্রভৃতি ব্যক্তিবর্গ উচ্চ স্তরের ব্যবস্থাপনার অন্তর্ভুক্ত। উদ্দীপকের জনাব অর্ণব চৌধুরী 'অর্শা জুট মিল'-এর একজন ব্যবস্থাপক। তিনি প্রতিষ্ঠানটির পরিকল্পনা প্রণয়ন ও নীতি নির্ধারণ করেন। এছাড়া তিনি এটির লক্ষ্য ও উদ্দেশ্য ঠিক করেন। আর এসব বাস্তবায়নের জন্য তিনি প্রতিষ্ঠানটির নিচের স্তরগুলোতে সঠিক নির্দেশনা দেন। এক্ষেত্রে জনাব অর্ণব চৌধুরী প্রতিষ্ঠানটির জন্য প্রধান ও গুরুত্বপূর্ণ সিদ্ধান্তগুলো নেন। তাই তাকে অনেক বেশি চিন্তা-ভাবনা করতে হয়। তিনি এ কাজে মানসিক শ্রমের সাথে বেশি জড়িত থাকেন। এসব কাজ মূলত ব্যবস্থাপনার উচ্চ স্তরে করা হয়। তাই বলা যায়, জনাব অর্ণব চৌধুরী প্রতিষ্ঠানটির একজন উচ্চ স্তরের কর্মকর্তা।"
        },
        {
          "label": "ঘ",
          "question": "উদ্দীপকের প্রতিষ্ঠানটির সফলতা অর্জনে উভয়ের অবদান কি সমান গুরুত্বপূর্ণ? তোমার উত্তরের সপক্ষে যুক্তি দাও।",
          "explanation": "উদ্দীপকের প্রতিষ্ঠানটির সফলতা অর্জনে উভয়ের অবদান সমান গুরুত্বপূর্ণ বলে আমি মনে করি। উচ্চ পর্যায়ের ব্যবস্থাপকরা প্রতিষ্ঠানের গুরুত্বপূর্ণ নীতি, পরিকল্পনা, লক্ষ্য, উদ্দেশ্য নির্ধারণ করেন। আর এসব বাস্তবায়নে উচ্চ স্তরের সাথে নিম্ন স্তরের সেতুবন্ধন করে মধ্য পর্যায়ের ব্যবস্থাপক। এরা উচ্চ পর্যায়ে গৃহীত পরিকল্পনা নিম্ন স্তরের কর্মকর্তাদের মাধ্যমে বাস্তবায়ন করান। উদ্দীপকে জনাব অর্ণব চৌধুরী 'অর্শা জুট মিল'-এর পরিকল্পনা প্রণয়ন, নীতি নির্ধারণ, লক্ষ্য ও উদ্দেশ্য নির্ধারণ প্রভৃতি কাজ সম্পাদন করেন। এছাড়া কর্মী উৎসাহদানের ব্যবস্থাও তিনি নির্ধারণ করে দেন। আর প্রতিষ্ঠানটিতে জনাব মাহিম জনাব অর্ণব চৌধুরীর গৃহীত পরিকল্পনা ও নীতি বাস্তবায়নে সচেষ্ট ভূমিকা পালন করেন। এসব বাস্তবায়নে তিনি ফোরম্যান ও সুপারভাইজারদের নির্দেশ দিয়ে আদর্শমান অনুযায়ী কাজ সম্পাদন করেন। প্রতিষ্ঠানটিতে জনাব অর্ণব চৌধুরী উচ্চ স্তরের ও জনাব মাহিম মধ্য স্তরের ব্যবস্থাপক। জনাব অর্ণব চৌধুরী প্রতিষ্ঠানের গুরুত্বপূর্ণ পরিকল্পনা প্রণয়নের সিদ্ধান্ত নিচ্ছেন। তার সিদ্ধান্ত বাস্তবায়িত না হলে তা প্রতিষ্ঠানের জন্য ফলপ্রসূ হবে না। এজন্য তার সিদ্ধান্ত বাস্তবায়নে জনাব মাহিম ফোরম্যান ও সুপারভাইজারদের নির্দেশ দিচ্ছেন। এক্ষেত্রে তিনি প্রতিষ্ঠানটির লক্ষ্য বাস্তবায়নে নিচের স্তরের কর্মীদের সঠিকভাবে পরিচালনা করছেন। সঠিক নির্দেশনা পেয়ে নিচের স্তরের ফোরম্যান ও সুপারভাইজাররা তাদের করণীয় বুঝে সঠিকভাবে কার্যসম্পাদন করছে। এতে প্রতিষ্ঠানটি সফলতার দিকে আগাচ্ছে। তাই বলা যায়, উক্ত প্রতিষ্ঠানটির সফলতায় জনাব অর্ণব চৌধুরী ও জনাব মাহিম উভয়ের সমান অবদান রয়েছে।"
        }
      ]
    },
    {
      "number": "2",
      "uddipok": "জনাব মারুফ একটি উৎপাদনশীল প্রকল্পের একজন সুপারভাইজার। কাজের জন্য তাকে একাধিক ব্যবস্থাপকের নিকট জবাবদিহি করতে হয়। একই সময়ে একাধিক ব্যবস্থাপকের নিকট জবাবদিহিতার কারণে তার কাজের গতিশীলতা ব্যাহত হয়। তিনি বিষয়টি ঊর্ধ্বতন কর্তৃপক্ষকে জানানোর কথা ভাবছেন।",
      "tag": "DB 25",
      "sub_questions": [
        {
          "label": "ক",
          "question": "হেনরি ফেয়ল কোথায় জন্মগ্রহণ করেন?",
          "explanation": "হেনরি ফেয়ল ১৮৪১ সালের ২৯ জুলাই ইস্তাম্বুল (তৎকালীন কনস্টান্টিনোপল), অটোমান সাম্রাজ্যে জন্মগ্রহণ করেন।"
        },
        {
          "label": "খ",
          "question": "\"ব্যবস্থাপনা হলো জ্ঞানের পৃথক শাখা\"- ব্যাখ্যা করো।",
          "explanation": "ব্যবস্থাপনা হলো একটি প্রক্রিয়া যেখানে পরিকল্পনা, সংগঠন, নেতৃত্ব, নির্দেশনা ও নিয়ন্ত্রণের মাধ্যমে প্রতিষ্ঠানের লক্ষ্য অর্জন করা হয়। এটি কেবল কাজ পরিচালনা নয়, বরং মানবসম্পদ ও বস্তুগত সম্পদের সর্বোত্তম ব্যবহার নিশ্চিত করার একটি বৈজ্ঞানিক পদ্ধতি। ব্যবস্থাপনা একটি স্বতন্ত্র জ্ঞানের শাখা, কারণ এটি নিজস্ব নীতি, কার্যাবলি ও গবেষণার মাধ্যমে প্রতিষ্ঠানের লক্ষ্য অর্জনে সহায়তা করে। অন্যান্য বিদ্যার সাথে সম্পর্ক থাকলেও এর প্রয়োগ ও কাঠামো একে আলাদা করে তোলে।"
        },
        {
          "label": "গ",
          "question": "জনাব মারুফ ব্যবস্থাপনার কোন স্তরের দায়িত্ব পালন করেছেন? ব্যাখ্যা করো।",
          "explanation": "জনাব মারুফ একজন সুপারভাইজার( নিম্নস্তরের ব্যবস্থাপনার অন্তর্ভুক্ত)হিসেবে কর্মীদের কাজ পর্যবেক্ষণ করছেন। ব্যবস্থাপনার স্তর তিনটি—উচ্চস্তর, মধ্যস্তর এবং নিম্নস্তর। সুপারভাইজাররা নিম্নস্তরের ব্যবস্থাপনার অন্তর্ভুক্ত, কারণ তারা সরাসরি শ্রমিক বা কর্মীদের কাজ তত্ত্বাবধান করেন। তাদের দায়িত্ব হলো দৈনন্দিন কাজের সঠিক বাস্তবায়ন নিশ্চিত করা, কর্মীদের নির্দেশনা দেওয়া এবং উৎপাদন প্রক্রিয়ার ধারাবাহিকতা বজায় রাখা। জনাব মারুফ একজন সুপারভাইজার হিসেবে কর্মীদের কাজ পর্যবেক্ষণ করছেন। কিন্তু তাকে একাধিক ব্যবস্থাপকের নিকট জবাবদিহি করতে হচ্ছে, যা একক কর্তৃত্ব নীতি (Unity of Command)-এর ব্যত্যয় ঘটায়। এর ফলে তার কাজের গতিশীলতা ব্যাহত হচ্ছে। অর্থাৎ, নিম্নস্তরের ব্যবস্থাপক হিসেবে তিনি সরাসরি কাজের দায়িত্ব পালন করলেও, একাধিক কর্তৃপক্ষের নির্দেশনা তার কার্যক্ষমতায় বিভ্রান্তি সৃষ্টি করছে।"
        },
        {
          "label": "ঘ",
          "question": "ব্যবস্থাপনার কোন নীতি লঙ্ঘনের কারণে জনাব মারুফের কাজে সমস্যা হচ্ছে? উদ্দীপকের আলোকে তা মূল্যায়ন করো।",
          "explanation": "ব্যবস্থাপনার একক কর্তৃত্ব নীতি (Unity of Command) নীতি লঙ্ঘনের কারণে জনাব মারুফের কাজে সমস্যা হচ্ছে। ব্যবস্থাপনার অন্যতম মৌলিক নীতি হলো একক কর্তৃত্ব নীতি (Unity of Command)। এই নীতি অনুযায়ী একজন কর্মী বা সুপারভাইজারকে একই সময়ে কেবলমাত্র একজন ব্যবস্থাপকের নিকট জবাবদিহি করতে হবে। একাধিক কর্তৃপক্ষের নির্দেশনা গ্রহণ করলে বিভ্রান্তি সৃষ্টি হয় এবং কাজের ধারাবাহিকতা ব্যাহত হয়। উদ্দীপকে দেখা যাচ্ছে জনাব মারুফকে একাধিক ব্যবস্থাপকের নিকট জবাবদিহি করতে হচ্ছে। এর ফলে তার কাজের গতিশীলতা ব্যাহত হচ্ছে। এটি স্পষ্টভাবে একক কর্তৃত্ব নীতি লঙ্ঘন করছে। কারণ একই সময়ে একাধিক নির্দেশনা কর্মীকে বিভ্রান্ত করে এবং উৎপাদনশীলতা কমিয়ে দেয় । উদ্দীপকের আলোকে বলা যায়, একক কর্তৃত্ব নীতি প্রতিষ্ঠানের কার্যকারিতা বজায় রাখতে অপরিহার্য। যদি এই নীতি লঙ্ঘিত হয়, তবে কর্মীদের মনোবল ভেঙে যায় এবং উৎপাদনশীলতা হ্রাস পায়। তাই জনাব মারুফের সমস্যার সমাধান হবে কর্তৃত্বের সঠিক সমন্বয় ও দায়িত্ব বণ্টন নিশ্চিত করা। এর মাধ্যমে প্রতিষ্ঠান কার্যকরভাবে পরিচালিত হবে এবং কর্মীদের কাজের গতিশীলতা বজায় থাকবে । সুতরাং, জনাব মারুফের কাজে সমস্যা হচ্ছে একক কর্তৃত্ব নীতি (Unity of Command) লঙ্ঘনের কারণে।"
        }
      ]
    },
    {
      "number": "3",
      "uddipok": "চিত্রটি পর্যবেক্ষণ করো:",
      "tag": "DB 25",
      "sub_questions": [
        {
          "label": "ক",
          "question": "ব্যবস্থাপনা কী?",
          "explanation": "লক্ষ্য অর্জনের জন্য পরিকল্পনা, সংগঠিতকরণ, কর্মীসংস্থান, নেতৃত্ব, প্রেষণা ও নিয়ন্ত্রণের মাধ্যমে প্রতিষ্ঠানের উপকরণসমূহকে সঠিকভাবে কাজে লাগানোর প্রক্রিয়াকে ব্যবস্থাপনা বলে।"
        },
        {
          "label": "খ",
          "question": "'ব্যবস্থাপনার সর্বজনীনতা'- ব্যাখ্যা করো।",
          "explanation": "ব্যবস্থাপনার সর্বজনীনতা বলতে সর্বত্র ও সব ক্ষেত্রে, ব্যবস্থাপনা জ্ঞানের আবশ্যকতা এবং প্রয়োগযোগ্যতাকে বোঝায়। পরিবেশ-পরিস্থিতি, সামাজিক রীতি-নীতি প্রভৃতি কারণে পরিবার, ব্যবসায় সংগঠন ও রাষ্ট্রে ব্যবস্থাপনার ব্যবহার ভিন্ন হতে পারে। তবে ব্যবস্থাপনার কাজগুলো পরিকল্পনা, সংগঠন, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ প্রয়োগের ক্ষেত্রে তেমন কোনো পার্থক্য দেখানো যায় না। তাই ব্যবস্থাপনাকে সর্বজনীন বলা হয়।"
        },
        {
          "label": "গ",
          "question": "উদ্দীপকের 'ক' স্থানে ব্যবস্থাপনার কোন কাজ করতে হয়? ব্যাখ্যা করো।",
          "explanation": "উদ্দীপকের 'ক' স্থানে ব্যবস্থাপনার 'সংগঠন' কাজ করতে হয়। পরিকল্পনা বাস্তবায়নের জন্য উপকরণাদিকে সংগঠিত ও কাজে লাগানোর উপযোগী করা সংগঠনের কাজ। এর মাধ্যমে পরিকল্পনা অনুযায়ী কাজকে ভাগ করা হয়। প্রতিটি কাজের জন্য কর্মীর দায়িত্ব ও ক্ষমতা নির্দিষ্ট করা হয়। এতে প্রতিটি বিভাগ ও উপবিভাগের কাজ পারস্পরিকভাবে যুক্ত থাকে। উদ্দীপকের ব্যবস্থাপনা চক্র চিত্রিত আছে। এতে 'ক' চিহ্নিত কাজটি অনুপস্থিত। এ স্থানটি ব্যবস্থাপনার দ্বিতীয় কাজ নির্দেশ করে। পরিকল্পনা নেওয়ার পরই এ কাজটি করতে হয়। এর মাধ্যমে নীতি ও পরিকল্পনাকে বাস্তবে রূপ দেওয়া হয়। এ প্রক্রিয়ায় প্রতিষ্ঠানের প্রতিটি কাজকে চিহ্নিত করে। কর্মীদের দায়িত্ব ও কর্তব্য বুঝিয়ে দেওয়া হয়। এতে কর্মীরা তাদের কাজ সম্পর্ক জেনে সঠিকভাবে কাজ সম্পাদন করতে পারে। এসবের সাথে সংগঠন কাজের মিল রয়েছে। সুতরাং, 'ক' স্থানটিতে ব্যবস্থাপনার সংগঠন কাজটি করতে হয়।"
        },
        {
          "label": "ঘ",
          "question": "উদ্দীপকেব্যস্থাপনার 'খ'স্থানের কাজেরসাথে পরিকল্পনার তুলনামূলক বৈসাদৃশ্য বিশ্লেষণ করো।",
          "explanation": "উদ্দীপকে ব্যবস্থাপনার 'খ' স্থানের নিয়ন্ত্রণ কাজের সাথে পরিকল্পনার বৈসাদৃশ্য রয়েছে বলে আমি মনে করি। ব্যবস্থাপনার শেষ কাজ নিয়ন্ত্রণ। পরিকল্পনা বা আদর্শমানের ওপর ভিত্তি করে এ কাজ করা হয়। এতে পূর্বনির্ধারিত পরিকল্পনা অনুযায়ী কাজ হচ্ছে কি না তা তদারকি করে প্রয়োজনীয় ব্যবস্থা নেওয়া হয়। উদ্দীপকে চিত্রের মাধ্যমে ব্যবস্থাপনা চক্র দেখানো হয়েছে। এখানে ব্যবস্থাপনার কাজগুলো ধারাবাহিকভাবে সংঘটিত হয়। এর 'ক' চিহ্নিত স্থানে সংগঠনের কাজ করা হয়। আর এর 'খ' চিহ্নিত কাজটি অনুপস্থিত। পরবর্তীতে আবার নতুন পরিকল্পনা গৃহীত হয়। এটির মাধ্যমে ব্যবস্থাপনার কাজ শেষ হয়। এভাবে ব্যবস্থাপনার চক্রটি চলতে থাকে 'খ' স্থানটি ব্যবস্থাপনার নিয়ন্ত্রণ কাজটিকে নির্দেশ করছে। এটির সাথে পরিকল্পনার বিপরীতমুখী সম্পর্ক বিদ্যমান। পরিকল্পনার মাধ্যমে ব্যবস্থাপনা শুরু হলেও শেষ হয় নিয়ন্ত্রণ কাজের মাধ্যমে। আবার নীতি নির্ধারণী কাজ পরিকল্পনাতে করা হয়। আর এর বাস্তবায়নের ফলাফল পাওয়া যায় নিয়ন্ত্রণ ধাপে। এছাড়া পরিকল্পনা সংশোধন করা হয় নিয়ন্ত্রণের ওপর ভিত্তি করে। এভাবে উদ্দীপকের ব্যবস্থাপনা চক্রের 'খ' স্থানের নিয়ন্ত্রণ কাজের সাথে পরিকল্পনার বৈসাদৃশ্য দেখা যায়।"
        }
      ]
    },
    {
      "number": "4",
      "uddipok": "জনাব সোহান 'x' লি. ওষুধ কোম্পানির ব্যবস্থাপনা পরিচালক। তিনি যন্ত্রপাতি ব্যবহার করে সুকৌশলে ও সঠিক পদ্ধতিতে প্রতিষ্ঠানটি পরিচালনা করেন। এতে প্রতিষ্ঠানট্ িলাভজনক অবস্থায় চলে আসে। ইদানীং প্রতিষ্ঠানটিতে তিনি কর্মীদের সামান্য ভুল হলেই ছাঁটাই শুরু করেছেন। এর ফলে কর্মীরা সর্বক্ষণ আতঙ্কিত থাকেন এবং অন্যত্র ভালো চাকরি পেলে চলে যান। ফলে প্রতিষ্ঠানটির উৎপাদনশীলতা হ্রাস পাচ্ছে।",
      "tag": "DB 25",
      "sub_questions": [
        {
          "label": "ক",
          "question": "নীতি কী?",
          "explanation": "কোনো কাজের নির্দিষ্ট নিয়ম-কানুন বা পথ নির্দেশিকাকে ঐ কাজের নীতি বলে।"
        },
        {
          "label": "খ",
          "question": "এফ. ডব্লিউ টেইলরকে বৈজ্ঞানিক ব্যবস্থাপনার জনক বলা হয় কেন?",
          "explanation": "পরিকল্পিত রীতি-নীতি ও কলা-কৌশলের মাধ্যমে প্রতিষ্ঠানের শ্রম ও উৎপাদন বাড়ানোর প্রক্রিয়াকে বৈজ্ঞানিক ব্যবস্থাপনা বলে। এফ. ডব্লিউ. টেলর উৎপাদনের গুণগত মান বাড়াতে এবং উৎপাদন খরচ কমানোর জন্য নির্দিষ্ট পদ্ধতি, রীতি-নীতি ও কাজ প্রভৃতির ওপর গুরুত্ব আরোপ করেন। শ্রম বিরোধ কমাতে তিনি কার্যভিত্তিক প্রণোদনামূলক মজুরি প্রথা প্রবর্তন করেন। তিনি কাজ সম্পাদনে সময় ও গতি নিরীক্ষা এবং ক্লান্তি দূর করার উপায় নিয়ে মতামত তুলে ধরেন। তাই তাকে বৈজ্ঞানিক ব্যবস্থাপনার জনক বলা হয়।"
        },
        {
          "label": "গ",
          "question": "আদর্শ ব্যবস্থাপকের কোন দক্ষতার কারণে জনাব সোহানের প্রতিষ্ঠানটি লাভজনক অবস্থায় চলে আসে? ব্যাখ্যা করো।",
          "explanation": "আদর্শ ব্যবস্থাপকের কারিগরি দক্ষতার কারণে জনাব সোহানের প্রতিষ্ঠানটি লাভজনক অবস্থায় চলে আসে। প্রতিটি কাজের কৌশল, পদ্ধতি ও যন্ত্রপাতি সঠিকভাবে ব্যবহার করতে পারা হলো কারিগরি দক্ষতা। এ দক্ষতা ব্যবস্থাপককে নির্দিষ্ট কাজ সঠিকভাবে সম্পাদনে সহায়তা করে। আর ব্যবস্থাপক কারিগরিভাবে দক্ষ হলে অধস্তনদেরও সঠিকভাবে নির্দেশনা দিতে পারেন। ফলে প্রতিষ্ঠান সহজেই লক্ষ্য অর্জন করতে পারে। উদ্দীপকের জনাব সোহান 'X' লি. ওষুধ কোম্পানির ব্যবস্থাপনা পরিচালক। তিনি যন্ত্রপাতি ব্যবহার করে সুকৌশলে ও সঠিক পদ্ধতিতে প্রতিষ্ঠান পরিচালনা করেন। এক্ষেত্রে তিনি যন্ত্রপাতি চালনার বিভিন্ন কলা-কৌশল ও পদ্ধতি সম্পর্কে অবগত আছেন। এতে তিনি তার অধস্তন কর্মীদের সঠিক দিকনির্দেশনা দিতে পারেন। ফলে তারা দক্ষতার সাথে কাজ সম্পাদন করতে পারে। আবার, কর্মীরা কোনো সমস্যায় পড়লে তিনি তা দ্রুত সমাধান দিতে পারেন। ফলে তার প্রতিষ্ঠানটি লাভজনক অবস্থায় চলে আসে। এসব বিষয়ের সাথে কারিগরি দক্ষতার বৈশিষ্ট্যের মিল আছে। সুতরাং, জনাব সোহানের কারিগরি দক্ষতার কারণে তার প্রতিষ্ঠানটি লাভজনক অবস্থায় আসে।"
        },
        {
          "label": "ঘ",
          "question": "জনাব সোহানের প্রতিষ্ঠানটিতে যে নীতির অভাবে উৎপাদনশীলতা কমে যাচ্ছে তা বিশ্লেষণ করো।",
          "explanation": "উদ্দীপকের সোহানের প্রতিষ্ঠানটিতে 'চাকরির স্থায়িত্ব বিধান' নীতির অভাবে উৎপাদনশীলতা কমে যাচ্ছে বলে আমি মনে করি।' এ নীতি অনুযায়ী কর্মীর চাকরির স্থায়িত্ব নিশ্চিত করা হয়। চাকরির নিরাপত্তা না থাকলে কর্মীরা সর্বদা চাকরি হারানোর ভয়ে থাকে। এতে তারা কাজে মনোনিবেশ করতে পারে না। ফলে প্রতিষ্ঠানের উৎপাদনশীলতা কমে যায় ও শ্রম ঘূর্ণায়মানতা বাড়ে। উদ্দীপকের জনাব সোহান একটি প্রতিষ্ঠানের ব্যবস্থাপনা পরিচালক। তার প্রতিষ্ঠানটি লাভজনকভাবে চলে আসছিল। ইদানীং প্রতিষ্ঠানটিতে তিনি কর্মীদের সামান্য ভুল হলেই ছাঁটাই শুরু করেছেন। এর কারণে তার কর্মীরা সবসময় আতঙ্কিত থাকেন। ফলে নতুন চাকরির সুযোগ হলে তারা অন্যত্র চলে যান। এতে তার প্রতিষ্ঠানটির উৎপাদনশীলতা হ্রাস পায়। জনাব সোহানের প্রতিষ্ঠানে কর্মীদের চাকরির কোনো নিরাপত্তা নেই। কারণ সামান্য ভুল হলেই তিনি কর্মীদের ছাঁটাই করে দেন। এতে কর্মীদের মধ্যে সবসময় চাকরি হারানোর ভয় কাজ করে। এজন্য তারা স্বতঃস্ফূর্তভাবে কাজে মনোনিবেশ করতে পারে না। ফলে তারা কোনো কাজ সুষ্ঠভাবে সম্পাদন করতে পারেন না। এতে তার প্রতিষ্ঠানটির উৎপাদনশীলতা কমে যায়। আবার চাকরি হারানোর ভয়ে তারা অন্য প্রতিষ্ঠানে চলে যাচ্ছে। ফলে প্রতিষ্ঠানে শ্রম ঘূর্ণায়মানতা বৃদ্ধি পাচ্ছে। এসব বিষয় ব্যবস্থাপনার চাকরির স্থায়িত্ব বিধান নীতির সম্পূর্ণ বিপরীত। তাই বলা যায়, জনাব সোহানের প্রতিষ্ঠানটিতে 'চাকরির স্থায়িত্ব বিধান' নীতির অভাবে উৎপাদনশীলতা কমে যাচ্ছে।"
        }
      ]
    },
    {
      "number": "5",
      "uddipok": "জনাব আনিছ তার পোশাক শিল্পের জন্য ২০২১ সালে একটি উৎপাদন পরিকল্পনা প্রণয়ন করেন, যাতে ২০২২ সালে বর্তমানের তুলনায় ২০% পোশাক বেশি উৎপাদিত হয়। কিন্তু বছরের শুরুতে কাঁচামাল সরবরাহে বিঘ্ন ঘটায় উৎপাদন কম হয়। এমতাবস্থায় তিনি লক্ষ্যমাত্রা অর্জনের জন্য কাঁচামালের সরবরাহ বৃদ্ধি ও নতুন মেশিন স্থাপন করে পরিকল্পনায় পরিবর্তন আনেন।",
      "tag": "DB 25",
      "sub_questions": [
        {
          "label": "ক",
          "question": "ব্যবস্থাপনার প্রথম কাজ কী?",
          "explanation": "ব্যবস্থাপনার প্রথম কাজ হলো পরিকল্পনা।"
        },
        {
          "label": "খ",
          "question": "পরিকল্পনা বাস্তবমুখী হওয়া অপরিহার্য কেন?",
          "explanation": "পরিকল্পনার সঠিক বাস্তবায়নের জন্য পরিকল্পনা বাস্তবমুখী হওয়া অপরিহার্য। অনুমাননির্ভর পরিকল্পনা প্রতিষ্ঠানের সম্পদের অপচয় ঘটায়। আবার, অবাস্তব ধ্যান-ধারণা নিয়ে পরিকল্পনা প্রণয়ন করা হলে তা কখনো সাফল্য বয়ে আনে না। উত্তম বা আদর্শ পরিকল্পনা এমনভাবে প্রণয়ন করতে হয় যাতে তা বাস্তবায়ন করা সম্ভব হয়।"
        },
        {
          "label": "গ",
          "question": "জনাব আনিছের উৎপাদন পরিকল্পনাটি মেয়াদের ভিত্তিতে কোন ধরনের? ব্যাখ্যা করো।",
          "explanation": "জনাব আনিছের উৎপাদন পরিকল্পনাটি মেয়াদের ভিত্তিতে স্বল্পমেয়াদি পরিকল্পনা। সাধারণত এক বছর বা তার কম সময়ের জন্য এ ধরনের পরিকল্পনা প্রণয়ন করা হয়। এক্ষেত্রে নির্দিষ্ট সময় শেষে আবার নতুন করে পরিকল্পনা করা হয়। সাধারণত প্রতিষ্ঠানের দৈনন্দিন কাজ সম্পাদনের জন্য এ পরিকল্পনা করা হয়। উদ্দীপকের জনাব আনিছ তার পোশাক শিল্পের জন্য ২০২১ সালে একটি উৎপাদন পরিকল্পনা প্রণয়ন করেন। তার লক্ষ্য ২০২২ সালে যেন বর্তমানের তুলনায় ২০% পোশাক বেশি উৎপাদিত হয়। এক্ষেত্রে পরিকল্পনাটির মেয়াদ (২০২১-২০২২) অর্থাৎ, এক বছর। উক্ত সময়ের মধ্যে পরিকল্পনাটি বাস্তবায়নের জন্য সামগ্রিক কার্যক্রম পরিচালনা করা হবে। সময় শেষ হলে এর কার্যকারিতা আর থাকবে না। মেয়াদের বিবেচনায় এটি স্বল্পমেয়াদি পরিকল্পনা। সুতরাং, জনাব আনিছ স্বল্পমেয়াদি পরিকল্পনা প্রণয়ন করেছেন।"
        },
        {
          "label": "ঘ",
          "question": "উদ্দীপকে জনাব আনিছের উৎপাদনের লক্ষ্যমাত্রা অর্জনে পরিকল্পনার যে বৈশিষ্ট্য পরিলক্ষিত, হয় তা বিশ্লেষণ করো।",
          "explanation": "উদ্দীপকের জনাব আনিছের উৎপাদন লক্ষ্যমাত্রা অর্জনে পরিকল্পনার নমনীয়তার বৈশিষ্ট্য পরিলক্ষিত হয়। ভবিষ্যত সবসময়ই অনিশ্চিত ও পরিবর্তনশীল। যেকোনো সময় পারিপার্শ্বিকতার কারণে পরিকল্পনার পরিবর্তন প্রয়োজন পড়ে। আর পরিবর্তনশীল পরিস্থিতির সাথে খাপ খাওয়ানো পরিকল্পনার নমনীয়তার বৈশিষ্ট্য। উদ্দীপকে জনাব আনিছ ২০২২ সালের মধ্যে ২০% উৎপাদন বাড়ানোর লক্ষ্যমাত্রা ঠিক করেন। কিন্তু বছরের শুরুতে কাঁচামাল সরবরাহে বিঘ্ন ঘটায় উৎপাদন কম হয়। তাই লক্ষ্যমাত্রা অর্জনে তিনি কাঁচামালের সরবরাহ বৃদ্ধি ও নতুন মেশিন স্থাপন করেন। পরিকল্পনার এই পরিবর্তন নমনীয়তাকে নির্দেশ করে। জনাব আনিছ লক্ষ্যমাত্রা অর্জনে বিরূপ পরিস্থিতির সম্মুখীন হয়েছেন। কাঁচামাল সরবরাহে বিঘ্ন ঘটায় তার গৃহীত পরিকল্পনায় পরিবর্তন আনা প্রয়োজন হয়। এ কারণে তিনি কাঁচামালের সরবরাহ বাড়িয়ে দেন এবং নতুন মেশিন স্থাপন করেন। এর মাধ্যমে কম সময়ে অধিক উৎপাদন করা যাবে। এতে নির্ধারিত সময়ের মধ্যে লক্ষ্যমাত্রা পূরণ করা সম্ভব হবে। লক্ষ্যমাত্রা অর্জনে জনাব আনিছের পরিকল্পনায় পরিবর্তন আনা নমনীয়তার বৈশিষ্ট্যের কারণে সম্ভব হয়েছে। তাই বলা যায়, প্রতিষ্ঠানটির উৎপাদন লক্ষ্যমাত্রা অর্জনে নমনীয়তার বৈশিষ্ট্য ফুটে ওঠেছে।"
        }
      ]
    },
    {
      "number": "6",
      "uddipok": "'Nura Soft Drinks Ltd.' সুইজারল্যান্ডভিত্তিক একটি বহুজাতিক কোম্পানি। কোম্পানিটি বাংলাদেশে বাজার সম্প্রসারণ করার লক্ষ্যে আলাদা পরিকল্পনা প্রণয়ন করে। বাংলাদেশের অধিকাংশ জনসংখ্যা মুসলিম হওয়ায় তাদের চাহিদা ও রুচির ওপর ভিত্তি করে পরিকল্পনা গ্রহণ করেন। পরিকল্পনামাফিক কাজ করায় প্রতিষ্ঠানটির উদ্দেশ্য সফল হয়েছে।",
      "tag": "DB 25",
      "sub_questions": [
        {
          "label": "ক",
          "question": "সংগঠন কী?",
          "explanation": "নির্দিষ্ট লক্ষ্য অর্জনে একাধিক ব্যক্তির সংঘবদ্ধতা এবং পারস্পরিক সম্পর্ক নির্ধারণ করার কাঠামোবদ্ধ ও প্রাতিষ্ঠানিক রূপকে সংগঠন বলে।"
        },
        {
          "label": "খ",
          "question": "'পরিকল্পনা একটি চিন্তন-মনন প্রক্রিয়া'-ব্যাখ্যা করো।।",
          "explanation": "প্রতিষ্ঠানের উদ্দেশ্য অর্জনের জন্য ভবিষ্যতে কোন কাজ কে, কখন, কীভাবে করবে প্রভৃতি নির্ধারণ করাকে পরিকল্পনা বলে। মেধা, মননশীলতা ও চিন্তাশক্তি ব্যবহার করে পরিকল্পনার কর্মসূচি নির্ধারণ করতে হয়। ব্যক্তির চিন্তার গভীরতা, দূরদৃষ্টি, পূর্বানুমান প্রভৃতির ওপর পরিকল্পনার মান নির্ভর করে। তাই পরিকল্পনাকে ব্যবস্থাপনার চিন্তন-মনন বা বুদ্ধিবৃত্তিক প্রক্রিয়া বলা হয়।"
        },
        {
          "label": "গ",
          "question": "'Nura Soft Drinks Ltd.' কোম্পানি বাংলাদেশের জন্য কোন ধরনের পরিকল্পনা প্রণয়ন করেছে? ব্যাখ্যা করো।",
          "explanation": "'Nura Soft Drinks Ltd.' কোম্পানি বাংলাদেশের জন্য আঞ্চলিক পরিকল্পনা প্রণয়ন করেছে।' এ ধরনের পরিকল্পনায় বিভিন্ন এলাকা বা অঞ্চলের জন্য আলাদা আলাদা পরিকল্পনা তৈরি করা হয়। এতে প্রতিষ্ঠানের পণ্য বা সেবা নির্দিষ্ট এলাকা বা অঞ্চলে সুষ্ঠুভাবে পৌঁছানো সম্ভব হয়। মূলত অর্থনৈতিক, সাংস্কৃতিক, রাজনৈতিক অবস্থার ভিন্নতার জন্য এ ধরনের পরিকল্পনা নেওয়া হয়। উদ্দীপকের 'Nura Soft Drinks Ltd.' সুইজারল্যান্ডভিত্তিক একটি বহুজাতিক কোম্পানি। কোম্পানিটি বাংলাদেশে বাজার সম্প্রসারণের লক্ষ্যে আলাদা একটি পরিকল্পনা প্রণয়ন করে। বাংলাদেশের অধিকাংশ মুসলিম জনগোষ্ঠীর বিষয়টি মাথায় রেখে তারা পরিকল্পনা গ্রহণ করে। এতে তারা এই অঞ্চলের ক্রেতাদের চাহিদা, রুচি, পছন্দ-অপছন্দ প্রভৃতির ওপর ভিত্তি করে পণ্য উৎপাদন ও সরবরাহ করতে পারবে। ফলে ক্রেতারাও তাদের কাঙ্ক্ষিত পণ্য পাবে। এসব বৈশিষ্ট্যের সাথে আঞ্চলিক পরিকল্পনার মিল রয়েছে। সুতরাং, 'Nura Soft Drinks Ltd.' কোম্পানি আঞ্চলিক পরিকল্পনা প্রণয়ন করেছে।"
        },
        {
          "label": "ঘ",
          "question": "তুমি কি মনে করো 'Nura Sof Drinks Ltd.' পরিকল্পনার আঙিনা নির্ধারণ করতে পেরেছে? তোমার উত্তরের সপক্ষে যুক্তি দাও।",
          "explanation": "হ্যাঁ,উদ্দীপকের 'Nura Soft Drinks Ltd.' পরিকল্পনার আঙিনা নির্ধারণ করতে পেরেছে বলে আমি মনে করি। পরিকল্পনাকে প্রভাবিত করতে পারে এমন সব অবস্থা ও উপাদান বিবেচনা করে ক্ষেত্র নির্ধারণ করা হলো পরিকল্পনার আঙিনা। এরূপ অনুমানে যেসব সম্ভাবনার দিক ধরে নেওয়া হয় পরিকল্পনাতে তা কাজে লাগানোর ব্যবস্থা রাখা হয়। আর যেসব সমস্যা হতে পারে তা দূর করে লক্ষ্য অর্জনের ব্যবস্থাও পরিকল্পনায় উল্লেখ করা হয়। উদ্দীপকের 'Nura Soft Drinks Ltd.' সুইজারল্যান্ডভিত্তিক একটি বহুজাতিক কোম্পানি। কোম্পানিটি বাংলাদেশে বাজার সম্প্রসারনের লক্ষ্যে আলাদা পরিকল্পনা প্রণয়ন করে। বাংলাদেশের অধিকাংশ জনগোষ্ঠী মুসলিম বিধায় তারা তাদের চাহিদা ও রুচিকে প্রাধান্য দিয়ে পরিকল্পনা প্রণয়ন করে। এটি উত্তম পরিকল্পনা প্রণয়নের আঙিনা নির্ধারণকে নির্দেশ করে। 'Nura Soft Drinks Ltd.' কোম্পানি বাজার সম্প্রসারণের ক্ষেত্রে আঞ্চলিক পরিকল্পনাকে গুরুত্ব দিয়েছে। বাংলাদেশের মুসলিম জনগোষ্ঠীর বিষয়টি তারা মাথায় রেখে পরিকল্পনা গ্রহণ করে। কারণ এই অঞ্চলের অধিকাংশ ভোক্তাই মুসলিম এবং তারা পরিকল্পনাকে প্রভাবিত করবে। এছাড়া তারা পরিকল্পনা বাস্তবায়নে আরও যেসব সমস্যা হতে পারে সেগুলো মূল্যায়ন করে তা দূর করার ব্যবস্থাও রেখেছে। এতে ঐ অঞ্চলের ক্রেতাদের চাহিদা বিশ্লেষণ করে পণ্য উৎপাদন ও বিপণন সহজ হয়েছে। ফলে প্রতিষ্ঠানটি তার উদ্দেশ্য অর্জনে সফল হয়েছে। তাই বলা যায়, উদ্দীপকের 'Nura Soft Drinks Ltd.' পরিকল্পনার আঙিনা নির্ধারণ করতে পেরেছে।"
        }
      ]
    },
    {
      "number": "7",
      "uddipok": "জনাব শিমুল ও জনাব বকুল দু'জন দুটি প্রতিষ্ঠানের ব্যবস্থাপনা পরিচালক। জনাব শিমুলের প্রতিষ্ঠানের কমীরা নির্বাহীর প্রত্যক্ষ তত্ত্বাবধানে ও নিয়ন্ত্রণে থেকে কার্য সম্পাদন করেন। অন্যদিকে, তার বন্ধু বকুলের প্রতিষ্ঠানে নির্বাহীকে সহায়তা করার জন্য কয়েকজন বিশেষজ্ঞ কর্মী আছেন। জনাব শিমুলের প্রতিষ্ঠানে শ্রমিক অসন্তোষ দেখা দেওয়ায় সে বন্ধু বকুলের নিকট পরামর্শ চাইলে তিনি একটি কমিটি গঠন করে বিষয়টি তদন্তের পরামর্শ দেন।",
      "tag": "DB 25",
      "sub_questions": [
        {
          "label": "ক",
          "question": "সংগঠন চার্ট কী?",
          "explanation": "প্রতিষ্ঠানের বিভিন্ন ব্যক্তি, বিভাগ ও উপবিভাগে দায়িত্ব ও কর্তৃত্ব নির্ধারণের মাধ্যমে পারস্পরিক সম্পর্ককে চিত্রের মাধ্যমে উপস্থাপন করাকে সংগঠন চার্ট বলে।"
        },
        {
          "label": "খ",
          "question": "কমিটি কেন গঠন করা হয়?",
          "explanation": "কোনো বিশেষ কার্যসম্পাদনের জন্য কয়েকজন ব্যক্তির সমন্বয়ে যে সংগঠন তৈরি হয়, তাকে কমিটি বলে। কমিটির ওপর বিশেষ কোনো কার্যসম্পাদন বা সিদ্ধান্ত নেওয়ার দায়িত্ব দেওয়া হয়। প্রতিষ্ঠানে বিশেষ কোনো পরিস্থিতির উদ্ভব হলে তা-মোকাবিলার জন্য কমিটি গঠন করা হয়। মূলত প্রতিষ্ঠানের, স্বার্থেই সাময়িক সময়ের জন্য কমিটি গঠন করা হয়।"
        },
        {
          "label": "গ",
          "question": "উদ্দীপকে উল্লিখিত জনাব শিমুলের প্রতিষ্ঠানের সংগঠন কাঠামো কোন ধরনের? ব্যাখ্যা করো।",
          "explanation": "উদ্দীপকে উল্লিখিত জনাব শিমুলের প্রতিষ্ঠানের সংগঠন কাঠামো হলো সরলরৈখিক। এ ধরনের সংগঠন কাঠামোতে কর্তৃত্ব রেখা প্রতিষ্ঠানের উচ্চ পর্যায় থেকে ক্রমান্বয়ে সরলরেখার মতো নিচের দিকে প্রবাহিত হয়। আর জবাবদিহিতা নিম্ন পর্যায় থেকে উচ্চ পর্যায়ে প্রবাহিত হয়। নির্বাহী এ সংগঠনের ক্ষমতা ও কর্তৃত্বের একমাত্র অধিকারী হন। তিনি এককভাবে সকল সিদ্ধান্ত নেন। উদ্দীপকে জনাব শিমুল একটি প্রতিষ্ঠানের ব্যবস্থাপনা পরিচালক। তার প্রতিষ্ঠানে কর্মীরা একজন নির্বাহীর প্রত্যক্ষ তত্ত্বাবধানে থাকেন। নির্বাহী তাদের সব কাজ নিয়ন্ত্রণ করেন। আবার, নির্বাহী এককভাবে সব সিদ্ধান্ত নেন। আর অধস্তনরা এই সিদ্ধান্ত বাস্তবায়ন করেন। এক্ষেত্রে প্রতিষ্ঠানের কর্মীরা নিজেদের মতামত প্রকাশ করতে পারে না। এসব বৈশিষ্ট্যের সাথে সরলরৈখিক সংগঠনের মিল আছে। সুতরাং, উদ্দীপকে বর্ণিত জনাব শিমুলের প্রতিষ্ঠানে সরলরৈখিক সংগঠন কাঠামো বিদ্যমান।।"
        },
        {
          "label": "ঘ",
          "question": "উদ্দীপকে উল্লিখিত দুটি প্রতিষ্ঠানের মধ্যে কোনটির সংগঠন কাঠামো উত্তম বলে তুমি মনে করো? তোমার উত্তরে সপক্ষে যুক্তি দাও।",
          "explanation": "উদ্দীপকে উল্লিখিত দুটি প্রতিষ্ঠানের মধ্যে জনাব বকুলের সরলরৈখিক ও পদস্থ কর্মী সংগঠনটি উত্তম বলে আমি মনে করি। সরলরৈখিক সংগঠনে নির্বাহী সব সিদ্ধান্ত নিয়ে থাকেন। ফলে নির্বাহীর একক সিদ্ধান্ত অনেক সময় সঠিক ফল বয়ে আনতে পারে না। অন্যদিকে, সরলরৈখিক ও পদস্থ কর্মী সংগঠনে বিশেষজ্ঞ কর্মী নির্বাহীকে যথাযথ পরামর্শ দিয়ে সিদ্ধান্ত নিতে সহায়তা করেন। এতে নির্বাহী দ্রুত সময়ে সঠিক সিদ্ধান্ত নিতে পারেন। উদ্দীপকে জনাব শিমুল ও জনাব বকুল দুটি প্রতিষ্ঠানের ব্যবস্থাপনা পরিচালক। জনাব শিমুলের প্রতিষ্ঠানে সরলরৈখিক সংগঠন কাঠামো বিদ্যমান। অন্যদিকে, জনাব বকুলের প্রতিষ্ঠানের নির্বাহীকে সহায়তা করার জন্য কয়েকজন বিশেষজ্ঞ রয়েছে। এক্ষেত্রে জনাব বকুলের প্রতিষ্ঠানে সরলরৈখিক ও পদস্থ কর্মী সংগঠন কাঠামো অনুসরণ করা হয়। জনাব শিমুলের প্রতিষ্ঠানটির সংগঠন কাঠামো সরলরৈখিক হওয়ায় নির্বাহী একক সিদ্ধান্ত নেন। নির্বাহী একক সিদ্ধান্ত নেওয়ার ফলে সিদ্ধান্ত নিতে বেশি সময় লাগে। আবার, সবসময় একা সঠিক সিদ্ধান্ত নেওয়া সম্ভব হয় না। কিন্তু জনাব বকুলের প্রতিষ্ঠানে কর্মরত নির্বাহীরা বিশেষজ্ঞ কর্মীদের সাথে পরামর্শ করে সিদ্ধান্ত নেন। এতে নির্বাহীর পক্ষে স্বল্প সময়ে সঠিক সিদ্ধান্ত নেওয়া সম্ভব হয়। এ কারণে প্রতিষ্ঠানের কাজে গতিশীলতা বজায় থাকে। এসব বিষয় বিবেচনায় বলা যায়, উদ্দীপকের দুটি প্রতিষ্ঠানের মধ্যে জনাব বকুলের প্রতিষ্ঠানের সরলরৈখিক ও পদস্থ কর্মী সংগঠন কাঠামোটি উত্তম।"
        }
      ]
    },
    {
      "number": "8",
      "uddipok": "জনাব প্রিজম 'তমা ইন্ডাস্ট্রিজ' এর ব্যবস্থাপনা পরিচালক। তিনি দক্ষতা ও সুনামের সাথে প্রতিষ্ঠানটি পরিচালনা করে অত্যন্ত লাভজনক অবস্থায় নিয়ে এসেছেন। প্রতিষ্ঠানটি হঠাৎ লোকসানের সম্মুখীন হলে তিনি সমমর্যাদার কর্মীদের বিভিন্ন ধরনের কাজ শেখানোর জন্য এক টেবিল থেকে অন্য টেবিলে এবং এক অফিস থেকে অন্য অফিসে স্থানান্তরের নির্দেশ দেন। এছাড়াও প্রতিষ্ঠানটি বিভিন্ন শাখায় কর্মীদের শূন্যপদ পূরণের জন্য নিয়োগ প্রক্রিয়া সম্পন্ন করে। নব নির্বাচিত কর্মীদেরকে প্রতিষ্ঠানের অভ্যন্তরে ছয় মাসের প্রশিক্ষণ শেষে স্থায়ীভাবে নিয়োগ দেয়। ফলে প্রতিষ্ঠানটি সফলতার মুখ দেখে।",
      "tag": "DB 25",
      "sub_questions": [
        {
          "label": "ক",
          "question": "কর্মী নির্বাচন কী?",
          "explanation": "কর্মী নির্বাচন হলো এমন একটি প্রক্রিয়া, যার মাধ্যমে চাকরিপ্রার্থীদের মধ্য থেকে নির্দিষ্ট পদের জন্য কাঙ্ক্ষিত ব্যক্তিকে বাছাই করা হয়।"
        },
        {
          "label": "খ",
          "question": "পদোন্নতি কেন প্রয়োজন? ব্যাখ্যা করো",
          "explanation": "প্রতিষ্ঠানে কর্মরত কর্মীর বর্তমান পদ থেকে মর্যাদা, ক্ষমতা, দায়িত্ব এবং বেতন ও' সুযোগ-সুবিধা বাড়িয়ে উচ্চতর পদে পদায়ন করাকে পদোন্নতি বলে। এটি কর্মীদের কাজের সন্তুষ্টি বাড়ায়। এতে প্রতিষ্ঠানের প্রতি তাদের আস্থা ও আনুগত্য বাড়ে। ফলে প্রতিষ্ঠানের উৎপাদন ক্ষমতাও বাড়ে। তাই প্রতিষ্ঠানে কর্মীদের পদোন্নতি দেওয়া প্রয়োজন।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠানটিতে পুরাতন কর্মীদের প্রশিক্ষণে কোন পদ্ধতি ব্যবহৃত হয়েছে? ব্যাখ্যা করো।",
          "explanation": "উদ্দীপকের প্রতিষ্ঠানটিতে পুরাতন কর্মীদের প্রশিক্ষণে পদ পরিবর্তন পদ্ধতিটি ব্যবহার করা হয়েছে। এ পদ্ধতিতে পর্যায়ক্রমে সমপর্যায়ের বিভিন্ন পদে কাজ করার মাধ্যমে কর্মীরা প্রশিক্ষণ পেয়ে থাকে। এতে কর্মী বা নির্বাহীদের সমমর্যাদার এক পদ থেকে অন্য পদে স্থানান্তর করা হয়। এভাবে বিভিন্ন কাজে ও পরিস্থিতিতে কাজ করিয়ে তাদেরকে পারদর্শী করে তোলা হয়। ফলে তারা যেকোনো পরিবর্তিত পরিস্থিতি ও প্রতিকূলতা মোকাবিলা করতে সক্ষম হয়। উদ্দীপকে জনাব প্রিজম 'তমা ইন্ডাস্ট্রিজ' এর ব্যবস্থাপনা পরিচালক। তিনি দক্ষতা ও সুনামের সাথে প্রতিষ্ঠান পরিচালনা করে আসছেন। হঠাৎ প্রতিষ্ঠানটি লোকসানের সম্মুখীন হয়। এজন্য তিনি কর্মীদের প্রশিক্ষণের ব্যবস্থা করেন। এ প্রশিক্ষণের আওতায় দক্ষতা অর্জনের জন্য কর্মীদের এক টেবিল থেকে অন্য টেবিল এবং এক অফিস থেকে অন্য অফিসে স্থানান্তর করা হয়। এর মাধ্যমে তারা বিভিন্ন কাজের সাথে পরিচিত হয়। ফলে এরা বিভিন্ন কাজে ও পরিস্থিতিতে কাজ করার পারদর্শিতা অর্জন করে। এসব বৈশিষ্ট্যের সাথে পদ পরিবর্তনের মাধ্যমে প্রশিক্ষণের মিল পাওয়া যায়। সুতরাং, 'তমা ইন্ডাস্ট্রিজ'-এ পুরাতন কর্মীদের পদ পরিবর্তনের মাধ্যমে প্রশিক্ষণ দেওয়া হয়েছে।"
        },
        {
          "label": "ঘ",
          "question": "উদ্দীপকে উল্লিখিত প্রতিষ্ঠানে নতুন.কর্মীদের জন্য ব্যবহৃত প্রশিক্ষণ পদ্ধতির কার্যকারিতা বিশ্লেষণ করো।",
          "explanation": "উদ্দীপকের প্রতিষ্ঠানে নতুন কর্মীদের দক্ষতা বাড়ানোর জন্য শিক্ষানবিশ প্রশিক্ষণ পদ্ধতির ব্যবহার যৌক্তিক বলে আমি মনে করি। এ পদ্ধতিতে প্রশিক্ষণার্থীকে একটি নির্দিষ্ট সময় পর্যন্ত দক্ষ ও অভিজ্ঞ কর্মকর্তার তত্ত্বাবধানে রাখা হয়। এর মাধ্যমে কর্মীরা নির্দিষ্ট কাজ সম্পর্কে অভিজ্ঞ হয়ে ওঠে। এ প্রশিক্ষণের মাধ্যমে প্রশিক্ষণার্থী তাত্ত্বিক ও ব্যবহারিক জ্ঞান লাভ করে। উদ্দীপকে 'তমা ইন্ডাস্ট্রিজ' বিভিন্ন শাখার কর্মীদের শূন্যপদ পূরণের জন্য নিয়োগ সম্পন্ন করে। নব নির্বাচিত কর্মীদেরকে প্রতিষ্ঠানের অভ্যন্তরে ছয় মাসের প্রশিক্ষণ দেওয়া হয়। এরপর তাদের স্থায়ীভাবে নিয়োগ দেওয়া হয়। ফলে প্রতিষ্ঠানটি সফলতা লাভ করে। এক্ষেত্রে তমা ইন্ডাস্ট্রিজ এ নতুন কর্মীদেরকে প্রশিক্ষণ দেওয়ার জন্য শিক্ষানবিশ প্রশিক্ষণ পদ্ধতি ব্যবহার করা হয়। এ পদ্ধতিতে নবনির্বাচিত কর্মীরা একজন তত্ত্বাবধায়কের অধীনে থাকে। এ তত্ত্বাবধায়ক প্রতিষ্ঠানের নতুন কর্মীদেরকে হাতেকলমে কাজ শেখান। এতে কর্মীরা প্রতিষ্ঠানটির 'খুঁটিনাটি বিষয়ে যাবতীয় জ্ঞান অর্জন করে। ফলে তারা উৎপাদন কাজ দক্ষভাবে সম্পন্ন করতে পারছে। এসব বিষয় প্রতিষ্ঠানটির সামগ্রিক উৎপাদনশীলতা বাড়ে, যা এটিকে সফলতার দিকে নিয়ে যায়। তাই প্রতিষ্ঠানটির দক্ষতা বাড়ানোর জন্য কর্মীদেরকে শিক্ষানবিশ পদ্ধতিতে প্রশিক্ষণ দেওয়া যৌক্তিক হয়েছে বলে আমি মনে করি।"
        }
      ]
    },
    {
      "number": "9",
      "uddipok": "‘Z’ প্রতিষ্ঠানটি একটি কার্যভিত্তিক সংগঠন কাঠামো অনুসরণ করে পরিচালিত হচ্ছে। এখানে উৎপাদন, বিপণন, অর্থ ও মানবসম্পদ—প্রতিটি বিভাগ আলাদা আলাদা কার্যক্রম পরিচালনা করে। প্রতিটি বিভাগের প্রধান নিজ নিজ কাজের জন্য দায়বদ্ধ এবং কর্মচারীরা তাদের বিভাগীয় প্রধানের নির্দেশনা অনুযায়ী কাজ সম্পন্ন করে।",
      "tag": "DB 25",
      "sub_questions": [
        {
          "label": "ক",
          "question": "দ্বৈত অধীনতা কী?",
          "explanation": "প্রতিষ্ঠানে কোনো ব্যক্তি একই সময়ে একাধিক ঊর্ধ্বতনের অধীনে বা তত্ত্বাবধানে নিয়োজিত থাকলে তাকে দ্বৈত অধীনতা বলে।"
        },
        {
          "label": "খ",
          "question": "অধিক মাত্রায় কেন্দ্রীকরণ কাজের গতিশীলতা হ্রাস করে কেন?",
          "explanation": "সিদ্ধান্ত নেওয়ার সব ক্ষমতা ব্যবস্থাপনার উচ্চ স্তরে থাকাকে কেন্দ্রীকরণ বলে। কোনো প্রতিষ্ঠানে কেন্দ্রীকরণ নীতি অনুসরণে প্রাধান্য থাকলে অধস্তনদের গুরুত্ব কমে যায়। ফলে তাদের কাজের প্রতি আগ্রহ কমে যায়। এতে কাজের দক্ষতাও কমে যায়। ফলে কাজের গতিশীলতা কমে যায়।"
        },
        {
          "label": "গ",
          "question": "উদ্দীপকের সংগঠন কাঠামোটি কোন প্রকার? ব্যাখ্যা করো।",
          "explanation": "উদ্দীপকের সংগঠন কাঠামোটি কার্যভিত্তিক।' এরূপ সংগঠনে প্রতিষ্ঠানের কার্যাবলিকে সমজাতীয়তার ভিত্তিতে বিভিন্ন বিভাগে ভাগ করা হয়। এরপর প্রতিটি বিভাগে একেকজন বিশেষজ্ঞ ব্যক্তিকে সার্বিক কর্তৃত্ব ও দায়িত্বে নিয়োজিত করা হয়। সংগঠনের ওপরের স্তরে এক বা একাধিক সরলরৈখিক নির্বাহী কর্মরত থাকেন। উদ্দীপকে 'Z' নামক একটি প্রতিষ্ঠানের সংগঠন কাঠামোর চিত্র দেওয়া আছে। সংগঠনটির ওপরের স্তরে ব্যবস্থাপনা পরিচালক ও তার অধীনে সাধারণ ব্যবস্থাপক নিয়োজিত আছেন। এর মধ্যম স্তরে প্রতিষ্ঠানের সমজাতীয় বিভিন্ন কাজকে ক্রয়, উৎপাদন ও বিক্রয় এই তিন বিভাগে ভাগ করা হয়েছে। প্রত্যেক বিভাগে বিভাগীয় প্রধান হিসেবে ক্রমানুসারে ক্রয় ব্যবস্থাপক, উৎপাদন ব্যবস্থাপক ও বিক্রয় ব্যবস্থাপক নিয়োজিত। এরা সবাই উক্ত বিভাগের বিশেষজ্ঞ কর্মী। তারা স্ব স্ব বিভাগের সার্বিক দায়িত্ব ও কর্তৃত্ব পালন করেন। এসব বৈশিষ্ট্য কার্যভিত্তিক সংগঠনের সাথে সামঞ্জস্যপূর্ণ। তাই বলা যায়, 'Z' নামক প্রতিষ্ঠানটি একটি কার্যভিত্তিক সংগঠন।"
        },
        {
          "label": "ঘ",
          "question": "\"সংগঠন কাঠামো অনুসরণ করে 'z' প্রতিষ্ঠানটিতে সর্বোচ্চ শৃঙ্খলা প্রতিষ্ঠা করা সম্ভবপর হয়\"- তুমি কি একমত? তোমার উত্তরের সপক্ষে যুক্তি দাও।",
          "explanation": "\"কার্যভিত্তিক সংগঠন কাঠামো অনুসরণ করে 'Z' নামক প্রতিষ্ঠানটিতে সর্বোচ্চ শৃঙ্খলা প্রতিষ্ঠা করা সম্ভব হয়\"- উক্তিটির সাথে আমি একমত নই। এ ধরনের সংগঠনে কাজগুলোকে বিভিন্ন বিভাগ ও উপবিভাগে ভাগ করা হয়। এসব বিভাগ ও উপবিভাগের মধ্যে যথাযথ তত্ত্বাবধান, সমন্বয় ও নিয়ন্ত্রণে সমস্যা দেখা দেয়। ফলে কার্যক্ষেত্রে মারাত্মক বিশৃঙ্খলার সৃষ্টি হয়। উদ্দীপকে 'Z' নামক প্রতিষ্ঠানটিতে কার্যভিত্তিক সংগঠন কাঠামো বিদ্যমান। সংগঠনটির কাজকে ক্রয়, উৎপাদন ও বিক্রয় এই তিনটি বিভাগে ভাগ করা হয়। প্রত্যেক বিভাগ একজন বিশেষজ্ঞ নির্বাহী দ্বারা নিয়ন্ত্রিত। এসকল বিশেষ নির্বাহীর অধীনে সহায়কবৃন্দ ও ফোরম্যান নিয়োজিত। আর ফোরম্যানের অধীনে শ্রমিকবৃন্দ কাজ করে থাকে। এক্ষেত্রে সংগঠনটির তিনটি বিভাগ নিজ গতিতে আলাদা-আলাদা কাজ করে থাকে। ফলে একটির সাথে আরেকটির সমন্বয় করা কঠিন হয়ে পড়ে। এছাড়া উচ্চ পর্যায়ের নির্বাহীরা একাধিক বিভাগ যথাযথভাবে তত্ত্বাবধান করতে পারেন না। এতে বিভাগগুলো নিয়ন্ত্রণেও সমস্যা দেখা দেয়। ফলে সংগঠন জুড়ে বিশৃঙ্খলা সৃষ্টি হওয়ার আশঙ্কা থাকে। এজন্য আমি মনে করি, কার্যভিত্তিক সংগঠন কাঠামো অনুসরণ করে 'Z' নামক প্রতিষ্ঠানটিতে সর্বোচ্চ শৃঙ্খলা প্রতিষ্ঠা সম্ভব নয়।"
        }
      ]
    },
    {
      "number": "10",
      "uddipok": "'ইউনিক ইন্ডাস্ট্রিজ'-এর ব্যবস্থাপনা পরিচালক জনাব হুমায়ুন কবীর একজন সজ্জন ব্যক্তি। তিনি কার্য সম্পাদনের ক্ষেত্রে কর্মীদের ওপর আস্থা রাখেন। প্রতিষ্ঠানের গুরুত্বপূর্ণ সিদ্ধান্ত গ্রহণে তিনি কর্মীদের মতামত নেন। কর্তৃপক্ষের প্রতি কর্মীদের ইতিবাচক ধারণা থাকায় প্রতিষ্ঠানটি দ্রুতই সাফল্য অর্জন করে আসছিল। জনাব হুমায়ুন কবীরের হঠাৎ অসুস্থতার কারণে ব্যবস্থাপনা পরিচালকের দায়িত্ব নেন পুত্র জনাব মাহিম কবীর। তিনি প্রতিষ্ঠানের গুরুত্বপূর্ণ সিদ্ধান্ত একাই গ্রহণ করেন। জনাব মাহিম কবীর একক নেতৃত্বে প্রতিষ্ঠানটি পরিচালনা করায় কিছুদিনের মধ্যেই তা লোকসানের সম্মুখীন হয়।",
      "tag": "DB 25",
      "sub_questions": [
        {
          "label": "ক",
          "question": "কর্মীকেন্দ্রিক নেতৃত্ব কী?",
          "explanation": "যে নেতৃত্বে নেতা কাজের পাশাপাশি কর্মীদের মানসিক দিকও বিবেচনা করেন এবং সহানুভূতির সাথে কর্মীদের সমস্যা সমাধানের চেষ্টা করেন, তাকে কর্মীকেন্দ্রিক নেতৃত্ব বলে।"
        },
        {
          "label": "খ",
          "question": "একজন নেতাকে কেন ধৈর্যশীল হতে হয়?",
          "explanation": "যিনি দলের সদস্যদের প্রভাবিত করে তাদের সামর্থ্যকে লক্ষ্যের দিকে নিয়ে যান, তিনিই নেতা। বিভিন্ন পরিবেশে বিভিন্ন ব্যক্তির স্বার্থ রক্ষা করে নেতাকে কাজ করতে হয়। অধীনস্থদের ব্যক্তিগত উপলব্ধি, চিন্তা-ভাবনা, রুচিবোধ, আচার-আচরণে অনেক ভিন্নতা দেখা যায়। নেতাকে এসব কিছু ধৈর্যসহকারে মোকাবিলা করতে হয়। তাই একজন নেতাকে ধৈর্যশীল হতে হয়।"
        },
        {
          "label": "গ",
          "question": "উদ্দীপকে জনাব হুমায়ুন কবীর কোন ধরনের নেতৃত্বের মাধ্যমে প্রতিষ্ঠান পরিচালনা করতেন? ব্যাখ্যা করো।",
          "explanation": "উদ্দীপকের জনাব হুমায়ুন কবীর গণতান্ত্রিক, নেতৃত্বের মাধ্যমে প্রতিষ্ঠান পরিচালনা করতেন। এ ধরনের নেতৃত্বে নেতা অধস্তনদের সাথে আলাপ-আলোচনা ও পরামর্শ করে কাজ করেন। সিদ্ধান্ত নেওয়ার ক্ষেত্রে তাদের মতামতকে প্রাধান্য দেন। এছাড়াও তাদের সাথে সুসম্পর্ক ও আস্থা বজায় রাখেন। এ নেতৃত্বে কর্মীরা কর্তৃপক্ষের প্রতি ইতিবাচক ধারণা পোষণ করে। উদ্দীপকের জনাব হুমায়ুন কবীর 'ইউনিক ইন্ডাস্ট্রিজ'-এর ব্যবস্থাপনা পরিচালক। তিনি কার্যসম্পাদনে কর্মীদের ওপর আস্থা রাখেন। প্রতিষ্ঠানের গুরুত্বপূর্ণ সিদ্ধান্ত গ্রহণে তিনি কর্মীদের মতামত নেন। এতে কর্মীরা প্রতিষ্ঠান সম্পর্কে ইতিবাচক ধারণা পোষণ করে। এজন্য তার প্রতিষ্ঠানটি দ্রুতই সাফল্য অর্জন করে আসছে। এসব বৈশিষ্ট্যের সাথে গণতান্ত্রিক নেতৃত্বের মিল আছে। সুতরাং, উদ্দীপকে জনাব হুমায়ুন কবীর গণতান্ত্রিক নেতৃত্বের মাধ্যমে প্রতিষ্ঠান পরিচালনা করতেন।"
        },
        {
          "label": "ঘ",
          "question": "তুমি কি মনে করো জনাব মাহিম কবীরের নেতৃত্বের কারণেই প্রতিষ্ঠানটি লোকসানের সম্মুখীন হয়েছে? মতামত দাও।",
          "explanation": "জনাব মাহিম কবীরের স্বৈরতান্ত্রিক নেতৃত্বের কারণেই তার প্রতিষ্ঠানটি লোকসানের সম্মুখীন হয়েছে বলে আমি মনে করি। এ নেতৃত্বে নেতা একাই সব সিদ্ধান্ত নেন। তিনি অধস্তনদের মতামতকে গুরুত্ব দেন না। তিনি অধস্তনদের ওপর চাপ সৃষ্টি করে বা ভয়-ভীতি দেখিয়ে কাজ আদায়ের চেষ্টা করেন। অধস্তনরা এ ধরনের নেতৃত্ব অপছন্দ করে। উদ্দীপকে জনাব হুমায়ুন কবীর 'ইউনিক ইন্ড্রাস্ট্রিজ'-এর ব্যবস্থাপনা পরিচালক ছিলেন। তিনি প্রতিষ্ঠানে গণতান্ত্রিক নেতৃত্ব অনুসরণ করতেন। জনাব হুমায়ুন কবীরের অসুস্থতার কারণে ব্যবস্থাপনা পরিচালকের দায়িত্ব নেন তার পুত্র জনাব মাহিম কবীর। তিনি প্রতিষ্ঠানের সব গুরুত্বপূর্ণ সিদ্ধান্ত একাই নেন। এতে তার কার্যক্রমে স্বৈরতান্ত্রিক নেতৃত্ব প্রকাশ পায়। জনাব মাহিম কবীরের নেতৃত্বে তিনি কর্মীদের মতামতকে গুরুত্ব দেন না। এছাড়া তিনি কাজ আদায়ে কর্মীদের চাপ তৈরি করেন। এতে কর্মীরা প্রতিষ্ঠানকে নিজের মনে করে না। ফলে কর্মীরা প্রতিষ্ঠানের কাজের প্রতি আগ্রহ হারিয়ে ফেলে। এ কারণে প্রতিষ্ঠানের উৎপাদনশীলতা ও মুনাফা কমে যায়। এতে প্রতিষ্ঠানটি লোকসানের সম্মুখীন হয়। তাই বলা যায়, জনাব মাহিম কবীরের স্বৈরতান্ত্রিক নেতৃত্বের কারণে প্রতিষ্ঠানটি লোকসানের সম্মুখীন হয়।"
        }
      ]
    },
    {
      "number": "11",
      "uddipok": "\"ফাস্ট সেফ লি.\" একটি টি-শার্ট উৎপাদনকারী প্রতিষ্ঠান। উন্নতমানের টি-শার্ট তৈরির জন্য তাদের যথেষ্ট সুনাম রয়েছে। চলতি বছরে প্রতিষ্ঠানটি তাদের উৎপাদন লক্ষ্যমাত্রা সাত লক্ষ একক ধার্য করে। পাঁচ মাস পর লক্ষ করা গেল মাত্র দুই লক্ষ একক টি-শার্ট তৈরি হয়েছে। এমতাবস্থায় প্রতিষ্ঠানটি তাদের তদারকি বাড়িয়ে দেয় এবং ত্রুটি-বিচ্যুতিগুলো খুঁজে বের করে তা সমাধানের পদক্ষেপ নেয়। তারা আশা করছে নির্দিষ্ট সময়ের মধ্যে লক্ষ্যমাত্রা অর্জন করতে পারবে।",
      "tag": "DB 25",
      "sub_questions": [
        {
          "label": "ক",
          "question": "নিয়ন্ত্রণের ভিত্তি কী?",
          "explanation": "নিয়ন্ত্রণের ভিত্তি হলো পরিকল্পনা।"
        },
        {
          "label": "খ",
          "question": "\"নিয়ন্ত্রণ একটি চলমান প্রক্রিয়া\" ব্যাখ্যা করো।",
          "explanation": "নিয়ন্ত্রণ হলো পরিকল্পনা অনুযায়ী কাজ হচ্ছে কি না তা দেখা, বিচ্যুতি নির্ণয় এবং প্রয়োজনে সংশোধনমূলক ব্যবস্থা নেওয়া। পরিকল্পনা অনুযায়ী কাজ করার জন্য নিয়ন্ত্রণ ব্যবস্থা আরোপ করা হয়। এর মাধ্যমে কোনো বিচ্যুতি থাকলে তা সংশোধন করে আবার নতুন পরিকল্পনা নির্ধারণ করা হয়। এই নতুন পরিকল্পনার সাথে মিল রেখে পুনরায় নিয়ন্ত্রণ কাজ চলতে থাকে। তাই নিয়ন্ত্রণকে চলমান প্রক্রিয়া বলা হয়।"
        },
        {
          "label": "গ",
          "question": "'ফাস্ট সেফ লি,' প্রথমত নিয়ন্ত্রণের কোন পদক্ষেপ অনুসরণ করেছে? ব্যাখ্যা করো।",
          "explanation": "'ফাস্ট সেফ. লি.' প্রথমত নিয়ন্ত্রণের আদর্শমান নির্ধারণ পদক্ষেপটি অনুসরণ করেছে। আদর্শমান হলো এমন একটি মানদণ্ড যেটি অনুযায়ী প্রতিষ্ঠানের প্রতিটি কাজ নিয়ন্ত্রণ করা যায়। সুষ্ঠুভাবে কোনো কাজ সম্পন্ন করার জন্য কোনো কাজের আদর্শমান নির্ধারণ করতে হয়। এটি নিয়ন্ত্রণের প্রথম পদক্ষেপ। এটি সংখ্যা, ওজন, সময়, পরিমাণ প্রভৃতির ভিত্তিতে নির্ধারণ করা হয়। উদ্দীপকের 'ফাস্ট সেফ লি.' টি-শার্ট উৎপাদনকারী একটি প্রতিষ্ঠান। উন্নতমানের টি-শার্ট তৈরির জন্য প্রতিষ্ঠানটির যথেষ্ট সুনাম রয়েছে। চলতি বছর প্রতিষ্ঠানটি উৎপাদনের লক্ষ্যমাত্রা সাত লক্ষ একক ধার্য করে। এ আলোকে প্রতিষ্ঠানটিতে পরিকল্পনা প্রণয়ন করা হয়। আবার, নির্দিষ্ট সময় পর পর উৎপাদনের পরিমাণ যাচাই করা হয়। এতে নির্দিষ্ট সময়ের মধ্যে সাত লক্ষ একক উৎপাদন করা সম্ভব কি না সে সম্পর্কে ধারণা পাওয়া যায়। এক্ষেত্রে সাত লক্ষ একক নিয়ন্ত্রণ প্রক্রিয়ার আদর্শমান। তাই বলা যায়, 'ফাস্ট সেফ লি.' প্রথমে নিয়ন্ত্রণ ব্যবস্থার আদর্শমান পদক্ষেপ গ্রহণ করেছে।"
        },
        {
          "label": "ঘ",
          "question": "পরিবর্তিত পরিস্থিতিতে প্রতিষ্ঠানটি যে ব্যবস্থা গ্রহণ করেছে তার যৌক্তিকতা বিশ্লেষণ করো।",
          "explanation": "পরিবর্তিত পরিস্থিতিতে প্রতিষ্ঠানটি সংশোধনমূলক ব্যবস্থা গ্রহণ করেছে যা যৌক্তিক হয়েছে বলে আমি মনে করি। নিয়ন্ত্রণ প্রক্রিয়ার প্রথমে আদর্শমান প্রতিষ্ঠা করা হয়। পরবর্তী ধাপে নির্দিষ্ট সময় পর পর প্রকৃত কার্যফল পরিমাপ করা হয়। এরপর আদর্শমানের সাথে প্রকৃত কার্যফলের তুলনা করে বিচ্যুতি আছে কি না তা যাচাই করা হয়। এক্ষেত্রে বিচ্যুতি পাওয়া গেলে তার কারণ চিহ্নিতপূর্বক সংশোধনমূলক ব্যবস্থা নেওয়া হয়। উদ্দীপকে 'ফাস্ট সেফ লি.' চলতি বছর সাত লক্ষ একক টি-শার্ট উৎপাদনের লক্ষ্যমাত্রা নির্ধারণ করে। এক্ষেত্রে পাঁচ মাস পর উৎপাদন হওয়ার কথা ছিল (৭,০০,০০০ ৫ / ১২ ) বা ২,৯১,৬৬৭ একক। কিন্তু প্রতিষ্ঠানটি পাঁচ মাস পর পর্যবেক্ষণ করে দেখে মাত্র দুই লক্ষ একক উৎপাদন হয়েছে। ফলে পাঁচ মাস পর প্রতিষ্ঠানটিতে বিচ্যুতির পরিমাণ দাঁড়ায় (২,৯১,৬৬৭- ২,০০,০০০) বা ৯১,৬৬৭ একক। এমতাবস্থায় প্রতিষ্ঠানটি তাদের তদারকি বাড়িয়ে দেয় এবং ত্রুটি-বিচ্যুতিগুলো খুঁজে বের করে তা সমাধানের পদক্ষেপ নেয়। বিচ্যুতি দেখা দেওয়ায় প্রতিষ্ঠানটি সংশোধনমূলক ব্যবস্থা নেয়। এ ব্যবস্থার আওতায় উৎপাদন কাজে তদারকি বাড়িয়ে দেওয়া হয়। এতে উৎপাদন কাজে বিদ্যমান ত্রুটি-বিচ্যুতিগুলো ধরা পড়ে। আর এ ত্রুটি-বিচ্যুতি সমাধানে প্রতিষ্ঠানটি ব্যবস্থা নেয়। এতে উৎপাদনে বিদ্যমান সমস্যাগুলো দূর হবে। ফলে নির্ধারিত সময়ে এটি লক্ষ্য অর্জন করতে সক্ষম হবে। তাই বলা যায়, পরিবর্তিত পরিস্থিতিতে উক্ত প্রতিষ্ঠানটির গৃহীত সংশোধনমূলক ব্যবস্থা যৌক্তিক হয়েছে।"
        }
      ]
    }
  ]
}