{
  "title": "ঢাকা কলেজ ২০২৩",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "জনাব মামুন একজন টেক্সটাইল ইঞ্জিনিয়ার। জীবনের দীর্ঘসময় বড় বড় টেক্সটাইল মিলে চাকরি করেছেন। তার ধারণা উন্নত প্রযুক্তির যন্ত্রপাতি বসানো গেলে এ খাতে সম্ভাবনা অনেক। তিনি চাকরি ছেড়ে বন্ধুদের সহযোগিতায় একটা আধুনিক মানের টেক্সটাইল মিল বসালেন। তিনিই এর নির্বাহী পরিচালক। কিন্তু এখন দেখছেন প্রতিষ্ঠানে ব্যবস্থাপনার যে সকল উপকরণ রয়েছে তার মধ্যে মানুষ চালানো সবচেয়ে কঠিন। ব্যবস্থাপনাকে এতদিন বেশি গুরুত্বপূর্ণ মনে করেননি। কিন্তু এখন সেটাই তার কাছে অধিক গুরুত্বপূর্ণ মনে হচ্ছে।",
      "tag": "DC 23",
      "sub_questions": [
        {
          "label": "ক",
          "question": "ব্যবস্থাপক কে?",
          "explanation": "লক্ষ্য অর্জনের জন্য যে সকল ব্যক্তি পরিকল্পনা প্রণয়ন, সংগঠিতকরণ, কর্মীসংস্থান, নেতৃত্ব ও নির্দেশনা, প্রেষণা দান, সমন্বয়সাধন এবং নিয়ন্ত্রণ কাজ সম্পাদনের সাথে জড়িত থাকেন, তাদের ব্যবস্থাপক বলে।"
        },
        {
          "label": "খ",
          "question": "ব্যবস্থাপনা বলতে কী বোঝ?",
          "explanation": "লক্ষ্য অর্জনের প্রতিষ্ঠানের উপকরণসমূহকে সঠিকভাবে পরিচালনা করার প্রক্রিয়াকে ব্যবস্থাপনা বলে। ব্যবস্থাপনা প্রতিষ্ঠানের উপকরণাদির কার্যকর ব্যবহার করে লক্ষ্যে পৌঁছানোর চেষ্টা করে। উপকরণাদি কার্যকর করে তুলতে পরিকল্পনা, সংগঠন, কর্মীসংস্থান, নেতৃত্ব দান, প্রেষণা ও নিয়ন্ত্রণ কাজের প্রয়োজন পড়ে। এ কাজগুলোর সমষ্টিই হলো ব্যবস্থাপনা।"
        },
        {
          "label": "গ",
          "question": "উদ্দীপকে ব্যবস্থাপনার যে সকল উপকরণ আছে তা বর্ণনা করো।",
          "explanation": "উদ্দীপক ব্যবস্থাপনার মানুষ ও যন্ত্রপাতি উপকরণসমূহের বর্ণনা রয়েছে। ব্যবস্থাপনার উপকরণের মধ্যে মানবসম্পদ বা মানুষ সবচেয়ে বেশি অবদান রাখে। এ উপকরণটির কার্যকর ব্যবহার নিশ্চিত করা গেলে অন্যান্য বস্তুগত উপকরণের কার্যকর ব্যবহারও সহজ হয়ে যায়। আর, ব্যবস্থাপনার যন্ত্রপাতি উপকরণটি ছাড়া উৎপাদন সম্ভব নয়। এ উপকরণটি প্রতিষ্ঠানের গতিশীলতা ও উৎপাদনের ধারাবাহিকতা বজায় রাখতে সাহায্য করে। উদ্দীপকে জনাব মামুন একজন টেক্সটাইল ইঞ্জিনিয়ার। তিনি তার পূর্ব অভিজ্ঞতার আলোকে একটি টেক্সটাইল মিল স্থাপন করেন। মিলটিতে তিনি উৎপাদনের জন্য উন্নতমানের প্রযুক্তিসম্পন্ন যন্ত্রপাতি বসালেন। এসব যন্ত্রপাতি চালানোর জন্য তিনি শ্রমিক-কর্মী নিয়োগ দেন। এক্ষেত্রে জনাব মামুন তার প্রাতিষ্ঠানিক লক্ষ্য অর্জন ও কাজ সম্পাদনে উন্নত যন্ত্রপাতি ও দক্ষ মানবসম্পদ ব্যবহার করেছেন। এর মাধ্যমে তিনি তার প্রতিষ্ঠানে ব্যবস্থাপনার 6M এর Man বা মানুষ ও Machine বা যন্ত্রপাতির ব্যবহার করেছেন। তাই বলা যায়, উক্ত প্রতিষ্ঠানে ব্যবস্থাপনার মানুষ ও যন্ত্রপাতি উপকরণসমূহের ব্যবহার বর্ণিত আছে।"
        },
        {
          "label": "ঘ",
          "question": "জনাব মামুন ব্যবস্থাপনার অন্তর্ভুক্ত বিষয়গুলো প্রতিষ্ঠানে কীভাবে কাজে লাগাবেন তার ওপর মতামত দাও।",
          "explanation": "ব্যবস্থাপনার অন্তর্ভুক্ত বিষয়গুলোর যথাযথ ব্যবহারের মাধ্যমে জনাব মামুনের প্রতিষ্ঠানে সফলতা আসবে বলে আমি মনে করি। ব্যবস্থাপনা কতিপয় কাজের সমষ্টি। প্রতিটি কাজ ব্যবস্থাপনা প্রক্রিয়ায় পর্যায়ক্রমে বা ধারাবাহিকভাবে সম্পাদিত হয়। ব্যবস্থাপকীয় কাজগুলো (পরিকল্পনা, সংগঠন, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ) পর্যায়ক্রমে প্রতিষ্ঠানের উপকরণসমূহকে সুষ্ঠুভাবে কাজে লাগায়। উদ্দীপকে জনাব মামুন আধুনিক মানের একটি টেক্সাটাইল মিল স্থাপন করলেন। মিলটিতে উৎপাদন কাজে তিনি উন্নত যন্ত্রপাতি ও শ্রমিক নিয়োগ দেন। তিনি প্রতিষ্ঠানটি পরিচালনায় ব্যবস্থাপনা বিষয়টিকে তেমন আমলে নেননি। এজন্য তিনি মানবসম্পদ পরিচালনায় হিমশিম খাচ্ছেন। এ কারণে তিনি বর্তমানে তার প্রতিষ্ঠান পরিচালনায় ব্যবস্থাপনার কার্যাবলি ব্যবহারের গুরুত্ব মনে করছেন। জনাব মামুন সুষ্ঠু পরিকল্পনার মাধ্যমে প্রতিষ্ঠানের জন্য সঠিক লক্ষ্য নির্ধারণ করতে পারেন। আর, সংগঠিতকরনের মাধ্যমে তিনি লক্ষ্য অর্জনে প্রয়োজনীয় উপায়-উপকরণ একত্রিত করতে পারেন। তিনি কর্মীসংস্থানের মাধ্যমে সঠিক কর্মী নির্বাচন, নিয়োগ করে সঠিক নির্দেশনার মাধ্যমে এদেরকে লক্ষ্যপানে পরিচালিত করতে পারেন। এছাড়া, 'প্রেষণার মাধ্যমে তিনি কর্মীকে উৎসাহিত করতে পারেন। সমন্বয়ের মাধ্যমে প্রতিষ্ঠানের বিভাগ-উপবিভাগের মধ্যে সুষ্ঠু সম্পর্ক স্থাপন করতে পারেন। সবশেষে তিনি পরিকল্পনা অনুযায়ী কাজ ঠিকমত হচ্ছে কি না তা নিয়ন্ত্রণের মাধ্যমে যাচাই করে প্রয়োজনীয় পদক্ষেপ নিতে পারেন। এভাবে জনাব মামুন তার প্রতিষ্ঠানে গতিশীলতা ও সফলতা আনায়নে ব্যবস্থাপনার কার্যাবলি ব্যবহার করতে পারেন।"
        }
      ]
    },
    {
      "number": "2",
      "uddipok": "মিসেস নাবিলা ঢাকার সাভারে একটি ওষুধ শিল্প স্থাপন করেন। তিনি প্রতিষ্ঠানের উৎপাদন কার্য সুষ্ঠুভাবে পরিচালনার জন্য চট্টগ্রাম হতে কাঁচামাল কন্টেইনার ট্রাকে করে ঢাকায় আনার সিদ্ধান্ত নেন। উৎপাদন শুরু হওয়ার পরপরই ঢাকা-চট্টগ্রাম রোডে মেরামত কার্য শুরু হওয়ায় কাঁচামাল পরিবহনে সমস্যা দেখা দেয়। ফলে উৎপাদন কার্য মারাত্মকভাবে ব্যাহত হয়। একই সাথে দেখা যায় মিসেস নাবিলার পার্শ্ববর্তী একটি কোম্পানি সড়ক পথের পাশাপাশি নৌপথে কাঁচামাল আনয়ন করে।",
      "tag": "DC 23",
      "sub_questions": [
        {
          "label": "ক",
          "question": "প্রশাসন কী?",
          "explanation": "প্রতিষ্ঠানের যে স্তরে উদ্দেশ্য, দীর্ঘমেয়াদি পরিকল্পনা, কৌশল ও নীতি নির্ধারণ করা হয় তাকে প্রশাসন বলে।"
        },
        {
          "label": "খ",
          "question": "জোড়া মই শিকল নীতি বলতে কী বোঝায়?",
          "explanation": "প্রতিষ্ঠানের শীর্ষ থেকে নিম্ন পর্যায় পর্যন্ত কর্মীদের কর্তৃত্বের চেইন বা শিকল বজায় রাখাকে জোড়া মই শিকল নীতি বলে। কর্তৃত্ব ঊর্ধ্বতন কর্মকর্তা থেকে ধাপে ধাপে অধস্তনের কাছে নেমে আসে। ফলে প্রতিটি বিভাগ, উপবিভাগ ও ব্যক্তি কর্তৃত্বের শিকলে কারো না কারো সাথে সম্পর্কযুক্ত থাকে। এ শিকল কর্মীদের কর্তৃত্বের প্রবাহ ও যোগাযোগের পথ নির্দেশ করে।"
        },
        {
          "label": "গ",
          "question": "সিদ্ধান্ত গ্রহণ প্রক্রিয়ার কোন পদক্ষেপটি পরিহারের দরুন উৎপাদন কার্য ব্যাহত হচ্ছে? ব্যাখ্যা করো।",
          "explanation": "সিদ্ধান্ত গ্রহণ প্রক্রিয়ার সমস্যা চিহ্নিতকরণ ও সংজ্ঞায়িতকরণ পদক্ষেপটি পরিহারের দরুন উৎপাদন কার্য ব্যাহত হচ্ছে। লক্ষ্য অর্জনের পথে অসুবিধাজনক পরিস্থিতি, বাধা-বিপত্তি, জটিলতা বা অনাকাঙ্ক্ষিত পরিস্থতিকে সমস্যা বলা হয়। সিদ্ধান্ত গ্রহণ প্রক্রিয়ার শুরুতে নিশ্চিত হতে হয় কোন কারণটি সমস্যার জন্য দায়ী। কারণ প্রকৃত সমস্যা সঠিকভাবে চিহ্নিত করা না গেলে সিদ্ধান্ত গ্রহণের যাবতীয় প্রচেষ্টাই ব্যর্থ হয়। এছাড়া ভুলভাবে সমস্যা চিহ্নিতকরণ নতুন সমস্যার জন্ম দেয়। উদ্দীপকের মিসেস নাবিলা ঢাকার সাভারে একটি ওষুধের কারখানা স্থাপন করেন। তিনি উৎপাদন কাজ, সুষ্ঠুভাবে পরিচালনার জন্য চট্টগ্রাম থেকে কাঁচামাল কন্টেইনার ট্রাকে করে ঢাকায় আনার সিদ্ধান্ত নেন। কিন্তু ঢাকা চট্টগ্রাম রোডে মেরামত কাজ শুরু হওয়ায় কাঁচামাল পরিবহনে সমস্যা দেখা দেয়। এতে উৎপাদন কাজ ব্যাহত হয়। শুরুতেই সমস্যা চিহ্নিতকরণ, না করার কারণেই মূলত এ সমস্যা দেখা দেয়। যথাসময়ে সমস্যা চিহ্নিত করলে এ সমস্যা হাতো না। তাই বলা যায়, সিদ্ধান্ত গ্রহণ প্রক্রিয়ার সমস্যা চিহ্নিতকরণ ও সংজ্ঞায়িতকরণ পদক্ষেপটি পরিহারের কারণে উৎপাদনের কাজ ব্যাহত হচ্ছে।"
        },
        {
          "label": "ঘ",
          "question": "মিসেস নাবিলা শিল্প কারখানার উৎপাদন সুষ্ঠুভাবে অব্যাহত রাখার জন্য কী সিদ্ধান্ত নেওয়া যৌক্তিক ছিল? বিশ্লেষণ করো।",
          "explanation": "মিসেস নাবিলা শিল্প কারখানার উৎপাদন সুষ্ঠুভাবে অব্যাহত রাখার জন্য সমাধানের বিকল্পসমূহ উদ্ভাবন করা উচিত ছিল। সমস্যা সমাধানের জন্য অনুমিত অবস্থার আলোকে সম্ভাব্য বিভিন্ন উপায় নির্ধারণ করা হয়। এক্ষেত্রে সম্ভাব্য সব পরিস্থিতি বিবেচনা করে সবচেয়ে উত্তম বিকল্প উদ্ভাবনের চেষ্টা করা হয়। এজন্য মেধা, সৃজনশীলতা, মননশীলতা, উদ্ভাবনী শক্তি প্রভৃতি কাজে লাগাতে হয়। উদ্দীপকের মিসেস নাবিলা একটি ওষুধ শিল্প স্থাপন করেন। তিনি চট্টগ্রাম থেকে কাঁচামাল কন্টেইনার ট্রাকে করে ঢাকায় আনার সিদ্ধান্ত নেন। কিন্তু তার এ প্রচেষ্টা ঢাকা-চট্টগ্রাম রোডে মেরামত কাজের জন্য ব্যাহত হয়। অন্যদিকে, মিসেস নাবিলার পাশ্ববর্তী একটি প্রতিষ্ঠান সড়কপথের পাশাপাশি নৌপথেও কাঁচামাল আনয়ন করে। এতে প্রতিষ্ঠানটি সড়কপথে পণ্য আনয়নে সমস্যা হলে তার বিকল্প নৌপথে ব্যবহার করে। ভবিষ্যৎ সর্বদা অনিশ্চিত। এজন্য মিসেস নাবিলার উচিত ছিল সড়কপথের পাশাপাশি বিকল্প হিসেবে নৌপথে কাঁচামাল আনয়নের ব্যবস্থা রাখা। নৌপথের ব্যবস্থা থাকলে কাঁচামাল কারখানায় সঠিক সময়ে পৌছাতো। ফলে প্রতিষ্ঠানের উৎপাদন কাজ স্বাভাবিক থাকতো। আর পণ্য সঠিক সময়ে বাজারে ছাড়াও সম্ভব হতো। এতে প্রতিষ্ঠানের লক্ষ্যমাত্রা অর্জন সহজ হত। তাই বলা যায়, মিসেস নাবিলার বিকল্প ব্যবস্থা রাখা উচিত ছিল।"
        }
      ]
    },
    {
      "number": "3",
      "uddipok": "জনাব জামান তার স্বল্প লাভজনক প্রতিষ্ঠানের কার্যাবলি সুষ্ঠুভাবে সম্পাদনের জন্য প্রতিটি কার্যক্ষেত্রে কাজের প্রকৃতি অনুযায়ী দক্ষ ব্যবস্থাপক নিয়োগ করেন। কিন্তু সময়ক্ষেপণের কারণে প্রত্যাশিত পরিকল্পনা অনুযায়ী লক্ষ্যমাত্রা অর্জন করা সম্ভব হচ্ছে না।",
      "tag": "DC 23",
      "sub_questions": [
        {
          "label": "ক",
          "question": "সংগঠন কী",
          "explanation": "নির্দিষ্ট লক্ষ্য অর্জনে একাধিক ব্যক্তির সংঘবদ্ধতা এবং পারস্পরিক সম্পর্ক নির্ধারণ করার কাঠামোবদ্ধ ও প্রাতিষ্ঠানিক রূপকে সংগঠন বলে।"
        },
        {
          "label": "খ",
          "question": "পরিকল্পনার নমনীয়তা বলতে কী বোঝায়?",
          "explanation": "পরিবর্তিত পরিস্থিতির সাথে খাপ খাওয়ানোর জন্য পরিকল্পনায় প্রয়োজনীয় পরিবর্তন এবং সংযোজন করা হলো নমনীয়তা। ভবিষ্যতকে কেন্দ্র করেই পরিকল্পনা নেওয়া হয়। কিন্তু যেকোনো সময় ভবিষ্যতের পরিবেশ পরিস্থিতি পরিবর্তন হতে পারে। এ কারণে পরিকল্পনা পরিবর্তনের প্রয়োজন হতে পারে। এ পরিবর্তন প্রতিষ্ঠানকে প্রতিযোগী প্রতিষ্ঠানের সাথে তাল মিলিয়ে চলতে সহায়তা করে।"
        },
        {
          "label": "গ",
          "question": "উদ্দীপকের প্রতিষ্ঠানের ব্যবস্থাপনার কোন মৌলিক নীতিটি অনুসৃত হয়েছে? ব্যাখ্যা করো।",
          "explanation": "উদ্দীপকের প্রতিষ্ঠানে ব্যবস্থাপনার কার্যবিভাজন নীতি অনুসৃত হয়েছে। এ নীতি অনুযায়ী প্রতিষ্ঠানের কাজকে প্রয়োজন অনুযায়ী বিভিন্ন ভাগে ভাগ করা হয়। এরপর প্রতিটি বিভাগের দায়িত্ব একেকজন কর্মীর ওপর অর্পণ করা হয়। এ নীতির মাধ্যমে প্রতিষ্ঠানের প্রতিটি বিভাগ ও উপবিভাগে নিয়োজিত কর্মীর কাজকে নির্দিষ্ট করে দেওয়া হয়। এতে কাজ করা সহজ হয়। উদ্দীপকের জনাব জামান একটি স্বল্প লাভজনক প্রতিষ্ঠানের মালিক। তিনি প্রতিষ্ঠানের কাজকে প্রকৃতি অনুযায়ী ভাগ করেন। এরপর একেকজন কর্মীকে একেকটি কাজ সম্পাদনের দায়িত্ব দেন। অর্থাৎ প্রত্যেক কর্মীর দায়িত্ব ও কর্তব্য নির্দিষ্ট করে দেন। এতে প্রত্যেক কর্মী নিজ নিজ দায়িত্ব সম্পর্কে বুঝতে পারে। ফলে কর্মীরা তাদের কাজ সহজে সম্পাদন করতে পারে। তাদের কর্মদক্ষতাও বাড়ে। এসব বৈশিষ্ট্যের সাথে কার্যবিভাজন নীতির মিল আছে। তাই বলা যায়, উদ্দীপকে প্রতিষ্ঠানটি কার্যবিভাজনের নীতি অনুসরণ করে।"
        },
        {
          "label": "ঘ",
          "question": "উদ্দীপকের প্রতিষ্ঠানের বিদ্যমান সংগঠন কাঠামোটি-ই প্রত্যাশিত লক্ষ্যমাত্রা অর্জনের প্রধান অন্তরায়- মন্তব্য করো।",
          "explanation": "উদ্দীপকের প্রতিষ্ঠানে বিদ্যমান কার্যভিত্তিক সংগঠন কাঠামোই প্রত্যাশিত লক্ষ্যমাত্রা অর্জনের প্রধান অন্তরায় বলে আমি মনে করি। এ সংগঠনে কর্মীদের যোগ্যতা ও দক্ষতা অনুযায়ী আলাদা বিভাগে নিয়োগ দেওয়া হয়। এক্ষেত্রে একজন বিশেষজ্ঞ ব্যক্তি সংশ্লিষ্ট বিভাগের নির্বাহীর দায়িত্ব পালন করেন। এর ফলে কর্মীদের কাজে বিশেষায়ণের সুযোগ হয়। উদ্দীপকের জনাব জামান একটি স্বল্প লাভজনক প্রতিষ্ঠানের মালিক। তিনি তার প্রতিষ্ঠানের কাজগুলোকে প্রকৃতি অনুযায়ী বিভিন্ন ভাগে ভাগ করেন। এরপর প্রতিটি কার্যক্ষেত্রে কাজের প্রকৃতি অনুযায়ী দক্ষ ব্যবস্থাপক নিয়োগ দেন। কিন্তু এতে প্রতিটি বিভাগের মধ্যে সমন্বয়সাধন কঠিন হয়ে পড়ে। এর ফলে প্রতিষ্ঠানের লক্ষ্যমাত্রা অর্জন করা সম্ভব হচ্ছে না। উদ্দীপকের প্রতিষ্ঠানে কার্যভিত্তিক সংগঠন অনুসরণ করা হয়। এ সংগঠন অনুযায়ী কাজকে বিভিন্ন ভাগে ভাগ করে প্রতিটি কাজে বিশেষজ্ঞ নিয়োগ দেওয়া হয়। এ সংগঠনে বিশেষজ্ঞরাই সব সিদ্ধান্ত নেন। এজন্য সিদ্ধান্ত নেওয়ার সময় তাদের সবার সাথে পরামর্শ করতে হয়। এতে অনেক সময় ব্যয় হয়। ফলে কোনো জরুরি বিষয়ে দ্রুত সিদ্ধান্ত নেওয়া কঠিন হয়ে যায়। এ কারণে অনেক সুযোগ হাতছাড়া হয়ে যায়। এতে লক্ষ্যমাত্রা অর্জন করা অনেক সময় কঠিন হয়ে পড়ে। তাই বলা যায়, উদ্দীপকের প্রতিষ্ঠানে বিদ্যমান কার্যভিত্তিক সংগঠন কাঠামোই প্রত্যাশিত লক্ষ্যমাত্রা অর্জনের প্রধান অন্তরায়।"
        }
      ]
    },
    {
      "number": "4",
      "uddipok": "পি এন্ড জি কোম্পানি বার্ষিক ৩০,০০০ ইউনিট ২০০ এমএল আকারের শ্যাম্পু উৎপাদনের লক্ষ্যমাত্রা নির্ধারণ করল। ৬ মাস পর দেখা গেল, মাত্র ১২০০০ ইউনিট শ্যাম্পু উৎপাদিত হয়েছে। কোম্পানির উৎপাদন ব্যবস্থাপক লক্ষ্যমাত্রার চেয়ে কম উৎপাদনের কারণ উদঘাটন করলেন এবং ইউনিট ম্যানেজারকে প্রয়োজনীয় প্রশিক্ষণ এবং ক্রয় সুপারভাইজারকে চাকরি থেকে বরখাস্ত করলেন।",
      "tag": "RB, CB, CTG.B, JB, BB 18,DC 23",
      "sub_questions": [
        {
          "label": "ক",
          "question": "বাজেটীয় নিয়ন্ত্রণ কী?",
          "explanation": "বাজেটের সাথে অর্জিত ফলাফলের তুলনা করে ত্রুটি-বিচ্যুতি নির্ণয় এবং সংশোধনের মাধ্যমে নিয়ন্ত্রণ কাজ করার প্রক্রিয়াকে বাজেটীয় নিয়ন্ত্রণ বলা হয়।"
        },
        {
          "label": "খ",
          "question": "নিয়ন্ত্রণকে কেন পরবর্তী পরিকল্পনার ভিত্তি বলা হয়?",
          "explanation": "নিয়ন্ত্রণ হলো পরিকল্পনা অনুযায়ী কাজ হচ্ছে কিনা, তা দেখা, বিচ্যুতি নির্ণয় এবং প্রয়োজনে সংশোধনমূলক ব্যবস্থা নেওয়া। এর মাধ্যমে প্রতিষ্ঠান পরিকল্পনার ত্রুটি-বিচ্যুতির কারণ জানতে পারে। এসব ত্রুটি কীভাবে সমাধান করা যায়, তারও উপায় বের করা হয়। ফলে পরবর্তী বছর বা সময়ের পরিকল্পনা আগের বিষয়গুলোর বিবেচনার আলোকে নির্ধারিত হয়। এভাবে নিয়ন্ত্রণ প্রতিষ্ঠানের পরবর্তী পরিকল্পনার ভিত্তি হিসেবে কাজ করে।"
        },
        {
          "label": "গ",
          "question": "প্রতিষ্ঠানের লক্ষ্যমাত্রার সাথে প্রকৃত উৎপাদনের বিচ্যুতি নির্ণয় করা ব্যবস্থপনার একটি গুরুত্বপূর্ণ কাজের সাথে জড়িত-ব্যাখ্যা করো।",
          "explanation": "প্রতিষ্ঠানের লক্ষ্যমাত্রার সাথে প্রকৃত উৎপাদনের বিচ্যুতি নির্ণয় করা ব্যবস্থাপনার নিয়ন্ত্রণ কাজের সাথে জড়িত।। এর মাধ্যমে আগে থেকে নির্ধারিত লক্ষ্যমাত্রার সাথে প্রকৃত কাজের ফলাফল তুলনা করা হয়। এটি বিচ্যুতি সংশোধনের একটি বিশেষ ব্যবস্থা। ব্যবস্থাপনার মৌলিক কাজগুলোর মধ্যে নিয়ন্ত্রণ সর্বশেষ কাজ। এটি পরিকল্পনা অনুযায়ী কাজ হচ্ছে কি না তা যাচাই করে। উদ্দীপকের প্রতিষ্ঠানটি বার্ষিক ৩০,০০০ ইউনিট ২০০ এমএল আকারে শ্যাম্পু উৎপাদনের লক্ষ্যমাত্রা ঠিক করে। কিন্তু ৬ মাস পর দেখা যায়, মাত্র ১২,০০০ ইউনিট শ্যাম্পু উৎপাদিত হয়েছে। কিন্তু উৎপাদন হওয়ার কথা ছিল (৩০,০০০ ২) বা ১৫,০০০ ইউনিট। ফলে (১৫,০০০ - ১২,০০০) বা ৩,০০০ ইউনিট শ্যাম্পু কম উৎপাদিত হয়। আদর্শমানের সাথে প্রতিষ্ঠানের উৎপাদনের পরিমাণ তুলনা করে এই বিচ্যুতি পাওয়া যায়। আর এই বিচ্যুতি দূর করার জন্য সংশোধনী ব্যবস্থা নেওয়া হয়। এতে পরবর্তী পরিকল্পনা নেওয়া সহজ হয়। এ বৈশিষ্ট্যগুলোর সাথে নিয়ন্ত্রণ কাজের মিল আছে। তাই বলা যায়, পি অ্যান্ড জি কোম্পানি-এর সমস্যা সমাধানে নিয়ন্ত্রণ কাজটি করা হয়।"
        },
        {
          "label": "ঘ",
          "question": "লক্ষ্যমাত্রা পূরণের জন্য উৎপাদন ব্যবস্থাপক কর্তৃক গৃহীত ব্যবস্থাকে কি তুমি যুক্তিসঙ্গত মনে করো? বিশ্লেষণ করো।",
          "explanation": "লক্ষ্যমাত্রা পূরণের জন্য উদ্দীপকের উৎপাদন ব্যবস্থাপকের নেওয়া সংশোধনীমূলক ব্যবস্থা যুক্তিযুক্ত বলে আমি মনে করি। পরিকল্পনার ফল বা লক্ষ্য অর্জনের জন্য প্রতিষ্ঠানের সব উপায়-উপাদান ও প্রচেষ্টাকে কাজে লাগানো হয়। এরপর নিয়ন্ত্রণ ব্যবস্থার মাধ্যমে ভুল-ত্রুটি বের করে সংশোধনমূলক ব্যবস্থা নেওয়া হয়। এজন্য প্রয়োজনে কর্মীদের প্রশিক্ষণ, প্রেষণা ও দক্ষ কর্মী নিয়োগ দেওয়া হয়। উদ্দীপকের প্রতিষ্ঠানটি বার্ষিক ৩০,০০০ ইউনিট শ্যাম্পু উৎপাদনের পরিকল্পনা নেয়। কিন্তু এটি ছয় মাসে ১২,০০০ ইউনিট শ্যাম্পু উৎপাদন করতে সক্ষম হয়। এতে প্রত্যাশিত ফলের চেয়ে (১৫,০০০ – ১২,০০০) - বা ৩,০০০ ইউনিট কম উৎপাদন হয়। এ অবস্থায় উৎপাদক ব্যবস্থাপক ইউনিট ম্যানেজারকে প্রয়োজনীয় প্রশিক্ষণ দেন। এছাড়া, ক্রয় সুপারভাইজারকে চাকরি থেকে বরখাস্ত করেন। প্রতিষ্ঠানের উৎপাদন ব্যবস্থাপক একজন দূরদর্শী ব্যক্তি। তিনি প্রতিষ্ঠানের লাভের কথা চিন্তা করে কর্মীদের প্রশিক্ষণের কথা ভাবেন। এ প্রশিক্ষণের ফলে কর্মীদের কাজের দক্ষতা বাড়বে। একই সাথে সময়ের অপচয় রোধ ও সম্পদের সঠিক ব্যবহার হবে। আবার, ক্রয় সুপারভাইজারের বরখাস্তের ফলে অন্যরা কাজে দায়িত্ববান হবে। কারণ ক্রয় সুপারভাইজার সময়মতো কাঁচামাল সরবরাহ না করায় উৎপাদন কম হয়েছে। তাই তাকে বরখাস্ত করায় অন্য কর্মীরা কাজে সচেতন হবে। কারণ কাজে অবহেলা করলে তাদেরও এমন শাস্তি হতে পারে। এভাবে প্রতিষ্ঠানের কাজ সঠিকভাবে সম্পাদন হবে। তাই বলা যায়, লক্ষ্যমাত্রা -পূরণের জন্য উৎপাদক ব্যবস্থাপকের নেওয়া ব্যবস্থা যুক্তিযুক্ত হয়েছে।"
        }
      ]
    },
    {
      "number": "5",
      "uddipok": "সুষ্ঠু পরিকল্পনা ছাড়া কোনো প্রতিষ্ঠান কখনোই লক্ষ্যে পৌছাতে পারে না। পরিকল্পনাই হলো ব্যবস্থাপনার অন্যান্য কাজের ভিত্তি। পরিকল্পনায় ভুল থাকলে ব্যবস্থাপনার অন্যান্য কাজে জটিলতার সৃষ্টি হয়। পরিকল্পনা প্রণয়নের পূর্বে সবকিছু ভেবে-চিন্তে যথাযথ প্রক্রিয়া অবলম্বন করে পরিকল্পনা প্রণয়ন করা উচিত। জনাব রহমান প্রতিষ্ঠান পরিচালনায় এ কাজটির ওপর যথেষ্ট গুরুত্বারোপ করে থাকেন।",
      "tag": "DC 23",
      "sub_questions": [
        {
          "label": "ক",
          "question": "পরিকল্পনা কী?",
          "explanation": "প্রতিষ্ঠানের কাঙ্ক্ষিত উদ্দেশ্য অর্জনের জন্য ভবিষ্যতে কোনো কাজ কে করবে, কীভাবে করবে, কখন করবে, কতটুকু সময়ের মধ্যে করা হবে প্রভৃতি আগেই নির্ধারণ করার কর্মসূচি বা নকশা প্রণয়নের কাজকে পরিকল্পনা বলে।"
        },
        {
          "label": "খ",
          "question": "স্থায়ী পরিকল্পনা বলতে কী বোঝায়?",
          "explanation": "যে পরিকল্পনা প্রতিষ্ঠানে একবার নেওয়ার পর নতুন কোনো পরিকল্পনা নেওয়া বা নতুন অবস্থা সৃষ্টি না হওয়া পর্যন্ত তা বারবার ব্যবহৃত হয়, তাকে স্থায়ী পরিকল্পনা বলে। এ পরিকল্পনা একই ধরনের সমস্যা বা অবস্থা মোকাবিলার জন্য প্রণীত হয় এবং বারবার তা ব্যবহৃত হয়। একই পরিকল্পনার আওতায় বারবার কাজ করায় ভুলের পরিমাণ কমে যায়। এতে পরিকল্পনার উদ্দেশ্য সফল হয়।"
        },
        {
          "label": "গ",
          "question": "পরিকল্পনাকে ব্যবস্থাপনার অন্যান্য কাজের ভিত্তি বলা হয় কেন? উদ্দীপকের আলোকে ব্যাখ্যা করো।",
          "explanation": "পরিকল্পনাকে ব্যবস্থাপনার সকল কাজের ভিত্তি বলা হয়। এর মাধ্যমে ভবিষ্যতে কোনো কাজ, কখন, কীভাবে করা হবে তার অগ্রিম নকশা প্রণয়ন করা হয়। এটি ব্যবস্থাপনার প্রথম ও মূল কাজ। পরিকল্পনা ভবিষ্যতের করণীয় ঠিক করে দেয়। এর ওপর ভিত্তি করে ব্যবস্থাপনার অন্যান্য কাজ পরিচালিত হয়। সুষ্ঠু পরিকল্পনা ছাড়া কোনো প্রতিষ্ঠান কখনোই লক্ষ্যে পৌঁছাতে পারে না। পরিকল্পনাই হলো ব্যবস্থাপনার কাজের ভিত্তি। পরিকল্পনায় ভুল থাকলে ব্যবস্থানার অন্যান্য কাজে জটিলতা সৃষ্টি হয়। পরিকল্পনা বাস্তবায়নের জন্যই সংগঠন, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ কাজগুলো করা হয়। এই কাজগুলো পরিকল্পনা অনুযায়ী ধারাবাহিকভাবে চলতে থাকে। উদ্দীপকের প্রতিষ্ঠানের পরিকল্পনা ব্যবস্থাপকদের ভবিষ্যৎ করণীয় ঠিক করে দেয়। এই পরিকল্পনা অনুযায়ী সব কাজ পরিচালিত হয়। তাই, পরিকল্পনাকে ব্যবস্থাপনার অন্যান্য কাজের ভিত্তি বলা হয়।"
        },
        {
          "label": "ঘ",
          "question": "জনাব রহমানকে প্রতিষ্ঠানে পরিকল্পনা প্রণয়নে কী কী প্রক্রিয়া অবলম্বন করতে হয়? তোমার মতামত বিশ্লেষণ করো।",
          "explanation": "জনাব রহমানকে প্রতিষ্ঠানে পরিকল্পনা প্রণয়নে বিভিন্ন প্রক্রিয়া অবলম্বন করতে হবে। পরিকল্পনা ব্যবস্থাপনার সর্বপ্রথম ও সবচেয়ে গুরুত্বপূর্ণ মৌলিক কাজ। প্রতিষ্ঠানের উপায়- উপকরণ ও সম্পদের সঠিক ব্যবহার নিশ্চিত করতে পারলে ব্যবস্থাপনা কাঙ্ক্ষিত লক্ষ্য অর্জন করতে পারে। এজন্য ব্যবস্থাপককে পরিকল্পনা প্রণয়নের সময় সাবধানতা অবলম্বন করতে হয়। এক্ষেত্রে কিছু ধারাবাহিক পদক্ষেপ অনুসরণ করতে হয়। উদ্দীপকে বলা হয়েছে, সুষ্ঠু পরিকল্পনা ছাড়া কোনো প্রতিষ্ঠান কখনোই লক্ষ্যে পৌঁছাতে পারে না। পরিকল্পনাই হলো ব্যবস্থাপনার অন্যান্য কাজের ভিত্তি। পরিকল্পনা প্রণয়নের পূর্বে সব কিছু ভেবে-চিন্তে যথাযথ প্রক্রিয়া অবলম্বন করে পরিকল্পনা গ্রহণ করা উচিত। পরিকল্পনা যথার্থ হওয়ার জন্য জনাব রহমানের পরিকল্পনার ধাপগুলো যথাযথভাবে অনুসরণ করতে হবে। উদ্দীপকে জনাব রহমান প্রতিষ্ঠানে পরিকল্পনা প্রণয়নের প্রক্রিয়াগুলো অনুসরণ করতে পারেন। তিনি প্রথমে প্রতিষ্ঠানের অভ্যন্তরীণ শক্তি, দুর্বলতা এবং বাহ্যিক সুযোগ ও বাধা চিন্তায় নিয়ে ভবিষ্যৎ মূল্যায়ন করবেন। তারপর তিনি প্রতিষ্ঠানের জন্য লক্ষ্য নির্ধারণ করবেন। তিনি প্রতিষ্ঠানে বিকল্পসমূহও মূল্যায়ন করবেন। এরপর তিনি সর্বোত্তম বিকল্প গ্রহণ করে সহায়ক পরিকল্পনা প্রণয়ন করবেন। উল্লিখিত ধারাবাহিক প্রক্রিয়া অনুসরণ করে তিনি সর্বোত্তম পরিকল্পনা প্রণয়ন করতে পারবেনা।"
        }
      ]
    },
    {
      "number": "6",
      "uddipok": "গোল্ডেন রিং লি. একটি স্বনামধন্য প্রসাধনী সামগ্রী প্রস্তুতকারী প্রতিষ্ঠান। প্রতিষ্ঠানটির পণ্য চাহিদা দিন দিন বৃদ্ধি পাওয়ায় কর্তৃপক্ষ একটি নতুন উৎপাদন ইউনিট চালু করেন এবং পত্রিকায় বিজ্ঞপ্তি দিয়ে কর্মী সংগ্রহ করেন। কিন্তু কিছু দিনের মধ্যে প্রতিষ্ঠানটির পণ্যমান কমে যায় এবং বাধ্য হয়ে কর্তৃপক্ষ অতিদ্রুত কর্মী প্রশিক্ষণের ব্যবস্থা করেন।",
      "tag": "DC 23",
      "sub_questions": [
        {
          "label": "ক",
          "question": "কর্মী সংগ্রহ কী?",
          "explanation": "শূন্যপদ পূরণের জন্য যথাযথ পদ্ধতিতে সম্ভাব্য চাকরিপ্রার্থীদের নির্দিষ্ট পদে আবেদন করতে ও নির্বাচন প্রক্রিয়ায় অংশ নিতে উৎসাহী করাকে কর্মী সংগ্রহ বলে।"
        },
        {
          "label": "খ",
          "question": "পদোন্নতি বলতে কী বোঝায়?",
          "explanation": "প্রতিষ্ঠানে কর্মরত কর্মীর বর্তমান পদ থেকে মর্যাদা, ক্ষমতা, দায়িত্ব এবং বেতন ও সুযোগ-সুবিধা বাড়িয়ে উচ্চতর পদে পদায়ন করাকে পদোন্নতি বলে। এটি কর্মীদের কাজের সন্তুষ্টি বাড়ায়। ফলে প্রতিষ্ঠানের প্রতি তাদের আস্থা ও আনুগত্য বাড়ে। এতে প্রতিষ্ঠানের উৎপাদন ক্ষমতাও বাড়ে। তাই প্রতিষ্ঠানে কর্মীদের পদোন্নতি দেওয়া হয়।"
        },
        {
          "label": "গ",
          "question": "উদ্দীপকে গোল্ডেন রিং লি. কর্তৃপক্ষ কর্মী সংগ্রহের কোন উৎস থেকে কর্মী সংগ্রহ করেছে? ব্যাখ্যা করো।",
          "explanation": "উদ্দীপকে গোল্ডেন রিং লি. কর্তৃপক্ষ কর্মী সংগ্রহের বাহ্যিক উৎস থেকে কর্মী সংগ্রহ করেছে। প্রতিষ্ঠানে অনেক সময় বাইরের কোনো উৎস থেকে কর্মী সংগ্রহ করা হয়। এজন্য সংবাদপত্র ও অনলাইনে চাকরির বিজ্ঞাপন দেওয়া হয়। এসব বিজ্ঞপ্তি দেখে আবেদন করা প্রার্থীদের মধ্য থেকে সর্বোত্তম ব্যক্তিকে কর্মী হিসেবে নির্বাচন করা হয়। উদ্দীপকের গোল্ডেন রিং লি. একটি স্বনামধন্য প্রতিষ্ঠান। পণ্যের চাহিদা বেড়ে যাওয়ায় প্রতিষ্ঠানটি একটি নতুন ইউনিট চালু করার সিদ্ধান্ত নেয়। ফলে কর্মী সংগ্রহের প্রয়োজন হয়। এজন্য কর্মী সংগ্রহের জন্য পত্রিকায় বিজ্ঞপ্তি দেওয়া হয়। উক্ত বিজ্ঞপ্তি দেখে বিপুলসংখ্যক চাকরি সন্ধানী প্রার্থী আবেদন করে। এসব আবেদনকারী থেকে প্রতিষ্ঠানটি যোগ্যকর্মী নির্বাচন করে তাদের নিয়োগ দেয়। এর মাধ্যমে প্রতিষ্ঠানটিতে নতুন মেধা ও শ্রমের আগমন ঘটে। এসব বৈশিষ্ট্যের সাথে কর্মী সংগ্রহের বাহ্যিক উৎসের মিল পাওয়া যায়। তাই বলা যায়, উদ্দীপকে কর্মী সংগ্রহের বাহ্যিক উৎস থেকে কর্মী সংগ্রহ করা হয়েছে।"
        },
        {
          "label": "ঘ",
          "question": "পণ্যের মান উন্নয়নে গোল্ডেন রিং লি. কর্তৃপক্ষের অতিদ্রুত কর্মী প্রশিক্ষণের সিদ্ধান্ত কতটুকু যৌক্তিক বলে তুমি মনে করো? যুক্তি দাও।",
          "explanation": "পণ্যের মান উন্নয়নে গোল্ডেন রিং লি.-এর অতিদ্রুত কর্মী প্রশিক্ষণের সিদ্ধান্তটি যৌক্তিক হয়েছে বলে আমি মনে করি। এর মাধ্যমে যোগ্যতা ও দক্ষতার উন্নয়ন করা যায়। এতে কাজের প্রতি আগ্রহ বাড়ে। ফলে কর্মী কাজে মনোযোগী হয়। এছাড়া প্রশিক্ষিত কর্মীর কর্মীর মাধ্যমে কাজ করালে প্রত্যাশিত ফল পাওয়া যায়। উদ্দীপকের গোল্ডেন রিং লি. একটি প্রসাধনী সামগ্রী প্রস্তুতকারী প্রতিষ্ঠান। পণ্যের চাহিদা বেড়ে যাওয়ায় এটি একটি নতুন ইউনিট চালু করার সিদ্ধান্ত নেয়। এজন্য পত্রিকায় বিজ্ঞপ্তির মাধ্যমে এ ইউনিটের জন্য কর্মী সংগ্রহ করে। কিন্তু কিছু দিনের মধ্যে প্রতিষ্ঠানটির পণ্যের মান কমে যায়। তাই কর্তৃপক্ষ বাধ্য হয়ে কর্মীদের প্রশিক্ষণের ব্যবস্থা করে। প্রশিক্ষণের মাধ্যমে কর্মীরা প্রতিষ্ঠানের বিভিন্ন কারিগরি কাজ ও খুঁটিনাটি বিষয় সম্পর্কে জানতে পারে। এতে তারা প্রতিষ্ঠানের কাজ সম্পর্কে একটি স্পষ্ট ধারণা পায়। ফলে তাদের দক্ষতা ও অভিজ্ঞতা বাড়ে। এছাড়া স্থায়ীভাবে নিয়োগ পাওয়ার পর তারা প্রতিষ্ঠানের সব কাজ দক্ষতার সাথে করতে পারে। ফলে কাজে ভুল হওয়ার আশঙ্কা কমে যায়। প্রতিষ্ঠানও লক্ষ্যমাত্রা অর্জনে সফল হয়। তাই বলা যায়, উদ্দীপকে গোল্ডেন রিং লি. এর অতিদ্রুত কর্মী প্রশিক্ষণের সিদ্ধান্তটি যৌক্তিক ছিল।"
        }
      ]
    },
    {
      "number": "7",
      "uddipok": "জনাব আরাফাত তার প্রতিষ্ঠানে উৎপাদন বিভাগের মাসভিত্তিক ৫,০০০ একক পণ্য উৎপাদন নির্ধারণ করে প্রতিনিয়ত কর্মীদের প্রয়োজনীয় নির্দেশনা দেন। মাস শেষে দেখা গেল প্রতিষ্ঠানে উৎপাদনের পরিমাণ ১,০০০ একক কম হয়েছে। কাক্সিক্ষত পরিমাণ পণ্য উৎপাদনের জন্য তিনি অধীনস্থ কর্মীদের প্রশিক্ষণের পাশাপাশি সুপারভাইজারদের অন্য বিভাগে বদলিকরণে এবং সেই পদে দক্ষ ও অভিজ্ঞ সুপারভাইজার পদায়ন করেন। ফলে পরবর্তীতে তিনি কাক্সিক্ষত লক্ষ্যমাত্রা অর্জনে সক্ষম হন।",
      "tag": "DIN.B 22,DC 23",
      "sub_questions": [
        {
          "label": "ক",
          "question": "",
          "explanation": "পূর্ব নির্ধারিত মানের সাথে প্রকৃত কার্যফল তুলনা করে নির্ণীত বিচ্যুতি সংশোধন ব্যবস্থা হল নিয়ন্ত্রণ।"
        },
        {
          "label": "খ",
          "question": "",
          "explanation": "যে প্রক্রিয়ায় কোনো কাজ একবার চালু হওয়ার পর অন্য কাজের সাথে মিল রেখে অব্যাহতভাবে চলতে থাকে তাকে অবিরাম প্রক্রিয়া বলে। নিয়ন্ত্রণ একটি ধারাবাহিক ও অবিরাম প্রক্রিয়া। প্রতিষ্ঠানে বিভিন্ন পর্যায়ে পরিকল্পনা প্রণয়ন হয় এবং যেখানেই পরিকল্পনা অনুযায়ী কাজ চলে সেখানে কার্যফল নিরূপণে নিয়ন্ত্রণ কার্যও চলতে থাকে। তাই বলা হয় নিয়ন্ত্রণে একটি অবিরাম প্রক্রিয়া।"
        },
        {
          "label": "গ",
          "question": "",
          "explanation": "জনাব আরাফাত নিয়ন্ত্রণ প্রক্রিয়ার বিচ্যুতির কারণ নির্ণয় ও মূল্যায়ন ধাপের মাধ্যমে উৎপাদনমাত্রা কম হওয়ার কারণ চিহ্নিত করেছিলেন। নির্ধারিত আদর্শ মানের সাথে তুলনা করার পর কার্যফলে কোনো বিচ্যুতি পাওয়া গেলে উক্ত বিচ্যুতির কারণ নির্ণয় ও উক্ত কারনের যথার্থতা মূল্যায়নকে বিচ্যুতির কারণ নির্ণয় ও মূল্যায়ন বলে। এই ধাপটি নিয়ন্ত্রণের খুবই গুরুত্বপূর্ণ ধাপ। উদ্দীপকের জনাব আরাফাত তার প্রতিষ্ঠানের উৎপাদন মাসভিত্তিক ৫,০০০ একক পণ্য উৎপাদন নির্ধারণ করে প্রতিনিয়ত কর্মীদের নির্দেশনা দেন। মাস শেষে দেখা গেল প্রতিষ্ঠানের উৎপাদিত পণ্যের পরিমাণ ১,০০০ একক কম হয়েছে। তিনি একটি মান নির্ধারণ করে দিয়েছিলেন এবং পরবর্তীতে নির্দিষ্ট সময় পর তা মূল্যায়ন করেন।তাই বলা যায়, তিনি বিচ্যুতির কারণ নির্ণয় ও মূল্যায়নের মাধ্যমে উৎপাদনমাত্রা কম হওয়া চিহ্নিত করেছিলেন।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত জনাব আরাফাতের কাঙ্ক্ষিত ফললাভের জন্য গৃহীত ব্যবস্থা অর্থাৎ সংশোধনীমূলক ব্যবস্থা গ্রহণ যৌক্তিক। বিচ্যুতির কারণ নির্ধারণের পর সংশোধন মূলক পদক্ষেপ গ্রহণ করা হয়। এই ধাপে ভবিষ্যতে যাতে বিচ্যুতি না ঘটে এ লক্ষ্যে প্রয়োজনীয় সংশোধনক্ষম ব্যবস্থা কি হতে পারে তা নিরূপণ এবং পরবর্তী পরিকল্পনায় কিভাবে তা অন্তর্ভুক্ত করে বাস্তবায়ন করা হবে এই সিদ্ধান্ত নেওয়া হয়। উদ্দীপকে দেখা যায়, জনাব আরাফাত বিচ্যুতি থেকে বাঁচাতে কাঙ্ক্ষিত ফললাভের জন্য অধীনস্থ শ্রমিকদের প্রশিক্ষণের পাশাপাশি সুপারভাইজারদের অন্য বিভাগে বদলি করেন এবং উক্ত পদে দক্ষ সুপারভাইজারদের পদায়ন করেন অর্থাৎ তিনি বিচ্যুতির কারণ মূল্যায়ন করে সংশোধনীমূলক ব্যবস্থা কি হতে পারে তা ভেবেছেন এবং সে অনুযায়ী প্রয়োজনীয় ব্যবস্থা গ্রহণ করেছেন। উৎপাদন বিভাগে বিচ্যুতির একটা বড় কারণ হলো শ্রমিকদের অদক্ষতা এবং এক্ষেত্রে সুপারভাইজারদের যথাযথ নির্দেশনার অভাব। এরূপ কারণ প্রমাণিত হলে স্বভাবতই শ্রমিক-কর্মীদের দক্ষতার উন্নয়ন আবশ্যক। সেই সাথে সুপারভাইজারদের উন্নয়ন বা প্রয়োজনীয় ব্যবস্থা নেওয়ার প্রয়োজন পড়ে। যা উদ্দীপকের জনাব আরাফাত করেছেন এবং তার ব্যবস্থাটি সম্পূর্ণ যৌক্তিক।"
        }
      ]
    },
    {
      "number": "8",
      "uddipok": "দীর্ঘদিন বিদেশে চাকরি শেষে দেশে ফিরে জনাব আহমদ গ্রামে একটি ডেইরি ফার্ম প্রতিষ্ঠা করেন। ফার্মটিতে ৫০ জন লোক নিয়োজিত। বি.কম ডিগ্রিধারী একজন ব্যবস্থাপক হিসাবরক্ষণসহ সার্বিক বিষয় দেখাশোনা করেন। পশুপালন বিষয়ে দক্ষ কেউ না থাকায় প্রায়শই জটিল সমস্যা দেখা দেয়। এমতাবস্থায় আহমেদ সাহেব গ্রামের একজন অবসরপ্রাপ্ত উপজেলা পশুপালন কর্মকর্তাকে বিশেষজ্ঞ হিসেবে খণ্ডকালীন নিয়োগদান করেন।",
      "tag": "DC 23",
      "sub_questions": [
        {
          "label": "ক",
          "question": "দায়িত্ব কী?",
          "explanation": "সন্তোষজনকভাবে কোনো কাজ সম্পাদনের বা কর্তব্য পালনের দায় বা বাধ্যবাধকতাকে দায়িত্ব বলে।"
        },
        {
          "label": "খ",
          "question": "দায়িত্ব সুনির্দিষ্টকরণ কীভাবে প্রতিষ্ঠানের উদ্দেশ্য অর্জন করে? ব্যাখ্যা করো।",
          "explanation": "প্রতিষ্ঠানের কাজগুলোকে প্রকৃতি অনুসারে ভাগ করে প্রত্যেক কর্মীকে করণীয় বুঝিয়ে দেওয়াই হলো দায়িত্ব সুনির্দিষ্টকরণ। এর মাধ্যমে প্রত্যেক কর্মী তার নিজ দায়িত্ব সম্পর্কে জেনে থাকে। এতে প্রতিষ্ঠানের উদ্দেশ্য অর্জনের জন্য প্রত্যেক কর্মী দায়িত্ব ও কর্তব্য পালনে সচেষ্ট হয়। ফলে প্রতিষ্ঠানের যাবতীয় কাজ সুষ্ঠুভাবে সম্পাদন ও উদ্দেশ্য অর্জন সহজ হয়।"
        },
        {
          "label": "গ",
          "question": "উদ্দীপকে উল্লিখিত জনাব আহমদ সাহেবের ফার্মে প্রথম পর্যায়ে কোন ধরনের সংগঠন কাঠামো বিদ্যমান ছিলো? ব্যাখ্যা করো।",
          "explanation": "উদ্দীপকে উল্লিখিত আহমেদ সাহেবের ফার্মে প্রথম পর্যায়ে সরলরৈখিক সংগঠন কাঠামো বিদ্যমান ছিল। এ সংগঠনের সব ক্ষমতা ও কর্তৃত্বের অধিকারী হন নির্বাহী। এতে নির্বাহী এককভাবে সব সিদ্ধান্ত নিয়ে থাকেন। আবার, এতে কর্তৃত্ব প্রবাহ সরলরেখার মতো ধারাবাহিকভাবে ওপর থেকে নিচের দিকে ধাবিত হয়। আর জবাবদিহিতা নিচ থেকে ওপরে ওঠে। উদ্দীপকে জনাব আহমদ একটি ডেইরি ফার্ম স্থাপন করেন। ফার্মটিতে ৫০ জন লোক নিয়োজিত। এছাড়াও ফার্মটিতে একজন ব্যবস্থাপক রয়েছেন। এ ব্যবস্থাপক হিসাবরক্ষণসহ কর্মী পরিচালনা সংক্রান্ত কাজ করে থাকেন। কিন্তু, ফার্মটি জনাব আহমদের একক সিদ্ধান্তে চলে। এতে তার সিদ্ধান্ত বা আদেশ ফার্মের নিচের স্তরে সরলরেখায় প্রবাহিত হয়। আর, নিযুক্ত হিসাবরক্ষকও তার কাজের জন্য জনাব আহমদের কাছে জবাবদিহিতা করেন। এসবের সাথে সরলরৈখিক সংগঠনের মিল রয়েছে। সুতরাং, উল্লিখিত ফার্মে প্রথম পর্যায়ে সরলরৈখিক সংগঠন বিদ্যমান ছিল।"
        },
        {
          "label": "ঘ",
          "question": "পরবর্তীতে নতুন সংগঠন কাঠামোটি চিহ্নিত করো এবং পরিবর্তনের যৌক্তিকতা বিশ্লেষণ করো।",
          "explanation": "উক্ত প্রতিষ্ঠানে পরবর্তীতে সরলরৈখিক ও পদস্থকর্মী সংগঠন কাঠামোতে পরিবর্তন করার যৌক্তিকতা রয়েছে। এ সংগঠন কাঠামোতে সরলরৈখিক নির্বাহীকে সহযোগিতা করার জন্য বিশেষজ্ঞ কর্মী নিয়োগ করা হয়। এক্ষেত্রে বিশেষজ্ঞ কর্মী নির্বাহীকে শুধু পরামর্শ বা উপদেশ দিয়ে থাকেন। ফলে নির্বাহী সঠিক সিদ্ধান্ত নিতে পারেন। উদ্দীপকে জনাব আহমেদের ডেইরি ফার্মে প্রথমে সরলরৈখিক কাঠামো অনুসরণ করা হতো। তিনিই ফার্মটির যাবতীয় সিদ্ধান্ত নিতেন। কিন্তু, তার বা তার ব্যবস্থাপকের পশুপালনের বিষয়ে তেমন অভিজ্ঞতা ছিল না। এজন্য জনাব আহমেদ একজন অবসরপ্রাপ্ত উপজেলা পশুপালন কর্মকর্তাকে বিশেষজ্ঞ হিসেবে নিয়োগ দিলেন। এ কর্মকর্তা পশুপালন বিষয়ে দক্ষ। এজন্য তিনি জনাব আহমেদকে ফার্মটি চালনার বিষয়ে নানাবিধ পরামর্শ দিয়ে সাহায্য করবেন। এ বিশেষজ্ঞ কর্মকর্তা তাকে পশুপালনের লাভজনক পদ্ধতি সম্পর্কে অবহিত করতে পারবেন। আবার, পশুপালনের পদ্ধতি, পশুর রোগ- ঝালাই সম্পর্কেও তাকে বিভিন্ন তথ্য দিতে পারবেন। এসব এ তথ্য বা পরামর্শ মোতাবেক জনাব আহমেদ তার ফার্মের জন্য প্রয়োজনীয় সিদ্ধান্ত নিতে পারবেন। এর মাধ্যমে তিনি সঠিক সময়ে সঠিক সিদ্ধান্ত নিয়ে ফার্মটি সফলভাবে পরিচালনা করতে পারবেন। এ বৈশিষ্ট্যগুলোর সাথে সরলরৈখিক ও পদস্থকর্মী সংগঠনের মিল রয়েছে। উক্ত বিষয়াবলি বিবেচনায় প্রতিষ্ঠানটিতে পরবর্তীতে সরলরৈখিক ও পদস্থকর্মী সংগঠন ব্যবহারের যৌক্তিকতা রয়েছে।"
        }
      ]
    },
    {
      "number": "9",
      "uddipok": "মি. মানিক একটি নতুন শিল্প ইউনিটের ব্যবস্থাপক। তিনি তার শিল্প প্রতিষ্ঠানে যেসব কাজ হবে তা চিহ্নিত করে প্রকৃতি অনুযায়ী কতগুলো প্রধান ভাগে ভাগ করেন এবং তার অধীনে বিভিন্ন উপবিভাগ প্রতিষ্ঠা করেন। এরপর যেখানে যে মানের জনশক্তি প্রয়োজন তা নিয়োগ দিয়ে তাদের দায়িত্ব-কর্তৃত্ব বুঝিয়ে দেন। শুধু যোগ্য ব্যক্তিকেই যোগ্য স্থানে নিয়োগ নয়, এর বাইরে অন্যান্য উপায়-উপকরণাদিকেও সঠিক স্থানে স্থাপন করেন। এতে কাজ চলাকালে তিনি সুবিধা পাচ্ছেন।",
      "tag": "BB 17,DC 23",
      "sub_questions": [
        {
          "label": "ক",
          "question": "প্রশাসন কী?",
          "explanation": "প্রতিষ্ঠানের সর্বোচ্চ স্তর যেখানে প্রতিষ্ঠানের উদ্দেশ্য, দীর্ঘমেয়াদি পরিকল্পনা, কৌশল ও নীতি নির্ধারণ করা হয়; তাকে প্রশাসন বলে ।"
        },
        {
          "label": "খ",
          "question": "কেন্দ্রীকরণ ও বিকেন্দ্রীকরণ বলতে কী বোঝ?",
          "explanation": "কেন্দ্রীকরণ বলতে উচ্চস্তরের ব্যবস্থাপনার হাতে সিদ্ধান্ত নেওয়ার ক্ষমতা কেন্দ্রীভূত করে রাখাকে বোঝায়। অন্যদিকে সিদ্ধান্ত নেওয়ার ক্ষমতা উচ্চস্তরের ব্যবস্থাপনার হাতে না রেখে বিভিন্ন স্তরের ব্যবস্থাপকদের কাছে দেওয়াকে বলা হয় বিকেন্দ্রীকরণ। কেন্দ্রীকরণের ফলে প্রতিষ্ঠানের অধস্তন কর্মীদের গুরুত্ব কমে যায়। কিন্তু বিকেন্দ্রীকরণের ফলে কর্মীদের গুরুত্ব বেড়ে যায়। তাই গুরুত্বপূর্ণ সিদ্ধান্তসমূহ উচ্চস্তরে নিতে হয় আর সহজ ও সাধারণ সিদ্ধান্তসমূহ নিম্নস্তরের ওপর ছেড়ে দিতে হয়।"
        },
        {
          "label": "গ",
          "question": "মি. মানিক প্রথমত হেনরি ফেয়লের কোন নীতি অনুসরণ করেছেন তা ব্যাখ্যা করো।",
          "explanation": "উদ্দীপকের মি. মানিক প্রথমত হেনরি ফেয়লের কার্যবিভাজনের নীতি অনুসরণ করেছেন। এ নীতি অনুযায়ী প্রতিষ্ঠানের কাজকে প্রয়োজন অনুযায়ী বিভিন্ন ভাগে ভাগ করে প্রত্যেক ব্যক্তির দায়িত্ব ও কর্তৃত্ব নির্দিষ্ট করা হয়। ফলে প্রতিষ্ঠানে দক্ষতার সাথে কাজ করে সফলতা অর্জন করা সম্ভব হয়। উদ্দীপকের শিল্প প্রতিষ্ঠানে মি. মানিক কাজের প্রকৃতি অনুযায়ী কতগুলো প্রধান ভাগে কাজগুলোকে ভাগ করেন। এরপর তার অধীনে বিভিন্ন উপবিভাগ প্রতিষ্ঠা করেন। কাজ ভাগ করে দেওয়ার ফলে কর্মীরা নিজেদের দায়িত্ব ও কর্তব্য সম্পর্কে জানতে পারেন। অন্যদিকে প্রত্যেকের কাজ নির্দিষ্ট থাকায় জবাবদিহি সুনিশ্চিত হয়। এসব বৈশিষ্ট্যের সাথে কর্মবিভাজন নীতির মিল আছে। তাই বলা যায়, মি. মানিক হেনরি ফেয়লের কার্যবিভাজনের নীতি অনুসরণ করেছেন।"
        },
        {
          "label": "ঘ",
          "question": "উদ্দীপকে উল্লেখ্য যে নীতির অনুসরণ উক্ত প্রতিষ্ঠানের জন্য কাম্য তা বিশ্লেষণ করো।",
          "explanation": "উদ্দীপকের মি. মানিক পরবর্তীতে শৃঙ্খলার নীতি অনুসরণ করেছেন যা প্রতিষ্ঠানের জন্য কাম্য । এ নীতি অনুযায়ী যোগ্য ব্যক্তিকে যোগ্য স্থানে নিয়োগ এবং সঠিক বস্তুকে সঠিক স্থানে স্থাপন করা হয়। এতে কাঙ্ক্ষিত লক্ষ্য অর্জন সহজ হয় । উদ্দীপকের মি. মানিক একটি নতুন শিল্প ইউনিটের ব্যবস্থাপক' । তিনি তার প্রতিষ্ঠানে সঠিক স্থানে যোগ্য ব্যক্তিকে নিয়োগ দিয়ে তাদের দায়িত্ব ও কর্তৃত্ব বুঝিয়ে দেন। এছাড়া অন্যান্য উপায় উপকরণ (কাঁচামাল,মেশিন, যন্ত্রপাতি) সঠিক স্থানে স্থাপন করেন। যোগ্য ব্যক্তির মাধ্যমে সঠিক কাজ করানোর ফলে মি. মানিকের প্রতিষ্ঠানের কর্মীদের কাজের দক্ষতা বেড়ে যায়। এতে কাজে ভুল হওয়ার সম্ভাবনা কমে যায়। কাজে গতিও আসে। আবার, সঠিক বস্তু সঠিক স্থানে থাকায় প্রতিষ্ঠানের সম্পদের সঠিক ব্যবহার হয়। এতে কাজে বিশৃঙ্খলা হওয়ার সুযোগ কমে যায়। তাই, শৃঙ্খলার নীতি অনুসরণ যেকোনো প্রতিষ্ঠানের সফলতার জন্য প্রয়োজন ।"
        }
      ]
    },
    {
      "number": "10",
      "uddipok": "মি. সুমন একজন জেনারেল ম্যানেজার। তিনি কারখানায় বিভাগীয় প্রধানদের সাথে প্রায়শই সভা করেন। সকলের পরামর্শ শোনেন এবং করণীয় নির্বাচন করেন। কিন্তু কারাখানায় উৎপাদন ব্যবস্থাপক কারও সাথে আলাপ না করে নিজেই লক্ষ্য নির্ধারণ করেন এবং ভীতি প্রদর্শনের মাধ্যমে কাজ আদায় করেন। প্রথমদিকে কারাখানায় উৎপাদন কিছুটা বৃদ্ধি পেলেও পরে তা কমে যায়।",
      "tag": "CB 22,DC 23",
      "sub_questions": [
        {
          "label": "ক",
          "question": "",
          "explanation": "প্রাতিষ্ঠানিক লক্ষ্য অর্জনের জন্য সদস্য বা কর্মীদের পরিচালনা করার কৌশল কে নেতৃত্ব বলা হয়।"
        },
        {
          "label": "খ",
          "question": "",
          "explanation": "কোন দল বা গোষ্ঠীর আচরণ ও কাজকে নির্দিষ্ট লক্ষ্যপানে এগিয়ে নিয়ে যাওয়ার উদ্দেশ্য সাধনের কৌশল কে নেতৃত্ব বলা হয়। প্রতিষ্ঠানে নিয়োজিত প্রকরণাদের কার্যকর ব্যবহার করে লক্ষ্যে পৌঁছে দেয় ব্যবস্থাপনা। এক্ষেত্রে পরিকল্পনা সংগঠন কর্মীসংস্থান নেতৃত্ব দান ও নিয়ন্ত্রণ এই কৌশল গুলো ব্যবহার করা হয়। প্রকৃতপক্ষে নেতৃত্ব দানের মাধ্যমে নেতা পরিকল্পনা বাস্তবায়ন করেন। তাই ব্যবস্থাপনায় নেতৃত্ব গুরুত্ব বহন করে।"
        },
        {
          "label": "গ",
          "question": "",
          "explanation": "উদ্দীপকে মিস্টার সুমনের নেতৃত্ব হল গণতান্ত্রিক নেতৃত্ব। যে নেতৃত্বে নেতা সব কর্তৃত্ব ও ক্ষমতা নিজের কাছে না রেখে সদস্য বা কর্মীদের সাথে আলাপ আলোচনা ও পরামর্শ করে পরিচালনা করেন তাকে গণতান্ত্রিক নেতৃত্ব বলে। এই ধরনের নেতৃত্বে সিদ্ধান্ত নেওয়ার ক্ষেত্রে সদস্যদের সাথে আলাপ আলোচনা করা হয়। এতে কর্মীদের স্বতঃস্ফূর্ত ভাব বজায় থাকে। এই ধরনের নেতৃত্বে দ্বিমুখী যোগাযোগ থাকে। উদ্দীপকে আমরা দেখতে পাই মি. সুমন একজন জেনারেল ম্যানেজার। তিনি কারখানায় বিভাগীয় প্রধানদের সাথে প্রায়শই সভা করেন। সকলের পরামর্শ শোনেন এবং করণীয় নির্বাচন করেন। এখানে সকলের পরামর্শ গ্রহণের মাধ্যমে আমরা বুঝতে পারি যে, মি. সুমনের নেতৃত্ব হলো গণতান্ত্রিক নেতৃত্ব।"
        },
        {
          "label": "ঘ",
          "question": "",
          "explanation": "উদ্দীপকে উৎপাদন ব্যবস্থাপকের নেতৃত্বের ধরন হল স্বৈরতান্ত্রিক নেতৃত্ব।   কর্মী বা অধীনস্থদের মতামত না নিয়ে নেতা এককভাবে সিদ্ধান্ত নেন যে নেতৃত্বে তাকে স্বৈরতান্ত্রিক নেতৃত্ব বলে। নেতা সকল ক্ষমতা নিজের কাছে কেন্দ্রীভূত করে এককভাবে সিদ্ধান্ত নেন। তিনি কাজের জন্য কারো কাছে জবাবদিহি করতে বাধ্য থাকেন না। নেতাকর্মীদের কাছ থেকে নিঃশর্ত আনুগত্য আশা করেন। এক্ষেত্রে নেতা কর্মীদের ভয়-ভীতি দেখানো ও শাস্তি দেওয়ার মাধ্যমে কাজ আদায়ের চেষ্টা করেন। বিশেষ পরিস্থিতি মোকাবেলার জন্য স্বৈরতান্ত্রিক নেতৃত্ব উত্তম হলেও বেশিরভাগ ক্ষেত্রে এরূপ নেতৃত্ব ফলপ্রসূ নয়।   উদ্দীপকে আমরা দেখতে পাই কারখানার উৎপাদন ব্যবস্থাপক কারো সাথে আলাপ না করে নিজেই লক্ষণ নির্ধারণ করেন। এবং ভয় ভীতি প্রদর্শনের মাধ্যমে কাজ আদায় করে নেন।   স্বৈরতান্ত্রিক নেতৃত্বে সদস্যদের মনোবল কমে যায়। সদস্যদের সুবিধা ও অসুবিধা বিবেচনা করা হয় না। সদস্যদের সৃজনশীলতা বিকাশে সুযোগও অনেক কম থাকে। তাদের ভয়-ভীতি দেখানো ও ভুলের জন্য শাস্তি দেওয়া হয় বলে তারা হতাশায় ভোগে। এরূপ নেতৃত্বে সাধারণত কর্মী সন্তুষ্টি থাকে না। এই কারনে শ্রম ঘূর্ণায়মানতা বেড়ে যায়। এই কারণে স্বৈরতান্ত্রিক নেতৃত্ব অল্প সময়ের জন্য কার্যকর হলেও দীর্ঘমেয়াদী কোন সুফল বয়ে আনে না। তাই আমি উৎপাদন ব্যবস্থাপকের নেতৃত্বের ধরনটি অর্থাৎ স্বৈরতান্ত্রিক নেতৃত্ব সমর্থন করি না।"
        }
      ]
    },
    {
      "number": "11",
      "uddipok": "অনামিকা' একটি বৃহদায়তন উৎপাদনকারী প্রতিষ্ঠান। বর্তমানে প্রতিষ্ঠানটি লোকসানমুখী প্রতিষ্ঠানে পরিণত হয়েছে। বর্তমান সংগঠন কাঠামোতে কর্মীরা একই সময়ে একাধিক কর্মকর্তার দেওয়া আদেশে কাজ সম্পাদন করছেন। ফলে কিছু সমস্যার সম্মুখীন হচ্ছে। আবার কোনো কর্মী নির্দেশনার অভাবে অলস সময় কাটাচ্ছেন। এছাড়াও ঊর্ধ্বতন কর্মকর্তাদের কাজের ভার বেশি থাকায় সিদ্ধান্ত নিতে সময়ের প্রয়োজন হয়। এমতাবস্থায় প্রতিষ্ঠানের পরিচালক পর্ষদ বর্তমান সংগঠন কাঠামো ও জনবল ঠিক রেখে প্রতিষ্ঠানের সমস্যা সমাধানের প্রচেষ্টা চালাচ্ছেন।",
      "tag": "DC 23",
      "sub_questions": [
        {
          "label": "ক",
          "question": "বিকেন্দ্রীকরণ কী?",
          "explanation": "সিদ্ধান্ত নেওয়ার ক্ষমতা উচ্চ স্তরের ব্যবস্থাপনার হাতে কেন্দ্রীভূত না রেখে বিভিন্ন স্তরের ব্যবস্থাপকদের কাছে দেওয়াকে বলা হয় বিকেন্দ্রীকরণ।"
        },
        {
          "label": "খ",
          "question": "লক্ষ্য অর্জনে 'একতাই বল' নীতি গুরুত্বপূর্ণ কেন?",
          "explanation": "প্রতিষ্ঠানের সকল কর্মী ঐক্যবদ্ধ হয়ে লক্ষ্য অর্জনে কাজ করাকে একতাই বল নীতি বলে। এই নীতি অনুযায়ী কর্মীদের মধ্যে দলগত চেতনা ও ঐক্যবদ্ধ হয়ে কাজ করার প্রবণতা বাড়ে। প্রত্যেকে নিজের কাজ অন্যের সাথে সমন্বিত করে সমান তালে এগিয়ে নেয়। এতে প্রতিষ্ঠানের মূল লক্ষ্য সহজে অর্জন করা যায়।"
        },
        {
          "label": "গ",
          "question": "অনামিকা' প্রতিষ্ঠানটিতে ব্যবস্থাপনার কোন নীতির লঙ্ঘন হয়েছে? ব্যাখ্যা করো।",
          "explanation": "উদ্দীপকে 'অনামিকা' প্রতিষ্ঠানে ব্যবস্থাপনার আদেশের ঐক্য (Unity of Command) নীতি লঙ্ঘিত হয়েছে। এ নীতি অনুযায়ী একজন কর্মীর আদেশদাতা মাত্র একজন ঊর্ধ্বতন হয়ে থাকেন। ফলে একজন কর্মী সরাসরি একজনের অধীনেই কাজ করে। এর মাধ্যমে কর্মীকে একজন নির্দিষ্ট ব্যক্তির কাছে কাজের জন্য জবাবদিহি করতে হয়। আর এ নীতির অভাবে কর্মীরা কাজে ভুল-ত্রুটি করে। এতে কাজে বিশৃঙ্খলা তৈরি হয়ে প্রতিষ্ঠান ক্ষতিগ্রস্ত হয়। উদ্দীপকে 'অনামিকা' একটি বৃহদায়তন উৎপাদনশীল প্রতিষ্ঠান। বর্তমানে এ প্রতিষ্ঠানটির কর্মীরা তাদের ঊর্ধ্বতন কর্মকর্তাদের কাছে থেকে একই সময়ে ভিন্ন ভিন্ন আদেশ পায়। এক্ষেত্রে কর্মীরা নির্দিষ্টভাবে কার অধীনে কাজ করবে, তা ঠিক করা থাকে না। আবার তারা কার কাছে জবাবদিহি করবে, সে ব্যাপারেও তারা নিশ্চিত থাকে না। এতে একাধিক ব্যক্তির কাছ থেকে আদেশ পাওয়ায় তাদের কাজে বিশৃঙ্খলা সৃষ্টি হচ্ছে। ব্যবস্থাপনার কাজ বা বৈশিষ্ট্য অনুযায়ী আদেশের ঐক্য নীতি অনুসরণ না করার ফলে এ অবস্থার সৃষ্টি হয়। সুতরাং, উদ্দীপকের প্রতিষ্ঠানটিতে আদেশের ঐক্য নীতি অনুসরণ করা হয়নি।"
        },
        {
          "label": "ঘ",
          "question": "উদ্দীপকে উল্লিখিত সমস্যা সমাধানে ও পরিচালক পর্ষদের কাজের চাপ কমাতে করণীয় কী হতে পারে বলে তুমি মনে করো? বিশ্লেষণ করো।",
          "explanation": "উদ্দীপকে উল্লিখিত ঊর্ধ্বতন কর্মকর্তাদের কাজের চাপ কমাতে পরিচালনা পর্ষদের বিকেন্দ্রীকরণ (Decentralization) নীতি অনুসরণ করা উচিত বলে আমি মনে করি। এ নীতিতে প্রতিষ্ঠানের সিদ্ধান্ত নেওয়ার পর্যাপ্ত ক্ষমতা নিম্ন স্তরের কর্মীদের দেওয়া হয়। এক্ষেত্রে ঊর্ধ্বতন কর্মী সিদ্ধান্ত নেওয়ার সব ক্ষমতাই নিজের কাছে রাখেন না। কর্মীদের যোগ্যতা অনুযায়ী তিনি ক্ষমতা বণ্টন করেন। এতে নিম্ন স্তরের কর্মীরা সন্তুষ্ট থাকে। উদ্দীপকের প্রতিষ্ঠানের ঊর্ধ্বতন কর্মকর্তাদের কাজের ভার বেশি। এতে সিদ্ধান্ত নিতে সময় বেশি লাগে। এ অবস্থায় সিদ্ধান্ত নেওয়ার কিছু ক্ষমতা নিম্ন স্তরের কর্মীদের দেওয়া যেতে পারে। বৈশিষ্ট্য অনুযায়ী এটি বিকেন্দ্রীকরণ নীতির সাথে সম্পর্কিত। এ নীতি অনুযায়ী প্রতিষ্ঠানটির নিম্ন স্তরের কর্মীরা কিছু সিদ্ধান্ত নেওয়ার ক্ষমতা পাবে। এতে কাজে কোনো সমস্যা হলে তা সমাধানের উপায় জানতে বারবার ঊর্ধ্বতনের কাছে যেতে হবে না। এক্ষেত্রে নিজেরাই সিদ্ধান্ত নিতে পারবে। এতে একদিকে কাজ দ্রুত হবে, অন্যদিকে উচ্চ স্তরের ব্যবস্থাপকদের কাজের চাপ কমে যাবে। প্রতিষ্ঠানটিও দ্রুত আগের সুনাম ফিরে পাবে। সুতরাং, বিকেন্দ্রীকরণ নীতির মাধ্যমেই প্রতিষ্ঠানটির ঊর্ধ্বতন কর্মকতাদের কাজের চাপ কমানো সম্ভব।"
        }
      ]
    }
  ]
}