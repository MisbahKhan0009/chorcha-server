{
  "title": "রাজউক উত্তরা কলেজ ২০২৫",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "ডায়মন্ড এন্টারপ্রাইজের মহাব্যবস্থাপক জনাব কাওসার উৎপাদন, বিপণন সংক্রান্ত গুরুত্বপূর্ণ বিষয়ে সিদ্ধান্ত নিজে গ্রহণ করেন এবং অপেক্ষাকৃত কম গুরুত্বপূর্ণ বিষয়ের সিদ্ধান্ত গ্রহণ ক্ষমতা পর্যায়ক্রমে ব্যবস্থাপনার নিচের স্তরে প্রদান করে। তিনি প্রতিষ্ঠানের সব বিভাগের কর্মীদের সাথে যোগাযোগের মাধ্যমে সুসম্পর্ক বজায় রাখেন। তিনি কর্মীদের সমস্যা সহানুভূতিশীলতার সাথে বিবেচনা করে সমাধানের ব্যবস্থা নেন বলে কর্মীরা সন্তুষ্ট।",
      "tag": "RUMC 25",
      "sub_questions": [
        {
          "label": "ক",
          "question": "ব্যবস্থাপনা নীতি কী?",
          "explanation": "ব্যবস্থাপনা নীতি বলতে ব্যবস্থাপনা সংক্রান্ত মৌলিক কিছু নির্দেশিকা, যেগুলো প্রতিষ্ঠানের সব পর্যায়ে সমস্যার সমাধান ও সিদ্ধান্ত নেওয়ার ক্ষেত্রে পথ দেখায়।"
        },
        {
          "label": "খ",
          "question": "এফ ডব্লিউ টেলরকে বৈজ্ঞানিক ব্যবস্থাপনার জনক বলা হয় কেন? ব্যাখ্যা করো।",
          "explanation": "পরিকল্পিত রীতি-নীতি ও কলা-কৌশলের মাধ্যমে প্রতিষ্ঠানের শ্রম ও উৎপাদন বাড়ানোর প্রক্রিয়াকে বৈজ্ঞানিক ব্যবস্থাপনা বলে। এফ. ডব্লিউ. টেলর উৎপাদনের গুণগত মান বাড়াতে এবং উৎপাদন খরচ কমানোর জন্য নির্দিষ্ট পদ্ধতি, রীতি-নীতি ও কাজ প্রভৃতির ওপর গুরুত্ব আরোপ করেন। শ্রম বিরোধ কমাতে তিনি কার্যভিত্তিক প্রণোদনামূলক মজুরি প্রথা প্রবর্তন করেন। তিনি কাজ সম্পাদনে সময় ও গতি নিরীক্ষা এবং ক্লান্তি দূর করার উপায় নিয়ে মতামত তুলে ধরেন। তাই তাকে বৈজ্ঞানিক ব্যবস্থাপনার জনক বলা হয়।"
        },
        {
          "label": "গ",
          "question": "উদ্দীপকে ব্যবস্থাপনার কোন নীতির কথা উল্লেখ হয়েছে? বর্ণনা করো।",
          "explanation": "উদ্দীপকে ব্যবস্থাপনার কেন্দ্রীকরণ ও বিকেন্দ্রীকরণ নীতির কথা উল্লেখ করা হয়েছে। কেন্দ্রীকরণ নীতি অনুযায়ী প্রতিষ্ঠানের উচ্চ স্তরের নির্বাহী কর্তৃক ক্ষমতা ধরে রাখা হয়। আর প্রতিষ্ঠানের অধীনস্থদের হাতে সিদ্ধান্ত নেওয়ার ভার ছেড়ে দেওয়া হলো বিকেন্দ্রীকরণ। প্রতিষ্ঠানের স্বার্থে ক্ষমতা বা কর্তৃত্ব বিকেন্দ্রীভূত হলেও বিশেষ কিছু ক্ষেত্রে ক্ষমতার কেন্দ্রীকরণ প্রয়োজন। এতে ক্ষমতার ভারসাম্য বজায় থাকে। উদ্দীপকে জনাব কাওসার ডায়মন্ড এন্টারপ্রাইজের একজন মহাব্যবস্থাপক। তিনি প্রতিষ্ঠানটির উৎপাদন, বিপণন সংক্রান্ত গুরুত্বপূর্ণ বিষয়ে সিদ্ধান্ত নিয়ে থাকেন। এক্ষেত্রে ব্যবস্থাপনার উচ্চ স্তরের ব্যবস্থাপক হিসেবে তিনি প্রতিষ্ঠানটির এসব গুরুত্বপূর্ণ সিদ্ধান্ত নিচ্ছেন। এটি ব্যবস্থাপনার কেন্দ্রীকরণ নীতিকে নির্দেশ করে। আবার তিনি কম গুরুত্বপূর্ণ সিদ্ধান্ত অধস্তনদের হাতে ছেড়ে দেন। প্রতিষ্ঠানটির অধস্তনরাও এসব সিদ্ধান্ত নেওয়ার ক্ষমতা পেয়ে ইতিবাচকভাবে কাজ সম্পাদনে সচেষ্ট থাকে। এটি ক্ষমতার বিকেন্দ্রীকরণকে নির্দেশ করে। সুতরাং, উদ্দীপকের প্রতিষ্ঠানে ব্যবস্থাপনার কেন্দ্রীকরণ ও বিকেন্দ্রীকরণ নীতির ব্যবহার করা হয়েছে।"
        },
        {
          "label": "ঘ",
          "question": "উদ্দীপকে ব্যবস্থাপকীয় কোন দক্ষতা প্রতিষ্ঠানে কর্মীদের সন্তুষ্টি অর্জনে সহায়তা করেছে? বর্ণনা করো।",
          "explanation": "উদ্দীপকে জনাব কাওসারের আন্তঃব্যক্তিক দক্ষতা প্রতিষ্ঠানে কর্মীদের সন্তুষ্টি অর্জনে সহায়তা করেছে। মানুষের সাথে যোগাযোগ প্রতিষ্ঠা করে তাদের প্রভাবিত ও অনুপ্রাণিত করার সামর্থ্য হলো আন্তঃব্যক্তিক দক্ষতা। এর মাধ্যমে ব্যবস্থাপক কর্মীদের আবেগ-অনুভূতি, মনোভাব ও ইচ্ছা-অনিচ্ছা বুঝতে পারেন। এসব বুঝে ব্যবস্থাপক তাদের সাথে সুসম্পর্ক বজায় রেখে সঠিকভাবে কাজ করিয়ে নিতে সক্ষম হন। উদ্দীপকে জনাব কাওসার ডায়মন্ড এন্টারপ্রাইজের একজন মহাব্যবস্থাপক। তিনি প্রতিষ্ঠানটিতে সিদ্ধান্ত নেওয়ার ক্ষেত্রে কেন্দ্রীকরণ ও বিকেন্দ্রীকরণ নীতির ব্যবহার করেন। এছাড়া তিনি প্রতিষ্ঠানের সব বিভাগের কর্মীদের সাথে যোগাযোগের মাধ্যমে সুসম্পর্ক বজায় রাখেন। আবার তিনি কর্মীদের সমস্যা সহানুভূতিশীলতার সাথে বিবেচনা করে সমাধানের ব্যবস্থা নেন। এতে তার প্রতিষ্ঠানের কর্মীরা সন্তুষ্ট। জনাব কাওসার তার দক্ষতাকে কাজে লাগিয়ে সঠিকভাবে কর্মীদের সাথে যোগাযোগ স্থাপন করতে সক্ষম হচ্ছেন। এছাড়া সুষ্ঠু যোগাযোগের মাধ্যমে তিনি কর্মীদের আবেগ-অনুভূতি, সুবিধা-অসুবিধা জানতে পারছেন। এসব বিষয় বিবেচনায় নিয়ে তিনি সঠিক ব্যবস্থা নিতে পারছেন। এতে তার কর্মীরা মূল্যায়িত হয়ে প্রতিষ্ঠানের কাজ সন্তুষ্টির সাথে সম্পাদন করছে। এসব বৈশিষ্ট্য ব্যবস্থাপকের আন্তঃব্যক্তিক দক্ষতাকে নির্দেশ করে। তাই বলা যায়, কর্মীদের সন্তুষ্টি অর্জনে জনাব কাওসারের আন্তঃব্যক্তিক দক্ষতার ভূমিকা রয়েছে।"
        }
      ]
    },
    {
      "number": "2",
      "uddipok": "জনাব শিহাব এনবয় টেক্সটাইল নামে একটি প্রতিষ্ঠানের জুনিয়র অফিসার। তিনি স্বীয় কাজের জন্য ঊর্ধ্বতন কর্মকর্তা জনাব নাবিলের নিকট দায়বদ্ধ থাকেন। সম্প্রতি জনাব নাবিলের বস জনাব আকাশ, জনাব শিহাবকে বিভিন্ন বিষয়ে নির্দেশ দিচ্ছেন। ফলে দুজন ঊর্ধ্বতন কর্মকর্তার নির্দেশে গরমিল থাকায় কাজ করতে সমস্যা হচ্ছে। জনাব শিহাব দীর্ঘ পাঁচ বছর যাবত একই প্রতিষ্ঠানে কাজ করলেও তার বেতন বাড়ানো হয়নি। এজন্য তিনি কাজে মনোনিবেশ করতে পারছেন না। ফলে কাজ করতে যেয়ে তিনি প্রায়ই ভুল করছেন।",
      "tag": "RUMC 25",
      "sub_questions": [
        {
          "label": "ক",
          "question": "ব্যবস্থাপনা চক্র কী?",
          "explanation": "ব্যবস্থাপনার মৌলিক কাজগুলো (পরিকল্পনা প্রণয়ন, সংগঠিতকরণ, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ) ধারাবাহিকভাবে 'বার বার আবর্তিত হওয়াকে ব্যবস্থাপনা চক্র বলে।"
        },
        {
          "label": "খ",
          "question": "ব্যবস্থাপনাকে পেশা বলা যায় কি? ব্যাখ্যা করো।",
          "explanation": "ব্যবস্থাপনাকে পুরোপুরি পেশা বলা যায় না। কোনো বিষয়ের ওপর জ্ঞান আহরণ করে তা কর্মক্ষেত্রে প্রয়োগ করে জীবিকা নির্বাহ করার প্রক্রিয়া হলো পেশা। পেশাতে সনদধারী ব্যক্তিদের রাষ্ট্রস্বীকৃত নিজস্ব সংঘ এবং পেশাগত আইন থাকে। বর্তমানে ব্যবস্থাপনা সংক্রান্ত বিভিন্ন ডিগ্রি রয়েছে। তবে ডাক্তার, আইনজীবী প্রভৃতি ব্যক্তিবর্গের ন্যায় ব্যবস্থাপকদের কোনো রাষ্ট্রস্বীকৃত সংঘ ও সুনির্দিষ্ট নীতিমালা নেই। তাই ব্যবস্থাপনাকে এখনো সম্পূর্ণ পেশা বলা যায় না।"
        },
        {
          "label": "গ",
          "question": "উদ্দীপকে উল্লিখিত পরিস্থিতিতে ব্যবস্থাপনার কোন নীতির অভাবে জনাব শিহাবের কাজ করতে সমস্যা হচ্ছে? বর্ণনা করো।",
          "explanation": "উদ্দীপকে উল্লিখিত পরিস্থিতিতে ব্যবস্থাপনার আদেশের ঐক্য নীতির অভাবে জনাব শিহাবের কাজ করতে সমস্যা হচ্ছে। এ নীতিতে একজন অধস্তন কর্মী শুধু একজন ঊর্ধ্বতনের কাছ থেকে আদেশ পেয়ে থাকে। একই সাথে একাধিক ঊর্ধ্বতনের কাছ থেকে আদেশ পেলে কর্মী তার কাজ সুষ্ঠুভাবে সম্পাদন করতে পারে না। এতে প্রতিষ্ঠানে বিশৃঙ্খলা তৈরি হয়। উদ্দীপকে জনাব শিহাব এনবয় ট্রেক্সটাইল নামে একটি প্রতিষ্ঠানের জুনিয়ার অফিসার। তিনি তার নিজ কাজের জন্য ঊর্ধ্বতন কর্মকর্তা জনাব নাবিলের কাছে দায়বদ্ধ থাকেন। জনাব নাবিল আবার তার বস জনাব আকাশের কাছে দায়বদ্ধ। জনাব আকাশ সম্প্রতি জনাব শিহাবকে বিভিন্ন বিষয়ে জনাব নির্দেশ দিচ্ছেন। এতে জনাব শিহাবকে একই সাথে জনাব নাবিল ও জনাব আকাশের নির্দেশনা মেনে চলতে হচ্ছে। আর দুজনের নির্দেশনায় গড়মিল থাকার তার কাজ করতেও সমস্যা হচ্ছে। এসব ব্যবস্থাপনার আদেশের ঐক্য নীতির লঙ্ঘনকে নির্দেশ করে। সুতরাং, ব্যবস্থাপনার আদেশের ঐক্য নীতির আসবে জনাব শিহাবের কাজ করতে সমস্যা হচ্ছে।"
        },
        {
          "label": "ঘ",
          "question": "উদ্দীপকে বর্ণিত পরিস্থিতিতে জনাব শিহাবের কর্মদক্ষতা বৃদ্ধির জন্য ব্যবস্থাপনার উপযুক্ত কাজটি বিশ্লেষণ করো।",
          "explanation": "উদ্দীপকে বর্ণিত পরিস্থিতিতে জনাব শিহাবের কর্মদক্ষতা বৃদ্ধির জন্য প্রেষণাদান উপযুক্ত হবে। প্রেষণার মাধ্যমে কর্মীদের কাজের প্রতি উৎসাহিত করা হয়। এক্ষেত্রে কর্মীদের বিভিন্ন আর্থিক ও অনার্থিক সুবিধা প্রদান করা হয়। বোনাস, বেতন বাড়ানো, চিকিৎসা ভাতা, কাজের উন্নত পরিবেশ, উত্তম আচরণ প্রভৃতির মাধ্যমে কর্মীদের প্রেষণা দেওয়া হয়। উদ্দীপকে জনাব শিহাব এনবয় টেক্সটাইল নামে একটি প্রতিষ্ঠানের একজন জুনিয়র অফিসার প্রতিষ্ঠানটিতে আদেশের ঐক্য নীতির অভাবে তাকে একই সময়ে দুজন ঊর্ধ্বতনের নির্দেশ মেনে চলতে হচ্ছে। তিনি প্রতিষ্ঠানটিতে দীর্ঘ পাঁচ বছর যাবত কাজ করছেন। তবে তার বেতন বাড়ানো হয়নি। এজন্য হতাশ হয়ে তিনি কাজে মনোনিবেশ করতে পারছেন না বলে কাজে প্রায়ই ভুল করছেন। এ পরিস্থিতিতে জনাব শিহাবকে কাজে আগ্রহী করতে প্রেষণা দিতে হবে। এক্ষেত্রে তার কর্মঅভিজ্ঞতার আলোকে তার বেতন বাড়ানোর ব্যবস্থা করতে হবে। এছাড়া প্রয়োজন বা সুযোগ থাকা সাপেক্ষে প্রতিষ্ঠানটিতে তাকে পদোন্নতি দিতে হবে। এতে তিনি প্রতিষ্ঠানটি থেকে মূল্যায়িত হয়ে কাজের প্রতি ইতিবাচক মনোভাব পোষণ করবেন। ফলে তার কার্যসন্তুষ্টি নিশ্চিত হবে এবং কর্মদক্ষতাও বাড়বে। এভাবে ব্যবস্থাপনার প্রেষণাদানের কাজটি জনাব শিহাবের কর্মদক্ষতা বাড়াতে সহায়ক ভূমিকা পালন করবে বলে আমি মনে করি।"
        }
      ]
    },
    {
      "number": "3",
      "uddipok": "'জারা গার্মেন্টস' বর্তমানে দেশের অভ্যন্তরে একটি প্রধান অফিসসহ মোট ৫টি শাখা অফিসের মাধ্যমে কার্যক্রম পরিচালনা করে আসছে। বর্তমানে তারা দেশের ৩টি জেলায় কারখানা ভবন নির্মাণের জন্য অবকাঠামোগত পরিকল্পনা করে। পরিকল্পনা অনুযায়ী কাজ করতে গিয়ে গার্মেন্টস এর মালিক নির্মাণ ব্যয় যা প্রত্যাশা করেছিলেন তার চাইতে বেশি ব্যয় হওয়ায় ১টি ভবনের কাজ আপাতত বন্ধ রাখেন।",
      "tag": "RUMC 25",
      "sub_questions": [
        {
          "label": "ক",
          "question": "কর্মসূচি কী?",
          "explanation": "কোনো বিশেষ বা সুনির্দিষ্ট লক্ষ্য অর্জনের জন্য যে বড় ধরনের পরিকল্পনা নেওয়া হয়, তাকে কর্মসূচি বলা হয়। যেমন: খাবার পানিতে আর্সেনিক দূষণ রোধ করার জন্য নেওয়া পদক্ষেপকে কর্মসূচি বলা যায়'।"
        },
        {
          "label": "খ",
          "question": "কৌশলগত পরিকল্পনা কী? ব্যাখ্যা করো।",
          "explanation": "প্রতিযোগীদের মোকাবিলা করার জন্য কোনো বিশেষ পরিকল্পনা নেওয়াকে কৌশলগত পরিকল্পনা বলে। এটি এক ধরনের দীর্ঘমেয়াদি পরিকল্পনা। এটি প্রতিষ্ঠানের সর্বোচ্চ পর্যায়ের নির্বাহীদের দীর্ঘ চিন্তা-ভাবনার ভিত্তিতে তৈরি করা হয়। সাধারণত কোনো পরিস্থিতি মোকাবিলা বা ঘটনা প্রতিরোধের জন্য কৌশলগত পরিকল্পনা নেওয়া হয়।"
        },
        {
          "label": "গ",
          "question": "উদ্দীপকে কোন ধরনের পরিকল্পনার কথা উল্লেখ হয়েছে? বর্ণনা করো।",
          "explanation": "উদ্দীপকে একার্থক পরিকল্পনার কথা উল্লেখ করা হয়েছে। এ ধরনের পরিকল্পনা কোনো বিশেষ সমস্যা সমাধানের জন্য প্রণয়ন হয়। এটি কোনো কাজ সম্পাদনে একবারই ব্যবহৃত হয়। নির্দিষ্ট উদ্দেশ্য অর্জন হলে এ পরিকল্পনার আর কোনো কার্যকারিতা থাকে না। উদ্দীপকে 'জারা গার্মেন্টস' বর্তমানে একটি প্রধান অফিসসহ মোট ৫টি শাখা অফিসের মাধ্যমে কার্যক্রম পরিচালনা করে আসছে। বর্তমানে এটি ৩টি জেলায় কারখানা ভবন নির্মাণের সিদ্ধান্ত নেয়। এ পরিকল্পনা। শুধুমাত্র কারখানা ভবন নির্মাণের জন্যই ব্যবহৃত হবে। এক্ষেত্রে ভবন নির্মাণের পর এর কার্যকারিতা থাকবে না। এছাড়া পরিকল্পনাটি অন্য কোনো কাজেও ব্যবহার করা যাবে না। এসব বৈশিষ্ট্যের সাথে একার্থক পরিকল্পনার মিল রয়েছে। সুতরাং, উদ্দীপকে একার্থক পরিকল্পনার কথা বলা হয়েছে।"
        },
        {
          "label": "ঘ",
          "question": "উত্তম পরিকল্পনার কোন বৈশিষ্ট্যের অনুপস্থিতির কারণে উদ্দীপকের প্রতিষ্ঠানটি কার্যসম্পাদনে বাধাগ্রস্ত হয়? উত্তরের পক্ষে যুক্তি দাও।",
          "explanation": "উত্তম পরিকল্পনার পূর্বানুমান বৈশিষ্ট্যের অনুপস্থিতির কারণে উদ্দীপকের প্রতিষ্ঠানটি কার্যসম্পাদনে বাধাগ্রস্ত হয় বলে আমি মনে করি। ভবিষ্যৎ পরিস্থিতি সম্পর্কে আগে থেকে অনুমান বা ধারণাই হলো পূর্বানুমান। এটি নির্ভর করে উপাত্ত ও তথ্য, অভিজ্ঞতা, গবেষণা, শিক্ষা, বর্তমান পরিস্থিতি প্রভৃতির ওপর। পূর্বানুমানের মাধ্যমে পরিকল্পনা গ্রহণ করা হলে ভবিষ্যৎ ঝুঁকি ও অনিশ্চয়তা অনেকাংশে দূর করা সম্ভব হয়। উদ্দীপকে 'জারা গার্মেন্টস' এর দেশের অভ্যন্তরে প্রধান অফিসের পাশাপাশি ৫টি শাখা অফিস রয়েছে। বর্তমানে এর মালিক দেশের ৩টি জেলায় কারখানা ভবন নির্মাণের পরিকল্পনা নেন। কিন্তু এ পরিকল্পনা অনুযায়ী কাজ করাতে গিয়ে এর মালিক দেখেন যে প্রত্যাশিত ব্যয়ের চেয়ে আসল ব্যয় আরও বেশি। এজন্য তিনি ১টি ভবন নির্মাণের কাজ আপাতত বন্ধ রাখেন। 'জারা গার্মেন্টস'-এর মালিক পরিকল্পনা নেওয়ার সময় ভবিষ্যতে বিদ্যমান ঝুঁকি ও অনিশ্চয়তা বিবেচনায় নেননি। তিনি পরিকল্পনা গ্রহণে শুধু বর্তমান সময় বিবেচনায় ব্যয় নির্ধারণ করেছিলেন। কিন্তু পরে নির্মাণ কাজে কাঁচামালের দাম, শ্রমিকদের বর্ধিত মজুরি প্রভৃতি কারণে আসল ব্যয় প্রত্যাশিত ব্যয় থেকে বেশি হয়ে যায়। এজন্য প্রতিষ্ঠানটির মালিককে ৩টি ভবন নির্মাণ কাজের মধ্যে ১টি আপাতত বন্ধ রাখতে হয়। এক্ষেত্রে তার পরিকল্পনায় পূর্বানুমান বৈশিষ্ট্যটির অভাব দেখা যায়। সুতরাং, উত্তম পরিকল্পনার পূর্বানুমান বৈশিষ্ট্যের অনুপস্থিতির জন্য উত্ত প্রতিষ্ঠানের কার্যক্রম বাধাগ্রস্ত হয়।"
        }
      ]
    },
    {
      "number": "4",
      "uddipok": "জনাব মাহিন একটি পোশাক শিল্পপ্রতিষ্ঠানের চেয়ারম্যান। ২০২৩ সালে প্রতিষ্ঠানটি ২ লক্ষ শার্ট তৈরির পরিকল্পনা করে। কিন্তু বছরের মাঝামাঝিতে প্রতিষ্ঠানের কিছু দক্ষ শ্রমিক অন্য একটি নতুন শিল্পপ্রতিষ্ঠানে অধিক বেতনের প্রস্তাব পেলে তারা প্রতিষ্ঠান ছেড়ে চলে যায়। সময়মতো শার্ট তৈরির পরিকল্পনা অর্জিত না হওয়ায় প্রতিষ্ঠান ক্ষতির সম্মুখীন হয়। প্রতিষ্ঠানটি সময়মতো পণ্য সরবরাহ করতে না পারায় বাজারে তাদের সুনাম নষ্ট হয়।",
      "tag": "RUMC 25",
      "sub_questions": [
        {
          "label": "ক",
          "question": "লক্ষ্য কী?",
          "explanation": "কোনো কাজের প্রত্যাশিত ফলই হলো লক্ষ্য।"
        },
        {
          "label": "খ",
          "question": "সামগ্রিক পরিকল্পনা বলতে কী বোঝায়? ব্যাখ্যা করো।",
          "explanation": "কোনো প্রতিষ্ঠানের সব বিভাগের পরিকল্পনাকে একত্র করে যে পরিকল্পনা প্রণয়ন করা হয়, তাকে সামগ্রিক পরিকল্পনা বলা হয়।। সাধারণত প্রতিষ্ঠানে প্রধান কার্যালয় বা মুখ্য নির্বাহী এই পরিকল্পনা প্রণয়ন করে। এতে বিভিন্ন ধরনের পরিকল্পনা একত্র করে একটি সিদ্ধান্ত নেওয়া হয় বলে তা ফলপ্রসূ হয়। যেমন- বাজেট প্রণয়নের ক্ষেত্রে বিভাগীয় বাজেটের সমন্বয়ে 'মাস্টার বাজেট' তৈরি করা হয়।"
        },
        {
          "label": "গ",
          "question": "উদ্দীপকে পরিকল্পনা প্রণয়নের কোন ধাপ অনুসরণ না করায় প্রতিষ্ঠানটি ক্ষতিগ্রস্ত হয়? বর্ণনা করো।",
          "explanation": "উদ্দীপকের প্রতিষ্ঠানটি পরিকল্পনার 'ভবিষ্যৎ সম্পর্কে যথাযথ মূল্যায়ন' ধাপটি অনুসরণ না করায় ক্ষতিগ্রস্ত হয়েছে। ভবিষ্যৎ সবসময় অনিশ্চিত। এজন্য প্রতিষ্ঠানের বাহ্যিক এবং অভ্যন্তরীণ পরিবেশের সুবিধা-অসুবিধা বিবেচনা করে পরিকল্পনা নিতে হয়। এই পরিকল্পনা ব্যবসায়ের ভবিষ্যৎ কাজের দিকনির্দেশনা হিসেবে কাজ করে। উদ্দীপকের জনাব মাহিন একটি পোশাক শিল্পপ্রতিষ্ঠানের চেয়ারম্যান। ২০২৩ সালে প্রতিষ্ঠানটি ২ লক্ষ শার্ট তৈরির পরিকল্পনা করে। বছরের মাঝামাঝি অন্য একটি শিল্পপ্রতিষ্ঠান অধিক বেতনে শ্রমিকদের কাজের সুযোগ দেয়। এ সুযোগ পেয়ে প্রতিষ্ঠানটির কিছু দক্ষ শ্রমিক অন্য প্রতিষ্ঠানে চলে যায়। জনাব মাহিনের প্রতিষ্ঠানটি লক্ষ্যমাত্রা নির্ধারণে ভবিষ্যতে বিদ্যমান বাহ্যিক এবং অভ্যন্তরীণ পরিবেশের প্রতিবন্ধকতা বিরেচনা করেনি। এজন্য বিদ্যমান শ্রমিক সংকটের কারণে এটি উৎপাদন লক্ষ্যমাত্রা অর্জন করতে পারেনি। এক্ষেত্রে প্রতিষ্ঠানটি ভবিষ্যৎ সম্পর্কে যথাযথ মূল্যায়ন ধাপটি অবহেলা করেছে। তাই বলা যায়, ভবিষ্যৎ সম্পর্কে যথাযথ মূল্যায়ন ধাপটি অনুসরণ না করায় উক্ত প্রতিষ্ঠানটি ক্ষতিগ্রস্ত হয়েছে।"
        },
        {
          "label": "ঘ",
          "question": "উদ্দীপকের প্রতিষ্ঠানের সুনাম পুনরুদ্ধারে করণীয় সম্পর্কে তোমার মতামত দাও।",
          "explanation": "উদ্দীপকের প্রতিষ্ঠানের সুনাম পুনরুদ্ধারে বিকল্প পরিকল্পনা নেওয়া যেতে পারে বলে আমি মনে করি। ভবিষ্যতে কোন কাজ, কখন, কীভাবে করতে হবে তা পরিকল্পনার মাধ্যমে জানা যায়। এটি প্রতিষ্ঠানের দিকনির্দেশনা হিসেবে কাজ করে। কিন্তু কোনো কারণে প্রতিকূল পরিস্থিতির সৃষ্টি হলে তা মোকাবিলার জন্য বিকল্প পরিকল্পনা রাখতে হয়। এতে প্রতিষ্ঠানের লক্ষ্যমাত্রা পূরণ সহজ হয়। উদ্দীপকের জনাব মাহিন ২০২৩ সালে তার প্রতিষ্ঠানে ২ লক্ষ শার্ট তৈরির পরিকল্পনা নেন। কিন্তু কিছু দক্ষ শ্রমিক বছরের মাঝামাঝিতে, অন্য প্রতিষ্ঠানে বেশি বেতনের আশায় চাকরি ত্যাগ করে। এতে বছর শেষে প্রতিষ্ঠানটি লক্ষ্যমাত্রা অনুপাতে উৎপাদন করতে ব্যর্থ হয়। ফলে সময়মতো পণ্য সরবরাহ করতে না পারায় এর সুনাম নষ্ট হয়। জনাব মাহিনের প্রতিষ্ঠানে যেকোনো সময় যেকোনো পরিস্থিতি তৈরি হতে পারে। এ পরিস্থিতি মোকাবিলায় তার বিকল্প পরিকল্পনা রাখা উচিত। এক্ষেত্রে দক্ষ শ্রমিকদের ধরে রাখার জন্য সুযোগ-সুবিধা বাড়াতে হবে। আবার প্রতিষ্ঠানের সামর্থ্য বিবেচনায় রেখে উৎপাদন লক্ষ্যমাত্রা নির্ধারণ করতে হবে। এছাড়া প্রতিষ্ঠানটিতে চুক্তিভিত্তিক শ্রমিকসংখ্যাও বাড়ানো যেতে পারে। এতে এর লক্ষ্যমাত্রা পূরণ করা সহজ হবে। ফলে প্রতিষ্ঠান সময়মতো পণ্য সরবরাহ করতে পারবে। সুতরাং, বিকল্প পরিকল্পনার মাধ্যমে উক্ত প্রতিষ্ঠানটির সুনাম ফিরিয়ে আনা সম্ভব হবে।"
        }
      ]
    },
    {
      "number": "5",
      "uddipok": "দৃশ্যকল্প-১: মি. আফজাল হোসেন 'নেপচুন কোম্পানি লি.'-এর একজন বিক্রয়কর্মী। তিনি বিক্রয় সংক্রান্ত যেকোনো তথ্য আঞ্চলিক ব্যবস্থাপককে পেশ করেন। আঞ্চলিক ব্যবস্থাপক আবার বিক্রয় ব্যবস্থাপককে অবহিত করে। দৃশ্যকল্প-২: জনাব অনুপম রয় 'ইন্ডিটেক্স লি.'-এর একজন মহাব্যবস্থাপক। তিনি কাজের সুবিধার্থে কাজগুলোকে প্রকৃতি অনুসারে বিভিন্ন বিভাগে ভাগ করেন। পরে প্রতিটি বিভাগের কাজ একেকজন বিশেষজ্ঞ ব্যক্তির হাতে ন্যস্ত করেন, যারা কোনো কর্তৃত্ব ও ক্ষমতা ভোগ করেন না।",
      "tag": "RUMC 25",
      "sub_questions": [
        {
          "label": "ক",
          "question": "শিল্প বিপ্লব কী?",
          "explanation": "যান্ত্রিক শক্তি আবিষ্কার ও ব্যবহারের ফলে অষ্টাদশ শতাব্দীর শেষে ইউরোপ ও আমেরিকার শিল্পজগতে পণ্য উৎপাদন ব্যবস্থায় যে বৈপ্লবিক পরিবর্তন হয় তা-ই শিল্পবিপ্লব নামে পরিচিত।"
        },
        {
          "label": "খ",
          "question": "নিয়ন্ত্রণ কীভাবে দক্ষতা বাড়ায়? ব্যাখ্যা করো।",
          "explanation": "স্বল্প সময়ে ও স্বল্প খরচে মানসম্মত কাজ করাকে দক্ষতা বলা হয়। নিয়ন্ত্রণের মাধ্যমে কাজের ক্ষেত্রে কোনো ভুল-ত্রুটি হলে তা দ্রুত সমাধান করা যায়। এছাড়া কীভাবে ভুল-ত্রুটি এড়িয়ে কম খরচে কাজ করা যায় তা কর্মীরা শিখতে পারেন। এভাবে নিয়ন্ত্রণ একটি প্রতিষ্ঠানের দক্ষতা বাড়াতে সহায়তা করে।"
        },
        {
          "label": "গ",
          "question": "উদ্দীপকে বর্ণিত 'নেপচুন কোম্পানি লি.' এ কোন ধরনের সংগঠন কাঠামো বিদ্যামান? বর্ণনা করো।",
          "explanation": "উদ্দীপকে বর্ণিত 'নেপচুন কোম্পানি লি.' এ সরলরৈখিক সংগঠন কাঠামো বিদ্যমান। এ সংগঠনে নির্বাহীদের কর্তৃত্ব ধারাবাহিকভাবে প্রতিষ্ঠানের উচ্চ পর্যায় থেকে নিচের পর্যায়ে নেমে আসে। আবার, এতে অধীনস্থ কর্মী তার ঊর্ধ্বতনের আদেশ-নির্দেশ মেনে চলে। এক্ষেত্রে ঊর্ধ্বতনের কাছেই অধস্তনরা জবাবদিহি করে। উদ্দীপকে মি. আফজাল হোসেন 'নেপচুন কোম্পানি লি.' এর একজন বিক্রয়কর্মী। এক্ষেত্রে বিক্রয় সংক্রান্ত যেকোনো তথ্য তিনি প্রথমে আঞ্চলিক ব্যবস্থাপকের কাছে পেশ করেন। এরপর আঞ্চলিক ব্যবস্থাপক ক্রমান্বয়ে তা বিক্রয় ব্যবস্থাপককে জানান। প্রতিষ্ঠানটিতে এভাবে জবাবদিহিতার ধরন নিচ থেকে ওপরের দিকে ধীরে ধীরে প্রবাহিত হয়। আবার বিক্রয় ব্যবস্থাপক কোনো নির্দেশ দিলে তা আঞ্চলিক ব্যবস্থাপকের মাধ্যমে মি. আফজালের কাছে পৌঁছায়। এভাবে সরলরেখার মতো নির্দেশনা ওপর থেকে নিচের দিকে ধাবিত হয়। এর সাথে সরলরৈখিক সংগঠনের মিল রয়েছে। সুতরাং, উদ্দীপকের নেপচুন কোম্পানি লি. এ. সরলরৈখিক সংগঠন কাঠামো বিদ্যমান।"
        },
        {
          "label": "ঘ",
          "question": "উদ্দীপকে উল্লিখিত 'ইন্ডিটেক্স লি.' এ প্রয়োগকৃত সংগঠন 'কাঠামোটির ধরন নির্ণয়পূর্বক এর যথার্থতা বিশ্লেষণ করো।",
          "explanation": "উদ্দীপকে উল্লিখিত 'ইন্ডিটেক্স লি.' এ কার্যভিত্তিক সংগঠন কাঠামো ব্যবহার যৌক্তিক হয়েছে বলে আমি মনে করি। এ সংগঠনে কাজগুলোকে প্রকৃতি অনুযায়ী ভাগ করা হয়। এরপর প্রতিটি বিভাগের দায়িত্ব একেকজন বিশেষজ্ঞ ব্যক্তিকে দেওয়া হয়। এতে কাজে বিশেষায়ণের সুযোগ তৈরি হয়। উদ্দীপকে জনাব অনুপম রয় 'ইন্ডিটেক্স লি.' এর একজন মহাব্যবস্থাপক। তিনি প্রতিষ্ঠানটির, কাজের সুবিধার্থে কাজগুলোকে বিভিন্ন ভাগে ভাগ করেন। এরপর প্রতিটি বিভাগের কাজ তিনি এক একজন বিশেষজ্ঞ ব্যক্তির হাতে ন্যস্ত করেন। কিন্তু এরা কোনো কর্তৃত্ব বা ক্ষমতা ভোগ করেন না। প্রতিষ্ঠানটিতে কার্যভিত্তিক সংগঠন কাঠামো অনুসৃত হচ্ছে। বিশেষজ্ঞ ব্যক্তিদের মাধ্যমে ইন্ডিটেক্স লি. এর বিভাগসমূহ পরিচালিত হওয়ায় দক্ষতার সাথে এটির কাজ সম্পন্ন হচ্ছে। এর মাধ্যমে এতে মানসম্মত কাজ সম্পাদন নিশ্চিত হচ্ছে। আবার এতে সম্পদের সদ্ব্যবহার ঘটে। এছাড়া বিশেষজ্ঞরা কর্তৃত্ব ও ক্ষমতা ভোগ না করায় উচ্চপদস্থ নির্বাহীর নির্দেশনায় কাজ করতে হয়। এতে প্রতিষ্ঠানটিতে শৃঙ্খলা বজায় থাকে। ফলে সুষ্ঠুভাবে কাজ সম্পাদন হয়। সুতরাং, ইন্ডিটেক্স লি. এ কার্যভিত্তিক সংগঠন কাঠামোর ব্যবহার যৌক্তিক বলে আমি মনে করি।"
        }
      ]
    },
    {
      "number": "6",
      "uddipok": "মিসেস শায়লা জাহান নতুন একটি বৃহদায়তন প্রতিষ্ঠান গড়ার লক্ষ্যে পদক্ষেপ গ্রহণ করেছেন। তার প্রতিষ্ঠানে প্রসাধন, খাদ্যসামগ্রী ও ইলেকট্রনিকস পণ্য উৎপাদিত হবে। তিনি প্রতিটি দ্রব্যের জন্য পৃথক ব্যবস্থাপক এবং প্রতিটি কাজের জন্য পৃথক ব্যবস্থাপক নিয়োগের চিন্তা করছেন। তিনি সংগঠন কাঠামো তৈরিতে আরও বিশেষভাবে চিন্তা করছেন যে, প্রতিটি বিভাগ ও ব্যক্তির কাজের মধ্যে যাতে সমতা নিশ্চিত হয়।",
      "tag": "RUMC 25",
      "sub_questions": [
        {
          "label": "ক",
          "question": "দায়িত্ব কী?",
          "explanation": "সন্তোষজনকভাবে কোনো কাজ সম্পাদনের বা কর্তব্য পালনের দায় বা বাধ্যবাধকতাকে দায়িত্ব বলে।"
        },
        {
          "label": "খ",
          "question": "আনুষ্ঠানিক সংগঠন শৃঙ্খলা রক্ষায় গুরুত্বপূর্ণ কেন? ব্যাখ্যা করো।",
          "explanation": "প্রতিষ্ঠানের রীতি-নীতি বা আনুষ্ঠানিকতা অনুযায়ী যে সংগঠন কাঠামো গঠিত হয়, তাকে আনুষ্ঠানিক সংগঠন বলে। এ সংগঠনে প্রত্যেক কর্মীর কাজের দায়-দায়িত্ব, কর্তৃত্ব ও জবাবদিহি সুস্পষ্ট থাকে। এক্ষেত্রে নির্দিষ্ট নিয়ম-কানুনের মধ্যে থেকেই কর্মীরা উদ্দেশ্য অর্জনের চেষ্টা চালায়। এতে প্রতিষ্ঠানে বিশৃঙ্খলা হওয়ার আশঙ্কা কমে যায়। এজন্য বলা হয়, আনুষ্ঠানিক সংগঠন শৃঙ্খলা রক্ষায় গুরুত্বপূর্ণ।"
        },
        {
          "label": "গ",
          "question": "উদ্দীপকের বর্ণিত প্রতিষ্ঠানে সংগঠন কাঠামো তৈরিতে সংগঠনের কোন মূলনীতিকে প্রাধান্য দেওয়া হয়েছে? বর্ণনা করো।",
          "explanation": "উদ্দীপকে বর্ণিত প্রতিষ্ঠানে সংগঠন কাঠামো তৈরিতে ভারসাম্যের নীতিকে প্রাধান্য দেওয়া হয়েছে। এ নীতি অনুযায়ী সংগঠনের প্রতিটি বিভাগ-উপবিভাগ এবং ব্যক্তির কাজের মধ্যে সমতা রক্ষা করা হয়। এক্ষেত্রে এটি কারো কাজের চাপ বেশি আর কারো কম এমন যাতে না হয় তা নিশ্চিত করে। আবার, প্রতিষ্ঠান সুষ্ঠুভাবে পরিচালনায় এ নীতি ক্ষমতা ও কর্তৃত্বের কেন্দ্রীকরণ এবং বিকেন্দ্রীকরণ নীতির মধ্যে ভারসাম্য বজায় রেখে শৃঙ্খলা বিধানে সাহায্য করে। উদ্দীপকে মিসেস শায়লা জাহান নতুন একটি বৃহদায়তন প্রতিষ্ঠান গড়ার লক্ষ্যে পদক্ষেপ নিয়েছেন। এক্ষেত্রে প্রতিষ্ঠানটির সংগঠন কাঠামো কার্যকর ও গতিশীল করার জন্য তিনি বিশেষ চিন্তা করেন। এ চিন্তা অনুযায়ী তিনি তার সংগঠন কাঠামোতে বিভাগ ও ব্যক্তির মধ্যে কাজের সমতা বিধান নিশ্চিত করতে চান। এতে তার প্রতিষ্ঠানের কোনো ব্যক্তি বা বিভাগের ওপর বেশি আবার কোনোটির ওপর কম কাজের চাপ পড়বে না। ফলে প্রতিষ্ঠানের কাজে শৃঙ্খলা নিশ্চিত হবে। এসব বৈশিষ্ট্যের সাথে সংগঠন কাঠামোর ভারসাম্যের নীতির মিল রয়েছে। সুতরাং, বর্ণিত প্রতিষ্ঠানে সংগঠন কাঠামো তৈরিতে ভারসাম্যের নীতিকে প্রাধান্য দেওয়া হয়েছে।"
        },
        {
          "label": "ঘ",
          "question": "উদ্দীপকে মিসেস শায়লা জাহানের পরিকল্পিত সংগঠন কাঠামোর যথার্থতা বিশ্লেষণ করো।",
          "explanation": "উদ্দীপকে মিসেস শায়লা জাহানের পরিকল্পিত মেট্রিক্স সংগঠন কাঠামো ব্যবহারের যৌক্তিকতা রয়েছে বলে আমি মনে করি। এ ধরনের সংগঠন দ্রব্য ও কার্যভিত্তিক বিভাগের সমন্বিত রূপ। এ সংগঠন একই সাথে দুই ধরনের ব্যবস্থাপক কাজ করেন। এতে প্রতিটি বিভাগকে সমান গুরুত্ব দেওয়া হয়। বৃহদায়তন উৎপাদনকারী প্রতিষ্ঠানের ক্ষেত্রে এ সংগঠন বেশ উপযোগী। উদ্দীপকে মিসেস শায়লা জাহান একটি বৃহদায়তন প্রতিষ্ঠান গড়ার পদক্ষেপ নেন। এটিতে প্রসাধন, খাদ্যসামগ্রী ও ইলেকট্রনিক পণ্য উৎপাদিত হবে। এজন্য তিনি প্রতিটি দ্রব্যের জন্য পৃথক ব্যবস্থাপক নিয়োগের চিন্তা করছেন। আবার প্রতিটি কাজ বিবেচনায় তিনি আলাদা আলাদা ব্যবস্থাপক নিয়োগের কথা ভাবছেন। মিসেস শায়লা জাহানের পরিকল্পিত সংগঠনটি হলো মেট্রিক্স সংগঠন। তার প্রতিষ্ঠানে ভিন্ন ভিন্ন পণ্য (প্রসাধন, খাদ্যসামগ্রী ও ইলেকট্রনিক পণ্য) উৎপাদন হবে বলে এ কাঠামোটি কার্যকর ভূমিকা রাখবে। প্রতিষ্ঠানটিতে প্রতিটি পণ্যের জন্য নিয়োগকৃত ব্যবস্থাপকরা দ্রব্যভিত্তিক ব্যবস্থাপক হিসেবে কাজ করবে। আর ভিন্ন ভিন্ন কাজে নিয়োগকৃত ব্যবস্থাপকরা কার্যিক ব্যবস্থাপক হিসেবে কাজ করবে। এদের কাজের সমন্বয়ে তার প্রতিষ্ঠানে বৃহৎ আকারে ভিন্ন ভিন্ন পণ্যের উৎপাদন করা সম্ভব হবে। আবার প্রতিষ্ঠানটিতে সম্পদেরও সদ্ব্যবহার ঘটবে। এসব বিষয়ে বিবেচনায় বলা যায়, মিসেস শায়লা জাহানের পরিকল্পিত মেট্রিক্স সংগঠন প্রতিষ্ঠানের কাজ বিবেচনায় উপযোগী ভূমিকা রাখবে।"
        }
      ]
    },
    {
      "number": "7",
      "uddipok": "ইছামতি টেক্সটাইল লি. কোম্পানি সচিব নিয়োগের জন্য ICMAB (Institute of Cost and Management Account of Bangladesh)--এর নিজস্ব ওয়েব পোর্টালে বিজ্ঞপ্তি প্রদান করেছেন। কিন্তু কোম্পানির প্রধান নির্বাহী কর্মকর্তার ব্যক্তিগত সচিবকে উক্ত পদে আবেদনের প্রেক্ষিতে কেবল সাক্ষাৎকার গ্রহণ ও ব্যক্তিগত ইতিহাস পর্যালোচনার মাধ্যমে নিয়োগ প্রদান করা হয়।'",
      "tag": "RUMC 25",
      "sub_questions": [
        {
          "label": "ক",
          "question": "কর্মী সংগ্রহ কী?",
          "explanation": "শূন্যপদ পূরণের জন্য চাকরিপ্রার্থীদের নির্দিষ্ট পদে আবেদন করতে ও নির্বাচন প্রক্রিয়ায় নিয়ে আসার কাজকে কর্মী সংগ্রহ বলে।"
        },
        {
          "label": "খ",
          "question": "কর্মী নিয়োগের গুরুত্ব ব্যাখ্যা করো।",
          "explanation": "পরীক্ষা-নিরীক্ষা করে কর্মী বাছাই করার পর নির্দিষ্ট পদে নিয়োগ দেওয়ার জন্য যে প্রক্রিয়া অবলম্বন করা হয়, তাকে কর্মী নিয়োগ বলে। কর্মীকে যথাস্থানে কাজে লাগানোর উদ্দেশ্যে কর্মী নিয়োগ করা হয়। এক্ষেত্রে বিভিন্ন নিয়ম-কানুন মেনে কর্মী কাজে যোগদান করে। এতে প্রতিষ্ঠান যেমনি তার উদ্দেশ্য পূরণ করতে পারে, তেমনি কর্মীও তার দক্ষতা প্রমাণের সুযোগ পায়।"
        },
        {
          "label": "গ",
          "question": "উদ্দীপকে বর্ণিত ইছামতি টেক্সটাইল লি. এর সচিব নিয়োগে প্রাথমিক পর্যায়ে কোন উৎস বিবেচনা করা হয়েছিল? বর্ণনা করো।",
          "explanation": "উদ্দীপকে বর্ণিত ইছামতি টেক্সটাইল লি.-এর সচিব নিয়োগে প্রাথমিক পর্যায়ে বাহ্যিক উৎস বিবেচনা করা হয়েছিল। এ উৎসের মাধ্যমে প্রতিষ্ঠানে অনেক সময় বাইরে থেকে কর্মী সংগ্রহ করা হয়। এজন্য সংবাদপত্র, টেলিভিশন ও অনলাইন পোর্টালে বিজ্ঞপ্তি দেওয়া হয়। এতে বিভিন্নভাবে পরীক্ষা-নিরীক্ষা করে তাদের মধ্য থেকে সর্বোত্তম কর্মী নির্বাচন করা যায়। উদ্দীপকের ইছামতি টেক্সটাইল লি.-এ একজন কোম্পানি সচিব নিয়োগের প্রয়োজন হয়। তাই প্রতিষ্ঠানটি ICMAB (Institute of Cost and Management Account of Bangladesh) এর নিজস্ব পোর্টালে বিজ্ঞপ্তি দেয়। বিজ্ঞপ্তি দেখে প্রার্থীরা নির্দিষ্ট পদের জন্য আবেদন করবে। এরপর বিভিন্ন পরীক্ষা-নিরীক্ষার মাধ্যমে তাদের দক্ষতা ও যোগ্যতা নিরূপণ করা হবে। পরে যোগ্যতা ও দক্ষতার ভিত্তিতে পাওয়া সঠিক কর্মীকে কোম্পানিটি সচিব নিয়োগ করবে। এ কাজগুলোর সাথে বাহ্যিক উৎস থেকে কর্মী সংগ্রহের মিল আছে। তাই বলা যায়, প্রতিষ্ঠানটি প্রথমে বাহ্যিক উৎসের মাধ্যমে কর্মী নিয়োগ করার সিদ্ধান্ত নিয়েছিল।"
        },
        {
          "label": "ঘ",
          "question": "উদ্দীপকে উল্লিখিত কোম্পানি সচিব নিয়োগের উৎসের পক্ষে যুক্তি উপস্থাপন করো।",
          "explanation": "উদ্দীপকের প্রতিষ্ঠানটিতে কোম্পানি সচিব নিয়োগে অভ্যন্তরীণ উৎস ব্যবহার করার যৌক্তিকতা আছে বলে মনে করি। এ পদ্ধতিতে প্রতিষ্ঠানের ভেতর থেকে কর্মী সংগ্রহ করা হয়। এজন্য বর্তমান কর্মীদের পদোন্নতি দিয়ে শূন্যপদগুলো পূরণ করা হয়। এতে বিদ্যমান কর্মী বা পুরাতনদের থেকে কর্মী নিয়োগ করায় তারা প্রতিষ্ঠানের প্রতি অনুগত হয়। উদ্দীপকের ইছামতি টেক্সটাইল লি.-এ কোম্পানি সচিব পদে কর্মী নিয়োগের প্রয়োজন হয়। এজন্য প্রথমে ICMAB-এর ওয়েব পোর্টালে প্রতিষ্ঠানটি থেকে বিজ্ঞপ্তি দেওয়া হয়। কিন্তু পরে কোম্পানির প্রধান নির্বাহী কর্মকর্তার ব্যক্তিগত সচিবকে উক্ত পদে নিয়োগ দেওয়া হয়। এক্ষেত্রে শুধু তার সাক্ষাৎকার ও ব্যক্তিগত ইতিহাস পর্যালোচনা করা হয়। প্রতিষ্ঠানটিতে অভ্যন্তরীণ উৎস ব্যবহার করে সচিব নিয়োগ করা হয়েছে। কোম্পানিটির প্রধান নির্বাহী কর্মকর্তার ব্যক্তিগত সচিব উক্ত প্রতিষ্ঠানে কর্মরত ছিলেন। তাই নতুন কর্মীদের থেকে তার অভিজ্ঞতা অনেক বেশি। ফলে নতুন পদে উন্নীত হওয়ার পর তিনি দক্ষতার সাথে সব কাজ করতে পারবেন। আর তাকে প্রাধান্য দেওয়ায় প্রতিষ্ঠানের প্রতি তার আনুগত্য বাড়বে। আবার, তাকে মূল্যায়ন করায় অন্যরাও অনুপ্রাণিত হবে। এছাড়া তিনি পরিচিত কর্মী হওয়ায় কোম্পানি, কর্তৃপক্ষ তাকে নির্ভরযোগ্য মনে করবে। সুতরাং, অভ্যন্তরীণ উৎস থেকে ইছামতি টেক্সটাইল লি.-এ সচিব নিয়োগ যথার্থ হয়েছে।"
        }
      ]
    },
    {
      "number": "8",
      "uddipok": "মি. সামির আহমেদ PQS নামে একটি প্লাস্টিক কারখানার মালিক। উৎপাদন লক্ষ্যমাত্রা তিনি নিজেই নির্ধারণ করেন। এরপর কর্মীদের কাছ থেকে নিজেকে দূরে রাখেন। কোনো সমস্যা হলে তিনি কোনো ধরনের হস্তক্ষেপ করেন না এবং কর্মীরা নিজেরাই সমস্যা সমাধান করেন। ভবিষ্যত সম্পর্কে মূল্যায়ন না করেই তিনি এ বছর ৫০০ টন কাঁচামাল আমদানি করেন। পরবর্তীতে পণ্য তৈরি করে বাজারে বিক্রয় করতে ব্যর্থ হন, যা প্রতিষ্ঠানকে সার্বিকভাবে ক্ষতিগ্রস্ত করে।",
      "tag": "RUMC 25",
      "sub_questions": [
        {
          "label": "ক",
          "question": "প্রবণতা পরীক্ষা কী?",
          "explanation": "কাজের প্রতি চাকরিপ্রার্থীর আগ্রহ বা ঝোঁক যাচাই করাকে প্রবণতা পরীক্ষা বলে।"
        },
        {
          "label": "খ",
          "question": "\"কমিটি সাধারণত অস্থায়ী প্রকৃতির সংগঠন\"- ব্যাখ্যা করো।",
          "explanation": "কোনো বিশেষ কাজ সম্পাদনের জন্য কয়েকজন ব্যক্তির সমন্বয়ে যে সংগঠন তৈরি হয়, তাকে কমিটি সংগঠন বলে। কমিটির ওপর বিশেষ কোনো কাজ সম্পাদন বা সিদ্ধান্ত নেওয়ার দায়িত্ব দেওয়া হয়। প্রতিষ্ঠানে বিশেষ কোনো পরিস্থিতির উদ্ভব হলে তা মোকাবিলার জন্য কমিটি গঠন করা হয়। এক্ষেত্রে সমস্যা সমাধান হয়ে গেলে এর কোনো কার্যকারিতা থাকে না। তাই কমিটিকে অস্থায়ী প্রকৃতির সংগঠন বলা হয়।"
        },
        {
          "label": "গ",
          "question": "উদ্দীপকে উল্লিখিত মি. সামির আহমেদ তার প্রতিষ্ঠানে কোন ধরনের নেতৃত্ব প্রদান করেন? বর্ণনা করো।",
          "explanation": "উদ্দীপকে উল্লিখিত মি. সামির আহমেদ তার প্রতিষ্ঠানে লাগামহীন নেতৃত্ব প্রদান করেন। এ নেতৃত্বে নেতা কর্মীদের ওপর দায়িত্ব দিয়ে নিজে কাজ থেকে দূরে থাকেন। তিনি কর্মীদের সুনির্দিষ্টভাবে কোনো আদেশ-নির্দেশ দেন না। এতে কর্মীরা নিজেদের খেয়াল-খুশিমতো কাজ করে। উদ্দীপকের মি. সামির আহমেদ PQS নামের একটি প্লাস্টিক কারখানার মালিক। প্রতিষ্ঠানটির উৎপাদন লক্ষ্যমাত্রা তিনি নিজেই নির্ধারণ করে দেন। কিন্তু এরপর তিনি এ লক্ষ্যমাত্রা অর্জনে কর্মীদের থেকে কোনো জবাবদিহিতা নেন না। কর্মীরা নিজেদের খেয়াল-খুশিমতো কাজ করে। এক্ষেত্রে কোনো সমস্যা হলেও কর্মীরা নিজেরাই তা সমাধান করে। এসবের সাথে লাগামহীন নেতৃত্বের মিল রয়েছে। সুতরাং, উদ্দীপকের মি. সামির আহমেদ প্রতিষ্ঠানে লাগামহীন নেতৃত্ব অনুসরণ করেন।"
        },
        {
          "label": "ঘ",
          "question": "উদ্দীপকে উল্লিখিত মি. সামির আহমেদের মাঝে আদর্শ নেতার গুণাবলির অভাবই প্রতিষ্ঠানকে ক্ষতিগ্রস্ত করেছে-তুমি কি একমত? যুক্তিসহ বিশ্লেষণ করো।",
          "explanation": "উদ্দীপকে উল্লিখিত মি. সামির আহমেদের মাঝে আদর্শ নেতার দূরদর্শিতা গুণের অভাবই প্রতিষ্ঠানকে ক্ষতিগ্রস্ত করেছে বলে আমি মনে করি। দূরদর্শিতার গুণের মাধ্যমে ভবিষ্যৎ অনুমান করা যায়। দূরদর্শী নেতা সময় উপযোগী সিদ্ধান্ত নিতে পারেন। এক্ষেত্রে তিনি ভবিষ্যতের বিভিন্ন বিষয় বিচার-বিবেচনা করে সিদ্ধান্ত গ্রহণ করেন। উদ্দীপকে মি. সামির আহমেদ একটি প্লাস্টিক কারখানার মালিক। তিনি তার প্রতিষ্ঠানে লাগামহীন নেতৃত্ব অনুসরণ করেন। এছাড়া তিনি ভবিষ্যৎ সম্পর্কে মূল্যায়ন না করেই ৫০০ টন কাঁচামাল আমদানি করেন। পরবর্তীতে তিনি পণ্য তৈরি করে বিক্রি করতে ব্যর্থ হন। এতে তার প্রতিষ্ঠানটি আর্থিকভাবে ক্ষতিগ্রস্ত হয়। উদ্দীপকে মি. সামির আহমেদ অনুমানের ওপর ভিত্তি করে কাঁচামাল আমদানি করেছিলেন। কিন্তু তিনি পণ্যের ভবিষ্যৎ চাহিদা বিচার-বিশ্লেষণ করেননি। এজন্য ৫০০ টন কাঁচামাল দিয়ে বৃহৎ পরিমাণ উৎপাদন করলেও পণ্য অবিক্রীত থেকে যায়। এক্ষেত্রে তিনি পণ্যের বিদ্যমান চাহিদা ভবিষ্যৎ সুযোগ, সম্ভাবনা, ঝুঁকি, অনিশ্চয়তা প্রভৃতি পরিমাপ করতে ব্যর্থ হয়েছেন। এগুলো একজন নেতার দূরদর্শিতা গুণের অভাবকে নির্দেশ করে। সুতরাং, মি. সামির আহমেদের মাঝে আদর্শ নেতার দূরদর্শিতা গুণের অভাবের কারণেই প্রতিষ্ঠানটি ক্ষতিগ্রস্ত হয়েছে।"
        }
      ]
    },
    {
      "number": "9",
      "uddipok": "জনাব আলিফ চৌধুরী \"নীলাচল ফ্যাশনস\" নামে একটি তৈরি পোশাক কারখানা প্রতিষ্ঠা করেন। উক্ত প্রতিষ্ঠানে কর্মকর্তা ও কর্মচারীর সংখ্যা ৩৫০ জন। এদের মধ্যে মালিকের পরিচিত, অপেক্ষাকৃত দক্ষ কর্মকর্তা হিসেবে মি. সাজিন প্রতিষ্ঠানের গুরুত্বপূর্ণ সিদ্ধান্ত গ্রহণ করেন। তাছাড়া তার প্রণীত নীতি ও পরিকল্পনা ব্যবহার করে প্রতিষ্ঠানটি সফলতার দিকে এগিয়ে যাচ্ছে। অন্যদিকে, মি, নেহাল প্রতিষ্ঠানের বিভাগীয় প্রধানদের পরিকল্পনা বাস্তাবায়নে প্রয়োজনীয় পদক্ষেপ গ্রহণসহ শ্রমিকদের কার্যাবলির সুষ্ঠু তত্ত্বাবধান নিশ্চিত করেন।",
      "tag": "RUMC 25",
      "sub_questions": [
        {
          "label": "ক",
          "question": "সমন্বয়সাধন কী?",
          "explanation": "প্রতিষ্ঠানের লক্ষ্য অর্জনের জন্য প্রতিটি বিভাগ-উপবিভাগ ও ব্যক্তির কাজকে সংযুক্ত করাকে সমন্বয়সাধন বলা হয়।"
        },
        {
          "label": "খ",
          "question": "\"ব্যবস্থাপনা একটি অর্থনৈতিক সম্পদ\"- ব্যাখ্যা করো।",
          "explanation": "উৎপাদনের কাজে ব্যবহৃত হয় এবং যার আর্থিক মূল্য আছে তাকে অর্থনৈতিক সম্পদ বলে। প্রতিষ্ঠানের মানবীয় ও বস্তুগত উপায়-উপকরণাদিকে কাজে লাগিয়ে লক্ষ্য অর্জনের প্রচেষ্টা করা হলো ব্যবস্থাপনা। ব্যবস্থাপনা দক্ষ হলে উপকরণাদির সঠিক ব্যবহার নিশ্চিত করে লক্ষ্যে পৌঁছাতে পারে। এজন্য দক্ষ ব্যবস্থাপকের সেবা নিতে আর্থিক ও অন্যান্য সুবিধা বেশি দিতে হয়। তাই ব্যবস্থাপনাকে একটি অর্থনৈতিক সম্পদ বলা হয়।"
        },
        {
          "label": "গ",
          "question": "উদ্দীপকে বর্ণিত মি. নেহাল নীলাচল ফ্যাশনস এ ব্যবস্থাপনার কোন স্তরে কর্মরত? বর্ণনা করো।",
          "explanation": "উদ্দীপকে বর্ণিত মি. নেহাল নীলাচল ফ্যাশনস এ ব্যবস্থাপনার নিম্ন স্তরে কর্মরত। নিম্ন পর্যায়ের ব্যবস্থাপক শ্রমিক-কর্মীদের পরিচালনার সাথে সরাসরি জড়িত থাকে। এ কাজে তাদের মানসিক শ্রমের চেয়ে শারীরিক শ্রম বেশি প্রয়োজন হয়। তত্ত্বাবধায়ক, কারখানা সুপারভাইজার, অফিস সুপার প্রভৃতি কর্মকর্তা নিম্ন স্তরের ব্যবস্থাপকের অন্তর্ভুক্ত। উদ্দীপকে মি. নেহাল 'নীলাচল ফ্যাশনস' এর একজন ব্যবস্থাপক। তিনি প্রতিষ্ঠানের বিভাগীয় প্রধানদের পরিকল্পনা বাস্তবায়নে ন্যস্ত আছেন। এক্ষেত্রে তিনি তাদের পরিকল্পনা বাস্তবায়নে শ্রমিকদের যাবতীয় নির্দেশনা দেন। আবার প্রতিষ্ঠানের শ্রমিকরা যথাযথভাবে কাজ করছে কি না তাও তিনি তত্ত্বাবধান করেন। এজন্য তাকে স্বশরীরে উপস্থিত থাকতে হয়। এজন্য তাকে শারীরিক শ্রম বেশি দিতে হয়। এসবের সাথে নিম্ন স্তরের ব্যবস্থাপকের বৈশিষ্ট্যের মিল পাওয়া যায়। সুতরাং, উদ্দীপকে - বর্ণিত মি. নেহাল নীলাচল ফ্যাশনস এ ব্যবস্থাপনার নিম্ন স্তরে কর্মরত।"
        },
        {
          "label": "ঘ",
          "question": "\"উদ্দীপকে মি. সাজিন উক্ত প্রতিষ্ঠানের একজন প্রশাসক\"-তুমি কি একমত? যুক্তিসহ তোমার মতামত দাও।",
          "explanation": "'উদ্দীপকে মি. সাজিন উক্ত প্রতিষ্ঠানের একজন প্রশাসক'- উক্তিটির সাথে আমি একমত। ব্যবস্থাপনার সর্বোচ্চ স্তরে অধিষ্ঠিত ব্যক্তিবর্গ হলেন প্রশাসক। তারা প্রতিষ্ঠানের উদ্দেশ্য, নীতিমালা, পরিকল্পনা তৈরি প্রভৃতি কাজের সাথে জড়িত থাকেন। এক্ষেত্রে তারা প্রতিষ্ঠানের এসব গুরুত্বপূর্ণ সিদ্ধান্ত নিতে অধিকমাত্রায় চিন্তনীয় কাজের সাথে জড়িত থাকেন। উদ্দীপকে মি. সাজিন নীলাচল ফ্যাশনস এর একজন দক্ষ কর্মকর্তা। তিনি প্রতিষ্ঠানটির সব গুরুত্বপূর্ণ সিদ্ধান্ত নিয়ে থাকেন। তিনি নির্ভুলভাবে প্রতিষ্ঠানটির জন্য নীতি, পরিকল্পনা প্রণয়ন প্রভৃতি কাজ সম্পাদন করেন। তার এসব নীতি, পরিকল্পনা ব্যবহার করে প্রতিষ্ঠানটি সফলতার দিকে এগিয়ে যাচ্ছে। উদ্দীপকে মি. সাজিন চিন্তাভাবনা করে প্রতিষ্ঠানটির জন্য নীতি নির্ধারণ, পরিকল্পনা প্রণয়নমূলক কাজ করেন। আর তার গৃহীত এ পরিকল্পনা ও নীতি বাস্তবায়নেই প্রতিষ্ঠানের সব স্তরের ব্যবস্থাপক, কর্মীরা কাজ করে। এছাড়া তার গৃহীত পরিকল্পনা সুষ্ঠু হওয়ায় প্রতিষ্ঠানটি সফলতা অর্জন করতে পারছে। এক্ষেত্রে তিনি প্রতিষ্ঠানটির সর্বোচ্চ পর্যায়ে থেকে মানসিক শ্রম দিয়ে প্রতিষ্ঠানটির জন্য অবদান রাখছেন। তার এসব কাজের সাথে প্রশাসনের কাজের মিল রয়েছে। সুতরাং, উদ্দীপকে মি. সাজিন উক্ত প্রতিষ্ঠানের একজন প্রশাসক।"
        }
      ]
    },
    {
      "number": "10",
      "uddipok": "মিসেস শায়লা রহমান ইউনিক অ্যালুমিনিয়াম ইন্ডাস্ট্রিজের নির্বাহী পরিচালক। গণতান্ত্রিক পদ্ধতিতে তিনি কার্যপরিচালনা করেন। কর্মীদের বিভিন্ন অসুবিধার কথা তিনি শোনেন এবং সমাধানের চেষ্টা করেন। নীতি নির্ধারণ ও সিদ্ধান্ত গ্রহণে মতামত দেওয়ার সুযোগ পেয়ে কর্মীরাও ব্যবস্থাপনার প্রতি সন্তুষ্ট। কর্মী ব্যবস্থাপনা ও পণ্যের মানের কারণে প্রতিষ্ঠানটি আই.এস.ও সনদ লাভ করে। কিন্তু সম্প্রতি কিছু প্রতিযোগী প্রতিষ্ঠানের ইন্ধনে কিছু শ্রমিক উক্ত প্রতিষ্ঠানে বিশৃঙ্খলার চেষ্টা করছে।",
      "tag": "RUMC 25",
      "sub_questions": [
        {
          "label": "ক",
          "question": "কর্মীকেন্দ্রিক নেতৃত্ব কী?",
          "explanation": "যে নেতৃত্বে নেতা কাজের পাশাপাশি কর্মীদের মানসিক দিকও বিবেচনা করেন এবং সহানুভূতির সাথে কর্মীদের সমস্যা সমাধানের চেষ্টা করেন, তাকে কর্মীকেন্দ্রিক নেতৃত্ব বলে।"
        },
        {
          "label": "খ",
          "question": "\"নির্দেশনা সর্বদা নিম্নগামী\"- ব্যাখ্যা করো।",
          "explanation": "লক্ষ্য অর্জনে অধস্তনদের আদেশ, উপদেশ ও পরামর্শ দেওয়া এবং তত্ত্বাবধান কাজকে নির্দেশনা বলে। নির্দেশনার মাধ্যমেই কর্মীরা কোন কাজ, কীভাবে, কখন করবে তা সম্পর্কে ঊর্ধ্বতনের কাছ থেকে ধারণা পায়। কিন্তু নিম্ন স্তরের কর্মীরা কখনো ঊর্ধ্বতন কর্মীদের নির্দেশনা দিতে পারে না। তারা শুধু ঊর্ধ্বতনের আদেশ পালন করতে বাধ্য থাকে। তাই বলা হয়, নির্দেশনা সর্বদাই নিচের দিকে প্রবাহিত হয়।"
        },
        {
          "label": "গ",
          "question": "উদ্দীপকে বর্ণিত প্রতিষ্ঠানে কোন ধরনের নির্দেশনা বিদ্যমান? বর্ণনা করো।",
          "explanation": "উদ্দীপকে বর্ণিত প্রতিষ্ঠানটিতে পরামর্শমূলক নির্দেশনা পদ্ধতি বিদ্যমান। এ পদ্ধতিতে নেতা নির্দেশনার বিষয়বস্তু নির্ধারণে অধস্তনদের সাথে আলাপ-আলোচনা করেন। এর মাধ্যমে প্রতিষ্ঠানের বিভিন্ন সিদ্ধান্ত গ্রহণে কর্মীদের মতামতকে মূল্যায়ন করা হয়। এতে কর্মীদের অংশগ্রহণের সুযোগ থাকায় তাদের মধ্যে সহযোগিতামূলক মনোভাব তৈরি হয়। উদ্দীপকের মিসেস শায়লা রহমান ইউনিক অ্যালুমিনিয়াম ইন্ডাস্ট্রিজ-এর নির্বাহী পরিচালক। তিনি গণতান্ত্রিক পদ্ধতিতে প্রতিষ্ঠানটির কাজ পরিচালনা করেন। এক্ষেত্রে তিনি যেকোনো বিষয়ে কর্মীদের সাথে পরামর্শ করে সিদ্ধান্ত নেন। এতে তারা কাজের প্রতি আন্তরিক থাকে। আবার তিনি তাদের অভাব অভিযোগ শুনে তা সমাধানের ব্যবস্থা করেন। এতে কর্মীরা তার প্রতি ইতিবাচক ধারণা পোষণ করে। এসব বৈশিষ্ট্য পরামর্শমূলক নির্দেশনার সাথে মিলে যায়। তাই বলা যায়, উদ্দীপকের প্রতিষ্ঠানটিতে পরামর্শমূলক নির্দেশনা অনুসরণ করা হয়েছে।"
        },
        {
          "label": "ঘ",
          "question": "উদ্দীপকে উল্লিখিত বর্তমান পরিস্থিতি মোকাবিলায় কোন ধরনের নেতৃত্ব অধিকতর প্রয়োগযোগ্য বলে তুমি মনে করো? যুক্তিসহ মতামত দাও।",
          "explanation": "উদ্দীপকে উল্লিখিত বর্তমান পরিস্থিতি মোকাবিলায় স্বৈরতান্ত্রিক নেতৃত্ব অধিকতর প্রয়োগযোগ্য বলে আমি মনে করি। এ নেতৃত্বে নেতা সিদ্ধান্ত নেওয়ার সব ক্ষমতা নিজের হাতে রাখেন। তিনি সিদ্ধান্ত নিতে কর্মীদের কোনো সুযোগ দেন না। এক্ষেত্রে তিনি কর্মীদের নির্দেশ পালনে বাধ্য করেন। এজন্য কর্মীরাও তার নির্দেশের বাইরে কিছু করতে পারে না। উদ্দীপকে মিসেস শায়লা রহমান ইউনিক অ্যালুমিনিয়াম ইন্ডাস্ট্রিজ-এর নির্বাহী পরিচালক। তিনি প্রতিষ্ঠানে পরামর্শমূলক নির্দেশনা অনুসরণ করেন। এতে কর্মীদের কাজে বাধ্য না করে তিনি তাদের পরামর্শ নিয়ে নির্দেশনা দেন। এতে কিছু কর্মী নিয়ন্ত্রণের বাইরে চলে গেছে। ইদানিং প্রতিযোগী কিছু প্রতিষ্ঠানের ইন্ধনে তারা প্রতিষ্ঠানে বিশৃঙ্খলা তৈরি করতে চাচ্ছে। উদ্দীপকের প্রতিষ্ঠানটিতে বিদ্যমান সমস্যা স্বৈরতান্ত্রিক নেতৃত্বের মাধ্যমে সমাধান করা যেতে পারে। এক্ষেত্রে মিসেস শায়লা রহমান স্বৈরতান্ত্রিক নেতৃত্বের মাধ্যমে কর্মীদের পরামর্শের সুযোগ দেওয়া বন্ধ করে দিবেন। এজন্য তিনি কর্মীদের কাজ করতে বাধ্য করবেন। এছাড়া কর্মীরা তার নির্দেশ না মানলে শাস্তিমূলক ব্যবস্থা নিবেন। এতে তারা প্রতিষ্ঠানের নিয়ম পালনে বাধ্য থাকবে। এ কারণে তারা কোনো বিশৃঙ্খলা তৈরি করার সাহস পাবে না। এভাবে প্রতিষ্ঠানের পরিবেশ নিয়ন্ত্রণে থাকবে। সুতরাং, উদ্দীপকের প্রতিষ্ঠানটির বর্তমান সমস্যা মোকাবিলায় স্বৈরতান্ত্রিক নেতৃত্ব প্রয়োগ করা প্রয়োজন।"
        }
      ]
    },
    {
      "number": "11",
      "uddipok": "মি. রাজিন আহমেদ 'এভারগ্রীন' নামক ফেব্রিকস তৈরির কারখানার মালিক। এ বছর তিনি তিন লক্ষ মিটার কাপড় সরবরাহের একটি ফরমায়েশ পান। তার কারখানাটির কার্যদিবস ৩০০ দিন এবং দৈনিক ৮ ঘণ্টা উৎপাদনে থাকে। তিনি কারখানা ব্যবস্থাপককে সেই অনুযায়ী উৎপাদনের নির্দেশ দেন। কিন্তু বছর শেষে হিসাব করে দেখলেন বিভিন্ন যান্ত্রিক ত্রুটির কারণে দুই লক্ষ ৫০ হাজার মিটার কাপড় উৎপাদন হয়, যা তিনি পূর্বে গুরুত্বসহকারে লক্ষ করেননি।",
      "tag": "RUMC 25",
      "sub_questions": [
        {
          "label": "ক",
          "question": "আদর্শমান কী?",
          "explanation": "আদর্শমান হলো এমন এক মানদণ্ড, যেটি অনুযায়ী প্রতিষ্ঠানের প্রতিটি কাজকে নিয়ন্ত্রণ করা যায়।"
        },
        {
          "label": "খ",
          "question": "'নিয়ন্ত্রণ একটি অবিরাম প্রক্রিয়া'- ব্যাখ্যা করো।",
          "explanation": "একবার শুরু হয়ে তা ধারাবাহিক বা অব্যাহতভাবে চলতে থাকাকে অবিরাম প্রক্রিয়া বলে। পরিকল্পনা অনুযায়ী কাজ করার জন্য নিয়ন্ত্রণ ব্যবস্থা আরোপ করা হয়। এক্ষেত্রে, কোনো বিচ্যুতি থাকলে তা সংশোধন করে আবার নতুন পরিকল্পনা নির্ধারণ করা হয়। এই নতুন পরিকল্পনার সাথে মিল রেখে আবার নিয়ন্ত্রণ কাজ চলতে থাকে। তাই নিয়ন্ত্রণকে একটি অবিরাম প্রক্রিয়া বলা হয়।"
        },
        {
          "label": "গ",
          "question": "উদ্দীপকে বর্ণিত ফরমায়েশের লক্ষ্যমাত্রা অর্জনে ঘণ্টাপ্রতি কত মিটার কাপড় উৎপাদন করতে হবে? বর্ণনা করো।",
          "explanation": "উদ্দীপকে উল্লিখিত ফরমায়েশের লক্ষ্যমাত্রা অর্জনে ঘণ্টাপ্রতি ১২৫ মিটার কাপড় উৎপাদন করতে হবে। আদর্শমান হলো একটি মানদণ্ড, যার আলোকে কাজের ফলাফল পরিমাপ করা হয়। এটি সংখ্যা, ঘণ্টা, একক, পরিমাণের ভিত্তিতে নির্ধারণ করা যেতে পারে। আদর্শমান নিয়ন্ত্রণের ভিত্তি হিসেবে কাজ করে। উদ্দীপকের মি. রাজিন আহমেদ একটি ফেব্রিকস তৈরির কারখানার মালিক। এ বছর তিনি তিন লক্ষ মিটার কাপড় সরবরাহের ফরমায়েশ পান। তার কারখানাটির বার্ষিক কার্যদিবস ৩০০ দিন ও দৈনিক ৮ ঘণ্টা উৎপাদন কাজ চলমান থাকে। সুতরাং, বার্ষিক উৎপাদন কর্ম ঘণ্টা হলো (৩০০ × ৮) বা ২,৪০০ ঘণ্টা। এক্ষেত্রে ফরমায়েশ অনুযায়ী পণ্য সরবরাহ করতে হলে কারখানাটির ঘণ্টাপ্রতি উৎপাদনের পরিমাণ হবে (৩,০০,০০০ ÷ ২,৪০০) মিটার বা ১২৫ মিটার। সুতরাং, ফরমায়েশের লক্ষ্যমাত্রা অর্জনে মি. রাজিন আহমেদের কারখানায় প্রতি ঘণ্টায় ১২৫ মিটার কাপড় উৎপাদন প্রয়োজন।"
        },
        {
          "label": "ঘ",
          "question": "\"নিয়ন্ত্রণ প্রক্রিয়া যথাযথভাবে অনুসরণ না করাতে মি. রাজিন আহমেদ লক্ষ্যমাত্রা অর্জনে ব্যর্থ হয়েছে'-তুমি কি একমত? যুক্তিসহ উত্তর দাও।",
          "explanation": "নিয়ন্ত্রণ প্রক্রিয়া যথাযথভাবে অনুসরণ না করায় মি. রাজিন লক্ষ্যমাত্রা অর্জনে ব্যর্থ হয়েছেন'- এর সাথে আমি একমত। আদর্শমান নির্ধারণের মাধ্যমে নিয়ন্ত্রণ প্রক্রিয়া শুরু হয়। এরপর নির্দিষ্ট সময় শেষে প্রকৃত কার্যফল পরিমাপ করা হয়। পরবর্তী ধাপে আদর্শমানের সাথে প্রকৃত কার্যফলের তুলনা করা হয়। এক্ষেত্রে কোনো বিচ্যুতি পেলে তার কারণ শনাক্ত করে সংশোধনমূলক ব্যবস্থার মাধ্যমে বিচ্যুতি নিয়ন্ত্রণে ব্যবস্থা নেওয়া হয়। উদ্দীপকের মি. রাজিন আহমেদ তার কারখানায় তিন লক্ষ মিটার কাপড় সরবরাহের ফরমায়েশ পান। কারখানাটির বার্ষিক কার্যদিবস ৩০০ দিন ও দৈনিক ৮ ঘণ্টা উৎপাদন নির্ধারণ করা হয়। কিন্তু বছর শেষে হিসাব করে দেখা যায়, বিভিন্ন যান্ত্রিক ত্রুটির কারণে দুই লক্ষ পঞ্চাশ হাজার মিটার কাপড় উৎপাদন হয়। এ সমস্যাটি আগে তিনি গুরুত্বসহকারে লক্ষ করেননি। মি. রাজিন আহমেদ কারখানার সক্ষমতা বিবেচনা না করে অনুমানের ভিত্তিতে ফরমায়েশের লক্ষ্যমাত্রা অর্জনের পদক্ষেপ নেন। উৎপাদন শুরুর পর তার উচিত ছিল প্রতি সপ্তাহ বা নির্দিষ্ট সময় শেষে উৎপাদন কাজ পর্যবেক্ষণ করা। এতে কোনো ভুল-ত্রুটি ধরা পড়লে তিনি তাঁ সংশোধনের তৎক্ষণাৎ ব্যবস্থা নিতে পারতেন। এরপর প্রয়োজনীয় ব্যবস্থার মাধ্যমে তিনি লক্ষ্যমাত্রা অর্জন করতে পারতেন। কিন্তু মি. রাজিন আহমেদ আদর্শমান নির্ধারণ করলেও নিয়ন্ত্রণ প্রক্রিয়ার পদক্ষেপসমূহ যথাযথভাবে অনুসরণ করেননি। তিনি নির্দিষ্ট সময় শেষে আদর্শমানের সাথে প্রকৃত কার্যফলের তুলনা করলে এ সমস্যা হতো না। সুতরাং, মি. রাজিন আহমেদ যথাযথভাবে নিয়ন্ত্রণ প্রক্রিয়া অনুসরণ না করায় লক্ষ্যমাত্রা অর্জনে ব্যর্থ হয়েছেন।"
        }
      ]
    }
  ]
}