{
  "title": "ঢাকা বোর্ড ২০১৭",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "AB লি.-এর উৎপাদন বিভাগ তার কাজগুলোকে প্রকৃতি অনুযায়ী বিভিন্ন ভাগে ভাগ করে প্রত্যেকের দায়িত্ব ও ক্ষমতা নির্দিষ্ট করে দেয়। এতে কর্মীর কাজ সহজ হয়। আবার পরিচালক পর্ষদের ২০% উৎপাদন বাড়ানোর সিদ্ধান্ত বাস্তবায়নে প্রতিষ্ঠানের সব বিভাগের কর্মকর্তারা একই লক্ষ্যকে সামনে রেখে অধস্তনদের পরামর্শ ও নির্দেশনা দেন। ফলে কাজের ক্ষেত্রে জটিলতা না থাকায় লক্ষ্য পূরণ সহজ হয়।",
      "tag": "DB 17,ACC 23,BNMPC 23",
      "sub_questions": [
        {
          "label": "ক",
          "question": "প্রশাসন কী?",
          "explanation": "প্রতিষ্ঠানের সর্বোচ্চ স্তর যেখানে প্রতিষ্ঠানের উদ্দেশ্য, দীর্ঘমেয়াদি পরিকল্পনা, কৌশল ও নীতি নির্ধারণ করা হয়; তাকে প্রশাসন বলে ।"
        },
        {
          "label": "খ",
          "question": "ব্যবস্থাপকীয় দক্ষতা কাজ পরিচালনায় গুরুত্বপূর্ণ কেন?",
          "explanation": "ব্যবস্থাপনা সংশ্লিষ্ট কাজগুলো সঠিকসময়ে, কম খরচে এবং 'সঠিকভাবে সম্পাদন করার সামর্থ্যকে ব্যবস্থাপকীয় দক্ষতা বলে । একজন ব্যবস্থাপকের দক্ষতার ওপর নির্ভর করে তিনি কত কম শক্তি, সামর্থ্য ও সম্পদকে কাজে লাগিয়ে প্রাতিষ্ঠানিক লক্ষ্য অর্জন করতে পারেন। কাজে দক্ষ হলে তিনি প্রাতিষ্ঠানিক উপকরণগুলোর সঠিক ব্যবহার করতে পারেন। এর ওপরই প্রতিষ্ঠানের সফলতা নির্ভর করে। তাই, ব্যবস্থাপকীয় দক্ষতা কাজ পরিচালনায় গুরুত্বপূর্ণ ।"
        },
        {
          "label": "গ",
          "question": "উদ্দীপকের উৎপাদন বিভাগ ফেয়লের কোন নীতি অনুসরণ করে? ব্যাখ্যা করো।",
          "explanation": "উদ্দীপকের প্রতিষ্ঠান হেনরি ফেয়লের (Henri Fayol) কার্যবিভাজন নীতি অনুসরণ করে। এ নীতিতে প্রতিষ্ঠানের কাজকে প্রয়োজন অনুযায়ী বিভিন্ন বিভাগে (উৎপাদন, ক্রয়, বিক্রয় ও বিপণন) ভাগ করা হয়। এরপর প্রতিটি বিভাগের দায়িত্ব এক একজন কর্মীর ওপর অর্পণ করা হয়। এ নীতির মাধ্যমে প্রতিষ্ঠানের প্রতিটি বিভাগ ও উপবিভাগে নিয়োজিত কর্মীর কাজকে নির্দিষ্ট করে দেওয়া হয়। এতে কাজ করা সহজ হয় । উদ্দীপকের AB লি. প্রতিষ্ঠানের কাজগুলোকে প্রকৃতি অনুযায়ী বিভিন্ন ভাগে ভাগ করে। এরপর প্রত্যেক কর্মীর দায়িত্ব ও কর্তব্য নির্দিষ্ট করে দেয় । এতে সে নিজের দায়িত্ব বুঝতে পারে। ফলে কর্মীরা তাদের কাজ সহজে করতে পারে। এসব বৈশিষ্ট্যের সাথে কার্যবিভাজনের নীতির মিল আছে। তাই বলা যায়, উদ্দীপকের AB লি: কার্যবিভাজনের নীতি অনুসরণ করে । সহায়ক তথ্য.... ১৯১৬ সালে হেনরি ফেয়ল Administration Industrielle et Generale' নামে একটি গ্রন্থ প্রকাশ করেন। এ গ্রন্থে তিনি ব্যবস্থাপনার ১৪টি মূলনীতির কথা উল্লেখ করেন ।"
        },
        {
          "label": "ঘ",
          "question": "'নির্দেশনার ঐক্যের মাধ্যমেই পরিচালক পর্ষদের সিদ্ধান্ত বাস্তবায়ন সম্ভব হয়েছে'- উদ্দীপকের আলোকে বিশ্লেষণ করো।",
          "explanation": "'নির্দেশনার ঐক্যের মাধ্যমেই পরিচালনা পর্ষদের সিদ্ধান্ত বাস্তবায়ন সম্ভব হয়েছে'- উক্তিটি সঠিক। এ নীতির মূলকথা হলো একটি প্রধান উদ্দেশ্যের আলোকে প্রতিষ্ঠানের সব কাজ করা হবে। এজন্য প্রতিষ্ঠানের কর্মীদের একই নির্দেশনা দেওয়া হয়। এতে কর্মীদের দায়িত্ব পালনে সমস্যা হয় না । উদ্দীপকের AB লি.-এর পরিচালনা পর্ষদ ২০% উৎপাদন বাড়ানোর সিদ্ধান্ত নেন। এ লক্ষ্য বাস্তবায়নের জন্য প্রতিষ্ঠানের সব বিভাগের কর্মকর্তারা অধস্তনদের একই পরামর্শ ও নির্দেশনা দেন। ফলে কর্মীরা নিজেদের দায়িত্ব পালনে সচেতন হয় । AB লি.-এ একটি নির্দিষ্ট লক্ষ্যের আলোকে সব বিভাগের কর্মীদের কাজের নির্দেশনা দেওয়া হয়েছে। এতে সব বিভাগ ও উপবিভাগের কাজে পারস্পরিক সমন্বয় হয়েছে। নির্দেশনায় কোনো জটিলতা না থাকায় প্রত্যেক কর্মী নিজের দায়িত্ব সহজে পালন করেছে। তাই প্রতিষ্ঠানের লক্ষ্য অর্জনও সহজ হয়েছে। অতএব, নির্দেশনার ঐক্য মেনে চলার কারণে পরিচালনা পর্ষদের সিদ্ধান্ত বাস্তবায়ন সম্ভব হয়েছে।"
        }
      ]
    },
    {
      "number": "2",
      "uddipok": "সরকার দেশের উন্নয়ন ও জনগণের স্বার্থের দিক বিবেচনায় নিয়ে ঢাকায় মেট্রোরেল স্থাপনের সিদ্ধান্ত নিয়েছেন, যা নির্মাণ করতে বেশ কয়েক বছর সময় লাগবে। এক্ষেত্রে যে অবস্থা বিবেচনা করে পরিকল্পনা নেওয়া হয় তা সবসময় না-ও মিলতে পারে। তাই ভবিষ্যৎ অবস্থার পরিবর্তন হলে পরিকল্পনা সংশোধনীসহ কর্তৃপক্ষ করণীয় ঠিক করে রাখেন, যাতে মেট্রোরেল নির্মাণের উদ্দেশ্য অর্জিত হয়।",
      "tag": "DB 17",
      "sub_questions": [
        {
          "label": "ক",
          "question": "সিদ্ধান্ত গ্রহণ কী?",
          "explanation": "সিদ্ধান্ত গ্রহণ হচ্ছে বিভিন্ন বিকল্প কর্মপন্থা থেকে যেকোনো একটি বিকল্প বাছাই করা।"
        },
        {
          "label": "খ",
          "question": "ভিশন গুরুত্বপূর্ণ কেন?",
          "explanation": "ভিশন হলো প্রতিষ্ঠানের ভবিষ্যৎ দীর্ঘমেয়াদি লক্ষ্য, যেখানে প্রতিষ্ঠানটি যেতে চায় বা যা অর্জন করতে চায় । একটি প্রতিষ্ঠানের ভিশন নির্ধারণ করলে এর মাধ্যমে ভবিষ্যৎ লক্ষ্য ও. ফুটে ওঠে। প্রতিষ্ঠানে ভিশন নির্ধারণ করার ফলে প্রতিটি কর্মী ও বিভাগ' তা অর্জনের জন্য সর্বোচ্চ চেষ্টা চালায়। এতে উদ্দেশ্য অর্জন সহজ হয়। এজন্য ভিশন গুরুত্বপূর্ণ।"
        },
        {
          "label": "গ",
          "question": "উদ্দীপকের মেট্রোরেল স্থাপন প্রকৃতি ভিত্তিতে কোন ধরনের পরিকল্পনা? ব্যাখ্যা করো।",
          "explanation": "উদ্দীপকের মেট্রোরেল স্থাপন কাজটি প্রকৃতির ভিত্তিতে একার্থক পরিকল্পনা। এ পরিকল্পনা কোনো একটি বিশেষ কাজ সম্পাদনের লক্ষ্যে তৈরি করা হয় । তবে প্রণীত পরিকল্পনাটি বাস্তবায়িত হয়ে গেলে এর গ্রহণযোগ্যতা থাকে না । উদ্দীপকে বলা হয়েছে, সরকার দেশের উন্নয়ন ও জনগণের স্বার্থের কথা চিন্তা করে ঢাকায় মেট্রোরেল স্থাপনের সিদ্ধান্ত নেয়। এ মেট্রোরেল তৈরি করতে বেশ কয়েক বছর সময় লাগবে। এ লক্ষ্যে সরকার বিভিন্ন পদক্ষেপ নিয়েছে। একটি বিশেষ উদ্দেশ্য বাস্তবায়নে সরকার এ পরিকল্পনা নিয়েছে। উদ্দেশ্যটি অর্জিত হলে এর কার্যকারিতাও শেষ হয়ে যাবে। এ পরিকল্পনাটির সাথে একার্থক পরিকল্পনার বৈশিষ্ট্যের মিল আছে। তাই বলা যায়, মেট্রোরেল স্থাপন একটি একার্থক পরিকল্পনা।'"
        },
        {
          "label": "ঘ",
          "question": "পরিকল্পনার যে বৈশিষ্ট্যটি ভবিষ্যৎ অবস্থার পরিবর্তনকে সহজ করে তোলে— উদ্দীপকের আলোকে তা মূল্যায়ন করো ।",
          "explanation": "পরিকল্পনার নমনীয়তা বৈশিষ্ট্যটি ভবিষ্যৎ অবস্থার পরিবর্তনকে সহজ করে তোলে । এ বৈশিষ্ট্য অনুযায়ী প্রতিষ্ঠানের ভবিষ্যৎ অবস্থা ও সময়ের সাথে তাল মিলিয়ে পরিকল্পনার পরিবর্তন করা হয়। কারণ ভবিষ্যৎ সবসময়ই অনিশ্চিত। তাই সময়, স্থান ও অবস্থাভেদে পরিকল্পনা পরিবর্তনযোগ্য হওয়া প্রয়োজন। উদ্দীপকে বলা হয়েছে, সরকার দেশের জনগণের কথা চিন্তা করে ঢাকায় মেট্রোরেল স্থাপনের পরিকল্পনা নেয়। অবস্থা বিবেচনায় পরিকল্পনা সবসময় সঠিক না-ও হতে পারে। তাই কর্তৃপক্ষ ভবিষ্যতের পরিবর্তিত অবস্থা অনুযায়ী পরিকল্পনা সংশোধন করে নেয়। অর্থাৎ, তারা যেকোনো অবস্থার মধ্য দিয়ে পরিকল্পনাটি বাস্তবায়নের জন্য চেষ্টা করে। পরিবর্তিত পরিস্থিতির সাথে মিল রাখার সামর্থ্যই হলো নমনীয়তা । একটি উত্তম পরিকল্পনায় নমনীয়তার সুযোগ থাকা আবশ্যক। কারণ, একই অবস্থার মধ্য দিয়ে পরিকল্পনা বাস্তবায়িত হবে, তা সবসময় আশা করা যায় না। তাই, সরকারি কর্মকর্তারাও ঢাকায় মেট্রোরেল নির্মাণের পরিকল্পনায় সম্ভাব্য ও প্রয়োজনীয় সংশোধনীর ব্যবস্থা করে রাখেন। এতে উদ্দেশ্য বাস্তবায়ন সহজ হবে। অতএব, ভবিষ্যৎ অবস্থার পরিবর্তনকে সহজ করতে পরিকল্পনায় নমনীয়তা বৈশিষ্ট্যটি প্রয়োজন ।"
        }
      ]
    },
    {
      "number": "3",
      "uddipok": "একটি সেবামূলক প্রতিষ্ঠানের প্রধান নির্বাহী তার অধস্তনদেরকে চাপ দিয়ে কাজ আদায় করেন। সব সিদ্ধান্ত তিনি নিজেই নেন। আবার অধস্তনদের কাছ থেকে শর্তহীন আনুগত্য প্রত্যাশা করেন । কিন্তু কর্মীরা তার নেতৃত্বকে ভালোভাবে নেয় না। তারা মানসিক কষ্ট নিয়ে কাজ করতে থাকে। একপর্যায়ে কর্মীরা দুই-একজন করে চাকরি ছেড়ে দিতে থাকে। বর্তমানে প্রতিষ্ঠানটি সংকটাবস্থায়।",
      "tag": "DB 17,CB 17",
      "sub_questions": [
        {
          "label": "ক",
          "question": "নির্দেশনা কী?",
          "explanation": "লক্ষ্য অর্জনে অধস্তনদের আদেশ, উপদেশ ও পরামর্শ দেওয়া এবং তত্ত্বাবধান কাজকে নির্দেশনা বলে ।"
        },
        {
          "label": "খ",
          "question": "' পরামর্শমূলক নির্দেশনা অনেকটা গণতান্ত্রিক কেন?",
          "explanation": "কোনো কাজের নির্দেশ দেওয়ার আগে বাস্তবায়নকারীদের সাথে পরামর্শ করে এর বিষয়বস্তু ঠিক করে যে নির্দেশনা দেওয়া হয়, তাকে পরামর্শমূলক নির্দেশনা বলে । গণতান্ত্রিক নেতৃত্ব ব্যবস্থায় নেতা ও কর্মীদের মধ্যে সুসম্পর্ক বজায় থাকে। এতে কর্তৃপক্ষ সংখ্যাগরিষ্ঠের মতামত নিতে ও বাস্তবায়নে সচেষ্ট থাকে। এ নির্দেশনায় যারা নির্দেশনা বাস্তবায়ন করবে, তাদের সাথে পরামর্শ করে নির্দেশনার বিষয়বস্তু ঠিক করা হয়। তাই, পরামর্শমূলক নির্দেশনাকে অনেকটা গণতান্ত্রিক বলা হয়।"
        },
        {
          "label": "গ",
          "question": "উদ্দীপকে প্রধান নির্বাহীর নেতৃত্ব ডগলাস মারে ম্যাকগ্রেগরের কোন তত্ত্ব সংশ্লিষ্ট? ব্যাখ্যা করো।",
          "explanation": "উদ্দীপকের প্রধান নির্বাহীর নেতৃত্ব ডগলাস মারে ম্যাকগ্রেগরের X তত্ত্ব সংশ্লিষ্ট । এ তত্ত্বে মনে করা হয় কর্মীরা কাজকে অপছন্দ করে। তারা সুযোগ পেলেই কাজে ফাঁকি দেয়। তাই x তত্ত্বে কঠোর নিয়ন্ত্রণ, ভয়-ভীতি ও শাস্তি দেওয়ার মাধ্যমে কর্মীদের দিয়ে কাজ করানোকে গুরুত্ব দেওয়া হয়। উদ্দীপকে বলা হয়েছে, একটি সেবামূলক প্রতিষ্ঠানের প্রধান নির্বাহী তার অধস্তন কর্মীদের চাপ দিয়ে কাজ আদায় করেন। তিনি প্রতিষ্ঠানের যেকোনো সিদ্ধান্ত একা নেন। কর্মীদের ভুল হলে শাস্তি দেন। এছাড়া, তিনি কর্মীদের কাছ থেকে শর্তহীন আনুগত্য প্রত্যাশা করেন। এসব বৈশিষ্ট্যের সাথে X তত্ত্বের মিল আছে। তাই বলা যায়, প্রধান নির্বাহী X তত্ত্ব অনুযায়ী কর্মীদের নেতৃত্ব দেন।"
        },
        {
          "label": "ঘ",
          "question": "‘স্বৈরাচারী নির্দেশনা উদ্দীপকের প্রতিষ্ঠানকে ক্ষতিগ্রস্ত করেছে'— বিশ্লেষণ করো।",
          "explanation": "স্বৈরাচারী নির্দেশনা উদ্দীপকের প্রতিষ্ঠানকে ক্ষতিগ্রস্ত করেছে'— বক্তব্যটি যৌক্তিক। এ নির্দেশনায় নেতা সব ক্ষমতা নিজের কাছে কেন্দ্রীভূত রাখেন। তিনি চাপ দিয়ে কর্মীদের কাছ থেকে কাজ আদায় করেন। এক্ষেত্রে নেতা নিজে যা ভালো মনে করেন তা-ই করেন। নির্দেশ দেওয়ার ক্ষেত্রে তিনি অধস্তনদের মতামতকে বিবেচনায় আনেন না। উদ্দীপকের প্রতিষ্ঠানের প্রধান নির্বাহী কর্মীদের কাছ থেকে কাজ আদায়ের জন্য চাপ দেন। তিনি সব বিষয়ে নিজের সিদ্ধান্তকে প্রাধান্য দেন। নির্দেশনা বাস্তবায়নকারীদের তিনি কোনো গুরুত্ব দেন না। স্বৈরাচারী নির্দেশনা কর্মীরা ভালোভাবে নেয় না। তাদের মতামতকে মূল্যায়ন না করায় তারা কাজে নিরুৎসাহিত হয়। প্রতিষ্ঠানে কাজ করার মতো তারা যথাযথ প্রেষণাও পায় না। ফলে তারা নিজেদেরকে প্রতিষ্ঠানের অংশ মনে করে না। এজন্য দুই-একজন কর্মী প্রতিষ্ঠান ছেড়ে চলে যায়। এতে প্রতিষ্ঠানটি সমস্যার সম্মুখীন হয়। তাই বলা যায়, প্রতিষ্ঠানটির ক্ষতি হওয়ার কারণ স্বৈরাচারী নির্দেশনা।"
        }
      ]
    },
    {
      "number": "4",
      "uddipok": "মি. জামান তার প্রতিষ্ঠানে নির্বাহীদের সহযোগিতা করার জন্য বিশেষজ্ঞ নিয়োগ করেন। আবার প্রতিষ্ঠানের বিভিন্ন পর্যায়ে নিযুক্ত প্রত্যেক ব্যবস্থাপক প্রত্যক্ষভাবে কতজন অধস্তনের কাজ দেখাশোনা করবেন তাও ঠিক করে দেন। এতে নির্বাহীদের কাজের চাপ কমে যায়। ফলে প্রতিষ্ঠানের লক্ষ্য অর্জন সহজ হয় ।",
      "tag": "DB 17,CB 17",
      "sub_questions": [
        {
          "label": "ক",
          "question": "কার্যভিত্তিক সংগঠনের প্রবক্তা কে ?",
          "explanation": "কার্যভিত্তিক সংগঠনের প্রবক্তা হলেন ফ্রেডেরিক উইন্সলো টেলর (Frederick Winslow Taylor)।"
        },
        {
          "label": "খ",
          "question": "দ্বৈত অধীনতা সংগঠনে পরিহার করতে হয় কেন?",
          "explanation": "একজন কর্মী একই সাথে একজনের বেশি ঊর্ধ্বতনের অধীনে থাকলে, তাকে দ্বৈত অধীনতা বলে । সংগঠন প্রক্রিয়ায় কে কার অধীন, তা উল্লেখ করা হয়। এক্ষেত্রে যদি কোনো ব্যক্তি বা বিভাগকে একাধিক ঊর্ধ্বতনের অধীন করা হয়, তবে ঐ অধস্তনের পক্ষে সকলের নির্দেশ যথাযথভাবে পালন সম্ভব হয় না। এতে কাজের ক্ষেত্রে বিশৃঙ্খলা দেখা দেয়। তাই সংগঠনে দ্বৈত অধীনতা পরিহার করা উচিত।"
        },
        {
          "label": "গ",
          "question": "উদ্দীপকে কোন ধরনের সংগঠন বিদ্যমান? ব্যাখ্যা করো।",
          "explanation": "উদ্দীপকে সরলরৈখিক ও পদস্থ কর্মী সংগঠন বিদ্যমান। এ সংগঠন কাঠামোয় সরলরৈখিক নির্বাহীকে সহযোগিতা করার জন্য বিশেষজ্ঞ কর্মী নিয়োগ করা হয়। এক্ষেত্রে সরলরৈখিক কর্মকর্তারা নির্বাহীর ক্ষমতা ভোগ করেন। আর উপদেষ্টাগণ শুধু পরামর্শক হিসেবে কাজ করেন।উদ্দীপকের মি. জামান তার প্রতিষ্ঠানের নির্বাহীদের কাজের ভার কমানোর জন্য বিশেষজ্ঞ কর্মী নিয়োগ করেন। এ ধরনের কর্মী শুধু নির্বাহীকে পরামর্শ দেন। এ সংগঠন কাঠামোর সাথে সরলরৈখিক ও পদস্থ কর্মী সংগঠনের মিল আছে। তাই বলা যায়, উদ্দীপকের প্রতিষ্ঠানে সরলরৈখিক ও পদস্থ কর্মী সংগঠন বিদ্যমান ।"
        },
        {
          "label": "ঘ",
          "question": "কাজ পরিচালনায় সংগঠনের যে নীতির সুষ্ঠু ব্যবহার উদ্দীপকের প্রতিষ্ঠানে সফলতা এনেছে তা বিশ্লেষণ করো।",
          "explanation": "উদ্দীপকের প্রতিষ্ঠানে কাজ পরিচালনায় সংগঠনের তত্ত্বাবধান পরিসরের নীতি ব্যবহৃত হয়েছে। এ নীতি অনুযায়ী একজন নির্বাহীর সরাসরি তত্ত্বাবধানে কতজন অধস্তন থাকবে, তা ঠিক করা হয়। তার অধীনে কাম্য সংখ্যক অধস্তনের কাজ সঠিকভাবে পরিচালনার জন্য তত্ত্বাবধান পরিসরের নীতি ব্যবহার করা হয়। উদ্দীপকের মি. জামান তার প্রতিষ্ঠানের বিভিন্ন পর্যায়ের প্রত্যেক ব্যবস্থাপক প্রত্যক্ষভাবে কতজন অধস্তনের কাজ দেখাশোনা করবেন তা ঠিক করে দেন। এতে নির্বাহীদের কাজের চাপ কমে যায়। তারা তাদের অধীনস্থ কর্মীদের কাজ সরাসরি তদারকি করতে পারেন। এছাড়া ভুল- ত্রুটি হলে শুধরে দিতে পারেন । প্রতিষ্ঠানের বিভিন্ন পর্যায়ে নিযুক্ত প্রত্যেক নির্বাহী সরাসরি কতজন অধস্তনের কাজ তত্ত্বাবধান করবেন তা সংগঠন কাঠামোতে নির্দিষ্ট করা হয়। এতে নিবাহী সঠিকভাবে তার অধস্তনদের কাজ তত্ত্বাবধান করতে পারেন। মি. জামানের প্রতিষ্ঠানটিতেও একজন নির্বাহী কতজন অধস্তনের কাজ দেখাশোনা করবেন, তা তিনি ঠিক করে দেন। এতে প্রতিষ্ঠানের লক্ষ্য অর্জন সহজ হয়। অতএব, কাজ পরিচালনায় সংগঠনের তত্ত্বাবধান পরিসরের নীতির সুষ্ঠু ব্যবহার প্রতিষ্ঠানটিতে সফলতা এনেছে।"
        }
      ]
    },
    {
      "number": "5",
      "uddipok": "মি. X কর্মীদের ভালো-মন্দ বিবেচনা না করে কাজ আদায়ের বিষয়টিকেই বেশি গুরুত্ব দেন। ভবিষ্যৎ সম্পর্কে মূল্যায়ন না করেই তিনি বিক্রির উদ্দেশ্যে ১০০ টন পণ্য আমদানি করেন। পরবর্তীতে উক্ত পণ্য বিক্রিতে মুনাফা লাভে তিনি ব্যর্থ হন, যা প্রতিষ্ঠানকে ক্ষতিগ্রস্ত করে ।",
      "tag": "DB 17,CB 17",
      "sub_questions": [
        {
          "label": "ক",
          "question": "নেতা কাকে বলে?",
          "explanation": "যিনি লক্ষ্য অর্জনে কর্মীদের প্রভাবিত করে তাদের সর্বোচ্চ সামর্থ্যকে কাজে লাগানোর চেষ্টা করেন, তিনিই নেতা ।"
        },
        {
          "label": "খ",
          "question": "গণতান্ত্রিক নেতৃত্ব উত্তম কেন?",
          "explanation": "যে নেতৃত্বে নেতা অধস্তনদের সাথে আলাপ-আলোচনা ও পরামর্শ করে কাজ পরিচালনা করেন, তাকে গণতান্ত্রিক নেতৃত্ব বলে । এক্ষেত্রে নেতা সব ক্ষমতা নিজের হাতে কেন্দ্রীভূত না রেখে প্রয়োজনীয় কর্তৃত্ব অধস্তনদের কাছে দিয়ে দেন। এছাড়া, সিদ্ধান্ত নেওয়ার ক্ষেত্রে তাদের সাথে আলাপ-আলোচনা করেন। এতে নেতার প্রতি তাদের ইতিবাচক ধারণা সৃষ্টি হয়। ফলে এ ধরনের নেতৃত্বের প্রতি অধস্তনরা সন্তুষ্ট থাকে। এতে কমীদের কাজের প্রতি মনোবল বেড়ে যায় এবং তারা সর্বোচ্চ সামর্থ্য দিয়ে লক্ষ্য অর্জনের চেষ্টা করে। তাই বলা হয়, গণতান্ত্রিক নেতৃত্বই উত্তম ।"
        },
        {
          "label": "গ",
          "question": "উদ্দীপকে কোন ধরনের নেতৃত্ব বিদ্যমান? ব্যাখ্যা করো ।",
          "explanation": "উদ্দীপকে স্বৈরতান্ত্রিক নেতৃত্বের কথা বলা হয়েছে। এ নেতৃত্বে নেতা নিজের কাছে সব ক্ষমতা কেন্দ্রীভূত করে রাখেন । তিনি নিজের খেয়াল-খুশি মতো সিদ্ধান্ত নেন। এক্ষেত্রে নেতা কর্মীদের মতামতকে কোনো গুরুত্ব দেন না। তার যেকোনো আদেশ কমীরা মানতে বাধ্য থাকে । উদ্দীপকের মি. X কমীদের কাজের দিক-নিদের্শনা দেন। এক্ষেত্রে তিনি নিজের ইচ্ছে অনুযায়ী কর্মীদের ওপর কাজ চাপিয়ে দেন। কর্মীদের কোনো মতামত তিনি শোনেন না। আবার, কমীরা তার কথামতো কাজ না করলে তিনি খারাপ আচরণ করেন। তাই তারা অনিচ্ছায় নেতার আদেশ পালনে বাধ্য হয়। এসব বৈশিষ্ট্যের সাথে স্বৈরতান্ত্রিক নেতৃত্বের মিল আছে। তাই বলা যায়, মি. X স্বৈরতান্ত্রিক নেতৃত্ব অনুসরণ করেন ।"
        },
        {
          "label": "ঘ",
          "question": "‘মি. X-এর দূরদর্শিতার অভাবই প্রতিষ্ঠানকে ক্ষতিগ্রস্ত করেছে'— উদ্দীপকের আলোকে মূল্যায়ন করো ।",
          "explanation": "'মি. X-এর দূরদর্শিতার অভাবই প্রতিষ্ঠানকে ক্ষতিগ্রস্ত করেছে'- উক্তিটি যথার্থ । দূরদর্শিতার মাধ্যমে বিশেষ জ্ঞান ব্যবহার করে ভবিষ্যৎ অনুমান করা যায়। দূরদর্শী নেতা সময় উপযোগী সিদ্ধান্ত নিতে পারেন। তিনি ভবিষ্যতের কোনো কাজের সম্ভাব্য করণীয় আগে ঠিক করতে পারেন। ফলে তিনি প্রতিযোগিতায় সহজে টিকে থাকতে পারেন। . উদ্দীপকের মি. X ভবিষ্যৎ সম্পর্কে কোনো কিছু না ভেবে বিক্রির উদ্দেশ্যে ১০০ টন পণ্য আমদানি করেন। পরবর্তীতে দেখা যায়, তিনি সব পণ্য বিক্রি করতে ব্যর্থ হন। এতে প্রতিষ্ঠানটি আর্থিকভাবে ক্ষতিগ্রস্ত হয়। এক্ষেত্রে মি. X ভবিষ্যৎ সম্পর্কে আগে থেকে ধারণা করতে পারেননি। ভবিষ্যৎ সবসময় অনিশ্চিত। এ অনিশ্চয়তার মধ্য দিয়ে একজন নেতাকে কাজ করতে হয় । এজন্য ভবিষ্যতে কী হতে পারে, তা নেতাকে আগে থেকে অনুমান করতে হয়। কিন্তু মি. X ভবিষ্যৎ মূল্যায়নে কোনো তথ্য সংগ্রহ ও বিশ্লেষণ করেননি। কী পরিমাণ পণ্য কত দামে বিক্রি হতে পারে, এ সম্পর্কে কোনো ধারণা তার ছিল না। এরপরও তিনি ১০০ টন পণ্য আমদানি করেন। পরবর্তীতে তা বিক্রি না হওয়ায় তিনি মুনাফা অর্জনে ব্যর্থ হন । সুতরাং, মি. X-এর অদূরদর্শিতার কারণে প্রতিষ্ঠানটি ক্ষতিগ্রস্ত হয়েছে।"
        }
      ]
    },
    {
      "number": "6",
      "uddipok": "M & M কোম্পানির পরিচালনা পর্ষদ কর্মীদের কাজের পরিবেশ উন্নত করায় শ্রমিক-কর্মীরা স্বচ্ছন্দে কাজ করছে। আবার পরিচালনা পর্ষদ বাংলা নববর্ষ উৎসব পালনের জন্য প্রত্যেককে বোনাস দেওয়ার ঘোষণা দেন। এর ফলে শ্রমিক-কর্মীরা বিপুল উদ্দীপনা নিয়ে দায়িত্ব পালন করছে।",
      "tag": "DB 17,CB 17",
      "sub_questions": [
        {
          "label": "ক",
          "question": "জৈবিক চাহিদা কী?",
          "explanation": "মানুষের বেঁচে থাকা' বা জীবন ধারণের জন্য প্রয়োজনীয় মৌলিক উপকরণের (খাদ্য, বস্ত্র ও বাসস্থান প্রভৃতি) চাহিদাগুলোকে একসাথে জৈবিক চাহিদা বলে ।"
        },
        {
          "label": "খ",
          "question": "'Y' তত্ত্বকে ইতিবাচক বলা হয় কেন?",
          "explanation": "ডগলাস ম্যাকগ্রেগর প্রেষণার Y তত্ত্বের প্রবক্তা । এ তত্ত্বে কর্মীদের সম্পর্কে উচ্চ ধারণা পোষণ করা হয়। এক্ষেত্রে মনে করা হয়, কর্মীরা কাজ করতে পছন্দ করে এবং তারা নিজের উদ্যোগেই চলতে চায়। এ কারণে কর্মীদের ওপর অহেতুক চাপ সৃষ্টি না করে তাদের স্বেচ্ছায় কাজ করতে দেওয়া হয়। এতে তত্ত্বটি কর্মীদের মনে ইতিবাচক প্রভাব ফেলে। তাই, Y তত্ত্বকে ইতিবাচক বলা হয়।"
        },
        {
          "label": "গ",
          "question": "উদ্দীপকের কাজের পরিবেশ কোন ধরনের ইতিবাচক প্রেষণা? ব্যাখ্যা করো।",
          "explanation": "উদ্দীপকের কাজের পরিবেশকে 'অনার্থিক ইতিবাচক প্রেষণা' বলা যায় । এ প্রেষণার মাধ্যমে কর্মীদের কাজে উৎসাহিত করার জন্য অর্থ ছাড়া অন্যসব উদ্দীপক (Motivator) ব্যবহার করা হয়। সুষ্ঠু কাজের পরিবেশ, চাকরির নিরাপত্তা, ভালো ব্যবহার, ভালো কাজের প্রশংসা, প্রশিক্ষণ সুবিধা ইত্যাদি এর অন্তর্গত। কমীরা সব সময় মনোরম, নিরিবিলি ও স্বাস্থ্যকর পরিবেশে কাজ করতে চায়। এজন্য উদ্দীপকের M & M কোম্পানির পরিচালনা পর্ষদ কাজের পরিবেশ উন্নত করেছে। ফলে কর্মীরা ঝুঁকিমুক্ত পরিবেশে কাজ করার সুযোগ পেয়েছে। তারা এখন ভালোভাবে কাজ করছে। এ ধরনের কাজের পরিবেশ কর্মীদের আর্থিকভাবে কোনো সুবিধা দেয় না। অথচ সুষ্ঠু পরিবেশ না থাকলে তারা ভালোভাবে কাজ করতে পারতো না। এটি অনার্থিক প্রেষণার সাথে সম্পর্কিত তাই বলা যায়, M & M কোম্পানির পরিচালনা পর্ষদ প্রতিষ্ঠানের কর্মীদের কাছ থেকে কাজ আদায়ের জন্য অনার্থিক প্রেষণা দিয়েছেন।"
        },
        {
          "label": "ঘ",
          "question": "'আর্থিক প্রেষণা কর্মীদের কাজের গতি বাড়ায়'- উদ্দীপকের আলোকে বিশ্লেষণ করো।",
          "explanation": "'আর্থিক প্রেষণা কর্মীদের কাজের গতি বাড়ায়'— উদ্দীপকের আলোকে বক্তব্যটি যৌক্তিক বলে আমি মনে করি। আর্থিক (ন্যায্য বেতন, বোনাস) সুযোগ-সুবিধা দিয়ে কর্মীকে কাজের প্রতি উৎসাহিত করা হয়। ন্যায্য বেতনের পাশাপাশি বোনাস দেওয়া হলে কর্মীদের মাঝে ইতিবাচক মনোভাব তৈরি হয়। ফলে তারা স্বতঃস্ফূর্তভাবে কাজ করতে আগ্রহী হয় । উদ্দীপকের M & M কোম্পানির পরিচালনা পর্ষদ প্রথমে কর্মীদের সুষ্ঠু কাজের পরিবেশের ব্যবস্থা করেন। এতে তারা ভালভাবে কাজ করতে আগ্রহী হয়। এরপর পরিচালনা পর্ষদ বাংলা নববর্ষের উৎসব পালনের জন্য প্রত্যেক কর্মীকে বোনাস দেওয়ার ঘোষণা দেন। এতে তারা উদ্দীপনা নিয়ে কাজ করতে থাকে। উক্ত আর্থিক প্রেষণা কর্মীদের মানসিক অবস্থার পরিবর্তন করে। বোনাস দেওয়ার ঘোষণা কর্মীদের মনে বাড়তি উদ্দীপনা তৈরি করে। তারা মনে করে. প্রতিষ্ঠান কর্মীদের প্রতি আন্তরিক। এজন্য প্রতিষ্ঠানের প্রতিও তাদের আনুগত্য বেড়ে যায়। তাই প্রত্যেক কর্মী নিজ নিজ দায়িত্ব পালনে সচেষ্ট হয়। তাই বলা যায়, আর্থিক প্রেষণা কর্মীদের কাজের গতি বাড়াতে সহায়তা করে ।"
        }
      ]
    },
    {
      "number": "7",
      "uddipok": "মি. লিটন একটি প্রাইভেট ফার্মের কর্মচারী। তিনি প্রতিষ্ঠানের নিয়ম মেনে বিভিন্ন সমস্যা ও সম্ভাবনা নিয়ে ঊর্ধ্বতনের সঙ্গে যোগাযোগ করেন। আবার প্রতিষ্ঠানটি তাদের এজেন্টদের সাথে মোবাইল ফোনে যেকোনো বিষয়ে পরামর্শ করে। এছাড়া বিদেশি ব্যবসায়ীদের সাথে তথ্য আদান-প্রদানে ইন্টারনেট ব্যবহার করে। ফলে দ্রুত তথ্য পাওয়া সম্ভব হয়, যা প্রতিষ্ঠানের লক্ষ্য অর্জনে সহায়ক।",
      "tag": "DB 17,CB 17",
      "sub_questions": [
        {
          "label": "ক",
          "question": "উলম্ব যোগাযোগ কী?",
          "explanation": "সংগঠনের ঊর্ধ্বতন ও অধীনস্থ অর্থাৎ উচ্চ ও নিম্নস্তরের ব্যক্তিদের মধ্যে তথ্য প্রবাহের মাধ্যমে যোগাযোগ প্রতিষ্ঠা হলে, তাকে উলম্ব যোগাযোগ বলে ।"
        },
        {
          "label": "খ",
          "question": "ভুল-বোঝাবুঝির অবসানে লিখিত যোগাযোগ গুরুত্বপূর্ণ কেন?",
          "explanation": "লিখিত যোগাযোগ হলো শব্দ বা বাক্য লিখে মনের ভাব প্রকাশ ও তথ্য বিনিময় করা। এ যোগাযোগে শব্দ ব্যবহার করে অর্থপূর্ণ সংবাদ লিখে তা প্রাপকের কাছে প্রেরণ করা হয়। এ ব্যবস্থায় সংবাদটি দলিল আকারে সংরক্ষিত থাকে। এছাড়া, যোগাযোগের পক্ষসমূহের মধ্যে মতবিরোধ দেখা দিলে লিখিত সংবাদ প্রমাণ হিসেবে দেখানো যায়। ফলে পক্ষগুলোর মধ্যে ভুল বোঝাবুঝি দূর হয় ।"
        },
        {
          "label": "গ",
          "question": "উদ্দীপকে মি. লিটনের যোগাযোগ আনুষ্ঠানিকতার ভিত্তিতে কোন ধরনের? ব্যাখ্যা করো ।",
          "explanation": "উদ্দীপকের মি. লিটনের যোগাযোগ পদ্ধতিটি আনুষ্ঠানিক যোগাযোগ । এ ধরনের যোগাযোগ প্রতিষ্ঠানের নির্দিষ্ট নিয়ম-নীতি ও রীতি-পদ্ধতি অনুসরণ করে সংঘটিত হয়। সাক্ষাৎকার, বিজ্ঞপ্তি, আবেদনপত্র প্রভৃতি আনুষ্ঠানিক যোগাযোগের অন্তর্ভুক্ত। উদ্দীপকের মি. লিটন একটি প্রাইভেট ফার্মের কর্মচারী । তিনি প্রতিষ্ঠানের বিভিন্ন সমস্যা ও সম্ভাবনা নিয়ে ঊর্ধ্বতনের সাথে যোগাযোগ করেন। এক্ষেত্রে তাকে প্রতিষ্ঠানের প্রণীত নিয়ম-নীতি মানতে হয় । তিনি প্রাতিষ্ঠানিক স্বার্থেই তথ্য বিনিময় করেন। এই বৈশিষ্ট্যের সাথে আনুষ্ঠানিক যোগাযোগের মিল আছে। সুতরাং বলা যায়, প্রতিষ্ঠানের ঊর্ধ্বতনের সাথে মি. লিটন আনুষ্ঠানিকতার ভিত্তিতে যোগাযোগ করেন ।"
        },
        {
          "label": "ঘ",
          "question": "'যান্ত্রিক যোগাযোগ উদ্দীপকের প্রতিষ্ঠানকে গতিশীল করেছে’– বিশ্লেষণ করো ।",
          "explanation": "'যান্ত্রিক যোগাযোগ উদ্দীপকের প্রতিষ্ঠানকে গতিশীল করেছে' —উক্তিটির যৌক্তিকতা রয়েছে। এ যোগাযোগে যন্ত্রের সাহায্যে বিভিন্ন ব্যক্তি বা প্রতিষ্ঠানের মধ্যে তথ্য, সংবাদ, ধারণা ও মতামতের বিনিময় হয়ে থাকে। এর মাধ্যমে সময় ও খরচ দু'টোই সাশ্রয় হয়। উদ্দীপকের মি. লিটনের কর্মরত প্রতিষ্ঠানটি এজেন্টের সাথে মোবাইল ফোন ব্যবহার করে বিভিন্ন বিষয়ে পরামর্শ নেয়। এছাড়াও বিদেশি ব্যবসায়ীদের সাথে তথ্য বিনিময়ে ইন্টারনেট ব্যবহার করে। ফলে প্রতিষ্ঠানটির পক্ষে দেশ-বিদেশের বিভিন্ন তথ্য দ্রুত পাওয়া সম্ভব হয়। প্রাইভেট ফার্মটি এর সব কাজ নেটওয়ার্কের আওতায় নিয়ে আসে। ফলে বিশ্বের যেকোনো তথ্য বা সংবাদ এর কর্মচারীরা দ্রুত পাচ্ছে। এতে প্রতিষ্ঠানটি পাওয়া 'তথ্যের ভিত্তিতে দেশ-বিদেশের বিভিন্ন মানুষের চাহিদা ও রুচি জেনে পণ্য উৎপাদন করতে পারে। এভাবে যোগাযোগ প্রতিষ্ঠানটিকে লক্ষ্য অর্জনে সহায়তা করছে। অতএব, যান্ত্রিক যোগাযোগ পদাতির ব্যবহার প্রাইভেট ফার্মটিকে গতিশীল করেছে।"
        }
      ]
    },
    {
      "number": "8",
      "uddipok": "সম্প্রতি PQ লি. ১০০০ জন শ্রমিক-কর্মী নিয়োগ দিয়ে দক্ষ করে গড়ে তোলে। কারণ PQ লি. তাদের প্রোডাকশন লাইনে তিনটি নতুন পণ্য সংযোজন করেছে। এজন্য প্রতিষ্ঠানটি পণ্য A, B ও C নামে তিনটি প্রজেক্ট খোলে। কোম্পানির মহাব্যবস্থাপক এজন্য সংগঠন কাঠামোতে পরিবর্তন আনেন। এক্ষেত্রে একদিকে কার্যিক ব্যবস্থাপক ও অন্যদিকে প্রজেক্ট ব্যবস্থাপক থাকে। বর্তমান সংগঠন কাঠামোতে PQ লি. বেশি স্বচ্ছন্দের সাথে কাজ পরিচালনা করছে।",
      "tag": "DB 17,CB 17",
      "sub_questions": [
        {
          "label": "ক",
          "question": "কর্মী সংগ্রহ কী?",
          "explanation": "সম্ভাব্য চাকরিপ্রার্থীদের নির্দিষ্ট পদে আবেদন করতে ও নির্বাচন প্রক্রিয়ায় অংশগ্রহণ করতে উৎসাহিত করাকে কর্মী সংগ্রহ বলে।"
        },
        {
          "label": "খ",
          "question": "আনুষ্ঠানিক সংগঠন শৃঙ্খলা রক্ষায় গুরুত্বপূর্ণ কেন? ব্যাখ্যা করো।",
          "explanation": "প্রতিষ্ঠানের রীতি-নীতি বা আনুষ্ঠানিকতা অনুযায়ী যে সংগঠন কাঠামো গঠিত হয়, তাকে আনুষ্ঠানিক সংগঠন বলে । এ সংগঠনে প্রতিটি কর্মীর কাজের দায়-দায়িত্ব, কর্তৃত্ব ও জবাবদিহি সুস্পষ্ট থাকে। ফলে তারা প্রতিষ্ঠানের রীতি-নীতি অনুযায়ী প্রত্যেকে নিজ দায়িত্ব পালনে সচেষ্ট থাকে। এক্ষেত্রে নির্দিষ্ট নিয়ম-কানুনের ছকের মধ্যে থেকেই কর্মীরা উদ্দেশ্য অর্জনের চেষ্টা চালান। এতে প্রতিষ্ঠানে বিশৃঙ্খলা হওয়ার সম্ভাবনা কমে যায়। এজন্য বলা হয়, আনুষ্ঠানিক সংগঠন শৃঙ্খলা রক্ষায় গুরুত্বপূর্ণ।"
        },
        {
          "label": "গ",
          "question": "উদ্দীপকের PQ লি. কোন প্রক্রিয়ায় কর্মী দক্ষ করে গড়ে তোলে? ব্যাখ্যা করো।",
          "explanation": "উদ্দীপকের PQ লি. প্রশিক্ষণের মাধ্যমে কর্মীদের দক্ষ করে গড়ে তোলে । এর মাধ্যমে কর্মীর যোগ্যতা ও দক্ষতার উন্নয়ন করা যায়। এতে কাজের প্রতি তার আগ্রহ বাড়ে। ফলে কর্মী কাজে মনোযোগী হন। এছাড়া, প্রশিক্ষিত কর্মীর মাধ্যমে কাজ করালে প্রত্যাশিত ফলাফল পাওয়া যায়। উদ্দীপকের PQ লি. সম্প্রতি তাদের প্রতিষ্ঠানে ১০০০ জন শ্রমিক-কর্মী নিয়োগ দেয়। তাদের দক্ষ করে গড়ে তোলার জন্য প্রতিষ্ঠানটি প্রশিক্ষণের ব্যবস্থা করে। কারণ, এটি একটি প্রতিষ্ঠানে কর্মীর কাজের দক্ষতা বাড়ানোর উপায়। তাই বলা যায়, উদ্দীপকে PQ.লি. নিয়োগকৃত কর্মীদের প্রশিক্ষণের মাধ্যমে দক্ষ করে গড়ে তোলে ।"
        },
        {
          "label": "ঘ",
          "question": "যে সংগঠন কাঠামোতে PQ লি. সঠিকভাবে পরিচালিত হচ্ছে— উদ্দীপকের আলোকে তা বিশ্লেষণ করো।",
          "explanation": "উদ্দীপকের PQ লি.-এর সংগঠন কাঠামোটি হলো মেট্রিক্স সংগঠন। এ সংগঠন দ্রব্য ও কার্যভিত্তিক বিভাগীয়করণের সমন্বয়ে গঠিত হয়। এটি এক ধরনের মিশ্র সংগঠন। সাধারণত জটিল বা বৃহদায়তন প্রকৃতির প্রতিষ্ঠানের ক্ষেত্রে মেট্রিক্স সংগঠন উপযোগী। উদ্দীপকের PQ লি. তাদের প্রোডাকশন লাইনে তিনটি নতুন পণ্য সংযোজন করে। এ তিনটি পণ্যের জন্য তারা A, B ও C নামে তিনটি প্রজেক্ট খোলে। এজন্য কোম্পানির মহাব্যবস্থাপক সংগঠন কাঠামোতে পরিবর্তন আনেন। এ সংগঠন কাঠামোর একদিকে থাকে কার্যভিত্তিক ব্যবস্থাপক ও অন্যদিকে থাকে প্রজেক্ট ব্যবস্থাপক। মেট্রিক্স সংগঠনেও দু'ধরনের কর্তৃপক্ষ একসাথে কাজ করে। এক্ষেত্রে কার্যভিত্তিক ব্যবস্থাপক জনশক্তি, উপকরণ ও সেবা সরবরাহ করেন । আর প্রকল্পভিত্তিক ব্যবস্থাপক বিশেষ প্রকল্প বা দ্রব্যের সম্পূর্ণ দায়িত্ব নেন। তারা উভয়ে তাদের কাজের জন্য নির্বাহীর কাছে জবাবদিহি করেন । এতে প্রতিষ্ঠানের কাজ পরিচালনা করা সহজ হয়। অতএব, PQ লি. মেট্রিক্স সংগঠন ব্যবহার করায় এটি সঠিকভাবে পরিচালিত হচ্ছে।"
        }
      ]
    },
    {
      "number": "9",
      "uddipok": "ফাইজা গার্মেন্টস এক লক্ষ একক পোশাক তিন মাসের মধ্যে সরবরাহের অর্ডার পায়। প্রতিষ্ঠানের নির্বাহী মি. ইলিয়াস উক্ত অর্ডার বাস্তবায়নের লক্ষ্যে প্রতিনিয়ত কারখানার কাজ তদারকি করতে লাগলেন। তিনি কর্মীদের প্রয়োজনীয় দিকনির্দেশনা দিতে থাকলেন । পরিকল্পনার সাথে বাস্তব কাজের বিচ্যুতি থাকলে সংশোধনের ব্যবস্থা নেন। ফলে নির্ধারিত সময়েই লক্ষ্য অর্জন হয়।",
      "tag": "DB 17",
      "sub_questions": [
        {
          "label": "ক",
          "question": "PERT কী?",
          "explanation": "যে পদ্ধতিতে প্রতিষ্ঠানের কোন কাজ কখন শুরু হবে এবং কখন শেষ হবে তা নির্ধারণ করার পর একটি চার্টের মাধ্যমে কাজগুলোকে সংযুক্ত করা হয়, সেই পদ্ধতিকে Program Evaluation and Review Technique (PERT) বলা হয়।"
        },
        {
          "label": "খ",
          "question": "BEP বিশ্লেষণ নিয়ন্ত্রণে গুরুত্বপূর্ণ কেন?",
          "explanation": "যে বিন্দুতে প্রতিষ্ঠানের মোট আয় ও মোট ব্যয় সমান হয়, তাকে Break Even Point বা BEP বলে । BEP-এর মাধ্যমে প্রতিষ্ঠানের বিক্রির পরিমাণ কোন পর্যায়ে নিয়ে যেতে পারলে লোকসান হবে না, তা জানা যায়। এর বাইরেও প্রতিষ্ঠানের কী পরিমাণ বিক্রি হলে মুনাফা হবে, সে সম্পর্কে আগাম ধারণা লাভ করা যায়। ফলে উপযুক্ত আদর্শমান নির্ধারণ সহজ হয়। এছাড়া, প্রতিষ্ঠানের নিয়ন্ত্রণ ব্যবস্থা কার্যকর হয়। তাই BEP বিশ্লেষণ নিয়ন্ত্রণে গুরুত্বপূর্ণ ।"
        },
        {
          "label": "গ",
          "question": "উদ্দীপকের লক্ষ্যমাত্রা মেয়াদভিত্তিতে কোন ধরনের পরিকল্পনা? ব্যাখ্যা করো।",
          "explanation": "উদ্দীপকের লক্ষ্যমাত্রা মেয়াদভিত্তিতে স্বল্পমেয়াদি পরিকল্পনার অন্তর্গত। এ পরিকল্পনা এক বছর বা তার চেয়ে কম সময়ের জন্য করা হয়। এটি সাধারণত সাপ্তাহিক, মাসিক, ত্রৈমাসিক (তিন মাস) বা এক বছরের জন্য হয়ে থাকে। প্রতিষ্ঠানের বিভাগীয় ও উপবিভাগীয় পর্যায়ে স্বল্পমেয়াদি পরিকল্পনা করা হয় । উদ্দীপকের ফাইজা গার্মেন্টস এক লক্ষ একক পোশাক উৎপাদনের অর্ডার পায়। এ পোশাক তাদের তিন মাসের মধ্যে সরবরাহ করতে হবে। এতে পোশাক সরবরাহের জন্য তারা এক বছরেরও কম সময় পেয়েছে। এর সাথে স্বল্পমেয়াদি পরিকল্পনার বৈশিষ্ট্যের মিল আছে। সুতরাং, ফাইজা গার্মেন্টস-এর লক্ষ্যমাত্রা নির্ধারণ একটি স্বল্পমেয়াদি পরিকল্পনা ।"
        },
        {
          "label": "ঘ",
          "question": "'ফাইজা গার্মেন্টস-এ যথাযথ নিয়ন্ত্রণ প্রতিষ্ঠার মাধ্যমে লক্ষ্যার্জন সম্ভব হয়েছে'- উদ্দীপকের আলোকে এর যথার্থতা বিশ্লেষণ করো।",
          "explanation": "‘ফাইজা গার্মেন্টস-এ যথাযথ নিয়ন্ত্রণ প্রতিষ্ঠার মাধ্যমে লক্ষ্য অর্জন সম্ভব হয়েছে'- উদ্দীপকের আলোকে কথাটি যৌক্তিক। নিয়ন্ত্রণ ব্যবস্থাপনার সর্বশেষ কাজ। এখানে পরিকল্পনা অনুযায়ী কতটুকু কাজ হয়েছে তা মূল্যায়ন করা হয়। এরপর আদর্শমানের সাথে তুলনা করা হয়। পরবর্তীতে ত্রুটি-বিচ্যুতি নির্ণয় ও সংশোধনমূলক ব্যবস্থা নেওয়া হয় । উদ্দীপকের ফাইজা গার্মেন্টস-এর পাওয়া. অর্ডার যথাসময়ে সরবরাহের জন্য প্রতিষ্ঠানের নির্বাহী প্রতিনিয়ত কারখানার কাজ তদারকি করেন। ভুল-ত্রুটি হলে তিনি কর্মীদের প্রয়োজনীয় নির্দেশনা দেন। এরপর সংশোধনের প্রয়োজনীয় ব্যবস্থা নেন। নিয়ন্ত্রণ কাজটি আদর্শমান নির্ধারণ দিয়ে শুরু হয়ে সংশোধনমূলক ব্যবস্থা নেওয়ার মাধ্যমে শেষ হয়। এটি ব্যবহারের মাধ্যমে একটি প্রতিষ্ঠান সহজে সফলতা অর্জন করতে পারে। কারণ এতে সমস্যা সমাধানের উপায় জানা যায়। ফাইজা গার্মেন্টস-এর নির্বাহীও নিয়ন্ত্রণের পদক্ষেপগুলো ব্যবহার করে সফল হয়েছেন। তাই বলা যায়, সঠিক নিয়ন্ত্রণ ব্যবস্থার মাধ্যমে প্রতিষ্ঠানটির লক্ষ্য অর্জন সম্ভব হয়েছে ।"
        }
      ]
    },
    {
      "number": "10",
      "uddipok": "সিলভার এন্টারপ্রাইজ-এর মালিক মি. হাবিব। তিনি বেশি গুরুত্বপূর্ণ সিদ্ধান্ত নিজে নেন এবং অপেক্ষাকৃত কম গুরুত্বপূর্ণ বিষয়ের সিদ্ধান্ত নেওয়ার ক্ষমতা পর্যায়ক্রমে ব্যবস্থাপনার নিচের স্তরে দেন। আবার প্রতিষ্ঠানের সব স্তরের কর্মীর কাজ করতে যাতে কোনো সমস্যা না হয় সেজন্য তিনি একে অন্যের সাথে যোগাযোগ রাখতে উৎসাহিত করেন। ফলে সিদ্ধান্ত বাস্তবায়ন সহজ হয়।",
      "tag": "DB 17,CB 17",
      "sub_questions": [
        {
          "label": "ক",
          "question": "লক্ষ্য কী?",
          "explanation": "কোনো কাজের প্রত্যাশিত ফলাফলই হলো লক্ষ্য ।"
        },
        {
          "label": "খ",
          "question": "সমন্বয় কেন প্রয়োজন?",
          "explanation": "সমন্বয় হলো প্রতিষ্ঠানের কর্মীদের মধ্যে দলীয় প্রচেষ্টা, ঐক্য ও শৃঙ্খলা বিধানের প্রক্রিয়া। প্রতিষ্ঠানের কর্মী ও বিভাগের কাজের মধ্যে ঐক্যবদ্ধ কর্মপচেষ্টা জোরদার হলে কাজে ভারসাম্য তৈরি হয়। সমন্বয়ের মাধ্যমে প্রতিষ্ঠানের সামগ্রিক কাজে গতিশীলতা বাড়ানো ছাড়াও কর্মীদের মনোবল উন্নয়ন সম্ভব হয়। ফলে প্রাতিষ্ঠানিক লক্ষ্য অর্জন সহজ হয়। তাই প্রতিষ্ঠানে সমন্বয় অত্যন্ত প্রয়োজন।"
        },
        {
          "label": "গ",
          "question": "উদ্দীপকে সিদ্ধান্ত নেওয়ায় ব্যবস্থাপনার কোন নীতি অনুসৃত হয়েছে? ব্যাখ্যা করো।",
          "explanation": "উদ্দীপকের সিদ্ধান্ত নেওয়ায় ব্যবস্থাপনার কেন্দ্রীকরণ বিকেন্দ্রীকরণ নীতি অনুসরণ করা হয়েছে । কেন্দ্রীকরণ নীতিতে সিদ্ধান্ত নেওয়ার ক্ষমতা উচ্চস্তরের ব্যবস্থাপনার হাতে কেন্দ্রীভূত রাখা হয়। অন্যদিকে বিকেন্দ্রীকরণ নীতিতে সিদ্ধান্ত নেওয়ার ক্ষমতা শুধু উচ্চস্তরের ব্যবস্থাপনার হাতে না রেখে বিভিন্ন স্তরের ব্যবস্থাপকদের ওপর দেওয়া হয়। কেন্দ্রীকরণের ফলে প্রতিষ্ঠানের অধস্তন কর্মীদের গুরুত্ব কমে যায়। কিন্তু বিকেন্দ্রীকরণে এ গুরুত্ব বাড়ে । উদ্দীপকের মি. হাবিব সিলভার এন্টারপ্রাইজ-এর মালিক। তিনি প্রতিষ্ঠানের গুরুত্বপূর্ণ সিদ্ধান্তগুলো নিজে নেন। এক্ষেত্রে তিনি অন্যদের কোনো সুযোগ দেন না। এর মাধ্যমে কেন্দ্রীকরণ নীতিটি ফুটে ওঠে। আবার, তিনি প্রতিষ্ঠানের অপেক্ষাকৃত কম গুরুত্বপূর্ণ বিষয়গুলোর সিদ্ধান্ত নেওয়ার ক্ষমতা নিচের স্তরের ব্যবস্থাপকদের হাতে দেন। এতে নিচের স্তরের ব্যবস্থাপকরা সিদ্ধান্ত নেওয়ায় ভূমিকা রাখতে পারছে। ফলে প্রতিষ্ঠাটিতে ক্ষমতার বিকেন্দ্রীকরণ নীতি ফুটে উঠেছে। তাই বলা যায়, উদ্দীপকে সিদ্ধান্ত নেওয়ায় কেন্দ্রীকরণ ও বিকেন্দ্রীকরণ নীতি দু'টি অনুসরণ করা হয়েছে।"
        },
        {
          "label": "ঘ",
          "question": "সুষ্ঠু সমন্বয় ব্যবস্থা সিদ্ধান্ত বাস্তবায়নে সহায়ক ভূমিকা রাখে'— উদ্দীপকের আলোকে বিশ্লেষণ করো।",
          "explanation": "’সুষ্ঠু সমন্বয় ব্যবস্থা সিদ্ধান্ত বাস্তবায়নে সহায়ক ভূমিকা রাখে'- উদ্দীপকের আলোকে উক্তিটি যৌক্তিক। একটি প্রতিষ্ঠানে বিভিন্ন ব্যক্তি ও বিভাগের একসাথে কাজ করা প্রয়োজন। এক্ষেত্রে প্রতিটি ব্যক্তি ও বিভাগ নিজেদের ইচ্ছা অনুযায়ী কাজ করলে প্রতিষ্ঠানে বিশৃঙ্খলা হতে পারে। ফলে প্রতিষ্ঠানের লক্ষ্য অর্জন কঠিন হয়ে পড়ে। এজন্য বিভাগগুলোর কাজের মধ্যে পারস্পরিক সমন্বয় প্রয়োজন । উদ্দীপকের মি. হাবিব সিলভার এন্টারপ্রাইজ-এর মালিক। তিনি প্রতিষ্ঠানের এক বিভাগের সাথে অন্য বিভাগের কাজের যোগসূত্র স্থাপন করেন। প্রতিটি কর্মী যাতে সুষ্ঠুভাবে কাজ করতে পারে, তাই তিনি এ ধরনের সমন্বয়ের ব্যবস্থা করে দেন । মি. হাবিবের নেওয়া পদক্ষেপে প্রতিটি বিভাগের কাজ সমান তালে এগিয়ে যায়। বিভাগগুলো একটি অপরটির ওপর নির্ভরশীল হওয়ায় যোগাযোগের মাধ্যমে সিদ্ধান্ত বাস্তবায়নের চেষ্টা করে। এতে প্রতিষ্ঠানের মূল লক্ষ্য অর্জন সহজ হয়। সুতরাং, প্রতিষ্ঠানের লক্ষ্য অর্জনের জন্য দলীয় প্রচেষ্টা ও সব কাজের মধ্যে সমন্বয়সাধন গুরুত্বপূর্ণ ভূমিকা রাখে ।"
        }
      ]
    },
    {
      "number": "11",
      "uddipok": "সালেহা জুট মিলের এম.ডি মি. রবি প্রতিষ্ঠানের নীতি ও কৌশল নির্ধারণ করেন। তিনি প্রতিষ্ঠানের লক্ষ্য ও উদ্দেশ্য ঠিক করে তা বাস্তবায়নে প্রয়োজনীয় উপকরণাদি সংগ্রহ করেন। সঠিক নির্দেশনা প্রদান করেন। আবার কর্মীরা যাতে কর্মে উৎসাহ পায় সে ব্যবস্থাও করেন। সর্বোপরি আদর্শমান অনুযায়ী কাজ বাস্তবায়নের ব্যবস্থা করেন। তাই এ বছর সালেহা জুট মিল লক্ষ্যের থেকে ২৫% মুনাফা বেশি হয়।",
      "tag": "DB 17",
      "sub_questions": [
        {
          "label": "ক",
          "question": "শিল্প বিপ্লব কাল উল্লেখ করো ।",
          "explanation": "শিল্প বিপ্লবের কাল ছিল ১৭৫০ থেকে ১৮৫০ খ্রিষ্টাব্দ পর্যন্ত, যা মূলত ইংল্যান্ডে শুরু হয় এবং পরে ইউরোপ ও উত্তর আমেরিকায় ছড়িয়ে পড়ে।"
        },
        {
          "label": "খ",
          "question": "বাজেটারী নিয়ন্ত্রণ ব্যবস্থা কেন গুরুত্বপূর্ণ?",
          "explanation": "বাজেটারী নিয়ন্ত্রণ ব্যবস্থা গুরুত্বপূর্ণ কারণ এটি একটি প্রতিষ্ঠানের পরিকল্পনা বাস্তবায়ন, ব্যয় নিয়ন্ত্রণ, এবং লক্ষ্য অর্জনে সহায়তা করে। এটি প্রতিষ্ঠানের আর্থিক শৃঙ্খলা বজায় রাখে এবং বিচ্যুতি নির্ণয় করে প্রয়োজনীয় সংশোধনমূলক পদক্ষেপ গ্রহণে সহায়তা করে। প্রতিটি বিভাগ বা ব্যবস্থাপক নির্দিষ্ট বাজেটের আওতায় কাজ করে, ফলে জবাবদিহিতা নিশ্চিত হয়। বাজেটের মাধ্যমে প্রত্যেকের লক্ষ্য নির্ধারিত থাকে, যা দলগতভাবে কাজের গতি ও মান উন্নত করে। পূর্ববর্তী বাজেট ও ফলাফল বিশ্লেষণ করে ভবিষ্যতের জন্য আরও কার্যকর পরিকল্পনা তৈরি করা যায়।"
        },
        {
          "label": "গ",
          "question": "উদ্দীপকের মি. রবি ব্যবস্থাপনার কোন স্তরের কর্মকর্তা? ব্যাখ্যা করো ।",
          "explanation": "উদ্দীপকে বলা হয়েছে, সালেহা জুট মিলের এম.ডি মি. রবি প্রতিষ্ঠানের নীতি ও কৌশল নির্ধারণ করেন, লক্ষ্য ও উদ্দেশ্য ঠিক করেন এবং তা বাস্তবায়নে প্রয়োজনীয় উপকরণাদি সংগ্রহ করেন। তিনি কর্মীদের সঠিক নির্দেশনা প্রদান করেন এবং তাদের কর্মে উৎসাহ প্রদানের ব্যবস্থা করেন। এছাড়া, প্রতিষ্ঠানের কার্যক্রম আদর্শমান অনুযায়ী বাস্তবায়নের ব্যবস্থাও নিশ্চিত করেন। এই দায়িত্বসমূহ নির্দেশ করে যে মি. রবি শুধু দৈনন্দিন কর্মকাণ্ড পরিচালনা করেননি, বরং পুরো প্রতিষ্ঠানকে কৌশলগত দিক থেকে পরিচালনা ও নির্ধারণ করেছেন। এ ধরনের দায়িত্ব পালনকারী কর্মকর্তা হলো শীর্ষ ব্যবস্থাপনার কর্মকর্তা (Top-level Manager) । শীর্ষ ব্যবস্থাপনার কর্মকর্তারা প্রতিষ্ঠানের দীর্ঘমেয়াদি লক্ষ্য নির্ধারণ, নীতি প্রণয়ন, কৌশল নির্ধারণ এবং সম্পদের যথাযথ ব্যবহার নিশ্চিত করেন। মি. রবির কাজের ফলাফলও এটি প্রমাণ করে, কারণ তার নীতি ও কৌশলের যথাযথ বাস্তবায়নের কারণে সালেহা জুট মিল লক্ষ্যভিত্তিক ২৫% বেশি মুনাফা অর্জন করতে সক্ষম হয়েছে। সারসংক্ষেপে, মি. রবি শীর্ষ স্তরের ব্যবস্থাপক যিনি কেবল দৈনন্দিন কর্মকাণ্ড পরিচালনা করেননি, বরং প্রতিষ্ঠানের দীর্ঘমেয়াদি লক্ষ্য, নীতি, কৌশল এবং কর্মীদের পরিচালনাও দক্ষতার সঙ্গে করেছেন। তার নেতৃত্ব ও পরিকল্পনার ফলেই প্রতিষ্ঠানটি উল্লেখযোগ্যভাবে সফল হয়েছে।"
        },
        {
          "label": "ঘ",
          "question": "কার্যকর ব্যবস্থাপনা সাফল্যের চাবিকাঠি'-উদ্দীপকের আলোকে বিশ্লেষণ করো।",
          "explanation": "উদ্দীপকে বর্ণিত সালেহা জুট মিলের এম.ডি মি. রবি কার্যকর ব্যবস্থাপনার মাধ্যমে প্রতিষ্ঠানকে লক্ষ্য ও উদ্দেশ্যের দিকে পরিচালনা করেছেন। তিনি প্রথমেই প্রতিষ্ঠানের নীতি ও কৌশল নির্ধারণ করেছেন, যা দীর্ঘমেয়াদি লক্ষ্য অর্জনের জন্য একটি দৃঢ় ভিত্তি তৈরি করে। লক্ষ্য ও উদ্দেশ্য সঠিকভাবে স্থাপন করা হলে প্রতিষ্ঠানকে একটি স্পষ্ট দিকনির্দেশনা প্রদান করা যায়, যা কর্মীদের কাজের জন্য মানদণ্ড নির্ধারণ করে। এছাড়া মি. রবি প্রয়োজনীয় উপকরণাদি সংগ্রহ করে কার্যক্রমের জন্য যথাযথ সংস্থান নিশ্চিত করেছেন। এটি দেখায় যে কার্যকর ব্যবস্থাপনা শুধু পরিকল্পনা নয়, বরং সম্পদের সঠিক ব্যবহার ও যথাযথ সরবরাহের মাধ্যমে লক্ষ্য অর্জনে সহায়ক। তিনি কর্মীদের জন্য সঠিক নির্দেশনা ও উৎসাহ প্রদান করেছেন, যা কর্মীদের দক্ষতা, মনোবল ও প্রতিশ্রুতি বৃদ্ধি করে। কর্মীরা যখন নিজেরা মূল্যায়িত বোধ করে এবং উৎসাহ পায়, তখন তাদের কাজের উৎপাদনশীলতা ও মান বৃদ্ধি পায়। সবশেষে, মি. রবি আদর্শমান অনুযায়ী কাজ বাস্তবায়ন নিশ্চিত করেছেন। মানসম্মত ও পরিকল্পিত বাস্তবায়ন কার্যক্রমের ধারাবাহিকতা বজায় রাখে, ঝুঁকি হ্রাস করে এবং সুনির্দিষ্ট লক্ষ্য অর্জন সহজ করে। ফলস্বরূপ, সালেহা জুট মিল লক্ষ্যভিত্তিক মুনাফার ২৫% বৃদ্ধি পেয়েছে। এটি প্রমাণ করে যে কার্যকর ব্যবস্থাপনা সাফল্যের চাবিকাঠি , কারণ এটি পরিকল্পনা, সংস্থান ব্যবহার, নেতৃত্ব এবং কার্যকর বাস্তবায়নকে একত্রিত করে। মি. রবির উদাহরণ স্পষ্টভাবে দেখায় যে ব্যবস্থাপনা দক্ষতা, সঠিক কৌশল ও নেতৃত্বের সমন্বয়ই একটি প্রতিষ্ঠানের সাফল্যের মূল চালিকা শক্তি।"
        }
      ]
    }
  ]
}