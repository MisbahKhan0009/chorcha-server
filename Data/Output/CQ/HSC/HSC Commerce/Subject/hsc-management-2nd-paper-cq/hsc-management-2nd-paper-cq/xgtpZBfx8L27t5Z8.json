{
  "title": "ঢাকা কমার্স কলেজ ২০২৪",
  "subtitle": "ব্যবসায় সংগঠন ও ব্যবস্থাপনা (11)",
  "questions": [
    {
      "number": "1",
      "uddipok": "",
      "tag": "DCC 24",
      "sub_questions": [
        {
          "label": "ক",
          "question": "ব্যবস্থাপনা কী?",
          "explanation": "লক্ষ্য অর্জনের জন্য পরিকল্পনা, সংগঠিতকরণ, কর্মীসংস্থান, নেতৃত্ব, প্রেষণা ও নিয়ন্ত্রণের মাধ্যমে প্রতিষ্ঠানের উপকরণসমূহকে সঠিকভাবে কাজে লাগানোর প্রক্রিয়াকে ব্যবস্থাপনা বলে।"
        },
        {
          "label": "খ",
          "question": "ব্যবস্থাপনা কি একটি পেশা? ব্যাখ্যা করো।",
          "explanation": "ব্যবস্থাপনাকে পুরোপুরি পেশা বলা যায় না। কোনো বিষয়ের ওপর জ্ঞান আহরণ করে তা কর্মক্ষেত্রে প্রয়োগ করে জীবিকা নির্বাহ করার প্রক্রিয়া হলো পেশা। পেশাতে সনদধারী ব্যক্তিদের রাষ্ট্র স্বীকৃত নিজস্ব সংঘ এবং পেশাগত আইন থাকে। বর্তমানে ব্যবস্থাপনা সংক্রান্ত বিভিন্ন ডিগ্রি রয়েছে। তবে ডাক্তার, আইনজীবী প্রভৃতি ব্যক্তিবর্গের ন্যায় ব্যবস্থাপকদের কোনো রাষ্ট্র স্বীকৃত সংঘ ও সুনির্দিষ্ট নীতিমালা নেই। তাই ব্যবস্থাপনাকে এখনো সম্পূর্ণ পেশা বলা যায় না।"
        },
        {
          "label": "গ",
          "question": "চিত্রের উদ্দীপকে 'খ' চিহ্নিত স্থানে ব্যবস্থাপনার কোন কাজটি রয়েছে? ব্যাখ্যা করো।",
          "explanation": "চিত্রের উদ্দীপকে 'খ' চিহ্নিত স্থানে ব্যবস্থাপনার প্রেষণা কাজটি রয়েছে। কর্মীদের কাজের প্রতি অনুপ্রাণিত বা উৎসাহিত করার প্রক্রিয়া হলো প্রেষণা। এটি কর্মীদের কাজের প্রতি ইচ্ছা, আগ্রহ-উদ্দীপনা ও কর্মশক্তি বাড়িয়ে দেয়। এতে কর্মীরা সর্বোচ্চ আন্তরিকতার সাথে লক্ষ্য অর্জনে সচেষ্ট হন। উদ্দীপকে ব্যবস্থাপনার কাজগুলো চিত্রের মাধ্যমে দেখানো হয়েছে। এটিতে 'খ' চিহ্নিত কাজটি অনুপস্থিত। এ কাজটি নির্দেশনা কাজের পরে সম্পাদিত হয়। আর সমন্বয়সাধন এর আগে সম্পাদিত হয়। এ ধাপটি কর্মীবাহিনীকে কাজের প্রতি উৎসাহী ও আগ্রহী করার একটি কৌশল হিসেবে কাজ করে। এটির মাধ্যমে কর্মীদের আর্থিক-অনার্থিক বিভিন্ন সুবিধার মাধ্যমে তাদের মধ্যে কাজ করার আগ্রহ জাগিয়ে তোলা হয়। এটি ব্যবস্থাপনার প্রেষণা কাজটিকে ইঙ্গিত করে। সুতরাং, চিত্রের উদ্দীপকে 'খ' চিহ্নিত স্থানে ব্যবস্থাপনার প্রেষণা কাজটি রয়েছে।"
        },
        {
          "label": "ঘ",
          "question": "'ক' চিহ্নিত স্থানের কাজ হলো ব্যবস্থাপনা প্রক্রিয়ার মূলভিত্তি- উক্তিটি বিশ্লেষণ করো।",
          "explanation": "ক' চিহ্নিত স্থানের কাজ পরিকল্পনা হলো ব্যবস্থাপনার মূল ভিত্তি- উক্তিটি যথার্থ বলে আমি মনে করি। ব্যবস্থাপনার কাজ শুরু হয় পরিকল্পনার মাধ্যমে। এটির মাধ্যমে ভবিষ্যতে কোনো কাজ কীভাবে করতে হবে, তার আগাম সিদ্ধান্ত নেওয়া হয়। এটি ভবিষ্যৎ কাজের দিকনির্দেশনা দেয়। এছাড়া ব্যবস্থাপনার অন্যান্য কাজগুলো এটিকে কেন্দ্র করে আবর্তিত হয়। উদ্দীপকে ব্যবস্থাপনার কাজসমূহ একটি চিত্রের মাধ্যমে উল্লেখ করা আছে। এর 'খ' চিহ্নিত কাজটি প্রেষণ্য। চিত্রটির প্রথম কাজ হলো 'ক' অর্থাৎ, পরিকল্পনা। পরিকল্পনার পর ধারাবাহিকভাবে নিয়ন্ত্রণে গিয়ে ব্যবস্থাপনার কাজ শেষ হয়। উদ্দীপকের চিত্রে উল্লেখিত ব্যবস্থাপনার কাজসমূহের মধ্যে পরিকল্পনা একটি অন্যতম গুরুত্বপূর্ণ কাজ। এতে প্রতিষ্ঠানের জন্য যাবতীয় উদ্দেশ্য, লক্ষ্য নির্ধারণ করা হয়। এটি মোতাবেক প্রতিষ্ঠানে যথাযথ উপায়- উপকরণের সংগঠিতকরণ, উপযুক্ত কর্মীসংস্থান, লক্ষ্য বা উদ্দেশ্যে অর্জনে যথাযথ নির্দেশনা দেওয়া হয়। এছাড়া লক্ষ্য বা উদ্দেশ্য অর্জনে কর্মীদের প্রেষণা ও কাজের মধ্যে সমন্বয় করা 'হয়। অতঃপর নিয়ন্ত্রণের মাধ্যমে পরিকল্পনা অনুযায়ী সব কাজ সম্পাদিত হচ্ছে কি না তা যাচাই করা হয়। এক্ষেত্রে দেখা যায় ব্যবস্থাপনার প্রতিটি 'কাজই পরিকল্পনাকে ভিত্তি করে সম্পাদিত হচ্ছে। তাই বলা যায়, উদ্দীপকের 'ক' চিহ্নিত কাজ পরিকল্পনা হলো ব্যবস্থাপনার মূলভিত্তি।"
        }
      ]
    },
    {
      "number": "2",
      "uddipok": "সম্প্রতি জাপানের চন্দ্রযান 'ল্যান্ডার' স্ট্রিম' চাঁদে সফলভাবে অবতরণ করেছে। গবেষণাটিতে যৌথভাবে যোগসূত্র স্থাপন করে কাজ করেছে খেলনা নির্মাণকারী প্রতিষ্ঠান তাকারা তোমি ও জাপানের মহাকাশ গবেষনা সংস্থা (JAXA)। প্রতিষ্ঠান দুইটির মধ্যে (JAXA) মৌলিক নীতি প্রণয়ন করে এবং অপেক্ষাকৃত কম গুরুত্বপূর্ণ সিদ্ধান্ত নেয় খেলনা নির্মাণকারী প্রতিষ্ঠান।",
      "tag": "DCC 24",
      "sub_questions": [
        {
          "label": "ক",
          "question": "ব্যবস্থাপনা চক্র কী?",
          "explanation": "ব্যবস্থাপনার মৌলিক কাজগুলো (পরিকল্পনা প্রণয়ন, সংগঠিতকরণ, কর্মীসংস্থান, নির্দেশনা, প্রেষণা, সমন্বয়সাধন ও নিয়ন্ত্রণ) ধারাবাহিকভাবে বার বার আবর্তিত হওয়াকে ব্যবস্থাপনা চক্র বলে।"
        },
        {
          "label": "খ",
          "question": "ব্যবস্থাপনা বিজ্ঞান না কলা? ব্যাখ্যা করো।",
          "explanation": "ব্যবস্থাপনা বিজ্ঞান ও কলা উভয়ই। বিজ্ঞান হলো কোনো বিষয়ের সুসংগঠিত জ্ঞান, যা পরীক্ষা-নিরীক্ষার মাধ্যমে পাওয়া যায়। তেমনি ব্যবস্থাপনার কাজ, নীতিমালা এবং তত্ত্বও এক ধরনের বিশেষ জ্ঞান; যা গবেষণার মাধ্যমে উদ্ভাবন করা হয়েছে। আবার কলা হচ্ছে এক ধরনের কৌশল, যার মাধ্যমে অর্জিত জ্ঞানকে বাস্তবে প্রয়োগ করা হয়। একইভাবে ব্যবস্থাপনার নীতিমালা ও কৌশলসমূহও সংগঠনের বিভিন্ন বাস্তব সমস্যা সমাধানে প্রয়োগ করা হয়।"
        },
        {
          "label": "গ",
          "question": "উদ্দীপকে উল্লিখিত গবেষণা কার্যক্রমে অংশগ্রহণকারী প্রতিষ্ঠান দুইটি ব্যবস্থাপনার কোন কাজটি অনুসরণ করেছে? ব্যাখ্যা করো",
          "explanation": "উদ্দীপকে উল্লেখিত গবেষণা কার্যক্রমে অংশগ্রহণকারী প্রতিষ্ঠান দুইটি ব্যবস্থাপনার সমন্বয়সাধানের কাজটি অনুসরণ করেছে। প্রতিষ্ঠানের নীতি কৌশল এবং পরিকল্পনা প্রণয়নের পর কাজের সুষ্ঠ সমন্বয় প্রয়োজন। সমন্বয় প্রতিষ্ঠানের উপায় উপকরণগুলো একত্র করে। এছাড়া সমন্বয়ের মাধ্যমে প্রতিষ্ঠানের সব বিভাগের মধ্যে সহযোগিতা, সমঝোতা ও ভারসাম্য প্রতিষ্ঠা করা হয়। উদ্দীপকে জাপানের চন্দ্রযান 'ল্যান্ডার স্ট্রিম'-এর সফলভাবে চাঁদে অবতরণের কথা বলা হয়েছে। এ গবেষণাটিতে যৌথভাবে যোগসূত্র স্থাপন করেছে মহাকাশ গবেষণা সংস্থা JAXA এবং খেলনা নির্মাণকারী প্রতিষ্ঠান তাকারা তোমি। একসাথে কাজ করার ফলে এ দুটি প্রতিষ্ঠানের মধ্যে সহযোগিতামূলক সম্পর্ক তৈরি হয়। এতে তাদের কাজের গতি বাড়ে। সঠিক যোগসূত্রের কারণে তাদের কাজের নিয়ন্ত্রণ ও সহজ হয়। ফলে তারা সফলভাবে চন্দ্রযান 'ল্যান্ডার স্ট্রিম' চাঁদে অবতরণ করতে সক্ষম হয়। এ বিষয়গুলো ব্যবস্থাপনার সমন্বয়সাধন কাজের সাথে সামঞ্জস্যপূর্ণ। সুতরাং, উদ্দীপকে উল্লিখিত গবেষণা কার্যক্রমে অংশ গ্রহণকারী প্রতিষ্ঠান দুটি ব্যবস্থাপনার সমন্বয়সাধন কাজটির অনুসরণ করেছে।"
        },
        {
          "label": "ঘ",
          "question": "উদ্দীপকে প্রতিষ্ঠান দুইটির সিদ্ধান্ত গ্রহণের ক্ষেত্রে গৃহীত ব্যবস্থা হেনরি ফেয়লের নীতির আলোকে মূল্যায়ন করো।",
          "explanation": "উদ্দীপকের প্রতিষ্ঠান দুইটির সিদ্ধান্ত গ্রহণের ক্ষেত্রে হেনরি ফেয়লের 'কেন্দ্রীকরণ ও বিকেন্দ্রীকরণ' নীতির অনুসরণ করেছে। উচ্চ স্তরের ব্যবস্থাপনার হাতে সিদ্ধান্ত নেওযার ক্ষমতা ধরে রাখা হলো কেন্দ্রীকরণ। এক্ষেত্রে ব্যবস্থাপক বা নির্বাহী প্রতিষ্ঠানের গুরুত্বপূর্ণ সিদ্ধান্ত নেন। অন্যদিকে বিকেন্দ্রীকরণের ফলে প্রতিষ্ঠানের অধস্তনদেরও সিদ্ধান্ত নেওয়ার ক্ষমতা দেওয়া হয়। উদ্দীপকের চন্দ্রযান 'ল্যান্ডার স্ট্রিম' চাঁদে সফলভাবে অবতরণের জন্য তাকারা তোমি এবং 'JAXA' সমন্বিত ভাবে কাজ করেছে। প্রতিষ্ঠান দুটির মধ্যে JAXA মৌলিক নীতি প্রণয়ন করে। অন্যদিকে অপেক্ষাকৃত কম গুরুত্বপূর্ণ সিদ্ধান্ত নেয় খেলনা নির্মাণকারী প্রতিষ্ঠান তাকারা তোমি। প্রতিষ্ঠান দুটির সিদ্ধান্ত নেওয়ার ক্ষেত্রে কেন্দ্রীকরণ ও বিকেন্দ্রীকরণ নীতি প্রতিফলিত হয়েছে। উদ্দীপকের মহাকাশ গবেষণা সংস্থা JAXA গবেষণার মৌলিক নীতি প্রণয়ন করে। প্রতিষ্ঠানের গুরুত্বপূর্ণ সিদ্ধান্ত ও নীতি ঊর্ধ্বতন কর্মকর্তারা নিয়ে থাকে। এক্ষেত্রে গবেষণা সংস্থা JAXA মৌলিক নীতি প্রণয়নের মাধ্যমে ব্যবস্থাপনার কেন্দ্রীকরণ নীতির অনুসরণ করে। অন্যদিকে কম গুরুত্বপূর্ণ সিদ্ধান্তগুলো নেয় খেলনা নির্মাণকারী প্রতিষ্ঠান তাকারা তোমি। এক্ষেত্রে প্রতিষ্ঠানটিতে বিকেন্দ্রীকরণের নীতি অনুসরণ করা হয়েছে। এভাবে কেন্দ্রীকরণ ও বিকেন্দ্রীকরণ নীতি অনুসরণের কারণে গবেষণা প্রতিষ্ঠানটির কাজে গতি এসেছে। তাই বলা যায়, উদ্দীপকের প্রতিষ্ঠান দুইটির সিদ্ধান্ত গ্রহণের ক্ষেত্রে হেনরি ফেয়লের কেন্দ্রীকরণও বিক্রেন্দ্রীয়করণের নীতির প্রতিফলন ঘটেছে।"
        }
      ]
    },
    {
      "number": "3",
      "uddipok": "পরিবহন সেবা প্রদানকারী প্রতিষ্ঠান 'Lancom PLC' এর ব্যবস্থাপনা পরিচালক জনাব ফাহিম তালুকদার। তিনি তার অধীনস্থদের পূর্ণ স্বাধীনতা প্রদান করেন। তাদের সুপারিশ অনুযায়ী তিনি যাত্রী নিরাপত্তাকে নিশ্চিত করার জন্য লোকেশন শেয়ার ফিচারটি তার পরিবহন অ্যাপে যুক্ত করার সিদ্ধান্ত নিয়েছে। এর পাশাপাশি তিনি তার প্রতিষ্ঠানের তালিকাভুক্ত চালকদের যাত্রাপ্রতি কমিশন হার প্রতিযোগী অন্যান্য প্রতিষ্ঠানের অনুরূপ করার ব্যবস্থা গ্রহণ করেন। বর্তমানে তার প্রতিষ্ঠানের চালকের সংখ্যা পূর্বের চেয়ে অনেক বৃদ্ধি পেয়েছে।",
      "tag": "DCC 24",
      "sub_questions": [
        {
          "label": "ক",
          "question": "ব্যবস্থাপনা নীতি কী?",
          "explanation": "ব্যবস্থাপনা নীতি বলতে ব্যবস্থাপনা সংক্রান্ত মৌলিক কিছু নির্দেশিকা, যেগুলো প্রতিষ্ঠানের সব পর্যায়ে সমস্যার সমাধান ও সিদ্ধান্ত নেওয়ার ক্ষেত্রে পথ দেখায়।"
        },
        {
          "label": "খ",
          "question": "আন্তঃব্যক্তিক ভূমিকা বলতে কী বোঝায়? ব্যাখ্যা করো।",
          "explanation": "ব্যবস্থাপকের আন্তঃব্যক্তিক ভূমিকা বলতে সহকর্মী, অধীনস্থ ও প্রতিষ্ঠানের বাইরের বিভিন্ন পক্ষের সাথে সম্পর্ক সৃষ্টি ও যোগাযোগ রক্ষা করাকে বোঝায়। ব্যবস্থাপককে প্রতিষ্ঠানের মুখ্য ব্যক্তি ও নেতা হিসেবে তার ঊর্ধ্বতন ও ও অধস্তনদের সাথে পারস্পরিক সম্পর্ক রাখতে হয়। এছাড়া ব্যবস্থাপক তার প্রতিষ্ঠানের অভ্যন্তরীণ ও বাহ্যিক ব্যক্তিবর্গের মধ্যে সংযোগ রক্ষাকারীর ভূমিকা পালন করেন। ব্যবস্থাপকদের এধরনের ভূমিকাকে আন্তঃব্যক্তিক ভূমিকা বলা হয়।"
        },
        {
          "label": "গ",
          "question": "উদ্দীপকে উল্লিখিত যাত্রী নিরাপত্তার প্রতিষ্ঠানটির প্রচেষ্টাটি ব্যবস্থাপনার কোন নীতি অনুসরণ করেছে? ব্যাখ্যা করো",
          "explanation": "উদ্দীপকে উল্লিখিত যাত্রী নিরাপত্তার প্রতিষ্ঠানটির প্রচেষ্টাটি ব্যবস্থাপনার বিকেন্দ্রীকরণ নীতি অনুসরণ করেছে। বিকেন্দ্রীকরণ নীতি অনুযায়ী সিদ্ধান্ত নেওয়ার ক্ষমতা নিচের পর্যায়ের ব্যবস্থাপকদের হাতে ছেড়ে দেওয়া হয়। এর মাধ্যমে প্রতিষ্ঠানের অধস্তন কর্মীদের গুরুত্ব বেড়ে যায়। প্রতিষ্ঠানের স্বার্থে ঊর্ধ্বতন নির্বাহীরা বিভিন্ন সিদ্ধান্ত নেওয়ার ক্ষমতা নিম্ন স্তরের ব্যবস্থাপকদের দিয়ে দেন। এভাবে সিদ্ধান্ত নেওয়ার মাধ্যমে নিম্ন স্তরের ব্যবস্থাপকদের যোগ্যতা ও' দক্ষতা প্রমাণ করার সুযোগ তৈরি হয়। উদ্দীপকের জনাব ফাহিম তালুকদার সেবা প্রদানকারী প্রতিষ্ঠান 'Lancom PLC' এর পরিচালক। তিনি তার অধীনস্থদের মতামত প্রদানের পূর্ণ স্বাধীনতা দেন। তাদের সুপারিশ অনুযায়ী জনাব ফাহিম যাত্রী নিরাপত্তায় লোকেশন শেয়ার ফিচারটি তার পরিবহন অ্যাপে যুক্ত করার সিদ্ধান্ত নেন। এতে অধীনস্থরা প্রতিষ্ঠানে নিজেদের গুরুত্বপূর্ণ মনে করে। ফলে অধীনস্থদের দায়িত্ববোধ ও কাজের দক্ষতা বেড়ে যায়। এ বিষয়গুলোর সাথে ব্যবস্থাপনার বিকেন্দ্রীকরণ নীতির মিল রয়েছে। সুতরাং, যাত্রী নিরাপত্তায় প্রতিষ্ঠানটির প্রচেষ্টাটি ব্যবস্থাপনার বিকেন্দ্রীকরণ নীতি অনুসরণ করেছে।"
        },
        {
          "label": "ঘ",
          "question": "\"চালকদের জন্য পদক্ষেপটি চালকদের সংখ্যা বৃদ্ধিতে সহায়তা করেছে\"- উক্তিটির যথার্থতা ব্যবস্থাপনার নীতির আলোকে মূল্যায়ন করো।",
          "explanation": "ব্যবস্থাপনার ন্যায্য পারিশ্রমিকের নীতি অনুসরণের পদক্ষেপটি চালকদের সংখ্যা বৃদ্ধিতে সহায়তা করেছে বলে আমি মনে করি। এ নীতিতে কর্মীদের কাজের ধরন, যোগ্যতা, দক্ষতা প্রভৃতি বিবেচনা করে পারিশ্রমিক দেওয়া হয়। এতে কর্মীদের সুযোগ-সুবিধাকে প্রাধান্য দেওয়া হয়। এ নীতি মেনে চললে প্রতিষ্ঠানে কর্মীদের কাজের গতি বাড়ে। এছাড়া প্রতিষ্ঠান ছেড়ে কর্মী চলে যাওয়ার আশঙ্কা কমে। উদ্দীপকের জনাব ফাহিম তালুকদার 'Lancom PLC' এর ব্যবস্থাপনা পরিচালক। তিনি তার প্রতিষ্ঠানের তালিকাভুক্ত চালকদের যাত্রাপ্রতি কমিশন হার অন্যান্য প্রতিষ্ঠানের অনুরূপ করার ব্যবস্থা নেন। এতে প্রতিষ্ঠানের প্রতি চালকদের আস্থা বেড়ে যায়। ফলে বর্তমানে তার প্রতিষ্ঠানের চালকের সংখ্যা আগের চেয়ে অনেক বেড়েছে। উদ্দীপকের 'Lancom PLC' উপযুক্ত পারিশ্রমিক দেওয়ায় চালকদের মধ্যে সন্তুষ্টির মনোভাব তৈরি হয়। পরিশ্রমের যথার্থ মূল্যায়ন পেয়ে প্রতিষ্ঠানকে তারা নিজেদের মনে করে কাজ করে। এছাড়া তারা কাজের প্রতি আরও আন্তরিক হয়। এভাবে 'Lancom PLC' প্রতিষ্ঠানটির গ্রহণযোগ্যতা বাড়ে। এতে প্রতিষ্ঠানের বাইরেও তাদের সুনাম ছড়িয়ে পড়ে। ফলে প্রতিষ্ঠানে চালকের সংখ্যাও বাড়ে। তাই বলা যায়, উদ্দীপকে গৃহীত পদক্ষেপটি প্রতিষ্ঠানে চালকদের সংখ্যা বাড়াতে সহায়তা করেছে।"
        }
      ]
    },
    {
      "number": "4",
      "uddipok": "সিনটেক্স লি. এ কর্মরত জনাব পুলক প্রতিষ্ঠানের দীর্ঘমেয়াদি পরিকল্পনা ও কর্ম কৌশল নির্ধারণের সাথে জড়িত। অপরদিকে, একই প্রতিষ্ঠানের জনাব রূপম আধুনিক বিভিন্ন যন্ত্র কৌশল পরিচালনায় দক্ষ। ফলে অল্প দিনে তিনি নতুন কর্মীদের পরিচালনা ও তত্ত্বাবধানের দায়িত্বপ্রাপ্ত হন।",
      "tag": "DCC 24",
      "sub_questions": [
        {
          "label": "ক",
          "question": "বৈজ্ঞানিক ব্যবস্থাপনার জনক কে?",
          "explanation": "বৈজ্ঞানিক ব্যবস্থাপনার জনক হলেন আমেরিকান মেকানিক্যাল ইঞ্জিনিয়ার ফ্রেডারিক উইন্সলো টেলর (Frederick Winslow Taylor) ।"
        },
        {
          "label": "খ",
          "question": "জবাবদিহিতার আলোকে ব্যবস্থাপনা ও প্রশাসনের পার্থক্য দেখাও।",
          "explanation": "প্রতিষ্ঠানের প্রশাসন হলো কাজ নির্ধারণকারী আর ব্যবস্থাপনা হলো কাজ বাস্তবায়নকারী। ব্যবস্থাপনা প্রতিষ্ঠানের নির্ধারিত উদ্দেশ্য 'বাস্তবায়নের সব কাজের জন্য প্রশাসনের কাছে জবাবদিহি করে। অন্যদিকে প্রশাসন তাদের সম্পাদিত সব কাজের জন্য প্রতিষ্ঠানের মালিক বা শেয়ারহোল্ডারদের কাছে জবাবদিহি করে। তাই জবাবদিহিতার দিক থেকে ব্যবস্থাপনা ও প্রশাসনে পার্থক্য বিদ্যমান।"
        },
        {
          "label": "গ",
          "question": "জনাব পুলক ব্যবস্থাপনার কোন স্তরে কর্মরত রয়েছেন? ব্যাখ্যা করো।",
          "explanation": "উদ্দীপকের জনাব পুলক ব্যবস্থাপনার উচ্চ স্তরে কর্মরত রয়েছেন। এ স্তরের কর্মকর্তাগণ প্রতিষ্ঠানের দীর্ঘমেয়াদি নীতি পরিকল্পনা তৈরি করেন। আর তাদের সিদ্ধান্ত বাস্তবায়নের জন্য মধ্য ও নিম্ন স্তরের কর্মীরা কাজ করে। প্রতিষ্ঠানের চেয়ারম্যান, পরিচালনা পর্ষদ, কোম্পানি সচিব, ব্যবস্থাপনা পরিচালক প্রভৃতি ব্যক্তিবর্গ উচ্চ স্তরের অন্তর্ভুক্ত। উদ্দীপকের জনাব পুলক সিনটেক্স লি. এ কর্মরত। তিনি প্রতিষ্ঠানের দীর্ঘমেয়াদি পরিকল্পনা ও কর্মকৌশল নির্ধারণের সাথে জড়িত। তিনি প্রতিষ্ঠানের মূল পরিকল্পনা বাস্তবায়নের জন্য তার অধীনস্থদের নির্দেশ দেন। জনাব পুলক সিনটেক্স লি. এর জন্য প্রধান ও গুরুত্বপূর্ণ সিদ্ধান্তগুলো নেন। তাই তাকে অনেক বেশি চিন্তা-ভাবনা করতে হয়। এ কাজে তাকে মানসিক শ্রমের সাথে বেশি জড়িত থাকতে হয়। এসব কাজ ব্যবস্থাপনার উচ্চ স্তরে করা হয়। সুতরাং, জনাব পুলক ব্যবস্থাপনার উচ্চস্তরে কর্মরত রয়েছেন।"
        },
        {
          "label": "ঘ",
          "question": "উদ্দীপকে জনাব রূপমের নতুন দায়িত্বপ্রাপ্তি ব্যবস্থাপকীয় দক্ষতা দ্বারা প্রভাবিত হয়েছে বলে তুমি মনে করো কি? যুক্তিসহ লেখো।",
          "explanation": "উদ্দীপকের জনাব রূপমের নতুন দায়িত্বপ্রাপ্তি ব্যবস্থাপকীয় কারিগরি দক্ষতা দ্বারা প্রভাবিত হয়েছে বলে আমি মনে করি। কোনো কাজ কীভাবে করতে হবে সে সংক্রান্ত বিশেষ ও স্বতন্ত্র ধারণা হলো কারিগরি দক্ষতা। কারিগরি দক্ষতা নিম্ন স্তরের নির্বাহীদের জন্য বেশি প্রয়োজন হয়। কাজ সম্পাদনে যে বিশেষ পদ্ধতি, কলা-কৌশল বা যন্ত্রপাতি ব্যবহৃত হয়, তা সঠিকভাবে করতে পারাই কারিগরি দক্ষতা। উদ্দীপকের জনাব রূপম সিনটেক্স লি. এ কর্মরত একজন নিম্নস্তরের ব্যবস্থাপক। তিনি অধীনস্থদের কাজ সম্পর্কিত বিবিধ সমস্যা সমাধানের সাথে সরাসরি যুক্ত থাকেন। তিনি আধুনিক বিভিন্ন যন্ত্র কৌশল পরিচালনায় দক্ষ। ফলে অল্পদিনে তিনি নতুন কর্মীদের পরিচালনায় ও তত্ত্বাবধানের দায়িত্বপ্রাপ্ত হন। তার এই দায়িত্বপ্রাপ্তি কারিগরি দক্ষতার বহিঃপ্রকাশ। জনাব রূপম নতুন কর্মীদের যন্ত্র পরিচালনা সংক্রান্ত বিভিন্ন ধরনের কৌশল শেখান। এর মাধ্যমে কর্মীরা কাজ সম্পর্কে ব্যবহারিক জ্ঞান অর্জন করে। এতে কর্মীরা সহজেই দক্ষতার সাথে কাজ সম্পাদন করতে পারে। তিনি নতুন কর্মীদের জটিল সমস্যাগুলো সহজেই সমাধান করে দেন। এছাড়া সমস্যা সমাধানের বিভিন্ন কৌশলও তাদের শিখিয়ে দেন। এসব দক্ষতা একজন নিম্নস্তরের ব্যবস্থাপকদের জন্য খুবই গুরুত্বপূর্ণ। এ সকল দক্ষতা থাকার কারণে জনাব রূপম ব্যবস্থাপনার দায়িত্বপ্রাপ্ত হন। অতএব বলা যায়, জনাব রূপমের দায়িত্বপ্রাপ্তি ব্যবস্থাপকীয় কারিগরি দক্ষতা দ্বারা প্রভাবিত হয়েছে।"
        }
      ]
    },
    {
      "number": "5",
      "uddipok": "এ বছর বিশ্ব বিখ্যাত গাড়ি নির্মাণকারী প্রতিষ্ঠান 'টেসলা' জ্বালানী গাড়ি নির্মাণ কমিয়েছে। এ প্রেক্ষিতে ইলেকট্রিক গাড়ি উৎপাদন বৃদ্ধি এবং অটোমেটিক স্টিয়ারিং ফাংশন আপগ্রেড করার বিষয়টি পরিকল্পনার আওতায় এনেছে। ২০৩৫ সালের মধ্যে প্রতিষ্ঠানটি শতভাগ পরিবেশবান্ধব গাড়ি নির্মাণের জন্য চীনে তাদের প্রথম বিদেশি কারখানা 'গিগা ফ্যাক্টরি' চালু করেছে।",
      "tag": "DCC 24",
      "sub_questions": [
        {
          "label": "ক",
          "question": "একার্থক পরিকল্পনা কী?",
          "explanation": "যে পরিকল্পনা একবার মাত্র ব্যবহারের উদ্দেশ্যে প্রণীত হয়, তাকে একার্থক পরিকল্পনা বলে।"
        },
        {
          "label": "খ",
          "question": "পরিকল্পনায় নমনীয়তা কেন প্রয়োজন?",
          "explanation": "পরিবর্তিত পরিস্থিতির সাথে খাপ খাওয়ানোর জন্য পরিকল্পনায় প্রয়োজনীয় পরিবর্তন, সংযোজন করা হলো নমনীয়তা। ভবিষ্যতকে কেন্দ্র করেই পরিকল্পনা নেওয়া হয়। কিন্তু যেকোনো সময় ভবিষ্যতের পরিবেশ-পরিস্থিতি পরিবর্তন হতে পারে। এ কারণে পরিকল্পনা পরিবর্তনের প্রয়োজন হতে পারে। এ পরিবর্তন প্রতিষ্ঠানকে প্রতিযোগী প্রতিষ্ঠানের সাথে তাল মিলিয়ে চলতে সহায়তা করে। এজন্যই পরিকল্পনায় নমনীয়তার সুযোগ রাখার প্রয়োজন হয়।"
        },
        {
          "label": "গ",
          "question": "বর্তমানে 'টেসলা'র গৃহীত প্রযুক্তির আপগ্রেড পরিকল্পনা প্রণয়নের কোন ধাপের সাথে সামঞ্জস্যপূর্ণ? ব্যাখ্যা করো।",
          "explanation": "বর্তমানে 'টেসলা'র গৃহীত প্রযুক্তি আপগ্রেড পরিকল্পনার প্রণয়নের ভবিষ্যৎ সুযোগ ও সচেতনতা ধাপের সাথে সামঞ্জস্যপূর্ণ। এ ধাপে পরিকল্পনা প্রণয়নের শুরুতেই প্রতিষ্ঠানের ভেতর ও বাইরের পরিবেশ থেকে সৃষ্ট সম্ভাব্য সুযোগ-সুবিধা, প্রতিবন্ধকতা মূল্যায়ন করা হয়। এসব তথ্য বিচার-বিশ্লেষণ করে যথাযথ সিদ্ধান্ত নিলে ভবিষ্যতে কোনো প্রতিকূলতার মুখোমুখি হতে হয় না। এজন্য ব্যবস্থাপকরা এ ধাপ অনুসরণ করে প্রাপ্ত তথ্যের ভিত্তিতে ভবিষ্যতের পরিবর্তনশীল পরিবেশ বিবেচনায় সিদ্ধান্ত নিয়ে থাকেন। উদ্দীপকে 'টেসলা' একটি বিশ্ব বিখ্যাত গাড়ি নির্মাণকারী প্রতিষ্ঠান। সামনের দিনে পরিবেশগত পরিস্থিতি মোকাবিলায় এটি এ বছর জ্বালানী গাড়ি তৈরির পরিমাণ কমিয়েছে। এ প্রেক্ষিতে, এটি ইলেকট্রিক গাড়ি উৎপাদন বৃদ্ধি এবং অটোমেটিক স্টিয়ারিং ফাংশন আপগ্রেড করার পরিকল্পনা নিয়েছে। প্রতিষ্ঠানটি আগামী দিনে প্রযুক্তির সাথে মানুষের সংযুক্তির ব্যাপকতা ও পরিবেশ বান্ধব পণ্যের গুরুত্বের বিষয়টি বিবেচনা করছে। এক্ষেত্রে এটি বিভিন্ন তথ্য বিশ্লেষণের আলোকে ভবিষ্যৎ বিষয়ক বিভিন্ন সুযোগ-প্রতিবন্ধকতা সম্পর্কে জানতে পেরেছে। এই আলোকে এটি এর পণ্য উৎপাদনে প্রযুক্তি আপগ্রেড করার সিদ্ধান্ত নেয়। এসব কাজের মাধ্যমে প্রতিষ্ঠানটি পরিকল্পনা প্রণয়নের ভবিষ্যৎ সুযোগ ও সচেতনতা ধাপের পূর্ণ ব্যবহার করেছে। সুতরাং, উক্ত প্রতিষ্ঠানের গৃহীত প্রযুক্তি আপগ্রেড পরিকল্পনার ভবিষ্যৎ সুযোগ ও সচেতনতা ধাপের সাথে সামঞ্জস্যপূর্ণ।"
        },
        {
          "label": "ঘ",
          "question": "প্রকৃতির ভিত্তিতে পরিকল্পনার যে ধরনটি উদ্দীপকের প্রতিষ্ঠানটির সিদ্ধান্ত গ্রহণে সহায়তা করেছে তার যৌক্তিকতা মূল্যায়ন করো।",
          "explanation": "প্রকৃতির ভিত্তিতে পরিকল্পনার 'লক্ষ্য' ধরনটি উদ্দীপকের প্রতিষ্ঠানটির সিদ্ধান্ত গ্রহণে সহায়তা করছে বলে আমি মনে করি। পরিকল্পনার মূল লক্ষ্য, অভিপ্রায় বা প্রত্যাশিত ফল হলো লক্ষ্য। এর মাধ্যমে কোনো উদ্দেশ্যকে সুনির্দিষ্টভাবে প্রকাশ করা হয়। নিট আয় ১০% বাড়ানো, ব্যয় ২০% কমানো, ৯৯% ভোক্তা সন্তুষ্টি নিশ্চিত প্রভৃতি লক্ষ্যের উদাহরণ। উদ্দীপকে 'টেসলা' একটি বিশ্ববিখ্যাত গাড়ি নির্মাণকারী প্রতিষ্ঠান। এটি ২০৩৫ সালের মধ্যে শতভাগ পরিবেশবান্ধব গাড়ি তৈরি করতে চায়। এজন্য এটি জ্বালানী গাড়ি উৎপাদন কমিয়ে দেয়। এক্ষেত্রে প্রতিষ্ঠানটি ইলেকট্রিক গাড়ির উৎপাদন, বৃদ্ধি ও অটোমেটিক স্টিয়ারিং ফাংশন আপগ্রেড করার পরিকল্পনা নেয়। এসব বাস্তবায়নের জন্য এটি চীনে এর প্রথম বিদেশি কারখানা 'গিগা ফ্যাক্টরি' চালু করেছে।। উদ্দীপকের টেসলা প্রতিষ্ঠানটি জ্বালানি গাড়ির শতভাগ ২০৩৫ সালের মধ্যে পরিবর্তন করে ইলেকট্রনিক গাড়ি তৈরির সিদ্ধান্ত নিয়েছে। এটিকে কেন্দ্র করেই প্রতিষ্ঠানটি জ্বালানি গাড়ির উৎপাদন কমানো, ইলেকট্রনিক গাড়ির উৎপাদন বাড়ানোর পদক্ষেপ নিয়েছে। এছাড়া পণ্যের প্রযুক্তির আপগ্রেড ও বিদেশে কারখানা স্থাপনের পদক্ষেপ নেওয়া হয়েছে। মূলত শতভাগ ইলেকট্রনিক গাড়ি উৎপাদনকে কেন্দ্র করেই প্রতিষ্ঠানটি এসব সিদ্ধান্ত নিয়েছে। এসব বৈশিষ্ট্য প্রকৃতিভিত্তিক পরিকল্পনার লক্ষ্যের সাথে মিলে যায়। সুতরাং, প্রকৃতির ভিত্তিতে পরিকল্পনার লক্ষ্য ধরনটি উক্ত প্রতিষ্ঠানটিকে সিদ্ধান্ত গ্রহণে সহায়তা করেছে।"
        }
      ]
    },
    {
      "number": "6",
      "uddipok": "",
      "tag": "DCC 24",
      "sub_questions": [
        {
          "label": "ক",
          "question": "সংগঠিতকরণ কী?",
          "explanation": "প্রতিষ্ঠানের বিভিন্ন বিভাগ, উপবিভাগ ও কর্মীদের মধ্যে পারস্পরিক সম্পর্ক নির্ধারণকে সংগঠিতকরণ বলে।"
        },
        {
          "label": "খ",
          "question": "কাম্য তত্ত্বাবধান পরিসর নীতি বলতে কী বোঝায়?",
          "explanation": "একজন নির্বাহীর প্রত্যক্ষ তত্ত্বাবধানে যতজন কর্মী নিয়োজিত থাকে, তাকে কাম্য তত্ত্বাবধান পরিসর বলে। নির্বাহীর তত্ত্বাবধান পরিসর কাম্যমাত্রায় হলে অধীনস্থদের কাজ সহজেই তদারকি করতে পারেন। এতে কর্মীদের ভুল-ভ্রান্তি কমে যায়। কাম্য তত্ত্বাবধানের ফলে কাজে যেমন গতি আসে তেমনি প্রতিষ্ঠানে সাফল্য অর্জিত হয়।"
        },
        {
          "label": "গ",
          "question": "ওপরে বর্ণিত উদ্দীপকে সংগঠন কাঠামোর ধরনটি ব্যাখ্যা করো।",
          "explanation": "ওপরে বর্ণিত উদ্দীপকের সংগঠন কাঠামোটি হলো সরলরৈখিক ও পদস্থ কর্মী সংগঠন। এ সংগঠন কাঠামোতে নির্বাহীকে সহযোগিতার জন্য উপদেষ্টা কর্মী নিয়োগ দেওয়া হয়। এ ধরনের কর্মী নির্দিষ্ট কাজে বিশেষজ্ঞ হয়ে থাকেন। তারা নির্বাহীকে বিভিন্ন পরামর্শ ও সহায়তা করেন কাজ পরিচালনা সহজ করে তোলেন। উদ্দীপকে একটি উৎপাদনমুখী প্রতিষ্ঠানের সংগঠন কাঠামো চিত্রিত আছে। সংগঠনটিতে উচ্চ থেকে নিম্ন পর্যায়ে ধারাবাহিকভাবে বিস্তৃত। কিন্তু এটির উচ্চ পদের নির্বাহীর পাশেও কিছু সৃষ্ট পদ রয়েছে। প্রতিষ্ঠানটিতে ব্যবস্থাপনা পরিচালকের পাশে আইন পরামর্শকের পদ রয়েছে। আর মহাব্যবস্থাপকের পাশে মান নিয়ন্ত্রক ও যন্ত্র প্রকৌশলী রয়েছে। এ আইন পরামর্শক ব্যবস্থাপনা পরিচালককে এবং মান নিয়ন্ত্রক, যন্ত্র প্রকৌশলী মহাব্যবস্থাপককে যথাযথ পরামর্শ, সাহায্য করে থাকেন। বৈশিষ্ট্যানুযায়ী প্রতিষ্ঠানটির এ সংগঠন কাঠামো সরলরৈখিক ও পদস্থ কর্মী সংগঠনকে নির্দেশ করে। সুতরাং, উদ্দীপকে বর্ণিত সংগঠন কাঠামোটি হলো সরলরৈখিক ও পদস্থ কর্মী সংগঠন।"
        },
        {
          "label": "ঘ",
          "question": "ওপরে বর্ণিত সংগঠনে দ্বৈত অধীনতা তৈরির সুযোগ আছে বলে কি তুমি মনে করো? তোমার উত্তরের সপক্ষে যুক্তি দেখাও।",
          "explanation": "ওপরে বর্ণিত সরলরৈখিক ও পদস্থ কর্মী সংগঠনে সরলরৈখিক নির্বাহী একক ক্ষমতার অধিকারী হওয়ায় এতে দ্বৈত অধীনতার সুযোগ নেই বলে আমি মনে করি। সরলরেখিক ও পদস্থ কর্মী সংগঠনে সরলরৈখিক নির্বাহী ও বিশেষজ্ঞ বা পদস্থ কর্মী থাকে। এক্ষেত্রে বিশেষজ্ঞ কর্মী বা পদস্থ কর্মী সরলরৈখিক নির্বাহীকে শুধু পরামর্শ দেওয়ার ক্ষমতা রাখেন। এ পরামর্শের ওপর সরলরৈখিক নির্বাহী নিজ মতামত অনুযায়ী চূড়ান্ত সিদ্ধান্ত নিয়ে থাকেন। এজন্য এ সংগঠনে এ নির্বাহী সিদ্ধান্ত নেওয়ার ক্ষেত্রে একচ্ছত্র ক্ষমতা ভোগ করেন। উদ্দীপকে একটি উৎপাদনমুখী প্রতিষ্ঠানের সংগঠন চিত্রের উল্লেখ রয়েছে। প্রতিষ্ঠানটিতে সরলরৈখিক ও পদস্থ কর্মী সংগঠন কাঠামো অনুসৃত হচ্ছে। এক্ষেত্রে প্রতিষ্ঠানটির ব্যবস্থাপনা পরিচালককে সহায়তা করতে আইন পরামর্শ পদস্থ কর্মী হিসেবে নিযুক্ত আছেন। আর, মহাব্যবস্থাপককে সহায়তা করতে মান নিয়ন্ত্রক ও যন্ত্র প্রকৌশলী পদস্থ কর্মী হিসেবে নিয়োজিত রয়েছেন। প্রতিষ্ঠানটির আইন পরামর্শক, মান নিয়ন্ত্রক ও যন্ত্র প্রকৌশলী তাদের স্ব নির্বাহীগণকে কোনো বিষয়ে সিদ্ধান্ত নিতে, পরামর্শ বা মতামত দিবেন। কিন্তু নিচের স্তরে নির্দেশনা দেওয়ার ক্ষমতা তারা পাবেন না। এক্ষেত্রে নিচের স্তরে চূড়ান্ত নির্দেশনা যথাক্রমে ব্যবস্থাপনা পরিচালক এরপর মহাব্যবস্থাপক দিয়ে থাকবেন। এতে পদস্থ কর্মী থাকার পরও একক নির্বাহীর আদেশ নিচের স্তরে প্রবাহিত হবে, যা কোনো দ্বৈত অধীনতা তৈরি করবে না। তাই বলা যায়, উদ্দীপকে বর্ণিত সরলরৈখিক ও পদস্থ কর্মী সংগঠনটির মাধ্যমে কোনো দ্বৈত অধীনতা সৃষ্টি হবে না।"
        }
      ]
    },
    {
      "number": "7",
      "uddipok": "ফাস্ট চয়েজ লি. একটি বৃহদায়তন প্রতিষ্ঠান। এখানে বিশেষায়ণের নীতির আলোকে কর্মীদের দায়িত্ব বণ্টন করা হয়। ফলে যিনি যে কাজে দক্ষ তিনি সেই কাজেই নিয়োজিত আছেন। গতকাল উৎপাদন বিভাগে শ্রমিক সন্তোষ সৃষ্টি হয়। উক্ত ঘটনার কারণ খুঁজে বের করে করণীয় নির্ধারণ করতে মানবসম্পদ বিভাগের ব্যবস্থাপককে প্রধান করে উৎপাদন বিভাগের তিনজন সহকারী ব্যবস্থাপকের সমন্বয়ে একটি দল গঠন করা হয়। উক্ত দলকে এই কাজের জন্য তিন দিন সময় দেওয়া হয়।",
      "tag": "DCC 24",
      "sub_questions": [
        {
          "label": "ক",
          "question": "অনানুষ্ঠানিক সংগঠন কাকে বলে?",
          "explanation": "প্রাতিষ্ঠানিক নিয়ম-কানুন ও রীতি-নীতি অনুসরণ না করে ব্যক্তিগত ও সামাজিক সম্পর্কের ভিত্তিতে যে সংগঠন কাঠামো গড়ে ওঠে, তাকে অনানুষ্ঠানিক সংগঠন বলে।"
        },
        {
          "label": "খ",
          "question": "কোন সংগঠনকে সামরিক সংগঠনের সাথে তুলনা করা হয়? ব্যাখ্যা করো।",
          "explanation": "সরলরৈখিক সংগঠনকে সামরিক সংগঠনের সাথে তুলনা করা হয়। এ ধরনের সংগঠনে নির্বাহী এককভাবে. নিজস্ব বিভাগের সর্বময় ক্ষমতার অধিকারী হয়। এ কারণে ঊর্ধ্বতনের আদেশ অধস্তনরা বিনা বাক্যে মানতে বাধ্য থাকে। সামরিক সংগঠনেও আদেশ-নির্দেশ পালনের দিক থেকে এরূপ বিষয় দেখা যায়। এজন্য সরলরৈখিক সংগঠনকে সামরিক সংগঠনের সাথে তুলনা করা হয়।"
        },
        {
          "label": "গ",
          "question": "শুরু থেকে ফাস্ট চয়েজ লি. এ কোন ধরনের সংগঠন কাঠামো প্রচলিত আছে? ব্যাখ্যা করো।",
          "explanation": "উদ্দীপকে শুরু থেকে ফাস্ট চয়েজ লি. এ কার্যভিত্তিক সংগঠন কাঠামো প্রচলিত আছে। এ সংগঠন কাঠামোতে প্রতিষ্ঠানের কাজগুলোকে ছোট ছোট ভাগে ভাগ করা হয়। এরপর প্রতিটি বিভাগে একজন করে বিশেষজ্ঞ ব্যক্তি নিয়োগ দেওয়া হয়। এক্ষেত্রে বিশেষজ্ঞ ব্যক্তি নির্বাহীর দায়িত্ব পালন করে। উদ্দীপকে ফাস্ট চয়েজ লি. একটি বৃহদায়তন প্রতিষ্ঠান। প্রতিষ্ঠানটি কর্মীদের দায়িত্ব বণ্টনের ক্ষেত্রে বিশেষায়ণের নীতি অনুসরণ করে। এজন্য প্রতিষ্ঠানটি যিনি যে কাজে দক্ষ তাকে সেই কাজে নিযুক্ত করে। এক্ষেত্রে প্রতিটি বিভাগে কাজ অনুযায়ী বিশেষজ্ঞ ব্যক্তি দায়িত্ব পান করছেন। এতে প্রতিষ্ঠানটিতে বিভিন্ন বিভাগসমূহে নিযুক্ত ব্যক্তিদের কাজ সম্পাদনে কোনো ঝামেলা হচ্ছে না। বৈশিষ্ট্যানুযায়ী প্রতিষ্ঠানটিতে বিদ্যমান সংগঠন কাঠামো কার্যভিত্তিক সংগঠনকে নির্দেশ করে। সুতরাং, উদ্দীপকে শুরু থেকে ফাস্ট চয়েজ লি. এ কার্যভিত্তিক সংগঠন কাঠামো প্রচলিত আছে।"
        },
        {
          "label": "ঘ",
          "question": "\"উদ্দীপকের শেষে বর্ণিত সংগঠন কাঠামোটি হলো সংগঠনের মধ্যকার একটি সংগঠন\"- তুমি কি একমত? যুক্তিসহ লেখো।",
          "explanation": "উদ্দীপকে শেষে বর্ণিত সংগঠন কাঠামোটি হলো সংগঠনের মধ্যকার একটি সংগঠন- উক্তিটির সাথে আমি একমত।। কমিটি সংগঠন কোনো বিশেষ উদ্দেশ্য বা সমস্যা সমাধানে গঠন করা হয়। সাধারণত হঠাৎ তৈরি হওয়া কোনো সমস্যা সমাধানের জন্য কমিটি সংগঠন গঠনের প্রয়োজন হয়। এক্ষেত্রে সমস্যা সমাধানে কমিটি সংগঠন সবচেয়ে ইতিবাচক ভূমিকা পালন করে। সাধারণত অগ্নি দুর্ঘটনা, পরীক্ষা পরিচালনা প্রভৃতি ক্ষেত্রে কমিটি গঠন করা হয়। উদ্দীপকে ফাস্ট চয়েজ লি. প্রতিষ্ঠানটিতে কার্যভিত্তিক সংগঠন অনুসরণ করা হয়। হঠাৎ প্রতিষ্ঠানটিতে উৎপাদন বিভাগে শ্রমিক অসন্তোষে সৃষ্টি হয়। এ ঘটনার কারণ খুঁজতে কর্তৃপক্ষ মানবসম্পদ ব্যবস্থাপককে প্রধান করে উৎপাদন বিভাগের তিনজন সহকারী ব্যবস্থাকসহ একটি দল গঠন করে দেন। উক্ত দলকে এ কাজের জন্য তিন দিন সময় দেওয়া হয়। সমস্যা সমাধানে প্রতিষ্ঠানটিতে গঠিত দলটি হলো কমিটি। এ দল উক্ত সমস্যার যথাযথ কারণ খুঁজে বের করবে। এরপর এর ভিত্তিতে সমস্যা • সমাধানের কর্তৃপক্ষকে যথাযথ সুপারিশ করবে। এটি কেবলমাত্র উক্ত সমস্যা সমাধানের জন্য গঠিত হওয়ায় পরবর্তীতে এর স্থায়িত্ব থাকবে না। এজন্য এটির স্বতন্ত্র বৈশিষ্ট্য, স্থায়িত্ব বা পৃথক সত্তা নেই। আবার এটি প্রতিষ্ঠানে কর্মরত ব্যক্তির সমন্বয়ে গঠন করা হয়েছে। তারা কাজ সম্পাদন করার পর সংগঠনটি বিলুপ্ত হবে। তাই বলা যায়, উদ্দীপকের শেষে বর্ণিত কমিটি সংগঠনটি সংগঠনের মধ্যকার একটি সংগঠন।"
        }
      ]
    },
    {
      "number": "8",
      "uddipok": "টপ পারর্ফমার লি.-এর অর্থ ও হিসাব বিভাগের ব্যবস্থাপক জনাব আজাদ মাহমুদ। তিনি একজন প্রবীণ ও অভিজ্ঞ লোক। উক্ত বিভাগের সহকারী ব্যবস্থাপকের পদ শূন্য হলে তার অনুরোধে তার ছেলে আরিফ মাহমুদকে উক্ত পদে নিয়োগ দেওয়া হয়। আরিফ মাহমুদকে নিজের মতো দক্ষ করে গড়ে তুলতে জনাব আজাদ মাহমুদকেই দায়িত্ব দেওয়া হয়। এ বছরের শেষের দিকে তিনি অবসরে গেলে আরিফ মাহমুদকেই উক্ত বিভাগের ব্যবস্থাপক পদে উন্নীত করার সিদ্ধান্ত গৃহীত হয়।",
      "tag": "DCC 24",
      "sub_questions": [
        {
          "label": "ক",
          "question": "মানবসম্পদ ব্যবস্থাপনা কী?",
          "explanation": "ফলপ্রসূতার সাথে প্রতিষ্ঠানের লক্ষ্য অর্জনের জন্য দক্ষ কর্মী বাহিনী সংগ্রহ, নির্বাচন নিয়োগ ও উন্নয়নসহ জনশক্তির ব্যবস্থাপনাকে মানবসম্পদ ব্যবস্থাপনা বলে।"
        },
        {
          "label": "খ",
          "question": "কর্মী নির্বাচনকে ঋণাত্মক প্রক্রিয়া বলা হয় কেন? ব্যাখ্যা করো।",
          "explanation": "যে প্রক্রিয়ায় চাকরিপ্রার্থীদের মধ্য থেকে কাঙ্ক্ষিত মানের বা সর্বোত্তম ও যোগ্য কর্মী বাছাই করা হয়, তাকে কর্মী নির্বাচন বলে। এ প্রক্রিয়ায় বিভিন্ন ধাপে লিখিত, মৌখিক ও বুদ্ধিমত্তা পরীক্ষার মাধ্যমে চাকরিপ্রার্থীদের যোগ্যতা যাচাই-বাছাই করা হয়। প্রার্থী কোনো ধাপে কৃতকার্য হলে, তাকে বাদ দেওয়া হয়। এজন্যই বলা হয়, কর্মী নির্বাচন একটি ঋণাত্মক প্রক্রিয়া।"
        },
        {
          "label": "গ",
          "question": "টপ পারর্ফমার লি.-এর কর্মী সংগ্রহের উৎসটি ব্যাখ্যা করো",
          "explanation": "উদ্দীপকে টপ পারফর্মার লি. কর্মী সংগ্রহে অভ্যন্তরীণ উৎস ব্যবহার করে। এ উৎসের ক্ষেত্রে প্রতিষ্ঠানে কর্মরত কর্মীদের মাধ্যমে কর্মী সংগ্রহ করা হয়। এতে পদোন্নতি, কর্মীদের সুপারিশ, শ্রমিক সংঘের সুপারিশ প্রভৃতি উপায়ে কর্মী নিয়োগ দেওয়া হয়। ফলে অভ্যন্তরীণ উৎস থেকে কর্মী সংগ্রহে প্রতিষ্ঠানের অর্থ ও সময় কম ব্যয় হয়। উদ্দীপকে টপ পারফর্মার লি. এ সহকারী ব্যবস্থাপক পদটি ফাঁকা হয়। প্রতিষ্ঠানটিতে জনাব আজাদ মাহমুদ অর্থ ও হিসাব বিভাগের ব্যবস্থাপক হিসেবে কর্মরত আছেন। তিনি উক্ত ফাঁকা পদের জন্য তার ছেলে আরিফ মাহমুদকে নিয়োগের জন্য সুপারিশ করেন। তার সুপারিশে প্রতিষ্ঠান কর্তৃপক্ষ আরিফ মাহমুদকে সহকারী ব্যবস্থাপক হিসেবে নিয়োগ দেয়। আবার বছর শেষে তিনি অবসর নিলে কর্তৃপক্ষ তার ছেলেকে পদোন্নতি দেয়। এভাবে প্রতিষ্ঠানটি তার অবসরজনিত কারণে সৃষ্ট শূন্যপদ পূরণ করে। এসব বৈশিষ্ট্য কর্মী সংগ্রহের অভ্যন্তরীণ উৎসকে নির্দেশ করে। সুতরাং, উদ্দীপকে টপ পারফর্মার লি. অভ্যন্তরীণ উৎস ব্যবহার করে কর্মী সংগ্রহ করেছে।"
        },
        {
          "label": "ঘ",
          "question": "টপ পারর্ফমার লি.-এর গৃহীত প্রশিক্ষণ পদ্ধতির যৌক্তিকতা মূল্যায়ন করো",
          "explanation": "উদ্দীপকে টপ পারফর্মার লি. এর গৃহীত প্রবেশনা প্রশিক্ষণ - পদ্ধতিটির যৌক্তিকতা রয়েছে বলে আমি, মনে করি। এ পদ্ধতিতে প্রশিক্ষণার্থীকে অত্যন্ত দক্ষ ও অভিজ্ঞ উচ্চ পর্যায়ের নির্বাহী বা বিশেষজ্ঞের অধীনে রাখা হয়। তারা পেশাগত বিষয়ে হাতে-কলমে শিক্ষাদান করেন। এতে সংশ্লিষ্ট প্রশিক্ষণার্থীর ব্যবহারিক জ্ঞান বাড়ে। উদ্দীপকে জনার আজাদ মাহমুদ টপ পারফরমার্স লি. এর অর্থ ও হিসাব বিভাগের ব্যবস্থাপক প্রতিষ্ঠানটিতে কর্মরত কর্মকর্তাদের মধ্যে তিনি অত্যন্ত প্রবীণ ও অভিজ্ঞ। প্রতিষ্ঠানটিতে তার সুপারিশে তার ছেলে আরিফ মাহমুদকে নিয়োগ দেওয়া হলে, কর্তৃপক্ষ তার প্রশিক্ষণের ব্যবস্থা নেয়। এক্ষেত্রে জনাব আজাদ মাহমুদের অধীনে তার ছেলেকে প্রশিক্ষণ দেওয়ার ব্যবস্থা করা হয়। বৈশিষ্ট্য অনুযায়ী আরিফ মাহমুদকে প্রবেশনা পদ্ধতিতে প্রশিক্ষণ দেওয়ার ব্যবস্থা নেওয়া হয়েছে। প্রতিষ্ঠানটিতে কর্মরত আজাদ মাহমুদ দক্ষ ও অভিজ্ঞ হওয়ায় তিনি আরিফকে বাস্তব জ্ঞান সম্পর্কে ধারণা দিতে পারবেন। এতে আরিফ মাহমুদ তার বাবা জনাব আজাদ মাহমুদের অর্জিত জ্ঞান, অভিজ্ঞতার আলোকে পেশাগত দক্ষতা অর্জন করবেন। এর পাশাপাশি তিনি প্রতিষ্ঠানের কাজ সম্পর্কিত ব্যবহারিক জ্ঞানও অর্জন করবেন। এভাবে প্রশিক্ষণের মাধ্যমে দক্ষতা অর্জন করায় প্রতিষ্ঠানটির কর্তৃপক্ষ আরিফ মাহমুদকে ব্যবস্থাপক পদে উন্নীত করার সিদ্ধান্ত নেয়। তাই বলা যায়, টপ পারফর্মার লি. এর গৃহীত প্রবেশনা প্রশিক্ষণ পদ্ধতিটি অত্যন্ত যুক্তিযুক্ত।"
        }
      ]
    },
    {
      "number": "9",
      "uddipok": "হ্যাভেন টাচ লি. একটি মাঝারি আয়তনের উৎপাদনমুখী প্রতিষ্ঠান। এর উৎপাদন ব্যবস্থাপক নিজের মতো করে চলতেন এবং কঠোর নির্দেশনার মাধ্যমে কর্মীদের দিয়ে কাজ করাতেন। এতে কাঙ্ক্ষিত লক্ষ্যমাত্রা অর্জিত না হওয়ায় আশিক মাহমুদকে উক্ত পদে নিয়োগ দেওয়া হয়। তিনি কর্মীদের নিয়ে এক মতবিনিময় সভায় একত্রিত হন। এতে তিনি প্রতিষ্ঠানের টার্গেট ও কর্তৃপক্ষের চাহিদা সবার সামনে তুলে ধরেন। এর প্রেক্ষিতে তিনি সকলের করণীয় নির্ধারণ করে দেন। বর্তমানে কর্মীরা লক্ষ্য অর্জনে স্বতঃস্ফূর্তভাবে নিরলসভাবে কাজ করে যাচ্ছে।",
      "tag": "DCC 24",
      "sub_questions": [
        {
          "label": "ক",
          "question": "নেতা কাকে বলে?,",
          "explanation": "যিনি লক্ষ্য অর্জনে কর্মীদের প্রভাবিত করে তাদের সর্বোচ্চ সামর্থ্যকে কাজে লাগানোর চেষ্টা করেন, তিনিই নেতা।"
        },
        {
          "label": "খ",
          "question": "অনুসারীদেরকে লক্ষ্যের দিকে ধাবিত করার কৌশলকে কী বলা হয়? ব্যাখ্যা করো।",
          "explanation": "অধস্তনদের প্রভাবিত করে তাদের সর্বোচ্চ সামর্থ্যকে প্রতিষ্ঠানের লক্ষ্য অর্জনে কাজে লাগানোর কৌশলকে নেতৃত্ব বলে। নেতৃত্ব কর্মীদের মধ্যে দলীয় প্রচেষ্টা জোরদার করে ও শৃঙ্খলা বজায় রাখে। কর্মীরা নেতার আদেশ মান্য করে লক্ষ্য অর্জনে নিয়োজিত থাকে। তাই নেতৃত্ব হলো নেতা কর্তৃক অধস্তনদের প্রভাবিত করার কৌশল।"
        },
        {
          "label": "গ",
          "question": "আশিক মাহমুদ ক্ষমতার ভিত্তিতে কোন ধরনের নেতৃত্ব দিচ্ছেন? ব্যাখ্যা করো।",
          "explanation": "উদ্দীপকের আশিক মাহমুদ ক্ষমতার ভিত্তিতে গণতান্ত্রিক নেতৃত্ব দিচ্ছেন। এ ধরনের নেতৃত্বে নেতা অধস্তনের সাথে আলাপ-আলোচনা ও পরামর্শ করে কাজ করেন। সিদ্ধান্ত নেওয়ার ক্ষেত্রেও তাদের মতামত নেন। এতে কর্মীদের প্রত্যক্ষ অংশগ্রহণ নিশ্চিত হওয়ায় তারা ইতিবাচক মনোবল নিয়ে কাজ সম্পাদনে তৎপর হয়। উদ্দীপকে হ্যাভেন টাচ' লি. একটি মাঝারি আয়তনের উৎপাদনমুখী প্রতিষ্ঠান। প্রতিষ্ঠানটির কাঙ্ক্ষিত লক্ষ্যমাত্রা অর্জিত না হওয়ায় সম্প্রতি উৎপাদন ব্যবস্থাপক হিসেবে আশিক মাহমুদকে নিয়োগ দেওয়া হয়েছে। তিনি কর্মীদের নিয়ে এক মতবিনিময় সভার একত্রিত হন। এতে তিনি প্রতিষ্ঠানের টার্গেট ও কর্তৃপক্ষের চাহিদা সবার সামনে তুলে ধরেন। এরপর সবার মতামতের ভিত্তিতে তিনি সকলের করণীয় সম্পর্কে নির্ধারণ করে দেন। এক্ষেত্রে আশিক মাহমুদ কর্মীদের সাথে আলাপ- আলোচনা করে তাদের অংশগ্রহণ নিশ্চিতের মাধ্যমেই চূড়ান্ত সিদ্ধান্ত নিচ্ছেন। বৈশিষ্ট্য অনুযায়ী আশিক মাহমুদের কাজে গণতান্ত্রিক নেতৃত্বের মিল পাওয়া যায়। সুতরাং, উদ্দীপকের আশিক মাহমুদ ক্ষমতার ভিত্তিতে গণতান্ত্রিক নেতৃত্ব দিচ্ছেন।"
        },
        {
          "label": "ঘ",
          "question": "\"আশিক মাহমুদের গৃহীত কৌশল হলো আধুনিক ও সময় উপযোগী”- তুমি কি একমত? কারণসহ উল্লেখ করো।",
          "explanation": "আশিক মাহমুদের গৃহীত কৌশলটি হলো আধুনিক ও সময় উপযোগী- উক্তিটি যথার্থ বলে আমি মনে করি। কাজ সম্পাদনে কর্মীদের মতামতের প্রাধান্য, অংশগ্রহণ নিশ্চিত হয় গণতান্ত্রিক নেতৃত্বে। এ নেতৃত্বের মাধ্যমে প্রতিষ্ঠানের অন্যতম গুরুত্বপূর্ণ উপাদান কর্মীবাহিনীকে সন্তুষ্ট করে উৎপাদনশীলতা বাড়ানো যায়। তাই প্রতিষ্ঠানের কাঙ্ক্ষিত লক্ষ্যার্জনে আধুনিক বিশ্বে এ নেতৃত্বটি একটি গুরুত্বপূর্ণ কৌশল হিসেবে বিবেচিত। উদ্দীপকে হ্যাভেন টাচ লি. প্রতিষ্ঠানটিতে প্রথমে উৎপাদন ব্যবস্থাপক কঠোর নির্দেশনার মাধ্যমে কাজ আদায় করতেন। বৈশিষ্ট্য অনুযায়ী স্বৈরতান্ত্রিক নেতৃত্ব অনুসরণের ফলে প্রতিষ্ঠানটি এর কাঙ্ক্ষিত লক্ষ্য অর্জন করতে ব্যর্থ হয়। পরবর্তীতে নিয়োগকৃত উৎপাদন ব্যবস্থাপক আশিক মাহমুদ প্রতিষ্ঠানটিতে গণতান্ত্রিক নেতৃত্ব অনুসরণ করেন। এতে বর্তমানে কর্মীরা লক্ষ্য অর্জনে স্বতঃস্ফূর্তভাবে নিরলসভাবে কাজ করে যাচ্ছে। প্রতিষ্ঠানের পরিকল্পনা বা লক্ষ্য বাস্তবায়নে প্রত্যক্ষভাবে কাজ করে, অধস্তন কর্মী। এ বিষয়টি মাথায় নিয়েই আশিক মাহমুদ সিদ্ধান্ত গ্রহণে কর্মীদের অংশগ্রহণ নিশ্চিত করছেন। এর মাধ্যমে তিনি টার্গেট বাস্তবায়নে কর্মীদের মতামত, তাদের দাবি-দাওয়া, তাদের সক্ষমতা সম্পর্কে জেনেছেন। এসব বিবেচনায় তাদেরকে করণীয় নির্ধারণ করে দেওয়ায় তারা বাড়তি চাপ ছাড়াই নিরলসভাবে কাজ চালিয়ে যাচ্ছে। এক্ষেত্রে গতানুগতিক ধারা স্বৈরতান্ত্রিক মনোভাবের পরিবর্তে আশিক মাহমুদ গণতান্ত্রিক নেতৃত্বে অনুসরণের মাধ্যমে যথাপযোগী সিদ্ধান্ত নিয়েছেন। তাই বলা যায়, আশিক মাহমুদের গৃহীত গণতান্ত্রিক নেতৃত্ব কৌশলটি আধুনিক ও সময়োপযোগী।"
        }
      ]
    },
    {
      "number": "10",
      "uddipok": "",
      "tag": "DCC 24",
      "sub_questions": [
        {
          "label": "ক",
          "question": "কর্মীসংস্থান কী?",
          "explanation": "প্রতিষ্ঠানের জন্য নির্দিষ্ট উৎস থেকে প্রয়োজনীয় কর্মী সংগ্রহ, নির্বাচন, নিয়োগ, প্রশিক্ষণ প্রভৃতি কাজ করাকে কর্মীসংস্থান বলে।"
        },
        {
          "label": "খ",
          "question": "পদোন্নতির কোন ভিত্তিটি উত্তম? ব্যাখ্যা করো।",
          "explanation": "পদোন্নতির যোগ্যতাভিত্তিক পদ্ধতিটি উত্তম। এ ধরনের পদোন্নতির ক্ষেত্রে ব্যক্তির যোগ্যতাকে বিবেচনা করা হয়। এতে যোগ্যতাসম্পন্ন ব্যক্তিরা উৎসাহীত হয়। আবার কম যোগ্যতাসম্পন্ন ব্যক্তিরা যোগ্যতা বাড়ানোর চেষ্টা করে। তাই যোগ্যতাভিত্তিক পদোন্নতি উত্তম।"
        },
        {
          "label": "গ",
          "question": "চিত্রটি ব্যবস্থাপনার কোন কাজকে নির্দেশ করে? ব্যাখ্যা করো।",
          "explanation": "উদ্দীপকটি চিত্রটি ব্যবস্থাপনার নিয়ন্ত্রণ কাজকে নির্দেশ করে। ব্যবস্থাপনার সব স্তরে ও সব কাজে (পরিকল্পনা, সংগঠন, কর্মীসংস্থান, প্রেষণা, সমন্বয়) ধারাবাহিকভাবে নিয়ন্ত্রণের প্রয়োজন হয়। এর মাধ্যমে পরিকল্পনা অনুযায়ী সঠিকভাবে কাজ হচ্ছে কিনা তা তদারকি করা হয়। প্রয়োজনে সংশোধনীমূলক ব্যবস্থা নেওয়া হয়। উদ্দীপকের চিত্রটি নিয়ন্ত্রণ প্রক্রিয়ার কয়েকটি ধাপ তুলে ধরা হয়েছে। এর ১ নং ধাপটি হলো আদর্শমান নির্ধারণ যা, পরিকল্পনা হিসেবে কাজ করে। দ্বিতীয় ধাপে প্রকৃতপক্ষে কতটুকু কাজ হয়েছে তা পরিমাপের মাধ্যমে প্রকৃত কার্যফল নির্ণয় করা হয়। এরপর তৃতীয় ধাপে সম্পাদিত কাজের তুলনা করার মাধ্যমে এতে পরিকল্পনা অনুযায়ী কাজ হয়েছে কি না তা দেখা হয়। আর চতুর্থ পর্যায়ে কাজের ভুল-ত্রুটি হলে তা কারণসহ নির্ণয় করা হয় বা বিচ্যুতি পরিমাপ করা হয়। আর সবশেষে সংশোধনমূলক ব্যবস্থার মাধ্যমে বিচ্যুতির কারণ অনুযায়ী তা সংশোদনের ব্যবস্থা করা হয়। এসব কাজ ব্যবস্থাপনার নিয়ন্ত্রণ কাজকে ইঙ্গিত করে। সুতরাং, উদ্দীপকের চিত্রে ব্যবস্থাপনার নিয়ন্ত্রণ কাজের উল্লেখ রয়েছে।"
        },
        {
          "label": "ঘ",
          "question": "চিত্রের ৫নং ধাপটি পরবর্তীতে ১নং ধাপের ভিত্তি হিসেবে কাজ করে- কীভাবে তা ব্যাখ্যা করো।",
          "explanation": "চিত্রের ৫নং ধাপটি বা সংশোধনমূলক ব্যবস্থা ১নং ধাপের (আদর্শমান) ভিত্তি হিসেবে কাজ করে বলে অমি মনে করি। সংশোধনমূলক ব্যবস্থা নিয়ন্ত্রণের পদক্ষেপের সর্বশেষ ধাপ। এর মাধ্যমে বিচ্যুতি সংশোধনে যথপোযুক্ত পদক্ষেপ নেয়া হয়। এছাড়াও সংশোধিত ব্যবস্থা মোতাবেক পরবর্তীতে নিয়ন্ত্রণের প্রথম ধাপে বা আদর্শমান পদক্ষেপে প্রয়োজনীয় পদক্ষেপ নেওয়া হয়। উদ্দীপকের চিত্রে ব্যবস্থাপনার নিয়ন্ত্রণ কাজের পদক্ষেপসমূহের উল্লেখ রয়েছে। এর ১নং ধাপটি অনুপস্থিত। এ ধাপে আদর্শমান বা কোনো পূর্বপরিকল্পিত মাত্রা নির্ধারণ করা হয়। নিয়ন্ত্রণ কাজে এ ধাপটি পরিকল্পনা হিসেবে কাজ করে। বৈশিষ্ট্যানুযায়ী ১নং ধাপটিতে নিয়ন্ত্রণের আদর্শমান নির্ধারণ কাজটি বসবে। উদ্দীপকের চিত্রের সংশোধনমূলক ব্যবস্থার সাথে ১নং ধাপের আদর্শমান নির্ধারণের প্রত্যক্ষ সম্পর্ক রয়েছে। সংশোদনমূলক ব্যবস্থা ধাপে বিচ্যুতি অপসারণে যথাযথ পদক্ষেপ নেওয়া হয়। এক্ষেত্রে অনেক সময় পরিকল্পনা ঢেলে সাজাতে হয়। আর নিয়ন্ত্রণের আদর্শমান নির্ধারণ ধাপটিও এক ধরনের পরিকল্পনা। এজন্য সংশোধনমূলক ব্যবস্থা গ্রহণ ধাপে গৃহীত ব্যবস্থার ভিত্তিতে এ আদর্শমান ধাপটি প্রভাবিত হয়। এ কারণে দেখা যায় সংশোধনমূলক ব্যবস্থা গ্রহণ ধাপটি আদর্শমানের ভিত্তি হিসেবে কাজ করছে তাই বলা যায়, চিত্রের ৬নং ধাপটি পরবর্তীতে"
        }
      ]
    },
    {
      "number": "11",
      "uddipok": "জনাব দবির তার অধীনস্থ কর্মীদের মাধ্যমে কাজ করিয়ে নিতে সব সময় তৎপর থাকেন। কর্মীদের সাধারণ ওজর আপত্তি তিনি কানেই নেন না। কর্মীদের সাথে তিনি কাজ ছাড়া কোনো ব্যাপারে কথা বলতেও ইচ্ছুক নন। অপরদিকে আবীর তার অধীনস্থ কর্মীদের সাথে ভালো আচরণে অভ্যস্ত। কর্মীদের ব্যক্তিগত ও পারিবারিক সমস্যাও তিনি বিবেচনায় নিয়ে কাজের ব্যাপারে অনেক ক্ষেত্রে ছাড় দেন।",
      "tag": "DCC 24",
      "sub_questions": [
        {
          "label": "ক",
          "question": "নিয়ন্ত্রণ কাকে বলে?",
          "explanation": "পরিকল্পনা অনুযায়ী প্রতিষ্ঠানের কাজ সম্পন্ন হচ্ছে কি না, তা যাচাই করা এবং কোনো গরমিল পাওয়া গেলে তা সংশোধন করার প্রক্রিয়াকে নিয়ন্ত্রণ বলে।"
        },
        {
          "label": "খ",
          "question": "বাজেটীয় নিয়ন্ত্রণ বলতে কী বোঝায়?",
          "explanation": "সংখ্যাত্মক পরিকল্পনার আলোকে প্রতিষ্ঠানে যে নিয়ন্ত্রণ ব্যবস্থা আরোপ করা হয়, তাকে বাজেটীয় নিয়ন্ত্রণ বলে। কোনো সংখ্যাকে আদর্শমান ধরে কাজ করলে সহজেই বিচ্যুতি নির্ণয় করা যায়। এতে ভুল-ত্রুটি এড়ানোর জন্য সংশোধনী ব্যবস্থা নেওয়া যায়। ফলে প্রতিষ্ঠানের পরিকল্পনা বাস্তবায়ন সহজ হয়। তাই বাজেটারি নিয়ন্ত্রণ ব্যবস্থা গুরুত্বপূর্ণ।"
        },
        {
          "label": "গ",
          "question": "জনাব দবিরের গৃহীত নেতৃত্ব কোন ধরনের? ব্যাখ্যা করো।",
          "explanation": "উদ্দীপকে দবিরের গৃহীত নেতৃত্বটি হলো কর্মকেন্দ্রিক নেতৃত্ব। এ নেতৃত্বে নেতা কর্মীর চেয়ে তার কাজকে বেশি প্রাধান্য দেন। এক্ষেত্রে নেতা মনে করেন, কাজ করাই মূল বিষয়। তাই তিনি কর্মীদের ওপর অতিরিক্ত কাজ চাপিয়ে দেন। এ নেতৃত্ব কর্মীরা কম পছন্দ করেন। উদ্দীপকে জনাব দবির একটি প্রতিষ্ঠানের কর্মকর্তা। তিনি তার অধীনস্থ কর্মীদের মাধ্যমে কাজ করিয়ে নিতে সবসময় তৎপর থাকেন। এক্ষেত্রে 'তিনি তাদের কোনো ওজর আপত্তিও কানে নেন না। মূলত কর্মীদের সাথে কাজ ছাড়া কোনো ব্যাপারে কথা বলতে তিনি ইচ্ছুক নন। কর্মীদের থেকে যেকোনো ভাবে কাজ আদায় করাই তার মূল লক্ষ্য। বৈশিষ্ট্য অনুযায়ী - জনাব দবিরের কর্মকাণ্ডে কর্মকেন্দ্রিক নেতৃত্বের মিল রয়েছে। সুতরাং, উদ্দীপকে দবিরের গৃহীত নেতৃত্বটি হলো কর্মকেন্দ্রিক নেতৃত্ব।"
        },
        {
          "label": "ঘ",
          "question": "গবেষণামূলক প্রতিষ্ঠানের গবেষণাকর্মীদের ক্ষেত্রে উদ্দীপকের কোন নেতৃত্ব উত্তম বলে তুমি মনে করো? যুক্তিসহ লেখো।",
          "explanation": "গবেষণামূলক প্রতিষ্ঠানের গবেষণাকর্মীদের ক্ষেত্রে উদ্দীপকের কর্মীকেন্দ্রিক নেতৃত্বটি উত্তম বলে আমি মনে করি। এ নেতৃত্বে কর্মীদের সুযোগ-সুবিধা সবার প্রথমে বিবেচনা করা হয়। এর মাধ্যমে নেতা সহানুভূতির সাথে কর্মীদের সমস্যা সমাধানের চেষ্টা করেন। এতে কর্মীদের সুযোগ-সুবিধা ও নিরাপত্তা নিশ্চিত হয়। ফলে কর্মীরা নেতার প্রতি ইতিবাচক মনোভাব পোষণ করে। উদ্দীপকে জনাব দবির তার প্রতিষ্ঠানে কর্মকেন্দ্রিক নেতৃত্ব অনুসরণ করেন। অপরদিকে আবীর তার অধীনস্থ কর্মীদের সাথে মানবীয় আচরণ করেন। তিনি তাদের ব্যক্তিগত ও পারিবারিক সমস্যা সম্পর্কেও খোঁজ নেন। এসব বিবেচনা করে তিনি তাদেরকে অনেক সময় কাজের ক্ষেত্রে ছাড় দেন। বৈশিষ্ট্য অনুযায়ী আবীরের অনুসৃত নেতৃত্বটি কর্মীকেন্দ্রিক নেতৃত্ব। উদ্দীপকের উল্লিখিত কর্মকেন্দ্রিক ও কর্মীকেন্দ্রিক নেতৃত্বের মধ্যে গবেষণাধর্মী কাজে কর্মীকেন্দ্রিক নেতৃত্বের গ্রহণযোগ্যতা বেশি। গবেষণাধর্মী কাজে কর্মীদের উন্নত, ইতিবাচক মন-মানসিকতা নিয়ে কাজ করতে হয়। এক্ষেত্রে কর্মকেন্দ্রিক নেতৃত্ব অনুসৃত হলে তাদের ব্যক্তিগত, পারিবারিক সমস্যা থাকলেও তাদের চাপ নিয়ে কাজ করতে হবে। এতে গবেষণা কাজে বিঘ্ন ঘটবে। আর কর্মীকেন্দ্রিক নেতৃত্ব অনুসরণ করা হলে কর্মীদের ব্যক্তিগত, পারিবারিক সমস্যায় কর্মীরা কাজে সাময়িক বিরতি পাবে। এতে তারা তাদের বিদ্যমান ব্যক্তি সমস্যা সমাধান করে আবারও গবেষণার কাজে মনোনিবেশ করতে পারবে। তাই সামগ্রিক দিক বিবেচনায়, গবেষণাধর্মী কাজে গবেষণাকর্মীদের ক্ষেত্রে উদ্দীপকের কর্মীকন্দ্রিক নেতৃত্ব উত্তম।"
        }
      ]
    }
  ]
}