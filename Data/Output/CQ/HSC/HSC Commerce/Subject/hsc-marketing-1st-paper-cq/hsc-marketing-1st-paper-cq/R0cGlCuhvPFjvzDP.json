{
  "title": "রাজশাহী, কুমিল্লা, চট্টগ্রাম, বরিশাল ২০১৮",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "আশরাফ একটি তাঁত কারখানার মালিক। স্বয়ংক্রিয় যন্ত্রপাতির মাধ্যমে আধুনিক ডিজাইনের উৎপাদিত কাপড় তিনি দেশ ও বিদেশে নিজস্ব শো-রুমের মাধ্যমে বিক্রি করেন। ব্যবসায় ভালো হওয়ায় তিনি ২০১৬ সালে ২০ লক্ষ টাকা আয় করেন। শো-রুম ও কারখানায় ১২০ জন শ্রমিক সন্তুষ্টি সহকারে দক্ষতার সাথে কাজ করে যাচ্ছেন।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "উৎপাদন কী?",
          "explanation": "প্রকৃতি থেকে পাওয়া সম্পদের আকৃতি বা রূপ পরিবর্তনের মাধ্যমে মানুষের ব্যবহার উপযোগী পণ্য তৈরি করাকে উৎপাদন বলা হয়।"
        },
        {
          "label": "খ",
          "question": "\"উৎপাদনশীলতার ওপর মুনাফা নির্ভর করে\"- ব্যাখ্যা করো।",
          "explanation": "উৎপাদনশীলতা হলো উৎপাদিত পণ্য ও ব্যবহৃত উপকরণের অনুপাত। এটি দিয়ে উৎপাদন দক্ষতাকে বোঝানো হয়। উৎপাদনশীলতার মাধ্যমে সর্বনিম্ন সম্পদ ব্যবহার করে সর্বাধিক পণ্য উৎপাদন করা সম্ভব। উৎপাদনশীলতা বাড়লে এককপ্রতি উৎপাদন ব্যয় কমে। উৎপাদন ব্যয় যত কমে মুনাফা বাড়ার সম্ভাবনা তত বাড়ে। প্রতিষ্ঠানের কাঙ্ক্ষিত মুনাফা উৎপাদনশীলতার মাধ্যমেই অর্জন করা সম্ভব।"
        },
        {
          "label": "গ",
          "question": "আশরাফের তাঁত কারখানা কোন ধরনের উপযোগ সৃষ্টির সাথে জড়িত? ব্যাখ্যা করো।",
          "explanation": "আশরাফের তাঁত কারখানা রূপগত উপযোগ সৃষ্টির সাথে জড়িত। কোনো জিনিসের আকার-আকৃতি পরিবর্তন করে ব্যবহার উপযোগী পণ্য তৈরি করে রূপগত উপযোগ সৃষ্টি করা হয়। উৎপাদনের মাধ্যমে রূপগত উপযোগ সৃষ্টি করা হয়। জনাব আশরাফের একটি তাঁত কারখানা আছে। সেখানে উন্নত যন্ত্রপাতি ও শ্রমিক ব্যবহার করে তাঁতের পোশাক উৎপাদন করা হয়। তারপর আশরাফ তা দেশে-বিদেশে নিজস্ব শো-রুমের মাধ্যমে বিক্রি করেন। তাঁতের পোশাক মূলত সুতা থেকে তৈরি করা হয়। আশরাফের তাঁত কারখানাটি সুতার রূপ পরিবর্তন করে মানুষের ব্যবহারযোগ্য পোশাক উৎপাদন করে। এভাবে কোনো কিছুর রূপ বা আকৃতি পরিবর্তন করে রূপগত উপযোগ সৃষ্টি করা হয়। তাই বলা যায়, জনাব আশরাফের তাঁত কারখানাটি রূপগত উপযোগ সৃষ্টি করে।"
        },
        {
          "label": "ঘ",
          "question": "দেশের অর্থনৈতিক উন্নয়নে আশরাফের অবদান মূল্যায়ন করো।",
          "explanation": "তাঁতের সামগ্রী উৎপাদন ও তা দেশে-বিদেশে বিক্রির মাধ্যমে জনাব আশরাফ দেশের অর্থনৈতিক উন্নয়নে গুরুত্বপূর্ণ অবদান রাখছেন। উৎপাদনের মাধ্যমে দেশের অভ্যন্তরীণ সম্পদের সঠিক ব্যবহার করা সম্ভব হয়। তাছাড়া উৎপাদন ও পণ্য বিক্রির কাজে জড়িত থেকে অনেকের কর্মসংস্থানের সুযোগ সৃষ্টি হয়। ফলে দেশ অর্থনৈতিকভাবে সমৃদ্ধ হয়। জনাব আশরাফের একটি তাঁত কারখানা আছে। এখানে উৎপাদিত পোশাক তিনি দেশে-বিদেশে নিজস্ব শো-রুমের মাধ্যমে বিক্রি করেন। এর মাধ্যমে তিনি মুনাফা অর্জন করছেন। আবার, তার কারখানা ও শো- রুমে অনেক শ্রমিকের কাজের সুযোগ সৃষ্টি হয়েছে। জনাব আশরাফ তাঁত কারখানায় পোশাক উৎপাদনের মাধ্যমে দেশের সম্পদের সঠিক ব্যবহার করছেন। এখানে উৎপাদিত পণ্য আবার বিদেশে বিক্রির মাধ্যমে দেশে বৈদেশিক মুদ্রা আনছেন। ফলে দেশের জাতীয় আয় বাড়ছে। তাছাড়া তার কারখানায় ১২০ জন শ্রমিক কাজ করে। এসব শ্রমিকের বেকার সমস্যার সমাধান হয়ে তাদের জীবনযাত্রার মান বাড়ছে। ফলে দেশের অর্থনৈতিক উন্নতি হচ্ছে। তাই আমি মনে করি, দেশের সম্পদের সঠিক ব্যবহার, বৈদেশিক মুদ্রা অর্জন, কর্মসংস্থান সৃষ্টির মাধ্যমে আশরাফ দেশের অর্থনৈতিক উন্নয়নে গুরুত্বপূর্ণ অবদান রাখছেন।"
        }
      ]
    },
    {
      "number": "2",
      "uddipok": "মিসেস লাকী নাটোরে একটি আমের জুস কারখানা স্থাপন করেন। ২ লক্ষ টাকা খরচে তিনি জাপান থেকে জুস তৈরির আধুনিক মেশিন কেনেন। মেশিনের উৎপাদন ক্ষমতা অনুযায়ী তিনি আরও ২৫০ জন শ্রমিক নিয়োগ করেন। ফলে তার প্রতিষ্ঠানের সফলতা দিন দিন বাড়ছে।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "ভূমি কী?",
          "explanation": "ভূমি হলো প্রাকৃতিক সব সম্পদ। যেমন: মাটির উবরর্তাশক্তি, আবহাওয়া, সূর্যের আলো, জল, বাতাস, খনিজ সম্পদ, নদ-নদী প্রভৃতি।"
        },
        {
          "label": "খ",
          "question": "\"শ্রম পচনশীল\"- ব্যাখ্যা করো।",
          "explanation": "যে শারীরিক এবং মানসিক কর্মপ্রচেষ্টা পণ্য উৎপাদনে ব্যবহার করে অর্থ উপার্জন করা হয়, তাই হলো শ্রম। উৎপাদনের অন্যান্য উপাদান (যেমন: ভূমি ও মূলধন) ভবিষ্যতের জন্য সংরক্ষণ করা গেলেও শ্রমিকের শ্রম কখনও সংরক্ষণ করা যায় না। সে যখন শ্রম দেয়, তখনই তার ফল পাওয়া যায়। শ্রমিকের দক্ষতা, অভিজ্ঞতা ও আন্তরিকতার উপযোগিতা তার অনুপস্থিতিতে লাভ করা যায় না। তাই বলা হয়, শ্রম পচনশীল।"
        },
        {
          "label": "গ",
          "question": "মিসেস লাকীর আমদানি করা মেশিনটি উৎপাদনের কোন উপকরণের আওতাভুক্ত? ব্যাখ্যা করো।",
          "explanation": "উদ্দীপকের মিসেস লাকীর আমদানি করা মেশিনটি উৎপাদনের মূলধন উপকরণের আওতাভুক্ত। ব্যবসায়ে আয় উপার্জনে বিনিয়োগ করা অর্থ ও সম্পদই হলো মূলধন। মানুষ শ্রমের মাধ্যমে মূলধনের সৃষ্টি করে, যা উৎপাদনের কাজে ব্যবহৃত হয়। উদ্দীপকের মিসেস লাকীর আমের জুস উৎপাদনের একটি কারখানা আছে। উৎপাদন বাড়ানোর লক্ষ্যে তিনি আমের জুস তৈরির একটি মেশিন জাপান থেকে আমদানি করেন। এ কারণে তার প্রতিষ্ঠানের উৎপাদন আগের থেকে বেড়ে যায়। এক্ষেত্রে, মেশিন হলো মূলধন। সাধারণভাবে ব্যবসায়ে বিনিয়োগকৃত নগদ অর্থকে মূলধন মনে করা হলেও দালানকোঠা, যন্ত্রপাতি, কাঁচামাল প্রভৃতি সৃষ্ট উপকরণও মূলধন হিসেবে বিবেচিত হয়। কারণ, এ সবকিছুই উৎপাদন কাজে ব্যবহৃত হয়। মিসেস লাকীর আমদানি করা মেশিনটিও আমের জুস উৎপাদনে ব্যবহৃত হয়। সুতরাং, মিসেস লাকীর জাপান থেকে কেনা মেশিনটি হলো মূলধন।"
        },
        {
          "label": "ঘ",
          "question": "দেশের কর্মসংস্থান সৃষ্টিতে মিসেস লাকীর উদ্যোগটি কতটুকু ভূমিকা রাখবে বলে তুমি মনে করো? মতামত দাও।",
          "explanation": "উদ্দীপকের মিসেস লাকীর উদ্যোগটি দেশের কর্মসংস্থান সৃষ্টিতে গুরুত্বপূর্ণ ভূমিকা রাখবে বলে আমি মনে করি। কোনো দেশের কর্মসংস্থান সৃষ্টিতে সবচেয়ে গুরুত্বপূর্ণ ভূমিকা রাখে উৎপাদন খাত। কারণ, এ খাতগুলো সাধারণত শ্রমঘন হয়ে থাকে। যেকোনো উৎপাদন বিভাগে কাঁচামাল কেনা, প্যাকিং, ফিনিশিং প্রভৃতি বিভাগ থাকায় উৎপাদনধর্মী প্রতিষ্ঠানগুলো দেশের কর্মসংস্থান সৃষ্টিতে কার্যকর অবদান রাখে। উদ্দীপকের মিসেস লাকীর নাটোরে একটি আমের জুস তৈরির কারখানা আছে। সম্প্রতি তিনি জাপান থেকে জুস তৈরির একটি মেশিন কেনেন। এ মেশিনের উৎপাদন ক্ষমতা অনুসারে তিনি ২৫০ জন শ্রমিক নিয়োগ দেন। ফলে ২৫০ জন বেকার লোকের কর্মসংস্থানের সুযোগ তৈরি হয়। এক্ষেত্রে শুধু যে ২৫০ জনের কর্মসংস্থান হলো তা নয়। এখানে উৎপাদিত পণ্য পরিবহন এবং বিপণন কাজেও আগের তুলনায় বেশি শ্রমিকের প্রয়োজন হবে। ফলে তিনি স্বল্প পরিসরে হলেও দেশে কর্মসংস্থান সৃষ্টিতে ভূমিকা রেখেছেন। এভাবে সব উৎপাদনধর্মী প্রতিষ্ঠান কর্মসংস্থানের সুযোগ সৃষ্টিতে সহায়তা করে। তাই আমি মনে করি, আপাতদৃষ্টিতে ছোট মনে হলেও কর্মসংস্থানের সুযোগ সৃষ্টিতে মিসেস লাকীর নতুন মেশিন কেনার উদ্যোগটি খুবই কার্যকর ভূমিকা রেখেছে।"
        }
      ]
    },
    {
      "number": "3",
      "uddipok": "মানিক এন্টারপ্রাইজ-এর উৎপাদন সম্পর্কিত তথ্য নিম্নরূপ:",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "উৎপাদন মাত্রা কী?",
          "explanation": "একটি প্রতিষ্ঠান সব সুযোগ-সুবিধা ব্যবহার করে যে পরিমাণ দ্রব্য বা সেবা উৎপাদন করে তার সংখ্যা বা পরিমাণকে উৎপাদন মাত্রা বলে।"
        },
        {
          "label": "খ",
          "question": "\"ক্ষুদ্র এন্টারপ্রাইজে দ্রুত সিদ্ধান্ত নেওয়া সম্ভব হয়\"- ব্যাখ্যা করো।",
          "explanation": "ক্ষুদ্র এন্টারপ্রাইজ সাধারণত একমালিকানা বা অংশীদারি হয়ে থাকে। এ কারণেই এ ব্যবসায়ে দ্রুত সিদ্ধান্ত নেওয়া সম্ভব হয়। ক্ষুদ্র এন্টারপ্রাইজে মূলধন থাকে ৭৫ লক্ষ থেকে ১৫ কোটি টাকা। এ কারণে এ ব্যবসায়ের আকৃতি ছোট হয়ে থাকে। তাছাড়া মালিক সংখ্যাও কম থাকে। এ কারণে সবাই যেকোনো সিদ্ধান্তে খুব তাড়াতাড়ি পৌছাতে পারে। কারণ নিজেদের মধ্যে বোঝা-পড়া ভালো থাকে। ফলে ক্ষুদ্র এন্টারপ্রাইজে দ্রুত সিদ্ধান্ত নেওয়া সম্ভব হয়।"
        },
        {
          "label": "গ",
          "question": "মানিক এন্টারপ্রাইজ-এর কাম্য উৎপাদন মাত্রা কত? উদ্দীপকের আলোকে ব্যাখ্যা করো।",
          "explanation": "মানিক এন্টারপ্রাইজের কাম্য উৎপাদন মাত্রা হলো ১৫,০০০ একক। কাম্য উৎপাদন মাত্রা বলতে উৎপাদনের ঐ স্তরকে বোঝানো হয় যেখানে সর্বনিম্ন ব্যয়ে সর্বোচ্চ পরিমাণ পণ্য উৎপাদন করা সম্ভব হয়। অর্থাৎ এ স্তরে পণ্যের একক প্রতি উৎপাদন ব্যয় সর্বনিম্ন হয়। উদ্দীপকের চিত্রে মানিক এন্টারপ্রাইজের উৎপাদন মাত্রা এবং ব্যয়ের পরিমাণ দেওয়া আছে। এখানে দেখা যায়, ৫,০০০ একক পণ্য উৎপাদনে প্রতিষ্ঠানটির একক প্রতি পণ্য ব্যয় হয় ১০ টাকা। তবে উৎপাদনের পরিমাণ বাড়িয়ে ১০,০০০ এককে উন্নীত করলে একক প্রতি ব্যয় কমে ৬ টাকা হয়। কিন্তু ১৫,০০০ একক উৎপাদন করলে একক প্রতি ব্যয় হয় মাত্র ৪ টাকা। যে স্তরে সর্বনিম্ন ব্যয়ে সর্বোচ্চ পরিমাণ পণ্য উৎপাদন করা যায়, এটিই হলো কাম্য উৎপাদন মাত্রা। ১৫,০০০ এককের বেশি পণ্য উৎপাদন করলে প্রতিষ্ঠানটির ব্যয় বাড়তে শুরু করবে। সুতরাং, উদ্দীপকের প্রতিষ্ঠানটির কাম্য উৎপাদন মাত্রা হলো ১৫,০০০ একক।"
        },
        {
          "label": "ঘ",
          "question": "\"মাত্রাজনিত ব্যয় সংকোচ স্তর অতিক্রম করে উৎপাদন বাড়ালে গড় ব্যয় বাড়ে\"- উদ্দীপকের আলোকে মতামত দাও।",
          "explanation": "উদ্দীপকের প্রতিষ্ঠানটির মাত্রাজনিত ব্যয় সংকোচন স্তর হলো ১৫,০০০ একক পর্যন্ত। এ স্তরের বেশি উৎপাদন করলে প্রতিষ্ঠানটি গড় ব্যয় বাড়বে। উৎপাদনের পরিমাণ বাড়ানোর সাথে সাথে গড় ব্যয় কমাকে মাত্রাজনিত ব্যয় সংকোচ বা মিতব্যয়ী উৎপাদন মাত্রা বলা হয়। এ ব্যয় একটি নির্দিষ্ট স্তর পর্যন্ত কমার পর আবার বাড়তে থাকে। তখন ঐ স্তরকে অমিতব্যয়ী উৎপাদন মাত্রা বলা হয়। মানিক এন্টারপ্রাইজের গড় উৎপাদন ব্যয় পণ্য উৎপাদন বাড়ানোর সাথে সাথে কমতে থাকে। যেমন: ৫,০০০ এককে গড় ব্যয় ছিল ১০ টাকা, ১০,০০০' এককে ৬ টাকা এবং ১৫,০০০ এককে ছিল ৪ টাকা। এভাবে উৎপাদনের পরিমাণ বাড়ানোর সাথে সাথে গড় ব্যয় ক্রমান্বয়ে কমতে থাকাকে মাত্রাজনিত ব্যয় সংকোচন বলা হয়। প্রতিষ্ঠানটির কাম্য উৎপাদন মাত্রা হলো ১৫,০০০ একক। প্রতিষ্ঠানটির মাত্রাজনিত ব্যয় সংকোচের স্তর ১৫,০০০ এককে শেষ হয়েছে। এ স্তরের বেশি উৎপাদন করলে যেমন ২০,০০০ একক উৎপাদন করলে গড় ব্যয় হবে ৪ টাকার বেশি। কারণ গড় ব্যয় একটি নির্দিষ্ট স্তর পর্যন্ত কমে। তারপর তা বাড়তে থাকে। তাই বলা যায়, মাত্রাজনিত ব্যয় সংকোচ স্তর অতিক্রম করে উৎপাদন বাড়ালে গড় ব্যয় বেড়ে যায়।"
        }
      ]
    },
    {
      "number": "4",
      "uddipok": "'ক' একটি গণতান্ত্রিক দেশ। সরকার দেশের জনগণের কথা চিন্তা করে অবকাঠামোগত উন্নয়নের জন্য ২০১৬-১৭ অর্থবছরে বিশ্ব ব্যাংক থেকে ঋণ নেওয়ার জন্য প্রস্তাব দেয়। প্রস্তাবনায় 'ক' দেশটি ২০১৬-১৭ অর্থবছরের নিম্নলিখিত তথ্য দেয়- উপাদান টাকা (কোটি) সরকারি ব্যয় ব্যক্তিগত ভোগ ব্যয় ব্যক্তিগত বিনিয়োগ ব্যয় হস্তান্তর পাওনা পরোক্ষ কর ক্ষয়ক্ষতিজনিত ব্যয় নিট রপ্তানি আয় অবচয় ব্যয় ৫,০০০ ২,০০০ ৪,২০০ ২০০ ৮৫০ ৯০ ৯০০ ৫০০",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "জাতীয় আয় কী?",
          "explanation": "একটি নির্দিষ্ট সময়ে একটি দেশে যে পরিমাণ পণ্য বা সেবা উৎপাদিত হয় তার বাজারমূল্যকে জাতীয় আয় বলা হয়।"
        },
        {
          "label": "খ",
          "question": "মাথাপিছু আয় কীভাবে নির্ণয় করা যায়? ব্যাখ্যা করো।",
          "explanation": "একটি নির্দিষ্ট সময়ে কোনো দেশের মোট জাতীয় আয়কে সে দেশের মোট জনসংখ্যা দ্বারা ভাগ করলে যে আয় পাওয়া যায় তাকে মাথাপিছু আয় বলা হয়। মাথাপিছু আয় দ্বারা দেশের অর্থনৈতিক অবস্থা সম্পর্কে ধারণা পাওয়া যায়। এটি নির্ণয়ের জন্য একটি দেশের মোট জাতীয় আয়কে সে দেশের মোট জনসংখ্যা দ্বারা ভাগ করতে হয়। অর্থাৎ কোনো দেশের এক বুছরের মোট আয়ের সমষ্টিকে সে দেশের মোট জনসংখ্যা দ্বারা ভাগ করে মাথাপিছু আয় নির্ণয় করা হয়।"
        },
        {
          "label": "গ",
          "question": "২০১৬-১৭ অর্থবছরে 'ক' দেশের মোট জাতীয় উৎপাদন কত? নির্ণয় করো।",
          "explanation": "একটি নির্দিষ্ট সময়ে উৎপাদনের সব উপাদান কাজে লাগিয়ে একটি দেশের জনগণ যে পরিমাণ পণ্য ও সেবা উৎপাদন করে, তার সমষ্টিকে মোট জাতীয় উৎপাদন বলা হয়। দেওয়া আছে, ২০১৬-১৭ অর্থ বছরে, 'ক' দেশের সরকারি ব্যয় (G)= ৫,০০০ কোটি টাকা ব্যক্তিগত ভোগ ব্যয় ( C ) = (C)= ( C ) = ২,০০০ কোটি টাকা ব্যক্তিগত বিনিয়োগ ব্যয় (I)= ৪,২০০ কোটি টাক। নিট রপ্তানি আয় ( X − M ) = (X-M)= ( X − M ) = ৯০০ কোটি টাকা উদ্দীপকে প্রদত্ত তথ্য অনুসারে বলা যায়, এখানে মোট জাতীয় উৎপাদন নির্ণয়ের ক্ষেত্রে ব্যয় পদ্ধতি অনুসরণ করতে হবে। আমরা জানি, ব্যয় পদ্ধতিতে মোট জাতীয় উৎপাদন (GNP) = C + I + G + =\\mathrm{C}+\\mathrm{I}+\\mathrm{G}+ = C + I + G + (X-M) = ( ২ , ০০০ + 8 , ২০০ + ৫ , ০০০ + =(২, ০ ০০+8, ২ ০ ০+৫, ০ ০ ০+ = ( ২ , ০০০ + 8 , ২০০ + ৫ , ০০০ + ৯০০) কোটি টাকা = ১২,১০০ কোটি টাকা। সুতরাং, ২০১৬-১৭ অর্থবছরে 'ক' দেশের মোট জাতীয় উৎপাদন (GNP) হলো ১২,১০০ কোটি টাকা।"
        },
        {
          "label": "ঘ",
          "question": "'ক' দেশের প্রস্তাবনা থেকে ২০১৬-১৭ অর্থবছরের নিট জাতীয় উৎপাদনের পরিমাণ নির্ণয়পূর্বক ঋণ প্রাপ্তির যৌক্তিকতা বিশ্লেষণ করো।",
          "explanation": "মোট জাতীয় উৎপাদন থেকে মূলধনের ক্ষয়ক্ষতিজনিত ব্যয় ও অবচয় ব্যয় বাদ দেওয়ার পর যা অবশিষ্ট থাকে তাকে নিট জাতীয় উৎপাদন (NNP) বলা হয়। দেওয়া আছে, 'ক' দেশের মোট জাতীয় উৎপাদন (GNP) = ১২,১০০ কোটি টাকা [গ থেকে প্রাপ্ত] ক্ষয়ক্ষতিজনিত ব্যয় = ৯০ কোটি টাকা এবং অবচয় ব্যয় = ৫০০ কোটি টাকা: এক্ষেত্রে, নিট জাতীয় উৎপাদন (NNP) = G N P − D c =\\mathrm{GNP}-\\mathrm{D}_{\\mathrm{c}} = GNP − D c ​ = { ১২ , ১০০ − ( ৯০ + ৫০০ ) }  কোটি টাকা  =  ১২,১০০-৫৯০ কোটি টাকা  =  ১১,৫১০ কোটি টাকা।  \\begin{array}{l} =\\{১ ২, ১ ০ ০-(৯ ০+৫ ০ ০)\\} \\text { কোটি টাকা } \\\\ =\\text { ১২,১০০-৫৯০ কোটি টাকা } \\\\ =\\text { ১১,৫১০ কোটি টাকা। } \\end{array} = { ১২ , ১০০ − ( ৯০ + ৫০০ )}   কোটি   টাকা   =   ১২ , ১০০ - ৫৯০   কোটি   টাকা   =   ১১ , ৫১০   কোটি   টাকা।   ​ দেশটি অবকাঠামোগত উন্নয়নের জন্য ২০১৬-১৭ অর্থবছরে বিশ্ব ব্যাংক থেকে ঋণ নেওয়ার প্রস্তাব দেয়। এক্ষেত্রে বিশ্ব ব্যাংকের উচিত দেশটিকে ঋণ দেওয়া। কারণ দেশটির মোট জাতীয় উৎপাদন ও নিট জাতীয় উৎপাদনের পরিমাণ খুবই ভালো। নিট জাতীয় উৎপাদন হলো একটি দীর্ঘকালীন ধারণা। এর মাধ্যমে একটি দেশের সঠিক আর্থিক অবস্থা প্রতিফলিত হয়। ক দেশের নিট জাতীয় উৎপাদন হলো ১১,৫১০ কোটি টাকা যা ইঙ্গিত করে দেশটির অর্থনীতি শক্তিশালী। তাছাড়া দেশটির অবচয় ব্যয় ৫৯০ কোটি টাকা, যা দেশটির অবকাঠামোগত অবস্থা ভালো এমন ধারণা দেয়। বিশ্ব ব্যাংক থেকে নেওয়া ঋণ পরিশোধের সামর্থ্য দেশটির আছে। এ বিষয়টি বিবেচনায় বলা যায়, বিশ্বব্যাংকের উচিত দেশটিকে ঋণ দেওয়া।"
        }
      ]
    },
    {
      "number": "5",
      "uddipok": "মিসেস লাবীবা ঢাকার উত্তরায় একটি বিউটি পার্লার স্থাপন করেন। সেখানে তিনি ক্রেতাদের পছন্দ অনুযায়ী চুল কাটাসহ পার্লারের যাবতীয় কাজ সম্পন্ন করেন। এখানে দক্ষ ও অভিজ্ঞ বিউটিশিয়ান থাকায় ক্রেতারা সন্তুষ্ট। ফলে পার্লারটির ক্রেতার সংখ্যা দিন দিন বাড়ছে। ক্রেতাদের আস্থা ও নির্ভরশীলতার কারণে প্রতিষ্ঠানটি অল্প সময়ের মধ্যে সফলতা লাভে সক্ষম হয়েছে।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "উৎপাদন ব্যবস্থাপনা কী?",
          "explanation": "উৎপাদন ব্যবস্থাপনা হলো চূড়ান্ত পণ্য তৈরির উদ্দেশ্যে পণ্যের পরিকল্পনা, ডিজাইন, মান উন্নয়ন এবং মান নিয়ন্ত্রণ সংক্রান্ত কাজের সমষ্টি।"
        },
        {
          "label": "খ",
          "question": "\"পণ্য স্পর্শনীয়\"- ব্যাখ্যা করো।",
          "explanation": "অভাব মেটানোর জন্য ক্রেতা যেসব দৃশ্যমান বস্তু কেনে এবং তার ভোগের মাধ্যমে উপযোগ নিঃশেষ করে, তাকে পণ্য বলা হয়। পণ্য হলো দৃশ্যমান কোনো বস্তু যেমন-চিপস, আলু, ডিম প্রভৃতি। এ বস্তুগুলোকে আমরা স্পর্শ করতে পারি এবং এর নির্দিষ্ট আকার আছে। তাছাড়া এ বস্তুগুলো কিনে আমরা উপযোগ নিঃশেষ করি। এর মালিকানাও হস্তান্তরযোগ্য। পণ্য স্পর্শযোগ্য বলে একে স্থানান্তর করা যায়। সুতরাং, পণ্য হলো স্পর্শনীয়।"
        },
        {
          "label": "গ",
          "question": "উদ্দীপকে উল্লিখিত ব্যবসায় প্রতিষ্ঠানটি কোন ধরনের ব্যবসায় খাতের সাথে জড়িত? ব্যাখ্যা করো।",
          "explanation": "মিসেস লাবীবার ব্যবসায় প্রতিষ্ঠানটি সেবা খাতের সাথে জড়িত। সেবা হলো অদৃশ্যমান সুবিধা বা কাজ, যা মানুষের অভাব পূরণ করতে পারে। সেবা পেতে এক পক্ষ অন্য পক্ষকে বিনিময় মূল্য দিতে রাজি থাকে। সেবা ভবিষ্যতের জন্য সংরক্ষণ করা যায় না। এক্ষেত্রে সেবা ও সেবাদানকারী হলো একই সত্তা। মিসেস লাবীবা একটি বিউটি পার্লার স্থাপন করেন। সেখানে ক্রেতাদের চুল কাটাসহ পার্লারের যাবতীয় কাজ করা হয়। পার্লারে ক্রেতারা তাদের প্রয়োজন ও অভাব পূরণ করতে পারে। যেমন কেউ চুল কাটানোর প্রয়োজন অনুভব করলে সে এখানে এসে তা করতে পারে। কিন্তু এ চুল কাটানোর যে সুবিধা পার্লারটি থেকে নেওয়া হবে, এটি দেখাও যায় না; আবার স্পর্শও করা যায় না। এ সুবিধাটি শুধু অনুভব করা যায়। এবং এ সুবিধার ফলে ক্রেতারা মিসেস লাবীবাকে নির্দিষ্ট পরিমাণ অর্থ দেয়। এ বিষয়গুলো সেবার বৈশিষ্ট্যের সাথে সামঞ্জস্যপূর্ণ। তাই বলা যায়, মিসেস লাবীবার বিউটি পার্লারটি সেবা খাতের সাথে জড়িত।"
        },
        {
          "label": "ঘ",
          "question": "উদ্দীপকে উল্লিখিত প্রতিষ্ঠানটির সফলতার মূল কারণ বিশ্লেষণসহ তোমার মতামত দাও।",
          "explanation": "মিসেস লাবীবার ব্যবসায় প্রতিষ্ঠানটির সফলতার মূল কারণ হলো কাস্টমাইজেশন বা ক্রেতাকেন্দ্রিকতা অনুসরণ করা। কাস্টমাইজেশন বলতে প্রত্যেক ক্রেতার স্বতন্ত্র প্রয়োজন বা চাহিদা অনুসারে পণ্য ও সেবাসামগ্রী তৈরি করে সরবরাহ করাকে বোঝায়। এ ধারণায় ক্রেতাদের পছন্দকে প্রাধান্য দেওয়া হয় এবং প্রত্যেক ক্রেতার চাহিদা আলাদাভাবে মূল্যায়ন করা হয়। মিসেস লাবীবা ঢাকায় একটি বিউটি পার্লার স্থাপন করেন। এখানে ক্রেতাদের পছন্দ অনুযায়ী চুল কাটানোসহ পার্লারের যাবতীয় কাজ সম্পাদন করা হয়। দক্ষ ও অভিজ্ঞ বিউটিশিয়ান দিয়ে এখানে সেবা দেওয়া হয়। তাই অল্পদিনেই প্রতিষ্ঠানটি ক্রেতাসন্তুষ্টি অর্জনে সক্ষম হয়। মিসেস লাবীবার বিউটি পার্লারে প্রতিটি ক্রেতার চাহিদাকে আলাদাভাবে প্রাধান্য দেওয়া হয়। যেমন-কোনো ক্রেতা বিশেষ কোনোভাবে চুল কাটতে বললে অভিজ্ঞ বিউটিশিয়ানরা তা করে দেয়। তারা ক্রেতাদের পছন্দ অনুযায়ী তাদের সাজিয়ে দেয়। এভাবে ক্রেতাদের পছন্দকে প্রাধান্য দিয়ে তাদেরকে কাঙ্ক্ষিত সেবা দেওয়াই হলো কাস্টমাইজেশন। এ ধারণাটি ব্যবহারের কারণে ক্রেতারা বিউটি পার্লারটির প্রতি সন্তুষ্ট থাকে। ফলে সন্তুষ্ট ক্রেতারা বার বার এখানে সেবা নেওয়ার জন্য আসে। এতে ব্যবসায়ে সফলতা অর্জিত হয়। তাই বলা যায়, উদ্দীপকের প্রতিষ্ঠানটির সফলতার মূল কারণ হলো কাস্টমাইজেশন।"
        }
      ]
    },
    {
      "number": "6",
      "uddipok": "মিসেস বিউটি রাণী রায় চিপস উৎপাদনকারী প্রতিষ্ঠানের স্বত্বাধিকারী। তার কারখানা নাটোর শহরে অবস্থিত। তিনি বেশ কয়েক বছর ধরে চিপস বিপণন করছেন। সম্প্রতি বিক্রি কমে যাওয়ায় তিনি চিন্তিত। ফলে নতুনভাবে আকার, রং এবং প্যাকেজ পরিবর্তন করে বিপণন করছেন। এতে করে বিক্রির পরিমাণ বেড়ে যায়।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "ব্যবহারিক ডিজাইন কী?",
          "explanation": "যে ডিজাইনে পণ্যের উপযোগিতা বা কার্যকারিতায় পরিবর্তন আনা হয় তাকে ব্যবহারিক ডিজাইন বলে।"
        },
        {
          "label": "খ",
          "question": "“সংস্কৃতি দ্বারা পণ্য ডিজাইন প্রভাবিত হয়”- ব্যাখ্যা করো।",
          "explanation": "সংস্কৃতি হলো সমাজের মানুষের রীতিসিদ্ধ আচরণ, যা তার বিশ্বাস, মূল্যবোধ, আচার-আচরণ ও রুচি দিয়ে প্রভাবিত হয়। প্রতিটি দেশ তাদের নিজ নিজ সংস্কৃতিকে ধারণ করে পণ্য ডিজাইন করে। কেননা মানুষ দীর্ঘদিন ধরে যে বিশ্বাস, রুচি ও মূল্যবোধ ধারণ করে জীবনযাপন করে তা সহজে পরিবর্তন করতে পারে না। তাই ব্যবসায় প্রতিষ্ঠানগুলো ক্রেতাদের কথা চিন্তা করে প্রতিযোগিতায় টিকে থাকার জন্য পণ্য ডিজাইনে দেশের সংস্কৃতিতে গুরুত্ব দেয়। তাই বলা যায়, সংস্কৃতি পণ্য ডিজাইনকে প্রভাবিত করে থাকে।"
        },
        {
          "label": "গ",
          "question": "উল্লিখিত উদ্দীপকে কোন ধরনের পণ্য ডিজাইনের কথা বলা হয়েছে? ব্যাখ্যা করো।",
          "explanation": "উদ্দীপকে রুচিসম্মত ও প্যাকেজিং ডিজাইনের কথা বলা হয়েছে। রুচিসম্মত ডিজাইন বলতে পণ্যের রং ও আকার পরিবর্তন করাকে বোঝায়। আবার, প্যাকেজিং ডিজাইনে শুধু পণ্যের প্যাকিং পরিবর্তন করা হয়। উভয় প্রকার ডিজাইনেই পণ্যের গুণাগুণে কোনো পরিবর্তন আনা হয় না। মিসেস বিউটি রাণী রায়ের একটি চিপস উৎপাদনকারী প্রতিষ্ঠান আছে। তিনি বেশ কয়েক বছর ধরেই চিপস উৎপাদন ও বিক্রি করছেন। সম্প্রতি বিক্রি কমে যাওয়ায় তিনি পণ্যের আকার, রং এবং প্যাকেজে পরিবর্তন আনেন। চিপসের আকার ও রং-এ পরিবর্তন আনার মাধ্যমে তিনি পণ্যকে ক্রেতাদের কাছে আকর্ষণীয় করে তোলার চেষ্টা করেছেন। এ ধরনের ডিজাইনকে রুচিসম্মত ডিজাইন বলা হয়। তাছাড়াও তিনি পণ্যের প্যাকিং- এ পরিবর্তন এনে প্যাকেজিং ডিজাইন অনুসরণ করেছেন। তাই বলা যায়, বিউটি রাণী রায় রুচিসম্বাত ও প্যাকেজিং ডিজাইন অনুসরণ করেন।"
        },
        {
          "label": "ঘ",
          "question": "তুমি কি মনে করো, মিসেস বিউটি রাণী রায়ের নেওয়া সিদ্ধান্ত বিক্রি বাড়ানোর ক্ষেত্রে যৌক্তিক? মতামত দাও।",
          "explanation": "আমি মনে করি, বিউটি রাণী রায়ের পণ্য ডিজাইনে পরিবর্তন আনার সিদ্ধান্তটি যৌক্তিক ও সময়োপযোগী এবং বিক্রি বাড়ানোর জন্য খুবই কার্যকর। ব্যবসায়ে বিক্রি সব সময় এক রকম থাকে না। কোনো কোনো সময়ে বিক্রির পরিমাণ কমতে পারে। এ পরিস্থিতিতে পণ্যের ডিজাইনে পরিবর্তন আনা হলে ক্রেতারা নতুন পণ্যের প্রতি আকৃষ্ট হয়। সেই সাথে প্রতিষ্ঠান তার আগের অবস্থানে ফিরে আসে। বিউটি রাণী রায়ের একটি চিপস তৈরির কারখানা আছে। সম্প্রতি তার প্রতিষ্ঠানে বিক্রির পরিমাণ কমে যায়। এজন্য তিনি পণ্যের ডিজাইনে পরিবর্তন আনেন। তিনি রুচিসম্মত ও প্যাকেজিং ডিজাইন অনুসরণ করেন। এতে ক্রেতাদের কাছে মনে হয় প্রতিষ্ঠানটি বাজারে নতুন চিপস্ এনেছে। ফলে বিক্রি বেড়ে যায় কিন্তু প্রকৃতপক্ষে চিপসের বাহ্যিক পরিবর্তন করা হয়েছে। কোনো প্রতিষ্ঠানের বিক্রি কমে গেলে এরকম ডিজাইন পরিবর্তন করে বিক্রি বাড়ানো খুবই জনপ্রিয় পদ্ধতি। তাই বলা যায়, বিক্রি বাড়ানোর জন্য বিউটি রাণী রায়ের নেওয়া সিদ্ধান্তটি যৌক্তিক।"
        }
      ]
    },
    {
      "number": "7",
      "uddipok": "আজম ইলেকট্রনিক্স বিশ্বখ্যাত একটি মোবাইল উৎপাদনকারী প্রতিষ্ঠান। ক্রেতাদের প্রত্যাশিত মোবাইল সরবরাহের জন্য তিনি একটি মান নিয়ন্ত্রণ বিভাগ খুলেছেন। এছাড়াও তিনি কর্মীদের দক্ষতা বাড়ানোর জন্য প্রশিক্ষণ বাবদ প্রতি বছর ৫০ লক্ষ টাক, ব্যয় করেন। উৎপাদনে কিছু ত্রুটি থাকায় ২০১৭ সালে ওয়ারেন্টি বাবদ ১০ লক্ষ টাকা ব্যয় ধার্য করেন এবং কর্মীদের অতিরিক্ত বোনাসের ব্যবস্থা করেন।",
      "tag": "RB, CB, CTG.B, BB 18,ACC 23",
      "sub_questions": [
        {
          "label": "ক",
          "question": "সার্বিক মান ব্যবস্থাপনা কী?",
          "explanation": "ক্রেতাসন্তুষ্টি অর্জনের জন্য প্রতিষ্ঠানে ধারাবাহিকভাবে পণ্যের মান উন্নয়নের প্রচেষ্টাকে সার্বিক মান ব্যবস্থাপনা বলা হয়।"
        },
        {
          "label": "খ",
          "question": "\"মান ব্যবস্থাপনা সর্বোৎকৃষ্ট পণ্য ও সেবা মানের নিশ্চয়তা বিধান করে\" ব্যাখ্যা করো।",
          "explanation": "মান ব্যবস্থাপনা হলো মানসম্মত পণ্য ও সেবা তৈরি, মান ধরে রাখা, অপচয় কমানোর মাধ্যমে প্রতিষ্ঠানের মুনাফা বাড়ানোর প্রচেষ্টা। পণ্য বা সেবার মান হলো ক্রেতাদের প্রত্যাশা পূরণের সক্ষমতা। মানের মধ্যে পণ্যের কার্যকারিতা, নির্ভরযোগ্যতা, স্থায়িত্ব প্রভৃতি বিষয়গুলো অন্তর্ভুক্ত। এক্ষেত্রে মান ব্যবস্থাপনার কার্যাবলি হলো পণ্য বা সেবার মধ্যে এসব বৈশিষ্ট্য অন্তর্ভুক্ত আছে কিনা তা নিরীক্ষা করা। এ নিরীক্ষার কাজে কোনো ত্রুটি থাকলে তা দূর করা। এভাবে মান ব্যবস্থাপনা সর্বোৎকৃষ্ট পণ্য ও সেবা মানের নিশ্চয়তা বিধান করে।"
        },
        {
          "label": "গ",
          "question": "আজম ইলেকট্রনিক্স-এর প্রথম পর্যায়ের ব্যয়টি কোন ধরনের ব্যয়ের অন্তর্ভুক্ত? বর্ণনা করো।",
          "explanation": "আজম ইলেকট্রনিক্সের প্রথম পর্যায়ের প্রশিক্ষণ ব্যয়টি হলো প্রতিরোধমূলক ব্যয়। কোনো পণ্যের ত্রুটি সংঘটিত হওয়ার আগেই তা রোধের জন্য যে ব্যয় করা হয় তা-ই প্রতিরোধমূলক ব্যয় বলা হয়। উৎপাদন প্রক্রিয়া পুনর্বিন্যাস, পণ্য পুনঃনকশাকরণ, প্রশিক্ষণ বাবদ খরচগুলো এ ব্যয়ের অন্তর্ভুক্ত। আজম ইলেকট্রনিক্স হলো মোবাইল উৎপাদনকারী একটি প্রতিষ্ঠান। ক্রেতাদের প্রত্যাশিত পণ্য সরবরাহের জন্য এটি মান নিয়ন্ত্রণ বিভাগ খুলেছে। তারা নিয়োজিত কর্মীদের দক্ষতা বাড়ানোরও প্রয়োজন অনুভব করেছে। তাই প্রতিষ্ঠানটি প্রতি বছর কর্মীদের প্রশিক্ষণের জন্য ৫০ লক্ষ টাকা ব্যয় করে। প্রশিক্ষণ দেওয়ার প্রধান উদ্দেশ্যই হলো পণ্য উৎপাদনে ত্রুটি কমানো। উৎপাদন সংক্রান্ত ত্রুটিসমূহ প্রতিরোধ করতে এ কাজটি পণ্য উৎপাদনের আগেই করা হয় যা প্রতিরোধমূলক ব্যয়ের অন্তর্ভুক্ত। এজন্য বলা যায়, আজম ইলেকট্রনিক্সের প্রশিক্ষণ ব্যয়টি হলো প্রতিরোধমূলক ব্যয়।"
        },
        {
          "label": "ঘ",
          "question": "২০১৭ সালে আজম ইলেকট্রনিক্স ওয়ারেন্টি ব্যয় বাবদ ১০ লক্ষ টাকা নির্ধারণ করেছে তা কতটুকু বাস্তবসম্মত বলে তুমি মনে করো? উদ্দীপকের আলোকে মতামত দাও।",
          "explanation": "২০১৭ সালে আজম ইলেকট্রনিক্স-এর ওয়ারেন্টি ব্যয় বাবদ ১০ লক্ষ টাকা খরচ করাকে বাস্তবসম্মত বলেই আমি মনে করি। ওয়ারেন্টি হলো উৎপাদকের সাথে ক্রেতার লিখিত চুক্তি। এ চুক্তির মাধ্যমে উৎপাদক বিক্রিত পণ্যের কোনো সমস্যা হলে তা সমাধান করে থাকে। এ ধরনের সেবা দেওয়া হলে ক্রেতারা প্রতিষ্ঠানের উপর সন্তুষ্ট থাকে। আজম ইলেকট্রনিক্স হলো মোবাইল উৎপাদনকারী প্রতিষ্ঠান। ক্রেতাদের প্রত্যাশিত পণ্যটি সরবরাহের জন্য এটি প্রয়োজনীয় সব ব্যবস্থা যেমন: মান নিয়ন্ত্রণের কাজ, কর্মীদের প্রশিক্ষণ দেওয়া প্রভৃতি কাজ করে। পরবর্তীতে উৎপাদনে কিছুটা ত্রুটি থাকায় ক্রেতাদের ওয়ারেন্টি সুবিধা দেওয়ায় সিদ্ধান্ত নেয়। এ বাবদ প্রতিষ্ঠানটি ১০ লক্ষ টাকা ব্যয় নির্ধারণ করে। আজম ইলেকট্রনিক্সের উৎপাদিত মোবাইলে কোনো ত্রুটি থাকলে ক্রেতারা তার সম্মুখীন হবে। আর এ সমস্যাগুলোর সমাধান যদি তারা না পায় তাহলে ক্রেতারা পরবর্তীতে এ প্রতিষ্ঠানের পণ্য কিনবে না। যা প্রতিষ্ঠানটির জন্য ভবিষত বড় ধরনের আর্থিক ক্ষতির কারণ হতে পারে। ওয়ারেন্টি সুবিধা দিলে ক্রেতাসন্তুষ্টি বাড়ে। ক্রেতারা মনে করে প্রতিষ্ঠান তাদের পর্যাপ্ত সুযোগ সুবিধা দিচ্ছে। আর সন্তুষ্ট ক্রেতারাই নতুন ক্রেতা সৃষ্টি করে। তাই বলা যায়, আজম ইলেকট্রনিক্সের প্রতিষ্ঠানটির ওয়ারেন্টি দেওয়ার সিদ্ধান্তটি যৌক্তিক।"
        }
      ]
    },
    {
      "number": "8",
      "uddipok": "মিসেস রাশিদা পারভীন কুষ্টিয়ায় একটি 'বুটিক এন্ড টেইলার্স' স্থাপন করেন। বছরে তিনি ২০,০০০ একক পণ্য উৎপাদন করেন। এজন্য কারখানা ভাড়া ৩০,০০০ টাকা, স্থায়ী ব্যয় ৮০,০০০ টাকা, কাঁচামাল ৭,৫০,০০০ টাকা এবং মজুরি বাবদ ২,৫০,০০০ টাকা ব্যয় করেন। ফলে প্রতিষ্ঠানটি কাঙ্ক্ষিত উৎপাদনের কাছাকাছি অবস্থান করছে।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "উৎপাদন ক্ষমতা কী?",
          "explanation": "একটি নির্দিষ্ট সময়ে কোনো প্রতিষ্ঠানের সর্বোচ্চ উৎপাদনের সামর্থ্যকে উৎপাদন ক্ষমতা বলা হয়।"
        },
        {
          "label": "খ",
          "question": "\"উৎপাদন ক্ষমতা হলো সর্বোচ্চ উৎপাদনের পরিমাণ\"- ব্যাখ্যা করো।",
          "explanation": "উৎপাদন ক্ষমতা হলো কোনো নির্দিষ্ট সময়ে প্রতিষ্ঠানের সর্বোচ্চ পরিমাণ উৎপাদনের সামর্থ্য। স্বাভাবিক অবস্থায় নির্দিষ্ট সুযোগ-সুবিধা ব্যবহার করে কোনো উৎপাদন প্রক্রিয়ায় সর্বোচ্চ যে পরিমাণ পণ্য বা সেবা উৎপাদন করতে পারে তাই সর্বোচ্চ উৎপাদন ক্ষমতা। যেমন: কোনো প্রতিষ্ঠান একটি নির্দিষ্ট সময় (সাধারণ ১ বছরে) ২ লক্ষ ইউনিট পণ্য উৎপাদন করতে সক্ষম হলে, ঐ প্রতিষ্ঠানের সর্বোচ্চ উৎপাদন ক্ষমতা হবে ২ লক্ষ ইউনিট। তাই বলা যায়, উৎপাদন ক্ষমতা উৎপাদনের সর্বোচ্চ পরিমাণকে বোঝায়।"
        },
        {
          "label": "গ",
          "question": "উদ্দীপকে মিসেস রাশিদা পারভীনের 'বুটিক এন্ড টেইলার্স'-এ কোন ধরনের উৎপাদন ক্ষমতা ব্যবহৃত হয়েছে? বর্ণনা করো।",
          "explanation": "মিসেস রাশিদা পারভীনের বুটিক অ্যান্ড টেইলার্সে প্রকৃত উৎপাদন ক্ষমতা ব্যবহার করা হয়েছে। স্বাভাবিক অবস্থায় একটি উৎপাদন প্রক্রিয়ায় যে পরিমাণ পণ্য উৎপাদন করা যায়, তা-ই হলো প্রকৃত উৎপাদন ক্ষমতা। সর্বোচ্চ উৎপাদন ক্ষমতা থেকে প্রকৃত উৎপাদন ক্ষমতা সবসময় কম হয়। বুটিক অ্যান্ড টেইলার্স প্রতিষ্ঠানটি বছরে ২০,০০০ একক পণ্য উৎপাদন করে। এজন্য প্রতিষ্ঠানটির বছরে কাঁচামাল, মজুরি, কারখানা ভাড়াসহ বিভিন্ন ধরনের ব্যয় হয়। বর্তমানে এর উৎপাদন কাঙ্ক্ষিত মাত্রার কাছাকাছি অবস্থান করছে। অর্থাৎ স্বাভাবিকভাবে প্রতিষ্ঠানটি ২০,০০০ একক পণ্য উৎপাদন করে। এটিই তার সর্বোচ্চ উৎপাদন না। প্রতিষ্ঠানটি চাইলে আরও বেশি পরিমাণে উৎপাদন করতে পারে। কিন্তু বর্তমান প্রেক্ষাপট, কাঙ্ক্ষিত মাত্রা বিবেচনায় এটি ২০,০০০ একক উৎপাদন করে, যা প্রকৃত উৎপাদন ক্ষমতাকে নির্দেশ করে। তাই বলা যায়, বুটিক অ্যান্ড টেইলার্স-এর প্রকৃত উৎপাদন ক্ষমতা ব্যবহৃত হয়েছে।"
        },
        {
          "label": "ঘ",
          "question": "উদ্দীপকে মিসেস রাশিদা পারভীনের 'বুটিক এন্ড টেইলার্স'- এর এককপ্রতি উৎপাদন ব্যয় কত? নিরূপণ করো।",
          "explanation": "একটি পণ্য উৎপাদনে কোনো প্রতিষ্ঠানের খরচ নির্ণয় করাই হলো একক প্রতি উৎপাদন ব্যয়। এ ব্যয় নির্ণয়ের মাধ্যমে পণ্যের বিক্রয়মূল্য সঠিকভাবে নির্ধারণ করা সম্ভব হয়। দেওয়া আছে, বুটিক এন্ড টেইলার্স-এর কারখানা ভাড়া = ৩০, ০০০ টাকা স্থায়ী ব্যয় = ৮০, ০০০ টাকা কাঁচামাল খরচ = ৭,৫০,০০০ টাকা মজুরি ব্যয় = ২,৫০,০০০ টাকা এবং মোট উৎপাদনের পরিমাণ = ২০,০০০ এরুক। আমরা জানি, একক প্রতি উৎপাদন ব্যয় = মোট ব্যয়ের পরিমাণ মোট উৎপাদনের পরিমাণ \\frac{মোট\\ ব্যয়ের\\ পরিমাণ}{মোট\\ উৎপাদনের\\ পরিমাণ} মোট   উৎপাদনের   পরিমাণ মোট   ব্যয়ের   পরিমাণ ​ = ৩০ , ০০০ + ৮০ , ০০০ + ৭ , ৫০ , ০০০ + ২ , ৫০ , ০০০ ২০ , ০০০ =\\frac{৩০,০০০+৮০,০০০+৭,৫০,০০০+২,৫০,০০০}{২০,০০০} = ২০ , ০০০ ৩০ , ০০০ + ৮০ , ০০০ + ৭ , ৫০ , ০০০ + ২ , ৫০ , ০০০ ​ টাকা = ১১ , ১০ , ০০০ ২০ , ০০০ =\\frac{১১,১০,০০০}{২০,০০০} = ২০ , ০০০ ১১ , ১০ , ০০০ ​ টাকা = ৫৫.৫ টাকা সুতরাং, মিসেস রাশিদা পারভীনের বুটিক শপটির একক প্রতি উৎপাদন ব্যয় হলো ৫৫.৫০ টাকা।"
        }
      ]
    },
    {
      "number": "9",
      "uddipok": "সিলেটে প্রচুর আনারস উৎপাদন হওয়ায় মি. আব্দুল মঈদ আনারসের জুস তৈরির একটি কারখানা স্থাপন করেন। কাঁচামালের সহজপ্রাপ্যতা এবং পরিবহন সুবিধার কারণে সারাদেশে তার উৎপাদিত জুস বিপণন করতে সক্ষম হয়েছেন। ফলে অল্প দিনের মধ্যে তার ব্যবসায় সফলতা লাভে সক্ষম হয়।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "ব্যবসায়ের অবস্থান কী?",
          "explanation": "যে স্থানে ব্যবসা প্রতিষ্ঠান স্থাপন ও পরিচালনা করা হয় তাকে ব্যবসায়ের অবস্থান বলে।"
        },
        {
          "label": "খ",
          "question": "\"ব্যবসায়ের সফলতা নির্ভর করে উপযুক্ত স্থান নির্বাচনের ওপর\"- ব্যাখ্যা করো।",
          "explanation": "উপযুক্ত স্থান বলতে ব্যবসায়ের কার্যাবলি পরিচালনায় সুবিধা হয় এমন স্থানকে বোঝায়। সঠিক অবস্থান একটি প্রতিষ্ঠানের সফলতায় গুরুত্বপূর্ণ ভূমিকা রাখে। কারণ এখানে ব্যবসায়ের জন্য প্রয়োজনীয় কাঁচামাল, উন্নত যোগাযোগ ব্যবস্থা, শক্তি সম্পদের সহজপ্রাপ্যতা, প্রশিক্ষণ প্রভৃতি সুবিধা সহজে পাওয়া যায়। আবার, পণ্য সহজে ভোক্তাদের কাছে পৌঁছানো যায়। এতে মুনাফার সম্ভাবনা বাড়ে। এজন্যই বলা হয়, ব্যবসায়ের সফলতা নির্ভর করে উপযুক্ত স্থান নির্বাচনের ওপর।"
        },
        {
          "label": "গ",
          "question": "উদ্দীপকে উল্লিখিত কোন উপাদানের প্রভাবে মি. আব্দুল মঈদ তার ব্যবসায়ে সফলতা পেয়েছেন? ব্যাখ্যা করো।",
          "explanation": "মি. আব্দুল মঈদ কাঁচামালের সহজপ্রাপ্যতা ও পরিবহন সুবিধার কারণে ব্যবসায়ে সফলতা পেয়েছেন। শিল্পের প্রধান উপকরণ হলো কাঁচামাল। এটি না পাওয়া গেলে ধারাবাহিকভাবে উৎপাদন কাজ পরিচালনা করা সম্ভব হয় না। আবার, উৎপাদিত পণ্য সহজে ভোক্তাদের কাছে পৌছে দিতে উন্নত পরিবহন ব্যবস্থা খুবই গুরুত্বপূর্ণ। সিলেটে প্রচুর আনারস উৎপাদিত হয়। তাই, মি. আব্দুল মঈদ সেখানে একটি আনারসের জুসের কারখানা স্থাপন করেন। ফলে তিনি খুব সহজে কাঁচামাল সংগ্রহ করতে পারছেন। এতে ধারাবাহিকভাবে উৎপাদন করা সম্ভব হচ্ছে। এভাবে তিনি চাহিদামতো পণ্য উৎপাদন করতে পারছেন। আবার, উৎপাদিত পণ্য উন্নত পরিবহন ব্যবস্থার মাধ্যমে সারাদেশে সরবরাহ করা হয়। ফলে চাহিদা ও যোগানের সমতা রক্ষা করা সম্ভব হচ্ছে। এটি তার প্রতিষ্ঠানের মুনাফা বাড়াতে এবং বাজার ধরে রাখতে সাহায্য করছে। তাই বলা যায়, কাঁচামালের সহজপ্রাপ্যতা ও পরিবহন সুবিধার কারণে মি. আব্দুল মঈদ ব্যবসায়ে সফলতা পেয়েছেন।"
        },
        {
          "label": "ঘ",
          "question": "মি. আব্দুল মঈদ-এর সিলেটে ব্যবসায় স্থাপনের সিদ্ধান্তটি কতটুকু যৌক্তিক? ব্যবসায়ের অবস্থানের ধরন উল্লেখপূর্বক তোমার মতামত দাও।",
          "explanation": "আব্দুল মঈদের কারখানাটিকে সিলেটে গ্রাম্য অবস্থানে স্থাপন করাতে লাভজনক হবে বলে আমি মনে করি। শহরকে ভিত্তি না করে শহর থেকে একটু দূরে গ্রামে শিল্প ও বাণিজ্যিক প্রতিষ্ঠান স্থাপনকে ব্যবসায়ের গ্রাম্য অবস্থান বলে। আগে শহর অঞ্চলে শিল্প কারখানা গড়ে উঠত। বর্তমানে জমির পর্যাপ্ততা, সুষ্ঠু পরিবেশ, সস্তা শ্রম প্রভৃতি কারণে কারখানা গ্রামাঞ্চলে গড়ে উঠতে দেখা যায়। সিলেটে প্রচুর আনারস উৎপাদিত হবার ফলে জনাব মি. আব্দুল মঈদ তার কারখানাটি সিলেটে স্থাপন করেছেন। ফলে তিনি সহজেই আনারস সংগ্রহ করে জুস উৎপাদন করতে পারছেন। এজন্য তিনি ব্যবসায়ে সফলতা পাচ্ছেন। সিলেটে প্রচুর আনারস উৎপাদিত হওয়ায় মি. আব্দুল মঈদ সহজেই কাঁচামাল সংগ্রহ করতে পারছেন। আবার যোগাযোগ ব্যবস্থা ভালো হবার ফলে তিনি বিভিন্ন স্থানে উৎপাদিত জুস পরিবহন করতে পারছেন। সিলেটে শহুরে অবস্থান না হওয়ায় কারখানা স্থাপনের ফলে তিনি দর ও সরকারি সুবিধাও পেতে পারেন। এটি তার ব্যবসায়ের খরচ কমাতে গুরুত্বপূর্ণ ভূমিকা রাখবে। তাই আমি মনে করি, মি. আব্দুল মঈদের সিলেটে কারখানা স্থাপন করার সিদ্ধান্তটি যৌক্তিক।"
        }
      ]
    },
    {
      "number": "10",
      "uddipok": "মিস আবৃত্তি একটি মিনি সুগার মিল স্থাপন করেন। তার কারখানায় যে বিন্যাস ব্যবস্থা করেছেন তা নিচে চিত্রের মাধ্যমে উপস্থাপন করা হলো- কাঁচামাল → কর্মক্ষেত্র-১→ কর্মক্ষেত্র-২ →কর্মক্ষেত্র-৩→ কর্মক্ষেত্র-৪→ উৎপাদিত পণ্য।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "বিন্যাস কী?",
          "explanation": "প্রতিষ্ঠানের বিভিন্ন বিভাগ, যন্ত্রপাতি ও কাজের কেন্দ্রগুলোকে সঠিক ও সুশৃঙ্খলভাবে সাজানোকে বিন্যাস বলে।"
        },
        {
          "label": "খ",
          "question": "\"বিন্যাসের মাধ্যমে স্থানের কাম্য ব্যবহার নিশ্চিত হয়\" -ব্যাখ্যা করো।",
          "explanation": "বিন্যাসের মাধ্যমে প্রতিষ্ঠানের প্রতিটি বিভাগ ও কাজের কেন্দ্রগুলোকে সুশৃঙ্খলভাবে সাজানো হয় বলে এর মাধ্যমে স্থানের কাম্য ব্যবহার নিশ্চিত হয়। এর মাধ্যমে প্রতিষ্ঠানের কর্মী ও যন্ত্রপাতিকে সুশৃঙ্খলভাবে সাজানো হয়। এতে কম জায়গায় বেশি যন্ত্রপাতি রাখা যায়। তাছাড়া, শ্রমিকদের কাজ করতে সুবিধা হয়। এভাবেই বিন্যাসের মাধ্যমে স্থানের কাম্য ব্যবহার নিশ্চিত করা যায়।"
        },
        {
          "label": "গ",
          "question": "উদ্দীপকে উল্লিখিত মিস আবৃত্তি কোন ধরনের বিন্যাস ব্যবহার করেছেন? ব্যাখ্যা করো।",
          "explanation": "মিস আবৃত্তি পণ্য বিন্যাস ব্যবহার করেছেন। কাজের পর্যায়ক্রম অনুযায়ী সরলরেখার আকারে প্রতিষ্ঠানের বিভিন্ন বিভাগ, উপকরণ, যন্ত্রপাতি ইত্যাদি সাজানোই হলো পণ্য বিন্যাস। একই জাতীয় পণ্য বেশি পরিমাণে উৎপাদনের জন্য পণ্য বিন্যাস খুবই উপযুক্ত। মিস আবৃতি একটি মিনি সুগার মিল স্থাপন করেন। তিনি নিচের পদ্ধতিতে কারখানার বিন্যাস করেন- এই চিত্রের মাধ্যমে বোঝা যাচ্ছে তার কারখানার উৎপাদন প্রক্রিয়া কয়েকটি কর্মক্ষেত্রে ভাগ করা। ইনপুট হিসেবে কাঁচামাল সরবরাহের পর তা ধারাবাহিকভাবে কর্মক্ষেত্রে ১, ২, ৩ ও ৪-এ প্রক্রিয়াজাত করা হয়। সর্বশেষ ধাপে চূড়ান্ত পণ্য উৎপাদিত হয়। এসব কাজ একটির পর একটি সরলরেখার আকারে পরিচালিত হয়, যা পণ্য বিন্যাসের সাথে মিলে যায়। তাই বলা যায়, মিস আবৃত্তি পণ্য বিন্যাস ব্যবহার করেছেন।"
        },
        {
          "label": "ঘ",
          "question": "তুমি কি মনে করো, উল্লিখিত উদ্দীপক অনুযায়ী একটি বৃহদায়তন প্রতিষ্ঠান তার লক্ষ্যে সহজেই পৌঁছাতে পারে? যুক্তিসহ মতামত দাও।",
          "explanation": "আমি মনে করি, পণ্য বিন্যাসের মাধ্যমে একটি বৃহদায়তন প্রতিষ্ঠান তার লক্ষ্যে সহজে পৌঁছাতে পারে। পণ্য বিন্যাসের মাধ্যমে সমজাতীয় পণ্য উৎপাদনের ক্ষেত্রে সুবিধা বেশি পাওয়া যায়। এ বিন্যাসে কাজের কেন্দ্র বা বিভাগগুলোকে একটি রেখার পথে স্থাপন করা হয়। এতে বেশি পরিমাণে পণ্য উৎপাদন করা যায়। মিস আবৃত্তি একটি মিনি সুগারমিল স্থাপন করেন। তার কারখানায় তিনি পণ্য বিন্যাস ব্যবস্থা অনুসরণ করেন। এ বিন্যাসে তিনি কাঁচামাল সংগ্রহ থেকে শুরু করে উৎপাদিত পণ্য সংরক্ষণ পর্যন্ত প্রতিটি কাজ সরলরেখার আকারে কয়েকটি কর্মক্ষেত্রের মাধ্যমে সম্পন্ন করেন। পণ্য বিন্যাসের মাধ্যমে একটির পর একটি কাজ সম্পাদিত হয় বলে এ বিন্যাসে মেশিন ও কর্মীদের সহজে নিয়ন্ত্রণ করা যায়। পর্যায়ক্রমে উৎপাদন কাজ সম্পাদিত হয় বলে মিস আবৃত্তি অপচয় রোধ করতে পারেন। এতে উৎপাদন খরচ কম হয়। ফলে কম দামে চিনি বিক্রির সুযোগ তৈরি করে, যা মুনাফা বাড়াতে ও ব্যবসা সম্প্রসারণে সহায়ক। তাই বলা যায়, পণ্য বিন্যাসের মাধ্যমে মিস আবৃত্তির প্রতিষ্ঠানের মতো একটি বৃহদায়তন প্রতিষ্ঠান তার লক্ষ্যে সহজে পৌঁছাতে পারে।"
        }
      ]
    },
    {
      "number": "11",
      "uddipok": "মি. শাহীন এমবিএ শেষ করে মান ব্যবস্থাপক হিসেবে একটি পোশাক কারখানায় যোগদান করেন। সম্প্রতি তিনি মান ব্যবস্থাপনার ওপর জাপান থেকে উচ্চতর প্রশিক্ষণ নিয়েছেন। তাই মান ব্যবস্থাপনায় ভোক্তাদের সন্তুষ্টি বিধানের জন্য পরিদর্শন, পরীক্ষণ সংক্রান্ত ব্যয়ের ওপর বেশি জোর দেন। এছাড়াও পণ্যের মান নিয়ন্ত্রণের প্রতিটি পর্যায় যত্নসহকারে পর্যবেক্ষণ করেন।",
      "tag": "RB, CB, CTG.B, BB 18",
      "sub_questions": [
        {
          "label": "ক",
          "question": "আইএসও কী?",
          "explanation": "আইএসও (ISO) হলো আন্তর্জাতিক মান নির্ধারণকারী সংস্থা (International Organization For Standardization)।"
        },
        {
          "label": "খ",
          "question": "\"মান ব্যবস্থাপনা মুনাফা বাড়ায়\"- ব্যাখ্যা করো।",
          "explanation": "সমান ব্যবস্থাপনা হলো মানসম্মত পণ্য ও সেবা তৈরি ও সরবরাহের মাধ্যমে ক্রেতাসন্তুষ্টি সৃষ্টি করা, অপচয় কমানোর মাধ্যমে মুনাফা বাড়ানো এবং নতুন ক্রেতা তৈরি করা। মান ব্যবস্থাপনায় মানসম্পন্ন পণ্য উৎপাদনের চেষ্টা করা হয়। গুণগত মানসম্পন্ন পণ্য নতুন ক্রেতা সৃষ্টিতে সহায়তা করে। এতে প্রতিষ্ঠানের বিক্রির পাশাপাশি মুনাফাও বাড়তে পারে। এছাড়া মান ব্যবস্থাপনায় উৎপাদনশীলতা বাড়ানোর চেষ্টা করা হয়। এতে অপচয় কমে এবং প্রতিষ্ঠানের মুনাফা বেড়ে যায়। তাই বলা যায়, মান ব্যবস্থাপনা মুনাফা বাড়ায়।"
        },
        {
          "label": "গ",
          "question": "মি. শাহীন যেসব খরচের প্রতি জোর দেন সেগুলো কোন ধরনের খরচের অন্তর্ভুক্ত? ব্যাখ্যা করো।",
          "explanation": "মি. শাহীন যেসব খরচের ওপর জোর দেন সেগুলো মূল্যায়ন ব্যয়। নিম্নমানের পণ্য উৎপাদনের কারণ জানা এবং ত্রুটি ঠিক করার জন্য মূল্যায়ন ব্যয় করা হয়। পণ্যের মান ঠিক রাখার জন্য পরিদর্শন, পরীক্ষণ এবং পরিসংখ্যানিক মান নিয়ন্ত্রণ ব্যয় করা হয়ে থাকে। মি. শাহীন এমবিএ শেষ করে একটি পোশাক কারখানায় মান ব্যবস্থাপক হিসেবে কর্মরত আছেন। তিনি মান ব্যবস্থাপনার ওপর উচ্চতর প্রশিক্ষণ প্রাপ্ত। তিনি তার কর্মরত প্রতিষ্ঠানের পণ্যের মানের ব্যাপারে আপোষহীন। 'এজন্য তিনি পরিদর্শন, পরীক্ষণ প্রভৃতি ব্যয় করে থাকেন। এসব ব্যয়ের উদ্দেশ্য পণ্যকে ত্রুটিমুক্ত রাখা এবং ভোক্তা সন্তুষ্টি নিশ্চিত করা। অর্থাৎ মি. শাহীন যেসব ব্যয় করেন সেগুলো মূল্যায়ন ব্যয়ের সাথে সাদৃশ্যপূর্ণ।"
        },
        {
          "label": "ঘ",
          "question": "\"মি. শাহীন পণ্যের মান নিয়ন্ত্রণের প্রতিটি পর্যায় অত্যন্ত যত্নসহকারে পর্যবেক্ষণ করেন\"- উদ্দীপকের আলোকে উক্তিটির যথার্থতা মূল্যায়ন করো।",
          "explanation": "মি. শাহীন পণ্যের মান নিয়ন্ত্রণের প্রতিটি পর্যায় অত্যন্ত যত্নসহকারে পর্যবেক্ষণ করেন উক্তিটি যথার্থ বলে আমি মনে করি। মান ব্যবস্থাপক হলো কোনো প্রতিষ্ঠানের পণ্যের মান নির্ধারক এবং সংরক্ষণকারী। এক্ষেত্রে তাকে পণ্য মান নির্ধারণের পাশাপাশি মান রক্ষা করার জন্য ব্যক্তিগত পর্যবেক্ষণ, অভ্যন্তরীণ নিরীক্ষাসহ বিভিন্ন কাজ করতে হয়। মি. শাহীন হলো একটি পোশাক কারখানার মান ব্যবস্থাপক। তাই ভোক্তাসন্তুষ্টি অর্জনের জন্য পণ্যের মান ঠিক রাখতে তিনি মূল্যায়ন ব্যয় করেন। এমনকি মান নিয়ন্ত্রণের প্রতিটি পর্যায় যেমন: ক্রেতা মূল্যায়ন থেকে পণ্যের মান নির্ধারণ, মান মূল্যায়ন করা সহ যাবতীয় কাজ যত্নসহকারে পর্যবেক্ষণ করেন। পণ্যের মান যেকোনো কারণেই বিচ্যুত হতে পারে। যেমন: মেশিনের কোনো অংশ নষ্ট হয়ে যাওয়া বা কাঁচামালে ত্রুটি থাকা প্রভৃতি কারণে কাঙ্ক্ষিত মানের পণ্য উৎপাদনে বাঁধা সৃষ্টি হতে পারে। তাই পণ্যের মান নিয়ন্ত্রণের প্রতিটি পর্যায় পর্যবেক্ষণ করা প্রয়োজনীয়। আর এ পর্যবেক্ষণ কাজটিই করে মি. শাহীন। তিনি চান পণ্য উৎপাদন থেকে ভোক্তার কাছে পৌছানো পর্যন্ত পণ্য মান যেন অক্ষুণ্ণ থাকে শুরু করে। কারণ, মান ভালো থাকলে ক্রেতাসন্তুষ্টি সৃষ্টি হয়। তাই পণ্য মান নির্ধারণ সংরক্ষণের জন্য মি. শাহীন মান নিয়ন্ত্রণের প্রতিটি পর্যায় পর্যবেক্ষণ করেন উক্তিটি যথার্থ।"
        }
      ]
    }
  ]
}