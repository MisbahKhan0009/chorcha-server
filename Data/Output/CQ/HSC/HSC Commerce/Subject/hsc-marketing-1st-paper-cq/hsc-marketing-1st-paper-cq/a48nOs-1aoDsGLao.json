{
  "title": "পুলিশ লাইন্স স্কুল ও কলেজ, রংপুর ২০২৫",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "জনাব অমল গুড় দিয়ে বিভিন্ন ধরনের মিষ্টান্ন প্রস্তুত করেন। তার মিষ্টি মানসম্মত হওয়ায় রংপুর শহরের ভোক্তাদের কাছে ব্যাপক কদর রয়েছে। রংপুর শহরের অধিকাংশ রেস্তোরা তার কাছ থেকে মিষ্টান্ন সংগ্রহ করে। এভাবে অল্প সময়ে তিনি সফল উদ্যোক্তা হয়ে উঠেছেন।",
      "tag": "PLSCR 25",
      "sub_questions": [
        {
          "label": "ক",
          "question": "সময়গত উপযোগ কী?",
          "explanation": "নির্দিষ্ট সময় পর্যন্ত বা পণ্যের তীব্র চাহিদার সময় পর্যন্ত পণ্য সংরক্ষণ করে মানুষের অভাব পূরণ করাকে সময়গত উপযোগ বলে।"
        },
        {
          "label": "খ",
          "question": "মোবাইল ফোন কোম্পানি কোন ধরনের উপযোগ সৃষ্টি করে? ব্যাখ্যা করো।",
          "explanation": "মোবাইল ফোন কোম্পানি সেবাগত উপযোেগ সৃষ্টি করে। মানুষের প্রয়োজন বা অভাব পূরণ করে এমন সুবিধা আদান-প্রদানের মাধ্যমে সেবাগত উপযোগ সৃষ্টি হয়। এটি দেখা বা স্পর্শ করা যায় না। মোবাইল ফোন কোম্পানি গ্রাহকদের টকটাইম, ইন্টারনেট, এসএমএসসহ নানা সুবিধা দেয়। এগুলো দেখা বা স্পর্শ করা যায় না। কেবল ব্যবহার করে প্রয়োজন বা অভাব মেটানো যায়। অতএব, মোবাইল ফোন কোম্পানি সেবাগত উপযোগ সৃষ্টির সাথে জড়িত।"
        },
        {
          "label": "গ",
          "question": "মিষ্টান্ন প্রস্তুতের মাধ্যমে জনাব অমল কোন ধরনের উপযোগ সৃষ্টি করে? ব্যাখ্যা করো।",
          "explanation": "মিষ্টান্ন প্রস্তুতের মাধ্যমে জনাব অমল রূপগত উপযোগ সৃষ্টি করেন। কোনো জিনিসের রূপ বা আকার-আকৃতি পরিবর্তন করে রূপগত উপযোগ সৃষ্টি করা হয়। উৎপাদনের মাধ্যমে এ উপযোগ সৃষ্টি হয়। এর মাধ্যমে প্রকৃতি প্রদত্ত কাঁচামালকে মানুষের ভোগ বা ব্যবহার উপযোগী পণ্যে রূপান্তর করা হয়। উদ্দীপকের জনাব অমল গুড় দিয়ে বিভিন্ন ধরনের মিষ্টান্ন প্রস্তুত করেন। তার তৈরি মিষ্টি বেশ সুস্বাদু ও মানসম্মত। তাই রংপুর শহরের ভোক্তাদের কাছে এর ব্যাপক কদর রয়েছে। এক্ষেত্রে জনাব অমল প্রকৃতি প্রদত্ত কাঁচামাল খেজুর বা আখের গুড় ব্যবহার করে চূড়ান্ত ভোগের উপযোগী মিষ্টান্ন তৈরি করেন। তার এই কাজের মাধ্যমে কাঁচামালের আকৃতির পরিবর্তন ঘটেছে, যা রূপগত উপযোগ সৃষ্টির সাথে সামঞ্জস্যপূর্ণ। অতএব, মিষ্টান্ন প্রস্তুতের মাধ্যমে জনাব অমল রূপগত উপযোগ সৃষ্টি করেছেন।"
        },
        {
          "label": "ঘ",
          "question": "উপযোগের ধরন উল্লেখপূর্বক জনাব অমলের সফলতার কারণ ব্যাখ্যা করো।",
          "explanation": "বিভিন্ন রেস্তোরাঁয় মিষ্টান্ন সরবরাহের মাধ্যমে স্থানগত উপযোগ সৃষ্টি জনাব অমলের সফলতার মূল কারণ। এক স্থান থেকে অন্য স্থানে পণ্য বা সেবা স্থানান্তরের মাধ্যমে স্থানগত উপযোগ সৃষ্টি হয়। এর ফলে দূরবর্তী অঞ্চলের ক্রেতারা পণ্য ভোগের সুযোগ পায়। উদ্দীপকের জনাব অমল গুড় দিয়ে বিভিন্ন ধরনের মিষ্টান্ন তৈরি করেন। তার উৎপাদিত মিষ্টি মানসম্মত। ফলে রংপুর শহরের ভোক্তাদের কাছে এর ব্যাপক কদর রয়েছে। অত্র অঞ্চলের অধিকাংশ রেস্তোরাঁ তার কাছ থেকে মিষ্টান্ন সংগ্রহ করে। এভাবে অল্প সময়ে তিনি একজন সফল উদ্যোক্তা হয়ে উঠেছেন। রংপুরের বিভিন্ন এলাকার রেস্তোরাঁয় মিষ্টান্ন সরবরাহের ফলে এলাকাসমূহের ক্রেতারা মিষ্টান্ন ভোগের সুযোগ পেয়েছে। এতে জনাব অমলের তৈরি মিষ্টান্নের চাহিদা বেড়েছে এবং তার মিষ্টান্নের বাজার সম্প্রসারিত হয়েছে। ফলে জনার অমলের বিক্রি ও মুনাফা বাড়ার সম্ভাবনা তৈরি হয়েছে। এটি তাকে সফল উদ্যোক্তা হতে সহায়তা করেছে। আর এভাবে রংপুর শহরের বিভিন্ন এলাকার রেস্তোরাঁয় পণ্যের সরবরাহ করা স্থানগত উপযোগের সাথে সাদৃশ্যপূর্ণ। অতএব, স্থানগত উপযোগ সৃষ্টি জনাব অমলের সফলতার মূল কারণ।"
        }
      ]
    },
    {
      "number": "2",
      "uddipok": "২০২১ সালে রূপান্তর এন্টারপ্রাইজের উৎপাদিত পোশাকের মূল্য ছিল ১৫,০০,০০০ টাকা। উক্ত পোশাক উৎপাদনের জন্য প্রতিষ্ঠানটি কাঁচামাল বাবদ ৫,০০,০০০ টাকা, শ্রম ব্যয় বাবদ ২,০০,০০০ টাকা, যন্ত্রপাতি ব্যয় বাবদ ২,০০,০০০ টাকা-ও অন্যান্য ব্যয় বাবদ ১,০০,০০০ টাকা ব্যয় করে। প্রতিষ্ঠানটির ২০১৯ ও ২০২০ সালের শ্রমের উৎপাদনশীলতা ছিল যথাক্রমে ৫ ও ৭।",
      "tag": "PLSCR 25",
      "sub_questions": [
        {
          "label": "ক",
          "question": "স্থানগত উপযোগ কী?",
          "explanation": "পণ্যসামগ্রী এক স্থান থেকে অন্য স্থানে স্থানান্তরের মাধ্যমে মানুষের অভাব পূরণের যে ক্ষমতা সৃষ্টি হয় তাকে স্থানগত উপযোগ বলে।"
        },
        {
          "label": "খ",
          "question": "আর্থিক উৎপানশীলতা কীভাবে পরিমাপ করা যায়? ব্যাখ্যা করো।",
          "explanation": "সংযোজিত মূল্যের পরিমাণকে মোট রূপান্তর মূল্য দিয়ে ভাগ করে আর্থিক উৎপাদনশীলতা পাওয়া যায়। আর্থিক উৎপাদনশীলতা নির্ণয়ের সূত্রটি হলো, আর্থিক উৎপাদনশীলতা = সংযোজিত মূল্য/রূপান্তর মূল্য এখানে, সংযোজিত মূল্য = (বিক্রয়মূল্য কাঁচামালের মূল্য) আর রূপান্তর মূল্য হলো কাঁচামাল থেকে ভোগ উপযোগী পণ্য উৎপাদন করতে যে ব্যয় হয় তার সমষ্টি।"
        },
        {
          "label": "গ",
          "question": "২০২১ সালে রূপান্তর এন্টারপ্রাইজের কাঁচামালের উৎপাদনশীলতা নির্ণয় করো।",
          "explanation": "মোট উৎপাদিত পণ্যের মূল্য ও উৎপাদনের ব্যবহৃত মোট কাঁচামালের মূল্যের অনুপাতকে কাঁচামালের উৎপাদনশীলতা বলে। ২০২১ সালে রূপান্তর এন্টারপ্রাইজের, কাঁচামাল বাবদ ব্যয় করেছে ৫,০০,০০০ টাকা এবং মোট উৎপাদিত পণ্যের মূল্য ১৫,০০,০০০ টাকা। আমরা জানি, কাঁচামালের উৎপাদনশীলতা = মোট উৎপাদনের মূল্য/মোট কাঁচামালের মূল্য = ১৫,০০,০০০/৫,০০,০০০ = ৩ ২০২১ সালে রূপান্তর এন্টারপ্রাইজের কাঁচামালের উৎপাদনশীলতা ৩।"
        },
        {
          "label": "ঘ",
          "question": "২০২১ সালে রূপান্তর এন্টারপ্রাইজের শ্রমের উৎপাদনশীলতা মূল্যায়ন করো।",
          "explanation": "মোট উৎপাদিত পণ্যের মূল্য এবং মোট শ্রম ব্যয়ের অনুপাতকে শ্রমের উৎপাদনশীলতা বলে। কী পরিমাণ শ্রম ব্যয় করে কী পরিমাণ পণ্য উৎপাদন করা সম্ভব তা নির্ণয় করার জন্য শ্রমের উৎপাদনশীলতা পরিমাপ করা হয়। ২০২১ সালে রূপান্তর এন্টারপ্রাইজের, উৎপাদিত পণ্যের মূল্য ১৫,০০,০০০ টাকা এবং মোট শ্রম ব্যয় ২,০০,০০০ টাকা। আমরা জানি, শ্রমের উৎপাদনশীলতা = মোট উৎপাদনের মূল্য/মোট শ্রম ব্যয় = ১৫,০০,০০০/২,০০,০০০ = ৭.৫ ২০১৯ ও ২০২০ সালের প্রতিষ্ঠানটির শ্রমের উৎপাদনশীলতা ছিল যথাক্রমে ৫ ও ৭ যা ২০২১ সালে বেড়ে দাঁড়িয়েছে ৭.৫। অর্থাৎ, সময়ের সাথে সাথে শ্রমের দক্ষ ব্যবহার নিশ্চিত করা হচ্ছে। এটি প্রতিষ্ঠানের কাঙ্ক্ষিত লক্ষ্যমাত্রা অর্জনের পথকে সুগম করবে।"
        }
      ]
    },
    {
      "number": "3",
      "uddipok": "জনাব ফাহিম একটি গবেষণা প্রতিষ্ঠান গড়ে তোলেন। বিভিন্ন উপাত্ত সংগ্রহপূর্বক প্রক্রিয়াকরণ করে সুসংঘবদ্ধ তথ্য বিভিন্ন সরকারি ও বেসরকারি প্রতিষ্ঠানে ব্যণিজ্যিক ভিত্তিতে সরবরাহ করেন। এ প্রক্রিয়া সম্পন্ন করতে তিনি ২০ জন কর্মী নিয়োগ দেন। দ্বিতীয় বছরে তিনজন কর্মী চলে গেলেও জনাব ফাহিম পূর্বের বছরে অর্জিত কাজের সমপরিমাণ কাজ এ বছরের শুরুতেই লক্ষ্যমাত্রা হিসেবে স্থির করলেন। বছর শেষে দেখা গেল উক্ত লক্ষ্যমাত্রা অর্জিত হয়েছে।",
      "tag": "PLSCR 25",
      "sub_questions": [
        {
          "label": "ক",
          "question": "উৎপাদনের খাত কয়টি?",
          "explanation": "অর্থনীতিতে উৎপাদন খাত হলো তিনটি।"
        },
        {
          "label": "খ",
          "question": "যন্ত্রসময় কীভাবে উৎপাদনশীলতা পরিমাপে সহায়তা করে? ব্যাখ্যা করো।",
          "explanation": "একটি নির্দিষ্ট সময়ে যন্ত্রের কার্যকর ব্যবহার ও উৎপাদন ক্ষমতার মধ্যে সম্পর্ক বিশ্লেষণের মাধ্যমে যন্ত্রসময় উৎপাদনশীলতা পরিমাপে সহায়তা করে। যন্ত্রসময় হলো উৎপাদনে ব্যবহৃত যন্ত্রপাতির সক্রিয় কর্মঘণ্টা, যা উৎপাদনের ইনপুট হিসেবে গণ্য হয়। নির্দিষ্ট যন্ত্রসময়ে বেশি উৎপাদন হলে উৎপাদনশীলতা বাড়ে। আবার কম উৎপাদন হলে অদক্ষতা বলে বিবেচিত হয়। সঠিক যন্ত্রসময় দিয়ে যন্ত্রের উৎপাদনশীলতা পরিমাপ করা যায়। এছাড়া মোট উৎপাদনশীলতা পরিমাপে এটি কাঁচামাল, শ্রম ও অন্যান্য উপকরণের মতো ব্যবহৃত হয়।"
        },
        {
          "label": "গ",
          "question": "জনাব ফাহিমের কাজটি কোন প্রক্রিয়াকে নির্দেশ করে? ব্যাখ্যা করো।",
          "explanation": "জনাব ফাহিনের কাজটি উৎপাদন প্রক্রিয়াকে নির্দেশ করে। এর মাধ্যমে উৎপাদনের উপকরণকে প্রক্রিয়াজাত করে চূড়ান্ত পণ্যে রূপ দেওয়া হয়। এটি পণ্যের রূপগত উপযোগ সৃষ্টি করে। সেবার দৃষ্টিকোণ থেকে, উৎপাদন হলো এমন কাজ সম্পাদন যার উপযোগিতা আছে। উদ্দীপকের জনাব ফাহিমের একটি গবেষণা প্রতিষ্ঠান রয়েছে। তার প্রতিষ্ঠান বিভিন্ন উপাত্ত সংগ্রহ করে প্রক্রিয়াজাত করে। পরবর্তীতে প্রক্রিয়াজাতকৃত তথ্য বিভিন্ন সরকারি ও বেসরকারি প্রতিষ্ঠানে বাণিজ্যিক ভিত্তিতে সরবরাহ করে। এক্ষেত্রে জনাব ফাহিম কাঁচামাল (বিভিন্ন উপাত্ত) প্রক্রিয়াজাত করে ব্যবহার উপযোগী তথ্যে রূপান্তর করে। তাছাড়া তার সম্পাদিত এই কাজ বিভিন্ন সরকারি-বেসরকারি প্রতিষ্ঠানের তথ্যের প্রয়োজন মেটায়। অর্থাৎ, তার এই কাজের উপযোগিতা রয়েছে। এসব বৈশিষ্ট্য বিবেচনায় বলা যায়, জনাব ফাহিমের কাজটি উৎপাদন প্রক্রিয়াকে নির্দেশ করে।"
        },
        {
          "label": "ঘ",
          "question": "দ্বিতীয় বছরে উদ্দীপকে উল্লিখিত প্রতিষ্ঠানটির লক্ষ্যমাত্রা অর্জনে যে বিষয়টি কার্যকর ছিল তার গুরুত্ব বিশ্লেষণ করো।",
          "explanation": "দ্বিতীয় বছরে উদ্দীপকের প্রতিষ্ঠানটির লক্ষ্যমাত্র অর্জনে উৎপাদনশীলতা বৃদ্ধি কার্যকর ভূমিকা পালন করেছে। উৎপাদনশীলতা হলো উৎপাদিত পণ্য' এবং উৎপাদনে ব্যবহৃত উপকরণের অনুপাত। এর মাধ্যমে কম সম্পদ ব্যবহার করে বেশি পরিমাণে পণ্য উৎপাদন নিশ্চিত করা যায়। উৎপাদনশীলতা বাড়লে প্রতিষ্ঠানের আয় বা মুনাফা বাড়ে, যা পরবর্তীতে ব্যবসায় সম্প্রসারণে ভূমিকা রাখে। উদ্দীপকের জনাব ফাহিম একটি গবেষণা প্রতিষ্ঠান গড়ে তোলেন। প্রতিষ্ঠানটি বিভিন্ন উপাত্ত সংগ্রহ ও প্রক্রিয়াজাত করে বাণিজ্যিক ভিত্তিতে বিভিন্ন প্রতিষ্ঠানে সরবরাহ করে। এ কাজ সম্পাদন করতে ২০ জন কর্মী নিয়োগ দেওয়া হয়। দ্বিতীয় বছরে তিন জন কর্মী চলে যান। এটি সত্ত্বেও জনাব ফাহিম পূর্বের বছরের সমপরিমাণ কাজ করতে সক্ষম হন। জনাব ফাহিমের প্রতিষ্ঠানে কর্মী সংখ্যা কমে গেলেও তিনি লক্ষ্যমাত্রা অর্জন করতে পেরেছেন। অর্থাৎ, তার প্রতিষ্ঠানে কম শ্রম ব্যয় করেই অধিক পরিমাণে উৎপাদন করা সম্ভব হয়েছে। আর এ বিষয়টি উৎপাদনশীলতা বৃদ্ধির দিকে ইঙ্গিত করে। কর্মীদের দক্ষতা ও উন্নত প্রযুক্তির ব্যবহারের মাধ্যমে শ্রম, সময় ও অর্থের অপচয় কমেছে। অর্থাৎ, সীমিত সম্পদের মাঝেই কাঙ্ক্ষিত লক্ষ্যমাত্রা অর্জন সম্ভব হয়েছে। অতএব, উৎপাদনশীলতা বৃদ্ধি দ্বিতীয় বছরের লক্ষ্যমাত্রা অর্জনে গুরুত্বপূর্ণ ভূমিকা রেখেছে।"
        }
      ]
    },
    {
      "number": "4",
      "uddipok": "জনাব ময়নুল কৃষি প্রশিক্ষণ ইনিস্টিটিউট থেকে পাস করে ২০১৫ সালে পারিবারিক পুকুরে মৎস্য চাষ শুরু করেন। ধারাবাহিকভাবে মুনাফা করায় পাঁচ বছর পর তিনি খামার সম্প্রসারণ করেন এবং ৫ জন শ্রমিক নিয়োগ দেন। কর্মীদের তিনি আলাদা আলাদা কাজে নিয়োগ করান। কর্মীদের কাজের দক্ষতার জন্য এ বছর তিনি দ্বিগুণ মুনাফা করতে সক্ষম হন।",
      "tag": "PLSCR 25",
      "sub_questions": [
        {
          "label": "ক",
          "question": "শ্রম কত প্রকার?",
          "explanation": "শ্রম দুই প্রকার। যথা: শারীরিক শ্রম ও মানাসিক শ্রম।"
        },
        {
          "label": "খ",
          "question": "শ্রমিক ও শ্রম অবিচ্ছেদ্য-ব্যাখ্যা করো।",
          "explanation": "পারিশ্রমিকের বিনিময়ে উৎপাদন কাজে নিয়োজিত মানুষের সব ধরনের শারীরিক ও মানসিক কর্মপ্রচেষ্টাকে শ্রম বলে। পণ্যদ্রব্য বিক্রির সময় বিক্রেতা ক্রেতার কাছে পণ্যের মালিকানা হস্তান্তর করতে পারে। কিন্তু শ্রম বিক্রির সময় শ্রমিক তার শ্রমকে হস্তান্তর করতে পারে না। তাই যেখানে শ্রমের প্রয়োজন, সেখানেই শ্রমিককে যেতে হয়। এজন্যই বলা হয় 'শ্রমিক ও শ্রম অবিচ্ছিন্ন'।"
        },
        {
          "label": "গ",
          "question": "প্রাথমিক পর্যায়ে জনাব ময়নুল উৎপাদনের কোন উপাদানটি ব্যবহার করেন? ব্যাখ্যা করো।",
          "explanation": "প্রাথমিক পর্যায়ে জনাব ময়নুল উৎপাদনের ভূমি উপাদানটি ব্যবহার করেন। ভূমি হতে সব প্রাকৃতিক উপাদানকে বোঝায়। পানি, বাতাস, মাটি, নদ-নদী, পুকুর আমরা তৈরি করতে পারি না, সেগুলো ভূমির অন্তর্ভুক্ত। এর যোগান সীমিত এবং এটি চিরস্থায়ী। উদ্দীপকের জনাব ময়নুল কৃষি প্রশিক্ষণ ইনস্টিটিউট থেকে পাশ করেন। পরবর্তীতে ২০১৫ সালে পারিবারিক পুকুরে মৎস্য চাষ শুরু করেন। ধারাবাহিকভাবে মুনাফা করায় পাঁচ বছর পর তিনি খামার সম্প্রসারণ করেন। এক্ষেত্রে মৎস্য চাষে ব্যবহৃত পুকুর প্রাকৃতিক উপাদান। প্রাকৃতিকভাবে পানি না উঠলে পুকুর তৈরি হয় না। এর উপাদান পানি, মাটি প্রভৃতিও প্রকৃতির অংশ। এগুলোকে কাজে লাগিয়েই জনাব ময়নুল তার মৎস্য খামার গড়ে তুলেছেন। অতএব, প্রাথমিক পর্যায়ে জনাব ময়নুল উৎপাদনের ভূমি উপাদানটি ব্যবহার করেছেন।"
        },
        {
          "label": "ঘ",
          "question": "জনাব ময়নুলের দ্বিগুণ মুনাফা অর্জনের কারণ বিশ্লেষণ করো।",
          "explanation": "জনাব ময়নুলের দ্বিগুণ মুনাফা অর্জনের কারণ শ্রম বিভাগ। একটি কাজকে বিভিন্ন ভাগে ভাগ করে বণ্টন করে দেওয়াই হলো শ্রম বিভাগ। এক্ষেত্রে যে কর্মী যে কাজে দক্ষ তাকে সেই কাজের দায়িত্ব দেওয়া হয়। এতে উৎপাদনশীলতা বাড়ে এবং সময়, শ্রম ও অর্থের অপচয় কমে যায়। জনাব ময়নুল কৃষি প্রশিক্ষণ ইনস্টিটিউট থেকে পাশ করার পর নিজস্ব পুকুরে মাছ চাষ শুরু করেন। ধারাবাহিকভাবে মুনাফা করায় পাঁচ বছর পর তিনি খামার সম্প্রসারণ করেন। এ বড় আয়তনের খামারের বিভিন্ন কাজে তিনি ৫ জন শ্রমিক নিয়োগ দেন। এক্ষেত্রে কর্মীদের প্রত্যেককে তিনি তাদের ক্ষমতা অনুযায়ী আলাদা আলাদা কাজে নিয়োগ করেন। ফলে কর্মীদের কর্মদক্ষতার জন্য এ বছর তিনি দ্বিগুণ মুনাফা অর্জন করতে সক্ষম হন। জনাব ময়নুল খামারের কাজগুলোকে বিভিন্ন ভাগে ভাগ করে কর্মীদের আলাদা আলাদা কাজে নিয়োজিত করেন। এভাবে কাজ ভাগ করে দেওয়াই শ্রম বিভাগ। এর ফলে কর্মীরা একই কাজ বার বার করায় তাদের কাজের দক্ষতা ও গতিশীলতা বাড়ে। এতে সময়, শ্রম ও অর্থের অপচয় কমে যায়। এছাড়া উৎপাদনশীলতাও বাড়ে। এরই ধারাবাহিকতায় জনাব ময়নুল দ্বিগুণ মুনাফা অর্জন করতে সক্ষম হয়েছেন। তাই বলা যায়, শ্রম বিভাগই জনাব ময়নুলের মুনাফা অর্জনের মূল কারণ।"
        }
      ]
    },
    {
      "number": "5",
      "uddipok": "জনাব কাজল সম্প্রতি দমদমায় একটি হস্তশিল্পের কারখানা স্থাপন করেছেন। তিনি চয়নসহ মোট ১০ জন শ্রমিক নিয়োগ দিয়েছেন। প্রথম বছরে বেশ ভালো মুনাফা করলেও দ্বিতীয় বছরে চাহিদা অনুযায়ী পণ্য উৎপাদন করতে না পারায় লোকসানের মুখোমুখি হতে হয়। বেতন নিয়ে মনোমালিন্য হওয়ার কারণে চয়ন সম্প্রতি পার্শ্ববর্তী আলু হিমাগারে কাজ নিয়েছে। চয়নের মতো কর্মপটু কর্মীকে হারিয়ে জনাব কাজল চিন্তিত হয়ে পড়েছেন। সমস্যা সমাধানে তিনি একটি ব্যাংক ঋণ নেওয়ার কথা ভাবছেন।",
      "tag": "PLSCR 25",
      "sub_questions": [
        {
          "label": "ক",
          "question": "ক্রমহ্রাসমান প্রান্তিক উৎপাদন বিধিটি লেখো।",
          "explanation": "একটি নির্দিষ্ট ভূমিতে শ্রম এবং মূলধনের পরিমাণ বাড়ানো হলেও সমানুপাতিক হারে উৎপাদন বাড়ানো সম্ভব হয় না। আর এ বিধিকে বলা হয় ক্রমহ্রাসমান প্রান্তিক উৎপাদন বিধি।"
        },
        {
          "label": "খ",
          "question": "সঞ্চয় কখন মূলধন গঠন করে? ব্যাখ্যা করো।",
          "explanation": "যে সম্পদ কোনো আয় সৃষ্টি করে অথবা অর্থ উপার্জনে সহায়তা করে তাই মূলধন। মানুষের সঞ্চয় করার সামর্থ্য তার আয়ের ওপর নির্ভর করে। মানুষের আয় অল্প হলে সে জীবনযাত্রার ব্যয় নির্বাহ করার পর কিছুই সঞ্চয় করতে পারে না। আয় ও সঞ্চয়ের পরিমাণ বেশি হলে বেশি পরিমাণ মূলধন গঠন করা সহজ হয়। আর সঞ্চয় কোনো উৎপাদনধর্মী কাজে বিনিয়োগ করলে মূলধন গঠিত হয়।"
        },
        {
          "label": "গ",
          "question": "চয়নের দ্বারা শ্রমের কোন বৈশিষ্ট্যটি ফুটে উঠেছে? ব্যাখ্যা করো।",
          "explanation": "চয়নের দ্বারা শ্রমের 'গতিশীলতা' বৈশিষ্ট্যটি ফুটে উঠেছে। শ্রম গতিশীলতায় শ্রমিক বর্তমান পেশা, স্থান এবং শিল্প প্রতিষ্ঠান থেকে অন্যত্র স্থানান্তরিত হয়। শ্রম উৎপাদনের সর্বাপেক্ষ গতিশীল উপাদান। একজন শ্রমিক তার প্রয়োজনের তাগিদেই এক প্রতিষ্ঠান থেকে অন্য প্রতিষ্ঠানে চলে যায়। জনাব কাজলের দমদমায় একটি হস্তশিল্পে কারখানা রয়েছে। সেখানে তিনি চয়নসহ মোট ১০ জন শ্রমিক নিয়োগ দেন। সম্প্রতি বেতন নিয়ে মনোমালিন্য হওয়ায় চয়ন পার্শ্ববতী আলু হিমাগারে কাজ নেয়। উল্লখ্য, জনাব কাজলের হস্তশিল্পজাত কারখানায় চয়ন কায়িক শ্রম দিয়ে অর্থ উপার্জন করতো। অর্থাৎ, সে উৎপাদনের শ্রম উপাদানের অন্তর্গত। আর বর্তমানে সে পেশার পরিবর্তন করে হিমাগারে কাজ নিয়েছে। তার এ পদক্ষেপের মূল কারণ নিজস্ব প্রয়োজন (উন্নত বেতন ভাতা)। এসব বিষয় শ্রমের গতিশীলতার বৈশিষ্ট্যের সাথে সামঞ্জস্যপূর্ণ। অতএব, চয়নের দ্বারা শ্রমের গতিশীলতা বৈশিষ্ট্যটি ফুটে উঠেছে।"
        },
        {
          "label": "ঘ",
          "question": "উদ্দীপকে জনাব কাজলের পরিকল্পনার যৌক্তিকতা উৎপাদনের উপকরণের আলোকে মূল্যায়ন করো।",
          "explanation": "উদ্দীপকে জনাব কাজলের ব্যাংক ঋণের মাধ্যমে মূলধন সংগ্রহের পরিকল্পনাটি যৌক্তিক। মানুষের পরিশ্রমের মাধ্যমে উৎপাদিত যে সম্পদ ভবিষ্যৎ আয় উপার্জনে ব্যবহৃত হয় তা-ই মূলধন। ব্যবসায়ে বিনিয়োজিত অর্থ, বিভিন্ন যন্ত্রপাতি, কাঁচামাল প্রভৃতি ব্যবসায়ের মূলধন হিসেবে বিবেচিত হয়। এটি ব্যবসায় পরিচালনা ও সম্প্রসারণে সহায়তা করে। জনাব কাজল একটি হস্তশিল্প কারখানার মালিক। সেখানে তিনি চয়নসহ আরও কয়েকজন শ্রমিক নিয়োগ দেন। প্রথম বছর তিনি ভালো মুনাফা অর্জন করেন। কিন্তু পরবর্তী বছরে পর্যাপ্ত মুনাফা করতে না পারায় কর্মীদের বেতন-ভাতা ঠিকমতো দিতে পারেন নি। এতে তার প্রতিষ্ঠানের দক্ষ একজন কর্মী 'চয়ন' কাজ ছেড়ে পাশের একটি আলু হিমাগারে কাজ নেয়। এতে জনাব কাজল বেশ চিন্তিত হয়ে পড়েন। সমস্যা সমাধানের তিনি ব্যাংক থেকে ঋণ নেওয়ার কথা ভাবছেন। অর্থের অভাবে জনাব কাজল কর্মীদের পর্যাপ্ত বেতন-ভাতা দিতে পারছেন না। ফলে দক্ষ কর্মীরা অন্যত্র চলে যাচ্ছে। এ অবস্থায় জনাব কাজল, ঋণের মাধ্যমে সংগৃহীত অর্থ অর্থাৎ মূলধন বিনিয়োগ করলে তা ব্যবসায় পরিচালনায় সহায়তা করবে। এর ফলে কর্মীদের পর্যাপ্ত বেতন-ভাতা দেওয়া সম্ভব হবে। এতে কর্মীরা আগ্রহ নিয়ে কাজ করায় ব্যবসায়ের উৎপাদন বাড়বে। ফলে প্রতিষ্ঠানটি চাহিদা অনুযায়ী পণ্য সরবরাহ করতে পারবে এবং ব্যবসায়ের মুনাফা বাড়ার সম্ভাবনা তৈরি হবে। তাই বলা যায়, জনাব কাজলের সমস্যা সমাধানে মূলধন সংগ্রহের পরিকল্পনাটি যৌক্তিক।"
        }
      ]
    },
    {
      "number": "6",
      "uddipok": "ফ্লাওয়ার গার্ডেন একটি স্বনামধন্য ফুল উৎপাদনকারী প্রতিষ্ঠান। প্রতিষ্ঠানটি মৌসুমের শুরুতেই ফুল উৎপাদনের একটি নীল নকশা প্রণয়ন করে। দক্ষতার ভিত্তিতে কাজ বণ্টনের পাশাপাশি কর্মীদের মধ্যে সম্পর্ক স্থাপনের ব্যবস্থা প্রতিষ্ঠা করে। এছাড়া পণ্যের গুণগত মান নিয়ন্ত্রণের জন্য যথাসাধ্য চেষ্টা চালায়। সম্প্রতি প্রতিষ্ঠানটি ব্যক্তিগত অর্ডারের ভিত্তিতেও ফুল সরবরাহ করা শুরু করেছে। এর ফলে প্রতিষ্ঠানের পণ্যের চাহিদা দিন দিন বাড়ছে।",
      "tag": "PLSCR 25",
      "sub_questions": [
        {
          "label": "ক",
          "question": "উৎপাদনশীলতা চ্যালেঞ্জ কী?",
          "explanation": "ঝুঁকি ও অনিশ্চয়তার কারণে উৎপাদন ব্যয়ের ক্রমবর্ধমান বৃদ্ধি, চাহিদা ও বিক্রির পরিমাণ কমা প্রভৃতি উৎপাদনশীলতার চ্যালেঞ্জ।"
        },
        {
          "label": "খ",
          "question": "সেবার বৈসাদৃশ্যতাকে কীভাবে ব্যাখ্যা করা যায়?",
          "explanation": "একেক গ্রাহককে প্রদত্ত সেবার মধ্যে অমিল থাকাকে সেবার বৈসাদৃশতা বলা হয়। সেবার মান নির্ভর করে কে, কখন, কোথায় এবং কীভাবে সেবা দিচ্ছে তার ওপর। পরিবেশ ও পরিস্থিতির পরিবর্তনের সাথে সাথে সেবার মানেও তারতম্য ঘটে। যেমন- একজন বিউটিশিয়ান তার একেক গ্রাহককে একেক রকম সেবা (বউ সাজ, পার্টি সাজ, চুল বাঁধা প্রভৃতি) দিয়ে থাকেন। এটিই সেবার বৈসাদৃশ্যতা।"
        },
        {
          "label": "গ",
          "question": "উদ্দীপকে সম্পাদিত কার্যক্রম কোন ধরনের ব্যবস্থাপনার অন্তর্ভুক্ত? ব্যাখ্যা করো।",
          "explanation": "উদ্দীপকে সম্পাদিত কার্যক্রম উৎপাদন ব্যবস্থাপনার অন্তর্ভুক্ত। চূড়ান্ত পণ্য তৈরির উদ্দেশ্যে পরিকল্পনা, ডিজাইন, মান নিয়ন্ত্রণ, সংগঠন প্রভৃতি কাজের সমষ্টি হলো উৎপাদন ব্যবস্থাপনা। সঠিক উৎপাদন ব্যবস্থাপনা অনুসরণ করলে উৎপাদনে গতিশীলতা আসে। উদ্দীপকে ফ্লাওয়ার গার্ডেন স্বনামধন্য ফুল একটি উৎপাদনকারী প্রতিষ্ঠান। প্রতিষ্ঠানটি মৌসুমের শুরুতেই ফুল উৎপাদনের পরিকল্পনা করে। পরে দক্ষতার ভিত্তিতে কর্মীদের কাজ বণ্টন করে দেয়। পাশাপাশি কর্মীদের মধ্যে সম্পর্ক স্থাপনের ব্যবস্থা করে, যা সংগঠনের অন্তর্ভুক্ত। এছাড়া পণ্যের গুণগত মান নিয়ন্ত্রণের ফুলের চাহিদা দিনি দিন বাড়ছে। এভাবে ফুল উৎপাদনের পরিকল্পনা, সংগঠন এবং মান নিয়ন্ত্রণ উৎপাদন ব্যবস্থাপনার সাথে সামঞ্জস্যপূর্ণ। অতএব, উদ্দীপকে সম্পাদিত কার্যক্রম উৎপাদন ব্যবস্থাপনার অন্তর্ভুক্ত।"
        },
        {
          "label": "ঘ",
          "question": "ফ্লাওয়ার গার্ডেনের সফলতার মূল কারণ বিশ্লেষণ করো।",
          "explanation": "কাস্টমাইজেশনের অনুসরণ ফ্লাওয়ার গার্ডেনের সফলতার মূল কারণ। কাস্টমাইজেশনের মাধ্যমে ক্রেতার স্বতন্ত্র রুচি, চাহিদা, আয়, পছন্দ প্রভৃতি বিবেচনা করে পণ্য বা সেবা তৈরিও সরবরাহ করা হয়। এর মাধ্যমে প্রত্যেক ক্রেতার চাহিদা আলাদাভাবে পূরণ করার প্রচেষ্টা চালানো হয়। ফলে সর্বোচ্চ ক্রেতা সন্তুষ্টি অর্জন করা যায়। উদ্দীপকের ফ্লাওয়ার গার্ডেন ফুল উৎপাদনকারী একটি প্রতিষ্ঠান। মৌসুমের শুরুতেই প্রতিষ্ঠানটি উৎপাদন পরিকল্পনা প্রণয়ন করে। এর পাশাপাশি কর্মীদের মাঝে দক্ষতার ভিত্তিতে কাজ বণ্টন ও সম্পর্ক করে স্থাপনের ব্যবস্থা। এছাড়া পণ্যের গুণগত মান নিয়ন্ত্রণের জন্য যথাসাধ্য চেষ্টা চালায়। সম্প্রতি প্রতিষ্ঠানটি ব্যক্তিগত অর্ডারের ভিত্তিতে ফুল সরবরাহ করা শুরু করেছে। এর ফলে প্রতিষ্ঠানের পণ্যের চাহিদা দিন দিন বাড়ছে। প্রত্যেক ক্রেতার চাহিদা, পছন্দ, আয় রুচি ভিন্ন ভিন্ন হয়ে থাকে। ক্রেতারা তাদের চাহিদা অনুযায়ী পণ্য বা সেবা প্রত্যাশা করে। ফ্লাওয়ার গার্ডেন এই বিষয়টি বিবেচনায় নিয়ে ক্রেতাদের ব্যক্তিগত অর্ডারের ভিত্তিতে ফুল সরবরাহ করছে। এতে ক্রেতারা চাহিদামাফিক পণ্য পাওয়ায় তাদের সন্তুষ্টি বাড়ছে। ফলে ফ্লায়ার গার্ডেনের ফুলের চাহিদা ও বিক্রি বাড়ছে। এভাবে ক্রেতাদের চাহিদামাফিক পণ্য সরবরাহ কাস্টমাইজেশনের অনুসরণকে নির্দেশ করে। অতএব, ফ্লাওয়ার গার্ডেনের সফলতার মূল কারণ কাস্টমাইজেশনের অনুসরণ।"
        }
      ]
    },
    {
      "number": "7",
      "uddipok": "জনার সোবাহান একজন বিশেষজ্ঞ ডাক্তার। তিনি নিরাপদ মেডিকেল সেন্টারে প্রতিদিন রোগী দেখেন ও অস্ত্রপচারসহ বিভিন্ন রোগের চিকিৎসা করেন। সম্প্রতি ব্যক্তিগত কাজে তিনি এক সপ্তাহের জন্য ঢাকায় গমন করেন। এ কারণে তিনি উক্ত দিনগুলোতে রোগী দেখতে পারবেন না বলে দুঃখ প্রকাশ করে বিজ্ঞপ্তির মাধ্যমে জানিয়ে দেন। এ সময়ে অনেক রোগী জরুরি চিকিৎসাতেও তার সাক্ষাত থেকে বঞ্চিত হয়।",
      "tag": "PLSCR 25",
      "sub_questions": [
        {
          "label": "ক",
          "question": "Wealth of Nation গ্রন্থের রচয়িতা কে?",
          "explanation": "Wealth of Nation গ্রন্থের রচয়িতা অ্যাডাম স্মিথ।"
        },
        {
          "label": "খ",
          "question": "মজুদ নিয়ন্ত্রণ গুরুত্বপূর্ণ কেন? ব্যাখ্যা করো।",
          "explanation": "উৎপাদন কাজ সচল ও গতিশীল রাখার জন্য মজুদ নিয়ন্ত্রণ গুরুত্বপূর্ণ। মজুদ নিয়ন্ত্রণের মাধ্যমে উৎপাদনের জন্য প্রয়োজনীয় কাঁচামাল, যন্ত্রাংশ ও দ্রব্য সংগ্রহ করে রাখা হয়। এক্ষেত্রে যথাসময়ে কাঁচামাল ও অন্যান্য দ্রব্যের সরবরাহ নিশ্চিত হওয়ায় উৎপাদন প্রক্রিয়া অব্যহত থাকে। এতে প্রতিষ্ঠান চাহিদামাফিক পণ্য উৎপাদন ও সরবরাহ করতে পারে। এসব কারণে মজুদ নিয়ন্ত্রণ গুরুত্বপূর্ণ।"
        },
        {
          "label": "গ",
          "question": "জনাব সোবহান কী উৎপাদনের সাথে জড়িত? ব্যাখ্যা করো।",
          "explanation": "জনাব সোবহান সেবা উৎপাদনের সাথে জড়িত। সেবা দেখা যায় না, ছোঁয়া বা স্পর্শ করা যায় না। ভোক্তারা এর উপযোগ নিঃশেষ করে। ডাক্তারের পরামর্শ, আইনজীবির পরামর্শ, শিক্ষকের পাঠদান প্রভৃতি হলো সেবার উদাহরণ। উদ্দীপকের জনাব সোবহান একজন বিশেষজ্ঞ ডাক্তার। তিনি নিরাপদ মেডিকেল সেন্টারে প্রতিদিন রোগী দেখেন। এছাড়া তিনি অস্ত্রপচারসহ বিভিন্ন রোগের চিকিৎসা করেন। তার কাছ থেকে চিকিৎসা সেবা নিয়ে ভোক্তারা এর উপযোগ নিঃশেষ করে। কিন্তু প্রদত্ত সেবা দেখা বা স্পর্শ করা যায় না। আবার এ সেবা দেওয়ার সময় জনাব সোবহার ও রোগীদের সরাসরি উপস্থিত থাকতে হয়। এগুলো সেবার বৈশিষ্ট্যের সাথে সামঞ্জস্যপূর্ণ। তাই বলা যায়, জনাব সোবহান সেবা উৎপাদনের সাথে জড়িত।"
        },
        {
          "label": "ঘ",
          "question": "জনাব সোবাহানের ঢাকায় গমনের ফলে সেবার যে বৈশিষ্ট্য ফুটে উঠেছে তা বিশ্লেষণ করো।",
          "explanation": "জনাব সোবহানের ঢাকায় গমনের ফলে সেবার অবিচ্ছিন্নতা বৈশিষ্ট্যটি ফুটে উঠেছে। সেবাদানকারী ও সেবা উভয়েই ওতপ্রোতভাবে জড়িত। অর্থাৎ, সেবাকে কখনো সেবাদানকারীর কাছ থেকে আলাদা কারা যায় না। তাই সেবা ভোগ করতে হলে সেবাদাতা এবং সেবা গ্রহীতাকে উপস্থিত থাকতে হয়। সেবাগ্রহীতা ও সেবা দাতার উপস্থিতিতেই সেবা উৎপাদন ও ভোগ সম্ভব। উদ্দীপকের জনাব সোবহান একজন বিশেষজ্ঞ ডাক্তার। সম্প্রতি তিনি ব্যক্তিগত কাজে এক সপ্তাহের জন্য ঢাকায় যান। উক্ত দিনগুলোতে তিনি রোগী দেখতে পারবেন না বলে দুঃখ প্রকাশ করে বিজ্ঞপ্তি দেন। এ. সময়ে অনেক রোগী জরুরি চিকিৎসাতেও তার সাক্ষাৎ থেকে বঞ্চিত হয়। জনাব সোবহান চিকিৎসা সেবা প্রদান করেন। এক্ষেত্রে সেবাদানকারী থেকে সেবা আলাদা করা যায় না। একারণে জনাব সোবহানের ঢাকায় অবস্থানকালীন সময়ে রোগীরা তার চিকিৎসা সেবা থেকে বঞ্চিত হয়েছে। সেবা দিতে হলে জনাব সোবহানকে সরাসরি উপস্থিত থাকতে হবে। অন্যথায় তার পক্ষে সেবা দেওয়া সম্ভব হবে না। এটি সেবার অবিচ্ছিন্নতা বৈশিষ্ট্যের সাথে সামঞ্জস্যপূর্ণ। তাই বলা যায়, জনাব সোবহানের ঢাকায় গমনের ফলে সেবার অবিচ্ছিন্নতা বৈশিষ্ট্য প্রকাশ পেয়েছে।"
        }
      ]
    },
    {
      "number": "8",
      "uddipok": "নবীন ইলেকট্রনিক্স একটি বিখ্যাত টিভি নির্মাতা প্রতিষ্ঠান। উক্ত প্রতিষ্ঠান ২০১০ সাল থেকে আলোক ব্র্যান্ডের থ্রিডি টিভি বিপণন করে আসছিলো। সম্প্রতি তারা একজন নতুন ডিজাইনার নিয়োগ দেয়। নিয়োগপ্রাপ্ত ডিজাইনার উক্ত ব্র্যান্ডের ফোরডি টিভি উৎপাদনের পরামর্শ দেন যাতে ইন্টারনেট সংযোগ দেওয়া যাবে। কোম্পানি সরাসরি পূর্ণাঙ্গ উৎপাদনের ঝুঁকিতে না গিয়ে প্রথমে ২০০টি টিভি বাজারে ছাড়ে। প্রথম সপ্তাহেই উক্ত ২০০ টিভি বিক্রি হয়ে যায়। এতে উৎসাহিত হয়ে কোম্পানি ২৫,০০০ টিভি উৎপাদনের সিদ্ধান্ত নেয়। বছর শেষে দেখা গেল কোনো টিভিই অবিক্রীত নেই। এক বছরেই প্রতিষ্ঠানটি সাফল্য অর্জন করে।",
      "tag": "PLSCR 25",
      "sub_questions": [
        {
          "label": "ক",
          "question": "পণ্য ডিজাউন কত প্রকার?",
          "explanation": "পণ্য ডিজাইন চার প্রকার।"
        },
        {
          "label": "খ",
          "question": "'পণ্য ডিজাইন ক্রেতাকে পণ্য ক্রয়ে আকৃষ্ট করে'- ব্যাখ্যা করো।",
          "explanation": "উৎপাদনের আগে পণ্যের আকার-আকৃতি, ধাঁচ, রং, ওজন, অলঙ্করণ প্রভৃতি নির্ধারণ করাই হলো পণ্য ডিজাইন। পণ্য ডিজাইন করার আগে ক্রেতার ইচ্ছা ও পছন্দকে প্রাধান্য দেওয়া হয়। ফলে আকর্ষণীয় ডিজাইনের পণ্য বাজারে এলে তা ক্রেতাকে আকৃষ্ট করে। ফলে ক্রেতারা উৎসাহের সাথে পণ্য কিনে। এভাবে পণ্য ডিজাইন ক্রেতাকে পণ্য কিনতে আকৃষ্ট করে।"
        },
        {
          "label": "গ",
          "question": "উদ্দীপকে নতুন ডিজাইনার কোন ধরনের পণ্য ডিজাইনের পরামর্শ দেন? ব্যাখ্যা করো।",
          "explanation": "উদ্দীপকে নতুন ডিজাইনার ক্রিয়াগত বা ব্যবহারিক ডিজাইনের পরামর্শ দেন। পণ্যে বিদ্যমান কার্যকারিতা এবং উপযোগিতায় পরিবর্তন আনাই হলো ক্রিয়াগত ডিজাইন। এর ফলে পণ্যের মান প্রত্যক্ষভাবে বাড়ে। উদ্দীপকে নবীন ইলেকট্রনিক্স একটি বিখ্যাত টিভি নির্মাতা প্রতিষ্ঠান। উত্ত প্রতিষ্ঠান ২০১০ সাল থেকে আলোক ব্র্যান্ডের থ্রিডি টিভি বিপণন করে আসছিলো। সম্প্রতি তারা একজন নতুন ডিজাইনার নিয়োগ দেয়। নিয়োগপ্রাপ্ত ডিজাইনার উক্ত ব্র্যান্ডের ফোরডি টিভি উৎপাদনের পরামর্শ দেন। নতুন ধরনের এ টিভিতে ইন্টারনেট সংযোগ দেওয়ার সুবিধা যুক্ত করা হবে। এ সুবিধার কারণে এর ক্রেতারা অধিক উপযোগিতা লাভ করবে। এর পাশাপাশি পণ্যের কার্যকারিতা ও মান বাড়বে। তাই ইন্টারনেট সুবিধাসম্পন্ন ফোরডি টিভি ব্যবহার করে ক্রেতারা সন্তুষ্ট হবে। এসব দিক ক্রিয়াগত বা ব্যবহারিক ডিজাইনের সাথে সামঞ্জস্যপূর্ণ। তাই বলা যায়, নতুন ডিজাইনার। ক্রিয়াগত বা ব্যবহারিক ডিজাইনের পরামর্শ দিয়েছেন।"
        },
        {
          "label": "ঘ",
          "question": "পণ্য ডিজাইন প্রক্রিয়ার যে ধাপ যথাযথভাবে অনুসরণের জন্য প্রতিষ্ঠানটি সাফল্য অর্জন করে তার গুরুত্ব মূল্যায়ন করো।",
          "explanation": "পণ্য ডিজাইন প্রক্রিয়ার পরীক্ষামূলক উৎপাদন ধাপটি যথাযথভাবে অনুসরণের জন্য প্রতিষ্ঠানটি সাফল্য অর্জন করে। পরীক্ষামূলক উৎপাদন পর্যায়ে ধারণা ও নতুন ডিজাইন অনুসারে অল্প পরিমাণ পণ্য উৎপাদন করা হয়। মূলত বাজারে পণ্যের চাহিদা কেমন হতে পারে তা যাচাইয়ের জন্য এটি করা হয়। এ ধাপে ক্রেতাদের ইতিবাচক সাড়া পাওয়া গেলে পণ্যটি বেশি পরিমাণে উৎপাদন করা হয়। উদ্দীপকের নবীন ইলেকট্রনিক্স একটি বিখ্যাত টিভি নির্মাতা প্রতিষ্ঠান। পণ্য ডিজাইনের জন্য এটি একজন নতুন ডিজাইনার নিয়োগ দেয়। উক্ত ডিজাইনার ইন্টারনেট সুবিধাসম্পন্ন ফোরডি টিভি উৎপাদনের পরামর্শ দেয়। এর প্রেক্ষিতে প্রতিষ্ঠানটি প্রথমে ২০০টি টিভি বাজারে ছাড়ে। প্রথম সপ্তাহেই উক্ত ২০০টি টিভি বিক্রি হয়ে যায়। এতে উৎসাহিত হয়ে প্রতিষ্ঠানটি ২৫,০০০ টিভি উৎপাদনের সিদ্ধান্ত নেয়। বছর শেষে সবগুলো টিভি বিক্রি হয়ে যায় এবং এক বছরেই প্রতিষ্ঠানটি সাফল্য অর্জন করে। নবীন ইলেকট্রনিক্স অল্প পরিমাণে টিভি উৎপাদন করে ক্রেতাদের মনোভাব যাচাই করেছে। অর্থাৎ, এখানে নবীন ইলেকট্রনিক্স পরীক্ষামূলক উৎপাদনের ব্যবস্থা করেছে। এ ধাপে ইতিবাচক সাড়া পাওয়ায় পরবর্তীতে বেশি পরিমাণে উৎপাদনের উদ্যোগ নিয়েছে। পরীক্ষামূলক উৎপাদন না করে একবারে বেশি উৎপাদন করার পর বিক্রি না হলে আর্থিকভাবে ক্ষতিগ্রস্ত হওয়ার আশঙ্কা থাকতো। প্রকৃতপক্ষে, ক্রেতাদের মনোভাব যাচাই করে পণ্য বাজারে ছাড়ায় ক্রেতারা চাহিদামাফিক পণ্য পেয়ে সন্তুষ্ট হয়। এতে পণ্যের বিক্রি ও মুনাফা বেড়েছে। এভাবেই পরীক্ষামূলক উৎপাদন ধাপের যথাযথ অনুসরণ নবীন ইলেকট্রনিক্সকে সফলতা অর্জনে সহায়তা করেছে।"
        }
      ]
    },
    {
      "number": "9",
      "uddipok": "অহম সোপ ২০০৫ সাল থেকে সাবান বিপণন করে আসছে ২০১৮ সাল পর্যন্ত তারা সাদা রঙের সাবান আকর্ষণীয় হলুদ মোড়কে লাল কালির অক্ষরে উপাদানগুলো লিখে প্রসার ব্যয় কমানোর চিন্তা করে বিপণন করে আসছে কিন্তু উক্ত সাবান ক্রেতাদের দৃষ্টি আকর্ষণে ব্যর্থ হয়। ২০২১ সালে তারা গবেষণা বিভাগের সুপারিশ অনুসারে শিশুদের জন্য লাল ও প্রাপ্তবয়স্কদের জন্য সবুজ ও বৃদ্ধদের জন্য গোলাপী রঙের সাবান উৎপাদন করে এবং সাবানের রঙের সাথে মিলিয়ে মোড়ক যুক্ত করে। বর্তমানে অহম সাবান জগতের এক জনপ্রিয় নাম।",
      "tag": "PLSCR 25",
      "sub_questions": [
        {
          "label": "ক",
          "question": "পণ্য ডিজাইন প্রক্রিয়ার ধাপ কয়টি?",
          "explanation": "পণ্য ডিজাইন প্রক্রিয়ার ধাপ ৫টি।"
        },
        {
          "label": "খ",
          "question": "কোন ধরনের ডিজাইনে অপচয় হ্রাস পায়? ব্যাখ্যা করো।",
          "explanation": "উৎপাদন ডিজাইনে অপচয় হ্রাস পায়। এ ডিজাইনে নতুন প্রযুক্তি ও উন্নত কলা-কৌশল ব্যবহার করা হয়। এতে কম সময়ে বেশি পরিমাণ পণ্য উৎপাদন করা যায়। ফলে সময়, শ্রম ও অর্থের অপচয় কমে যায়। তাছাড়া উৎপাদনশীলতা অর্জনের মাধ্যমে সম্পদের যথাযথ ব্যবহার করাও সম্ভব হয়।"
        },
        {
          "label": "গ",
          "question": "",
          "explanation": "২০১৮ সাল পর্যন্ত অহম সোপ প্যাকেজিং ডিজাইন অনুসরণ করে। আসছিলো। পণ্যের আকার বা গুণাগুন পরিবর্তন না করে শুধু মোড়কে পরিবর্তন করাই হলো প্যাকেজিং ডিজাইন। এ ধরনের ডিজাইনে উৎপাদকরা নতুন মোড়কে পণ্যটি ক্রেতাদের সামনে উপস্থাপন করে। এ ডিজাইনের মূল উদ্দেশ্য হলো বাহ্যিক আবরণের মাধ্যমে পণ্যকে ক্রেতাদের চোখে আকর্ষণীয় করে তোলা। অহম সোপ দীর্ঘদিন ধরে 'সাবান অহম সোপ' বিপণন করে আসছে। প্রতিষ্ঠানটি সাবানের গুণগত মানের কোনো পরিবর্তন না করে কয়েক বছর যাবৎ কেবল আকর্ষণীয় হলুদ মোড়কে সাবানটি বাজারজাত করে আসছে। কিন্তু তা ক্রেতাদের তেমন আকৃষ্ট করতে পারেনি। পণ্য ডিজাইনের ক্ষেত্রে এসব বৈশিষ্ট্য প্যাকেজিং ডিজাইনের সাথে মিলে যায়। সুতরাং, অহম সোপ ২০১৮ সাল পর্যন্ত প্যাকেজিং ডিজাইন অনুসরণ করে আসছিলো।"
        },
        {
          "label": "ঘ",
          "question": "",
          "explanation": "অহম সাবানের বর্তমান জনপ্রিয়তার কারণ হলো নান্দনিক ডিজাইনের অনুসরণ। যে ডিজাইনে পণ্যের মানকে গুরুত্ব না দিয়ে ক্রেতাদের কাছে পণ্যটিকে আকর্ষণীয় করে তোলার চেষ্টা করা হয় তাকে বুচিসম্মত বা নান্দনিক ডিজাইন বলে। এক্ষেত্রে পণ্যের মান আগের মতো রেখেই শুধু পণ্যের রং, স্টাইল ও বাহ্যিক ডিজাইনে পরিবর্তন আনা হয়। উদ্দীপকে 'অহম সোপ' ২০২১ সাল থেকে 'অহম সোপ' লাল, গোলাপী ও সবুজ তিনটি ভিন্ন রঙের সাবান মানানসই মোড়ক ব্যবহার করে বাজারজাত শুরু করে। এর ফলে সাবানটি বাজারে ব্যাপক জনপ্রিয়তা অর্জন করেছে। প্রতিষ্ঠানটি পণ্যের মানের কোনো পরিবর্তন না করেও ক্রেতাকে আকৃষ্ট করতে পেরেছে। এটি নান্দনিক ডিজাইনের অন্যতম বৈশিষ্ট্য। অহম সোপ শুধু বাহ্যিক ডিজাইনে পরিবর্তন এনেছে। এর ফলে ক্রেতারা পণ্যের প্রতি আকৃষ্ট হয়েছে। এতে বিক্রি বেড়েছে এবং প্রতিষ্ঠানটি বাজার 'দখলে সক্ষম হয়েছে। নান্দনিক ডিজাইনে বাহ্যিকভাবে পণ্যের পরিবর্তন করা হলেও মানের কোনো পরিবর্তন করা হয় না। এটি অহম সোপের ক্ষেত্রেও ঘটেছে। তাই বলা যায়, অহম সাবানের জনপ্রিয়তার কারণ হলো নান্দনিক ডিজাইন।"
        }
      ]
    },
    {
      "number": "10",
      "uddipok": "গমন মটরস লি. ২০১০ সাল থেকে কার ও বাইক বিপণন করে আসছে। ২০১৬ সালে প্রতিষ্ঠানটি ২০,০০০ বাইক বিপণন করে। বিক্রয়ের ক্ষেত্রে গ্রাহকদের এই মর্মে প্রতিশ্রুতি দেয় যে কোনো পার্টস এক বছরের মধ্যে ত্রুটি দেখা দিলে তা মেরামত করে দেবে। কিন্তু বছরের মাঝামাঝি সময়ে বিক্রয়কৃত বাইকের মধ্য থেকে ১,০০০ বাইকে ত্রুটি দেখা দেয়। ২০১৭সালে প্রতিষ্ঠানটি ২৫,০০০ বাইক বিপণনের লক্ষ্য স্থির করে। জুন মাসে দেখা গেল ৫০০ বাইক ত্রুটিপূর্ণ। প্রতিষ্ঠানটির ব্যবস্থাপনা কর্তৃপক্ষ অভিযোগ শূন্যের কোটায় আনার লক্ষ্যে জুলাই মাসে বাইকের মান পরীক্ষা ও সংশোধনের সিদ্ধান্ত গ্রহণ করে।",
      "tag": "PLSCR 25",
      "sub_questions": [
        {
          "label": "ক",
          "question": "নিম্নমানের পণ্য উৎপাদজনিত ব্যয় কত প্রকার?",
          "explanation": "নিম্ন মানের পণ্য উৎপাদনজনিত ব্যয় চার প্রকার।"
        },
        {
          "label": "খ",
          "question": "প্রশিক্ষণ ব্যয়কে কোন ধরনের ব্যয় হিসেবে আখ্যায়িত করা হয়? ব্যাখ্যা করো।",
          "explanation": "প্রশিক্ষণ ব্যয়কে প্রতিরোধমূলক ব্যয় হিসেবে আখ্যায়িত করা হয়। পণ্য নিম্নমান হওয়ার আগেই প্রতিরোধমূলক ব্যয় করা হয়। প্রশিক্ষণ দেওয়ার ফলে কর্মীও তাদের কাজে দক্ষ ও পারদর্শী হয়ে ওঠে। ফলে পণ্য উৎপাদনে ভুল-ত্রুটি কমে যায়। এভাবে প্রশিক্ষণ ব্যয় নিম্নমানের পণ্য উৎপাদন প্রতিরোধ করায় এটি প্রতিরোধমূলক ব্যয়ের অন্তর্ভুক্ত।"
        },
        {
          "label": "গ",
          "question": "২০১৬ সালে নিম্নমানের পণ্য উৎপাদজনিত কোন ধরনের ব্যয় সংঘটিত হয়েছে? ব্যাখ্যা করো।",
          "explanation": "২০১৬ সালে নিম্নমানের পণ্য উৎপাদনজনিত \"বাহ্যিক ব্যর্থতার ব্যয়\" সংঘটিত হয়েছে। ক্রেতাসাধারণ পণ্য বা সেবা কেনার পর কোনো সমস্যা হলে প্রতিষ্ঠানের বাহ্যিক ব্যর্থতার ব্যয় সংঘটিত হয়। এর মাধ্যমে বিক্রীত পণ্যের ত্রুটি মেরামত বা পরিবর্তন করে দেওয়া হয়। এটি ক্রেতার সমস্যা সমাধান এবং সুনাম বাড়াতে সহায়ক। ওয়ারেন্টি, মামলা পরিচালনা ব্যয় প্রভৃতি এর উদাহরণ। উদ্দীপকের গমন মটরস লি. ২০১০ সাল থেকে কার ও বাইক বিপণন করে আসছে। ২০১৬ সালে প্রতিষ্ঠানটি ২০,০০০ বাইক বিপণন করে। বিক্রয়ের শেষে গ্রাহকদের এই মর্মে প্রতিশ্রুতি দেয় যে এক বছরের মধ্যে কোনো পার্টসে ত্রুটি দেখা দিলে তা মেরামত করে দেওয়া হবে। কিন্তু বছরের মাঝামাঝি সময়ে বিক্রয়কৃত বাইকের মধ্যে ১,০০০ বাইকে ত্রুটি দেখা দেয়। ফলে তাদের ওয়ারেন্টি বাবদ পণ্য মেরামতে একটি নির্দিষ্ট পরিমাণ অর্থ খরচ করতে হয়। এক্ষেত্রে ক্রেতারা পণ্য হাতে পাওয়ার পর ত্রুটি সংঘটিত হয়েছে। আবার, ক্ষতিপূরণ পেয়ে ক্রেতারা সন্তুষ্ট হয়েছে এবং প্রতিষ্ঠানের সুনাম বেড়েছে। তাই বলা যায়, ২০১৬ সালে বাহ্যিক ব্যর্থতার ব্যয় সংঘটিত হয়েছে।"
        },
        {
          "label": "ঘ",
          "question": "উদ্দীপকে প্রতিষ্ঠানটির গৃহীত সিদ্ধান্ত যৌক্তিকতা মান ব্যবস্থাপনার ঐতিহাসিক প্রেক্ষাপটে মূল্যায়ন করো।",
          "explanation": "উদ্দীপকে প্রতিষ্ঠানটির মান নিয়ন্ত্রণের সিদ্ধান্ত যৌক্তিক। মান নিয়ন্ত্রণ প্রক্রিয়ায় পূর্বনির্ধারিত মানের সাথে উৎপাদিত পণ্যের মানের তুলনা করা হয়। এক্ষেত্রে কোনো বিচ্যুতি থাকলে সংশোধন করা হয়। ফলে মানসম্মত পণ্য তৈরি হয় এবং উৎপাদন ব্যয় ও অপচয় কমে যায়। উদ্দীপকের গমন মটরস লি. ২০১০ সাল থেকে কার ও বাইক বিপণন করে আসছে। ২০১৬ সালে প্রতিষ্ঠানটির বিক্রীত বাইকের মধ্যে ১,০০০ বাইকে ত্রুটি দেখা দেয়। ফলে ওয়ারেন্টির অংশ হিসেবে তাদের ত্রুটি মেরামত করে দিতে হয়। পরবর্তীতে ২০১৭ সালেও ৫০০টি বাইক ত্রুটিপূর্ণ হওয়ায় প্রতিষ্ঠানটির ব্যবস্থাপনা কর্তৃপক্ষ অভিযোগ শূন্যের কোটায় আনার লক্ষ্য স্থির করে। এজন্য জুলাই মাসে বাইকের মান পরীক্ষা এবং সংশোধনের সিদ্ধান্ত গ্রহণ করে। গমন মটরস লি. এর এই কাজটি মান নিয়ন্ত্রণের সাথে সামঞ্জস্যপূর্ণ। মান নিয়ন্ত্রণ কার্যাবলির মাধ্যমে গমন মটরস লি. পূর্বনির্ধারিত মানের সাথে উৎপাদিত পণ্যের মানের তুলনা করতে পারবে। এক্ষেত্রে কোনো ভুল-ত্রুটি পরিলক্ষিত হলে সেগুলো সংশোধন করার সুযোগ পাবে। ফলে ক্রেতাদের কাছে মানসম্মত পণ্য সরবরাহ করতে পারবে। আর ক্রেতারাও মানসম্মত পণ্য পেয়ে সন্তুষ্ট হবে। এতে প্রতিষ্ঠানের সুনাম ও জনপ্রিয়তা সৃষ্টি হবে। এটি পণ্যের বিক্রি ও মুনাফা বাড়াতে সহায়তা করবে। এসব কারণেই উদ্দীপকের প্রতিষ্ঠানটির মান নিয়ন্ত্রণের সিদ্ধান্তটি যৌক্তিক।"
        }
      ]
    },
    {
      "number": "11",
      "uddipok": "জনাব সমীর বর্মা দীর্ঘদিন ধরে স্টাইল কসমেটিকস এর মান তদারকি করে আসছেন। তিনি জানেন তার কাজের ওপরই ভোক্তার সন্তুষ্টি বৃদ্ধি ও আনুগত্য ধরে রাখা, মুনাফা বৃদ্ধি ও ব্যবসায় সম্প্রসারণের মতো গুরুত্বপূর্ণ বিষয়গুলো নির্ভর করে। তাই তিনি প্রতিষ্ঠানে উৎপাদিত পণ্যের মান আরও উন্নয়নে সবসময় সচেষ্ট। এ লক্ষ্যে কর্মীদের তৎপরতা বাড়ানোর ওপর জোর দেন। এসব কারণে স্টাইল বর্তমানে দেশের একটি প্রতিষ্ঠিত ব্র্যান্ড। কোম্পানিটি পণ্যের মানের ব্যাপারে নিশ্চয়তা প্রদানে প্যাকেটের গায়ে একটি সিলমোহর ব্যবহার করে। ফলে ভোক্তারা নিশ্চিন্ত মনে উক্ত প্রতিষ্ঠানের বিপণনকৃত পণ্য ক্রয় করতে পারে।",
      "tag": "PLSCR 25",
      "sub_questions": [
        {
          "label": "ক",
          "question": "অভ্যন্তরীণ বিচ্যুতি ব্যয় কী?",
          "explanation": "সাধারণত পণ্য উৎপাদনের সময় ত্রুটিযুক্ত বা নষ্ট হওয়া পণ্যের ত্রুটি দূর করতে যে ব্যয় সংঘটিত হয় তাকে অভ্যন্তরীণ বিচ্যুতি বা ব্যর্থতার ব্যয় বলে।"
        },
        {
          "label": "খ",
          "question": "পরিদর্শন ব্যয়কে কোন ধরনের ব্যয় হিসেবে চিহ্নিত করা হয়? ব্যাখ্যা করো।",
          "explanation": "পরিদর্শন ব্যয়কে মূল্যায়ন ব্যয় হিসেবে চিহ্নিত করা হয়। উৎপাদন কার্যক্রমের ত্রুটি উদঘাটনের জন্য মূল্যায়ন ব্যয় করা হয়। এর মাধ্যমে নিম্নমানের কারণ নির্ণয় করা হয়। পরিদর্শনের মাধ্যমে মান ব্যবস্থাপক উৎপাদন প্রক্রিয়ার ত্রুটি চিহ্নিত করার চেষ্টা করে। ফলে সংশোধনমূলক ব্যবস্থা নেওয়া সহজ হয়। এজন্য পরিদর্শন ব্যয়কে মূল্যায়ন ব্যয় হিসেবে অভিহিত করা হয়।"
        },
        {
          "label": "গ",
          "question": "উদ্দীপকে কোন প্রতিষ্ঠানের সিলমোহর ব্যবহার করা হয়েছে? ব্যাখ্যা করো।",
          "explanation": "উদ্দীপকে BSTI এর সিলমোহর ব্যবহার করা হয়েছে। দেশীয় পণ্যের মান যাচাই ও মান সনদ দেওয়ার কাজ করে বিএসটিআই। BSTI-Bangladesh Standards and Testing Institution থেকে সনদপ্রাপ্ত পণ্যগুলোর গায়ে এক ধরনের সিলমোহর ব্যবহার করা হয়। ফলে ক্রেতারা নিশ্চিন্তে পণ্য কিনতে বা ভোগ করতে পারে। উদ্দীপকের জনাব সমীর বর্মা স্টাইল কসমেটিকসের মান তদারকির কাজ করেন। কোম্পানিটি পণ্যের প্যাকেটের গায়ে এক ধরনের সিলমোহর ব্যবহার করে। এতে ক্রেতারা পণ্যের মানের ব্যাপারে নিশ্চয়তা পায়। বাংলাদেশে পণ্যের মান যাচাই ও সনদ প্রদানের দায়িত্বপ্রাপ্ত একটি প্রতিষ্ঠানই রয়েছে BSTI। এর অনুমোদন পাওয়া প্রতিষ্ঠানগুলো তাদের পণ্যে BSTI এর সিলমোহর ব্যবহার করে। ফলে ক্রেতারা নিশ্চিন্তে পণ্য ভোগ করতে পারে। তাই, উদ্দীপকে BSTI এর সিলমোহর ব্যবহৃত হয়েছে।"
        },
        {
          "label": "ঘ",
          "question": "উদ্দীপকে প্রতিষ্ঠানটির সাফল্যের মান ব্যবস্থাপনার ঐতিহাসিক প্রেক্ষাপটের পর্যায়ের আলোকে বিশ্লেষণ করো।",
          "explanation": "উদ্দীপকের প্রতিষ্ঠানটির সাফল্যে সার্বিক মান ব্যবস্থাপনা গুরুত্বপূর্ণ অবদান রেখেছে। মান নিয়ন্ত্রণ ও মান নিশ্চিতকরণের সমন্বিত রূপ হলো সার্বিক মান ব্যবস্থাপনা। এক্ষেত্রে ধারাবাহিকভাবে মান উন্নয়নের মাধ্যমে এবং কর্মী সম্পৃক্ততা বাড়িয়ে ক্রেতা সন্তুষ্টি অর্জন করা হয়। কাঁচামাল সংগ্রহ থেকে পণ্য উৎপাদন সম্পূর্ণ প্রক্রিয়াই মান ব্যবস্থাপনার আওতাধীন। উদ্দীপকের জনাব সমীর বার্মা দীর্ঘদিন ধরে স্টাইল কসমেটিকসের মান তদারকি করছেন। তিনি প্রতিষ্ঠানের উৎপাদিত পণ্যের মান উন্নয়নে সবসময় সচেষ্ট থাকেন। তাছাড়া মান উন্নয়নে কর্মীদের তৎপরতা বাড়ানোর দিকে জোর দেন। এভাবে ধারাবাহিক মান উন্নয়নের সাথে কর্মীদের সংশ্লিষ্টতা নিশ্চিত করার বিষয়টি সার্বিক মান ব্যবস্থাপনার অংশ। কর্মীদের তৎপরতা বাড়ানোর ফলে সমীর বার্মার কর্মীরা আগ্রহ নিয়ে দায়িত্ব পালনে উদ্বুদ্ধ হয়। এতে মানহীন পণ্য উৎপাদনের ঝুঁকি কমে যায়। তাছাড়া প্রতিনিয়ত পণ্যের মান বাড়ানোর ফলে ক্রেতারা মানসম্মত পণ্য পেয়ে খুশি হয়। ফলে প্রতিষ্ঠানের পণ্যের প্রতি তাদের আনুগত্যতা বেড়ে যায়। এটি প্রতিষ্ঠানের বিক্রি ও মুনাফা বাড়িয়ে সাফল্য অর্জনে সহায়তা করে। তাই বলা যায়, সার্বিক মান ব্যবস্থাপনা উদ্দীপকের প্রতিষ্ঠানটির সাফল্যের মূল কারণ।"
        }
      ]
    }
  ]
}