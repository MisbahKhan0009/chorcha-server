{
  "title": "ময়মনসিংহ বোর্ড ২০২১",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "‘নিহাল কোম্পানি' চামড়া দিয়ে বিভিন্ন সাইজের জ্যাকেট তৈরি করে। উক্ত কোম্পানির উৎপাদিত পণ্যের টেকসই ও গুণগত মানের জন্য প্রতিষ্ঠানটি আমেরিকার বাজার থেকে ১০ হাজার পিস জ্যাকেটের অর্ডার পায় এবং অর্ডার অনুযায়ী পণ্য উৎপাদন শুরু করে। উৎপাদনের প্রয়োজনীয় সব উপাদান থাকা সত্ত্বেও লেবার অসন্তোষের কারণে নির্ধারিত সময়ের কিছুদিন পরে পণ্য সরবরাহ করলে আমদানিকারক অর্ডার বাতিল করে দেয় এবং কোম্পানির বিরুদ্ধে আইনি ব্যবস্থা নেওয়ার জন্য হুমকি প্রদান করে। ফলে প্রতিষ্ঠানটি ব্যাপক লোকসানের সম্মুখীন হয়। এতে নিহাল কোম্পানির মালিক বেশ দুশ্চিন্তায় পড়ে।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "কোনো পণ্য বা সেবা সামগ্রীর মধ্যে মানুষের অভাব পূরণের যে ক্ষমতা ও গুণ বিদ্যমান থাকে তাকে ঐ পণ্য বা সেবা সামগ্রীর উপযোগ বলে।"
        },
        {
          "label": "খ",
          "question": "",
          "explanation": "উৎপাদনের উপকরণসমূহ ব্যবহার করে বিক্রির উদ্দেশ্যে চূড়ান্ত পণ্য তৈরি করাকে উৎপাদন বলে । ব্যবসায়ের পরোক্ষ উদ্দেশ্য হচ্ছে মানবকল্যাণ সাধন করা । মানব সভ্যতার ক্রমবিকাশের সাথে সাথে মানুষের নতুন পণ্য ভোগের চাহিদা বেড়ে যায়। উৎপাদন ব্যবস্থায় নতুন পদ্ধতি উদ্ভাবন ও প্রয়োগের উদ্ভাবনের মাধ্যমে ব্যবসায়ীগণ জনগণের নিত্যনতুন চাহিদা মিটিয়ে থাকে। নতুন পণ্য ভোগের সুযোগ দেওয়ার মাধ্যমে উৎপাদন ব্যবস্থা জনগণের জীবনযাত্রার মানোন্নয়নে ভূমিকা রাখে।"
        },
        {
          "label": "গ",
          "question": "",
          "explanation": "উদ্দীপকে উল্লিখিত নিহাল কোম্পানির কাজ উৎপাদনের শিল্পখাতের অন্তর্ভুক্ত। উৎপাদনের প্রধান তিনটি খাত হলো— কৃষি, শিল্প ও সেবা খাত। এদের মধ্যে অন্যতম গুরুত্বপূর্ণ খাত হলো শিল্পখাত। শিল্পখাতে প্রযুক্তি ও যন্ত্রপাতির সাহায্যে কাঁচামাল ও অন্যান্য উপকরণের রূপগত পরিবর্তন করা হয়। কুটির শিল্প, হস্তশিল্প, মৃৎশিল্প, বস্ত্রশিল্প, চামড়া শিল্প প্রভৃতি হলো শিল্প খাতের উদাহরণ । উদ্দীপকের ‘নিহাল কোম্পানি’ চামড়া দিয়ে বিভিন্ন সাইজের জ্যাকেট তৈরি করে। উৎপাদিত পণ্য টেকসই ও উচ্চ গুণসম্পন্ন হওয়ায় প্রতিষ্ঠানটি আমেরিকার বাজার থেকে বড় অর্ডার পায়। অর্থাৎ 'নিহাল কোম্পানি উৎপাদনমূলক কাজে জড়িত। কোম্পানির চামড়া প্রক্রিয়াজাত করে বিভিন্ন সাইজের জ্যাকেট তৈরি উৎপাদনমূলক কাজ। তাদের এ উৎপাদনমূলক কাজ বস্ত্রশিল্পের অন্তর্গত, যা উৎপাদনের শিল্পখাতের আওতার মধ্যে পরে। সুতরাং, “নিহাল কোম্পানি'-এর কাজ উৎপাদনের শিল্পখাতের অন্তর্ভুক্ত ।"
        },
        {
          "label": "ঘ",
          "question": "",
          "explanation": "“উৎপাদনশীলতার যথোপযুক্ত সুবিধা না পাওয়াই প্রতিষ্ঠানটির লোকসানের মূল কারণ”— উদ্দীপকের আলোকে উক্তিটি সঠিক। উৎপাদনশীলতা হলো সমপরিমাণ উপকরণ ভূমি, শ্রম, মূলধন ও সংগঠন ব্যবহার করে আগের তুলনায় উৎপাদন বাড়ানো। উৎপাদনশীলতা বাড়লে উৎপাদন ব্যয় কমে। এটা উৎপাদন দক্ষতা বাড়ানোর সাথে সম্পর্কযুক্ত। উদ্দীপকে উল্লিখিত ‘নিহাল কোম্পানি’ চামড়া দিয়ে বিভিন্ন সাইজের জ্যাকেট তৈরি করে। টেকসই ও গুণগত মানসম্পন্ন পণ্য উৎপাদন করায় প্রতিষ্ঠানটি আমেরিকার বাজার থেকে ১০ হাজার পিস জ্যাকেট তৈরির অর্ডার পায়। অর্ডার অনুযায়ী প্রতিষ্ঠানটি উৎপাদন শুরু করে। প্রয়োজনীয় সব উপকরণের ব্যবস্থা থাকা সত্ত্বেও শ্রমিক অসন্তোষের কারণে নির্ধারিত সময়ে পণ্য সরবরাহ করতে ব্যর্থ হয়। ফলে প্রতিষ্ঠান লোকসানের সম্মুখীন হয়। উদ্দীপকের নিহাল কোম্পানির লোকসানের মূল কারণ হলো উৎপাদনশীলতার যথোপযুক্ত সুবিধা না পাওয়া। অর্থাৎ কোম্পানিটিতে উৎপাদন কাজ চলার সময়ে লেবার বা শ্রমিক অসন্তোষ দেখা দেয়। শ্রমিকরা একটা প্রতিষ্ঠানের প্রধান চালিকাশক্তি। তারা অসন্তুষ্ট হওয়ার কারণে নিহাল কোম্পানিতে উৎপাদন কাজ বন্ধ হয়ে যায়। শ্রমিকরা উৎপাদনের ‘শ্রম’ উপকরণের অন্তর্গত। উৎপাদনশীলতার সঠিক সুবিধা পেতে হলে উৎপাদনের উপকরণের যথাযথ ব্যবহার নিশ্চিত করতে হয়। যেকোনো একটি উপকরণের অনুপস্থিতি প্রতিষ্ঠানে উৎপাদনশীলতা কমিয়ে দেয়। এতে আর্থিক ক্ষতির আশঙ্কা তৈরি হয়। উপরিউক্ত আলোচনা থেকে বলা যায়, উৎপাদনশীলতার যথোপযুক্ত সুবিধা না পাওয়াই নিহাল কোম্পানির লোকসানের মূল কারণ ।"
        }
      ]
    },
    {
      "number": "2",
      "uddipok": "সম্প্রতি বাংলাদেশ সরকার রাজশাহীতে একটি আইটি পার্ক স্থাপন করেছে। ইতিমধ্যে স্বল্প পরিসরে পার্কের কাজ শুরু হয়েছে এবং বিশ্বের নামিদামি আইটি ফার্মগুলো কাজ শুরু করে দিয়েছে। তারা দেশ-বিদেশের প্রতিষ্ঠানগুলোর জন্য সফটওয়্যার, অ্যাপসহ তথ্যপ্রযুক্তিগত বিভিন্ন সেবা তৈরি ও রপ্তানি করবে। এতে দেশের বিপুল সংখ্যক শিক্ষিত তরুণ-তরুণীর জন্য কর্মসংস্থানের সুযোগ সৃষ্টি হবে। ফলে একদিকে যেমন দক্ষ মানবসম্পদ তৈরি হবে তেমনি অন্যদিকে বৈদেশিক মুদ্রাও অর্জিত হবে।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "প্রতিষ্ঠানের মোট উৎপাদিত পণ্যের মূল্য ও উৎপাদনে ব্যবহৃত উপকরণের মূল্যের অনুপাতকে উৎপাদনশীলতা বলে।"
        },
        {
          "label": "খ",
          "question": "",
          "explanation": "উৎপাদন প্রক্রিয়ার মাধ্যমে পণ্য ও সেবার উপযোগ সৃষ্টি করা হয়। এ প্রক্রিয়ায় প্রকৃতি থেকে পাওয়া উপকরণকে ভোগের উপযোগী করার জন্য বিভিন্ন কাজ সম্পন্ন করা হয়। যেমন- আমের জুস বানানোর জন্য বাগানের আম সংগ্রহ থেকে শুরু করে কারখানায় প্রক্রিয়াজাতকরণ পর্যন্ত এর প্রয়োজনীয় কাজ করা হয়। আবার, উৎপাদনের প্রক্রিয়ায় পণ্যদ্রব্য সংগ্রহ থেকে ভোগের বিভিন্ন পর্যায়ে কিছু স্বতন্ত্র উপযোগ সৃষ্টি করা হয়। তাই এটি একটি চলমান প্রক্রিয়া ।"
        },
        {
          "label": "গ",
          "question": "",
          "explanation": "রাজশাহীর আইটি পার্কে কর্মরত প্রতিষ্ঠানগুলো উৎপাদনের সেবা খাতের অন্তর্ভুক্ত । সেবা হলো অস্পর্শনীয় বা অদৃশ্যমান সুবিধা, যা শুধু অনুভব করা যায়। কিন্তু এর মাধ্যমে মানুষের প্রয়োজন ও অভাব পূরণ করা যায়। শিক্ষা, চিকিৎসা এমনকি যোগাযোগ ব্যবস্থা এর উৎকৃষ্ট উদাহরণ। উদ্দীপকে উল্লিখিত বাংলাদেশ সরকার সম্প্রতি রাজশাহীতে একটি আইটি পার্ক স্থাপন করেছে। সেখানে বিশ্বের নামিদামি আইটি ফার্মগুলো সফটওয়্যার, অ্যাপসহ তথ্যপ্রযুক্তির সহায়তায় বিভিন্ন সেবা তৈরি করে। তাদের তৈরি এসব সফটওয়্যার ও অ্যাপগুলো ক্রেতারা স্পর্শ করতে পারে না বা এগুলো চোখে দেখা যায় না। কিন্তু ক্রেতারা এগুলো ব্যবহার করে তাদের প্রয়োজন ও অভাব মেটাতে পারে। এ বৈশিষ্ট্যগুলো বিবেচনায় বলা যায়, রাজশাহীর আইটি পার্কে কর্মরত প্রতিষ্ঠানগুলো উৎপাদনের সেবা খাতের অন্তর্ভুক্ত"
        },
        {
          "label": "ঘ",
          "question": "",
          "explanation": "রাজশাহীর আইটি পার্ক বাংলাদেশে কর্মসংস্থান সৃষ্টিতে অত্যন্ত সহায়ক হবে বলে আমি মনে করি। মানুষের জন্য নতুন কাজের ক্ষেত্র তৈরি হওয়াই হলো কর্মসংস্থান সৃষ্টি। এটি বেকার জনগোষ্ঠীকে জীবিকা নির্বাহের সুযোগ করে দেয়। ফলে তাদের মাথাপিছু আয় এবং জীবনযাত্রার মানও বেড়ে যায় । সম্প্রতি বাংলাদেশ সরকার রাজশাহীতে একটি আইটি পার্ক স্থাপন করেছে। সেখানে অবস্থিত প্রতিষ্ঠানগুলো সফটওয়্যার, অ্যাপস, তথ্যপ্রযুক্তিগত বিভিন্ন সেবা তৈরি ও রপ্তানি করছে। সেখানে দেশের বিপুল সংখ্যক শিক্ষিত তরুণ-তরুণী কাজের সুযোগ পাচ্ছে। রাজশাহীর আইটি পার্কে কাজ সম্পন্নের জন্য দরকার হয়েছে অনেক সংখ্যক শিক্ষিত তরুণ-তরুণী। তাদের নিয়োগ দানের ফলে অনেকের কর্মক্ষেত্র তৈরি হয়েছে। আবার, সম্প্রতি আরও প্রতিষ্ঠান সেখানে কাজ শুরু করবে। এতে আরও অনেক মানুষের কর্মসংস্থানের সুযোগ সৃষ্টি হবে। ফলস্বরূপ দেশের বেকারত্বের হার কমবে। এভাবে সেখানের চাকরিজীবীদের মাথাপিছু আয় এবং জীবনযাত্রার মানও উন্নত হবে। তাই আমি মনে করি, রাজশাহীর আইটি পার্ক বাংলাদেশে কর্মসংস্থান সৃষ্টিতে অত্যন্ত সহায়ক হবে।"
        }
      ]
    },
    {
      "number": "3",
      "uddipok": "চট্টগ্রামের ‘সীতাকুণ্ডে' প্রচুর পরিমাণে চুনাপাথর ও সাদা মাটি পাওয়া যায়। এর ওপর ভিত্তি করে মি. অয়ন কক্সবাজারে ‘অয়ন সিরামিক্স লি.' নামে একটি শিল্প প্রতিষ্ঠান গড়ে তোলেন। এখানে উৎপাদিত সিরামিক সামগ্রীর মান উন্নত ও চিত্তাকর্ষক হওয়ায় অল্পদিনের মধ্যেই ‘অয়ন সিরামিক্স লি.'-এর সিরামিক সামগ্রীর চাহিদা ব্যাপকভাবে বাড়ে। বর্ধিত চাহিদা পূরণের লক্ষ্যে মি. অয়ন কারখানাটিতে আরও ৩০০ জন প্রশিক্ষণপ্রাপ্ত কর্মী নিয়োগ দেন । ফলে প্রতিষ্ঠানটি অভাবনীয় সাফল্য অর্জনে সক্ষম হয় এবং মি. অয়ন আর্থিকভাবে লাভবান হন ।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "উৎপাদনের উদ্দেশ্যে ভূমি, শ্রম ও মূলধনের আনুপাতিক সংগ্রহ, সংযোজন এবং উৎপাদনে নিয়োগ করার উদ্যোগ বা প্রচেষ্টাকে সংগঠন বলা হয়।"
        },
        {
          "label": "খ",
          "question": "",
          "explanation": "সামগ্রিক উৎপাদন প্রক্রিয়ার বিভিন্ন স্তরে শ্রমিকদের যোগ্যতা ও সামর্থ্য অনুসারে কাজ বণ্টন করে দেওয়ার নামই হলো শ্রম বিভাগ । একজন শ্রমিক সব কাজে সমানভাবে দক্ষ হতে পারে না। একেক জন একেক কাজে দক্ষ হয়ে থাকে। যে শ্রমিক যে কাজে দক্ষ, তাকে সেইকাজ দিলে কাজে গতিশীলতা আসে। এতে সে মনোযোগ দিয়ে কাজ করতে পারার ফলে উৎপাদনশীলতা বাড়ে। শ্রম বিভাগে এ কাজটি সুষ্ঠুভাবে সম্পন্ন করা হয়। তাই বলা যায়, শ্রম বিভাগ যোগ্যতা অনুসারে কাজ বণ্টন করে।"
        },
        {
          "label": "গ",
          "question": "",
          "explanation": "উদ্দীপকে প্রথম পর্যায়ে উৎপাদনের ‘ভূমি’ উপকরণটি ব্যবহার করা হয়েছে। ভূমি প্রকৃতির দান। এটি আদিম ও অক্ষয়। যেকোনো কিছু উৎপাদন করতেই ভূমির প্রয়োজন। ভূমি ছাড়া কোনো কিছু উৎপাদন করা সম্ভব নয়। যেমন— ধান উৎপাদনে ভূমি প্রয়োজন; বই উৎপাদনের কাগজ তৈরিতে গাছ (ভূমি) প্ৰয়োজন । উদ্দীপকে উল্লিখিত মি. অয়ন কক্সবাজারে ‘অয়ন সিরামিকস লি.' নামে একটি শিল্প প্রতিষ্ঠান স্থাপন করেছেন । কারণ চট্টগ্রামের সীতাকুণ্ডে প্রচুর পরিমাণে চুনাপাথর ও সাদা মাটি পাওয়া যায়। এতে সহজেই মি. অয়ন তার পণ্যের কাঁচামাল সংগ্রহ করতে পারেন। ফলে তার পরিবহন খরচ সাশ্রয় হয়। এলাকা বা ভৌগোলিক অবস্থান অনুযায়ী ভূমি ভিন্ন হওয়ায় একেক এলাকায় একেক পণ্য ভালো জন্মে। আর সীতাকুণ্ডের মাটি তথা ভূমি চুনাপাথর তৈরিতে সহায়ক। এই এলাকার ভূমিতে প্রাপ্ত চুনাপাথর আদর্শমানের হওয়ায় তা দিয়ে ভালো ও উন্নতমানের সিরামিক পণ্য তৈরি করা যায়। এসব বিষয় বিবেচনা করে মি. অয়ন কক্সবাজারে তার শিল্পটি স্থাপন করেছেন। তাই বলা যায়, উদ্দীপকে প্রথম পর্যায়ে উৎপাদনের ভূমি উপকরণটি ব্যবহার করা হয়েছে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত ‘অয়ন সিরামিকস লি.' এর সফলতার মূল কারণ হলো দক্ষ শ্রম । শ্রমিক বা কর্মী হলো উৎপাদনের চালিকাশক্তি। এরা উৎপাদন কাজকে গতিশীল করে তোলে। দক্ষ জনশক্তি প্রতিষ্ঠানের উৎপাদন ব্যবস্থাকে ত্বরান্বিত করে সফলতা অর্জনে ভূমিকা রাখে চট্টগ্রামের সীতাকুণ্ডে প্রচুর পরিমাণে চুনাপাথর ও সাদা মাটি পাওয়া যায়। এর ওপর ভিত্তি করে মি. অয়ন 'অয়ন সিরামিকস লি.' নামে একটি শিল্প প্রতিষ্ঠান গড়ে তোলেন। এটি কক্সবাজারে অবস্থিত। তার সিরামিক পণ্যের মান উন্নত ও চিত্তাকর্ষক হওয়ায় অল্পদিনের মধ্যেই এর চাহিদা বেড়ে যায়। এ বাড়তি চাহিদা পূরণের জন্য তিনি তার প্রতিষ্ঠানে ৩০০ জন প্রশিক্ষণপ্রাপ্ত কর্মী নিয়োগ দেন। এতে প্রতিষ্ঠানটি অভাবনীয় সাফল্য অর্জন করে । আর তিনি আর্থিকভাবে লাভবান হন । দক্ষ শ্রম ব্যবসায়ের জন্য আর্শীবাদ স্বরূপ। এর মাধ্যমে নিখুঁতভাবে ব্যবসায়িক কাজ পরিচালনা করা সম্ভব হয়। আর শ্রমিকদের দক্ষতা বাড়ানোর জন্য প্রশিক্ষণদান ফলপ্রসূ উপায়। এতে তারা প্রতিষ্ঠান, পণ্য ও কাজের পদ্ধতি সম্পর্কে জ্ঞান লাভ করে। ফলে প্রতিষ্ঠানের উৎপাদনশীলতা বেড়ে যায়। উদ্দীপকের মি. অয়নের প্রতিষ্ঠানেও একই দৃশ্য চিত্রায়িত হয়েছে। তার নিয়োগকৃত ৩০০ জন প্রশিক্ষণপ্রাপ্ত কর্মী মানসম্মত সিরামিক সামগ্রী তৈরি করতে দক্ষতার পরিচয় দিয়েছে। এতে ক্রেতাদের বাড়তি চাহিদা পূরণ সহজ হয়েছে। এ কারণেই প্রতিষ্ঠানটি সাফল্য অর্জনে সক্ষম হয়। শ্রমিকরা দক্ষ না হলে এটি সম্ভব হতো না। ‘সুতরাং, অয়ন সিরামিকস লি.'-এর সফলতার মূল কারণ হলো উৎপাদনে দক্ষ শ্রম উপকরণটি ব্যবহার ক রা।"
        }
      ]
    },
    {
      "number": "4",
      "uddipok": "রাজশাহী বিশ্ববিদ্যালয় থেকে এম.বি.এ করে মিসেস তানিয়া সবসময় গ্রামের গরিব, অশিক্ষিত, অর্ধশিক্ষিত ও বেকার মহিলাদের কথা ভেবেছেন । আর এ ভাবনার আলোকেই এ সকল মহিলাদের নিয়ে নিজ গ্রামে প্রতিষ্ঠা করেছেন হাতের তৈরি বিভিন্ন কারুকার্যের শিল্প ‘সপ্তরং’। এখানে গ্রাম্য মেয়েরা কাজ করে যে মজুরি পায় তা দিয়ে একদিকে তারা পেয়েছে আর্থিক সচ্ছলতা, অন্যদিকে মিসেস তানিয়াও পেয়েছেন আর্থিক ও সামাজিক প্রতিষ্ঠা। এজন্য মিসেস তানিয়ার আর্থিক ও সামাজিকসাফল্য দেখে উক্ত গ্রামের পাশাপাশি অন্যান্য গ্রামের মহিলারাও এ ধরনের শিল্প স্থাপনে আগ্রহ প্রকাশ করেছেন।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "মানুষের পরিশ্রমের ফলে উৎপাদিত যে সম্পদ সরাসরি ভোগ না করে পুনরায় উৎপাদন কাজে ব্যবহৃত হয় তাকে মূলধন বলে।"
        },
        {
          "label": "খ",
          "question": "",
          "explanation": "মাটি, মাটির উর্বরাশক্তি, আবহাওয়া, বৃষ্টিপাত, জলবায়ু, তাপ, পানি, বাতাস, সূর্যের আলো, খনিজ সম্পদ, বনজ সম্পদ, মৎস্য ক্ষেত্র, নদ-নদী প্রভৃতি যা প্রকৃতি অকাতরে দান করেছে তাই হলো ভূমি। ভূমি প্রকৃতির দান, আদিম ও অক্ষয়। এটি চিরন্তন অস্তিত্বসম্পন্ন । অবশ্য আবাদি জমির উর্বরতা কমতে পারে। প্রকৃতির অন্যান্য দান যেমন- চন্দ্ৰ, সূর্য, বাতাস প্রভৃতির ন্যায় ভূমি অবিনশ্বর। সৃষ্টিকর্তার ইচ্ছায় এগুলো একদিন ধ্বংস হলেও আপাতদৃষ্টিতে আমরা বলতে পারি ভূমি অবিনশ্বর। গ মিসেস তানিয়া তার শিল্পে উৎপাদনের শ্রম উপাদানকে বেশি গুরুত্ব দিয়েছেন।"
        },
        {
          "label": "গ",
          "question": "",
          "explanation": "মানুষের শারীরিক, মানসিক এবং বুদ্ধিবৃত্তিক কর্মপ্রচেষ্টাই হচ্ছে শ্রম। এটি হচ্ছে উৎপাদনের জীবন্ত উপাদান যার বিনিময় মূল্য আছে। শ্ৰম বা শ্রমিকের সহায়তায় উৎপাদনের চাকা সচল রাখা হয়। উদ্দীপকে উল্লিখিত মিসেস তানিয়া রাজশাহী বিশ্ববিদ্যালয় থেকে এমবিএ পাস করেন। তিনি সবসময়ই তার গ্রামের গরিব, অশিক্ষিত, অর্ধশিক্ষিত ও বেকার মহিলাদের কথা ভেবেছেন। এ ভাবনার আলোকে তিনি নিজ গ্রামের মহিলাদের নিয়ে হাতের তৈরি বিভিন্ন কারুকার্যের শিল্প প্রতিষ্ঠা করেন। তিনি এ শিল্পের নাম দেন 'সপ্তরং'। এখানে কাজ করার মাধ্যমে গ্রামের নারীরা পেয়েছে আর্থিক স্বচ্ছলতা। আগে তাদের শ্রম অব্যবহৃত অবস্থায় থাকতো। বর্তমানে 'সপ্তরং'-এ কাজ করার মাধ্যমে তাদের শ্রমের যথাযথ ব্যবহার নিশ্চিত হচ্ছে। তাই বলা যায়, গ্রামের নারীদের নিয়ে শিল্প প্রতিষ্ঠার মাধ্যমে মিসেস তানিয়া তার শিল্পে শ্রম উপাদানকে বেশি গুরুত্ব দিয়েছেন ।"
        },
        {
          "label": "ঘ",
          "question": "",
          "explanation": "উৎপাদনের অন্যতম উপকরণ সংগঠনের আলোকে আমি মনে করি। উদ্দীপকে উল্লিখিত মিসেস তানিয়া একজন সফল সংগঠক। সংগঠন হলো একই লক্ষ্য অর্জনে সমবেত কতিপয় ব্যক্তির সমষ্টি। এর মাধ্যমে উৎপাদনের অন্য উপাদানগুলোকে একত্র করে একই উদ্দেশ্য অর্জনে ব্যবহার করা হয়। আর সংগঠনের এ কাজটি যিনি করেন তাকে বলে সংগঠক। উদ্দীপকের মিস তানিয়া রাজশাহী বিশ্ববিদ্যালয় থেকে এমবিএ শেষ করেন। তিনি সবসময়ই তার গ্রামের গরিব, অশিক্ষিত, অর্ধশিক্ষিত ও বেকার নারীদের কথা ভেবেছেন। ভাবনা অনুসারে গ্রামের নারীদের নিয়ে তিনি 'সপ্তরং' নামক একটি শিল্প প্রতিষ্ঠা করেন। এখানে কাজ করে গ্রামের নারীরা আর্থিকভাবে স্বচ্ছল হচ্ছে। মিসেস তানিয়াও আর্থিক ও সামাজিকভাবে প্রতিষ্ঠা লাভ করেছেন । অর্থাৎ, মিসেস তানিয়ার কাজটি সংগঠনের সাথে সংশ্লিষ্ট। আর তিনি একজন সংগঠক। মিসেস তানিয়ার 'সপ্তরং' শিল্পে কাজ করার মাধ্যমে গ্রাম্য নারীদের শ্রমের সদ্ব্যবহার হচ্ছে। প্রতিষ্ঠানটি পরিচালনার জন্য তিনি ভূমি ও মূলধন সরবরাহ করেছেন। তার প্রতিষ্ঠান থেকে পাওয়া মজুরি দিয়েশ্রমিকদের আর্থিক স্বচ্ছলতা এসেছে। ‘সপ্তরং'-এ নারীদের যুক্ত করার মাধ্যমে তাদের কর্মসংস্থান হয়েছে। পাশাপাশি মিসেস তানিয়ার নিজ ব্যবসায়েরও উন্নতি হয়েছে। তিনিও আর্থিক ও সামাজিক প্রতিষ্ঠা পেয়েছেন। ফলে তিনি তার উদ্দেশ্য অর্জনে সক্ষম হয়েছেন। আর তা সম্ভব হয়েছে তার মধ্যকার সংগঠন গুণের ফলে । তাই আমি মনে করি, “মিসেস তানিয়া একজন সফল সংগঠক” ।"
        }
      ]
    },
    {
      "number": "5",
      "uddipok": "মি. স্বপন ও মি. রিপন দুই ভাই মিলে ৯৫ লক্ষ টাকা মূলধন এবং ২০ জন কর্মী নিয়ে নাটোরে 'স্বপ্নিল ডায়াগনস্টিক কর্ণার' স্থাপন করেন। আধুনিক যন্ত্রপাতি, মানসম্মত ওষুধ ও সেবার মান ভালো হওয়ায় চারিদিকে প্রতিষ্ঠানটির সুনাম ছড়িয়ে পড়ে এবং অল্পদিনেই তারা লাভবান হন। ব্যবসায়টির কলেবর দেশের বিভিন্ন শহরে সম্প্রসারণের জন্য তারা তাদের এক বন্ধু শরণের সাথে পরামর্শ করেন এবং আর্থিক সহায়তা কামনা করেন। বন্ধু শরণ তাদেরকে তিন কোটি টাকা মূলধন হিসেবে দিতে সম্মত হয়। কিন্তু প্রতিষ্ঠানটির বর্তমান কাঠামো বিচেনায় মি. স্বপন ও মি. রিপন চিন্তিত ।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "যে প্রক্রিয়ায় কোনো প্রতিষ্ঠান তার উৎপাদন ক্ষমতার সর্বোচ্চ প্রয়োগের মাধ্যমে পণ্যের একক প্রতি ব্যয়ের পাশাপাশি গড় ব্যয় সর্বনিম্ন করতে পারে তাকে উৎপাদনের কাম্য মাত্রা বলে।"
        },
        {
          "label": "খ",
          "question": "",
          "explanation": "উৎপাদনের ক্ষেত্রে যেসব প্রতিষ্ঠানের জমি ও বিল্ডিং ছাড়াও অন্যান্য স্থায়ী সম্পদের মূল্য ৫০ কোটি টাকার বেশি বা শ্রমিক সংখ্যা ৩০০- এর বেশি হয়, সেসব প্রতিষ্ঠানকে বৃহদায়তন ব্যবসায় প্রতিষ্ঠান হিসেবে গণ্য করা হয়। বৃহদায়তন ব্যবসায় আকারে বড় হয় ও অনেক কর্মী থাকে। এরূপ ব্যবসায়ে সিদ্ধান্ত নেওয়ার জন্য পরিচালকমণ্ডলী এমনকি ব্যবসায় সংশ্লিষ্ট সকলের সাথে যোগাযোগ রক্ষা করতে হয়। এতে দ্রুত সিদ্ধান্ত নেওয়া যায় না। ফলে ব্যবসায় ক্ষতিগ্রস্ত হয়। আর এসব কারণেই বৃহদায়তন ব্যবসায়ে সিদ্ধান্ত নিতে বিলম্ব হয়ে থাকে ।"
        },
        {
          "label": "গ",
          "question": "",
          "explanation": "উদ্দীপকে উল্লিখিত মি. স্বপন ও মি. রিপনের প্রতিষ্ঠানটি হলো সেবাধর্মী ক্ষুদ্র এন্টারপ্রাইজ। অভাব বা প্রয়োজন মেটাতে পারে এমন অস্পর্শনীয় তবে শনাক্তযোগ্য সুবিধাই হলো সেবা। বাংলাদেশের শিল্পনীতি ২০১৬ অনুসারে সেবাধর্মী ক্ষুদ্র এন্টারপ্রাইজে মূলধন হয় ১০ লক্ষ থেকে ২ কোটি টাকা। এ ধরনের প্রতিষ্ঠানে ১৬-৫০ জন শ্রমিক কাজ করে । উদ্দীপকের মি. স্বপন ও মি. রিপন দুই ভাই মিলে ৯৫ লক্ষ টাকা মূলধন নিয়ে নাটোরে ‘স্বপ্নিল ডায়াগনস্টিক কর্ণার' স্থাপন করেন। এটি আধুনিক যন্ত্রপাতি, মানসম্মত ওষুধ প্রদান ও রোগীদের সঠিকভাবে দেখাশোনা করার মাধ্যমে সেবা দেয়। অর্থাৎ এটি সেবাধর্মী প্রতিষ্ঠান। এখানে ২০ জন শ্রমিক কর্মরত আছে। প্রতিষ্ঠানটির মূলধন ও শ্রমিক সংখ্যা বাংলাদেশে বিদ্যমান শিল্পনীতি ২০১৬-এ বর্ণিত সেবাধর্মী ক্ষুদ্র এন্টারপ্রাইজের মূলধন ও শ্রমিক সংখ্যার সাথে সামঞ্জস্যপূর্ণ। তাই বলা যায়, মি. স্বপন ও মি. রিপন দুই ভাইয়ের ব্যবসায়টি সেবাধর্মী ক্ষুদ্র এন্টারপ্রাইজের অন্তর্ভুক্ত।"
        },
        {
          "label": "ঘ",
          "question": "",
          "explanation": "বন্ধু শরণের কাছে আর্থিক সহায়তা কামনা করে প্রতিষ্ঠানটির অবকাঠামোগত পরিবর্তন করে সেবাধর্মী মাঝারি শিল্পে রূপান্তরের সিদ্ধান্তটি যৌক্তিক। জাতীয় শিল্পনীতি ২০১৬ অনুযায়ী সেবাধর্মী মাঝারি শিল্পে জমি ও দালানকোঠা বাদে স্থায়ী সম্পদের মূল্য হয় ২ কোটি থেকে ৩০ কোটি টাকা। এসব প্রতিষ্ঠানে ৫১-১২০ জন কর্মী নিয়োজিত থাকে। ক্ষুদ্র শিল্প থেকে আয়তনে বড় হওয়ায় এখানে সেবা প্রদানে দক্ষতা অর্জনের সুযোগ তুলনামূলক বেশি হয় । উদ্দীপকের মি. স্বপন ও মি. রিপন দুই ভাই মিলে ৯৫ লক্ষ টাকা মূলধন নিয়ে একটি ডায়াগনস্টিক সেন্টার গড়ে তোলেন। এটি একটি ক্ষুদ্র এন্টারপ্রাইজ । আধুনিক যন্ত্রপাতি দিয়ে মানসম্মত সেবা দেওয়ায় এর সুনাম চারদিকে ছড়িয়ে পড়ে। তাই তাদের ব্যবসায়টি দেশের বিভিন্ন শহরে সম্প্রসারণ করতে তারা আগ্রহী হয়। এজন্য তাদের বন্ধু শরণের কাছে আর্থিক সাহায্য চান এবং শরণ তাদের ৩ কোটি টাকা মূলধন হিসেবে দিতে রাজি হয় । শরণের মূলধন পেলে ব্যবসায়টির বর্তমান মূলধন হবে ৩ কোটি ৯৫ লক্ষ টাকা। এতে ব্যবসায়টি সেবাধর্মী মাঝারি এন্টারপ্রাইজে পরিণত হবে। প্রাথমিক পর্যায়ের স্বল্প মূলধন নিয়ে দেশের বিভিন্ন শহরে শাখা স্থাপন সম্ভব না। তবে নতুন মূলধন পাওয়ায় তা সম্ভব হতে পারে। ব্যবসায়ের কলেবর অর্থাৎ শাখা বাড়বে। তাছাড়া নতুন শাখার জন্য নতুন যন্ত্রপাতি স্থাপন সম্ভব হবে। ফলে গ্রাহকরা ‘স্বপ্নিল ডায়াগনস্টিক কর্ণার' থেকে আরও উন্নতমানের সেবা পাবে। এতে গ্রাহক সন্তুষ্টি নিশ্চিত হবে। ফলে প্রতিষ্ঠানটির মুনাফা আগের থেকেও বাড়বে। তাছাড়া নতুন শাখার জন্য নতুন কর্মী নিয়োগ দিয়ে দেশে কর্মসংস্থান সৃষ্টিতেও প্রতিষ্ঠানটি ভূমিকা রাখবে। এসব কিছু বিবেচনায় বলা যায়, দুই ভাইয়ের শরণের কাছে আর্থিক সহায়তা কামনা করা যৌক্তিক ছিল ।"
        }
      ]
    },
    {
      "number": "6",
      "uddipok": "মি. সজল একটি ফ্যান কোম্পানির মালিক। তার কারখানায় বর্তমানে ২৫০ জন কর্মী কর্মরত আছে। তিনি তার প্রতিষ্ঠানে ২৫ কোটি টাকা বিনিয়োগ করেছেন। মি. সজলের প্রতিষ্ঠানটির সফলতা দেখে মি. রবিন কয়েকজন বন্ধুসহ মি. সজলের কারখানার পাশাপাশি অন্য একটি ফ্যান কারখানা স্থাপন করেন। মি. রবিনের শিল্পে বিনিয়োগের পরিমাণ ১৪০ কোটি টাকা। বর্তমানে ৩২৫ জন কর্মী নিয়োগের মাধ্যমে মি. রবিনের ব্যবসায়টিও সাফল্যের সাথে এগিয়ে চলেছে। এজন্য মি. সজল ও মি. রবিন তাদের প্রতিষ্ঠানের সকল কর্মীদের বেতন ও বোনাস বাড়ানোর আশ্বাস দিয়েছেন।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "যে ব্যবসায় সংগঠন স্বল্প মূলধন ও জনবল নিয়ে গঠিত ও পরিচালিত হয় তা হলো ক্ষুদ্র শিল্প ।"
        },
        {
          "label": "খ",
          "question": "",
          "explanation": "কাম্য উৎপাদন মাত্রা বলতে উৎপাদনের সেই স্তরকে বোঝায়, যেখানে মোট মুনাফা সর্বোচ্চ হয় বা একক প্রতি গড় উৎপাদন ব্যয় সর্বনিম্ন হয় । কাম্য উৎপাদন মাত্রায় প্রতিষ্ঠানের সব উপকরণের সদ্ব্যবহার করা হয়। ফলে প্রতিষ্ঠানের উৎপাদনশীলতা বাড়ে। এতে উৎপাদন ব্যয় কমে ও মুনাফা সর্বোচ্চ হয় । তাই কাম্য উৎপাদন মাত্রা প্রতিষ্ঠানের জন্য লাভজনক।"
        },
        {
          "label": "গ",
          "question": "",
          "explanation": "উদ্দীপকে উল্লিখিত মি. সজলের প্রতিষ্ঠানটি হলো উৎপাদনধর্মী মাঝারি এন্টারপ্রাইজ । উৎপাদনধর্মী মাঝারি এন্টারপ্রাইজে জমি ও কারখানা ভবন ছাড়াও অন্যান্য স্থায়ী সম্পদের মূল্য প্রতিস্থাপন ব্যয়সহ ১৫ কোটি থেকে ৩০ কোটি টাকা হয় । এ ধরনের প্রতিষ্ঠানে ১২১-৩০০ জন শ্রমিক নিয়োজিত থাকে। উদ্দীপকের মি. সজল একটি ফ্যান কোম্পানির মালিক। এ প্রতিষ্ঠানে লোহা, মটর প্রভৃতি ব্যবহার করে ফ্যান তৈরি করা হয়। তাই এটি একটি উৎপাদনধর্মী প্রতিষ্ঠান। এ প্রতিষ্ঠানের মূলধন হলো ২৫ কোটি টাকা। এখানে বর্তমানে ২৫০ জন কর্মী কর্মরত আছে। তার প্রতিষ্ঠানের মূলধন ও শ্রমিক সংখ্যা শিল্পনীতি ২০১৬-এ বর্ণিত উৎপাদনধর্মী মাঝারি শিল্প প্রতিষ্ঠানের বৈশিষ্ট্যের সাথে সামঞ্জস্যপূর্ণ। তাই বলা যায়, মি. সজলের ফ্যান উৎপাদনের প্রতিষ্ঠানটি মাঝারি এন্টারপ্রাইজের অন্তর্গত।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত মি. রবিন ও তার কয়েকজন বন্ধু দ্বারা গঠিত উৎপাদনধর্মী বৃহদায়তন প্রতিষ্ঠানটি দেশের অর্থনৈতিক উন্নয়নে বেশি ভূমিকা রাখে। যেসব প্রতিষ্ঠানে জমি ও কারখানা ভবন ছাড়া স্থায়ী সম্পদের মূল্য ৫০ কোটি টাকার বেশি এবং ৩০০ জনের বেশি শ্রমিক কর্মরত থাকে, তা-ই বৃহদায়তন শিল্প প্রতিষ্ঠান। এ ধরনের প্রতিষ্ঠান দেশের অর্থনীতিতে তাৎপর্যপূর্ণ ভূমিকা রাখে। উদ্দীপকের মি. সজল ফ্যান উৎপাদনের একটি মাঝারি শিল্প প্রতিষ্ঠান গড়ে তোলেন। তার দেখাদেখি মি. রবিন কয়েকজন বন্ধু নিয়ে একটি ফ্যান কারখানা স্থাপন করেন। রবিনের প্রতিষ্ঠানে বিনিয়োগের পরিমাণ ছিল ১৪০ কোটি টাকা। এখানে ৩২৫ জন কর্মীও কর্মরত আছে। শিল্পনীতি ২০১৬-এ বর্ণিত উৎপাদনধর্মী বৃহদায়তন শিল্পের বৈশিষ্ট্যের সাথে মি. রবিনের ফ্যান কারখানাটির মূলধন ও শ্রমিক সংখ্যার সামঞ্জস্য আছে। মি. সজল ও মি. রবিন দুজনের প্রতিষ্ঠানই দেশের অর্থনৈতিক উন্নয়নে ভূমিকা রাখছে। তবে রবিনের প্রতিষ্ঠানটি বৃহদায়তন এন্টারপ্রাইজ হওয়ায় এর উৎপাদনের পরিমাণ বেশি। ফলে এটি দেশের মোট জাতীয় উৎপাদনে তুলনামূলক বেশি ভূমিকা রাখছে। তাছাড়া মি. রবিনের প্রতিষ্ঠানে কর্মরত শ্রমিক সংখ্যাও বেশি। এতে রবিনের প্রতিষ্ঠানটি সজলের প্রতিষ্ঠান থেকে দেশের কর্মসংস্থানে বেশি ভূমিকা রাখছে। তাই বলা যায়, মোট জাতীয় উৎপাদন, কর্মসংস্থানের সুযোগ সৃষ্টি প্রভৃতি বিবেচনায় মি. রবিনের বৃহদায়তন প্রতিষ্ঠানটি মি. সজলের প্রতিষ্ঠানের তুলনায় দেশের অর্থনীতিতে বেশি ভূমিকা রাখ ছে।"
        }
      ]
    },
    {
      "number": "7",
      "uddipok": "‘শাপলা গ্রুপ’ ফ্রেসওয়েল উৎপাদন ও বাজারজাতকরণে দেশীয় একটি মান নিয়ন্ত্রণকারী সংস্থা থেকে নিবন্ধন সংগ্রহ করেছে। সম্প্রতি প্রতিষ্ঠানটি জাপানে ফ্রেসওয়েল রপ্তানির পরিকল্পনা করে। কিন্তু জাপান সরকার প্রতিষ্ঠানটির কাছ থেকে ওয়েল বাজারজাতকরণের জন্য একটি আন্তর্জাতিক সংস্থার ‘মান সনদ' দেখতে চায়। এজন্য প্রতিষ্ঠানটি আন্তর্জাতিক সংস্থা থেকে ‘মান সনদ' সংগ্রহ করে জাপান সরকারকে দেখায় এবং ফ্রেসওয়েল রপ্তানি শুরু করে। ফলে প্রতিষ্ঠানটির কার্যক্রম সম্প্রসারিত হয় এবং প্রতিষ্ঠানটি বৈদেশিক মুদ্রা অর্জনে সক্ষম হয় ।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "পণ্যের পরিকল্পনা তৈরির পর্যায়ে নির্ধারিত মান অনুসারে পণ্য উৎপাদন হচ্ছে কিনা তা তদারকি করার প্রক্রিয়াকে মান নিয়ন্ত্রণ বলে ।"
        },
        {
          "label": "খ",
          "question": "",
          "explanation": "প্রতিযোগিতামূলক পরিবেশে ক্রেতা আকর্ষণ এবং স্থায়ী ক্রেতার সংখ্যা বাড়ানো মান ব্যবস্থাপনার অন্যতম উদ্দেশ্য। মান ব্যবস্থাপনার কারণে প্রতিষ্ঠানের পণ্য, কাজ, পদ্ধতিসহ সব ক্ষেত্রে নির্দিষ্ট মান বজায় রাখা যায়। এছাড়াও উৎপাদনজনিত ত্রুটি অনুসন্ধান এবং প্রতিকারের জন্য মান ব্যবস্থাপনা করা হয়। ফলে উৎপাদনে গতিশীলতা বজায় থাকে। এভাবে মান ব্যবস্থাপনা উচ্চ উৎপাদনশীলতা নিশ্চিত করে ।"
        },
        {
          "label": "গ",
          "question": "",
          "explanation": "উদ্দীপকে 'শাপলা গ্রুপ' দেশীয় মান সংস্থা BSTI থেকে মান সনদ সংগ্রহ করেছে । BSTI বাংলাদেশের একমাত্র জাতীয় মান নির্ধারণ ও নিয়ন্ত্রণকারী সংস্থা। এর প্রধান উদ্দেশ্য হচ্ছে ক্রেতাদের মানসম্মত পণ্য প্রাপ্তির নিশ্চয়তা দেওয়া । এছাড়া এটি মান সনদও দিয়ে থাকে। উদ্দীপকের 'শাপলা গ্রুপ' ফ্রেসওয়েল উৎপাদন ও বিপণনে দেশীয় একটি মান নিয়ন্ত্রণকারী সংস্থা থেকে নিবন্ধন সংগ্রহ করেছে। এ ধরণের একটি সংস্থাই বাংলাদেশে পরিচালিত হয় এটি হলো BSTI। আর এ সংস্থার প্রধান উদ্দেশ্য হলো মান যাচাই করে ভালো পণ্য ক্রেতাদের ভোগের সুযোগ করে দেওয়া। তাছাড়া মান যাচাই করে এটি মান সনদও দিয়ে থাকে। এ বৈশিষ্ট্যগুলো বিবেচনায় বলা যায়, ‘শাপলা গ্রুপ' BSTI থেকে মান সনদ সংগ্রহ করেছে।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত 'শাপলা গ্রুপ'-এর রপ্তানি সম্প্রসারণে আন্তর্জাতিক মান সংস্থা ISO-এর ভূমিকা উল্লেখযোগ্য। ISO International Organization for Standardization আন্তর্জাতিক মান নিয়ন্ত্রণকারী একটি সংস্থা। এটি পণ্যের আন্তর্জাতিক মান নির্ধারণ, সংরক্ষণ ও সরবরাহ সংক্রান্ত বিষয়গুলো যাচাই করে মান সনদ দিয়ে থাকে। উদ্দীপকের ‘শাপলা গ্রুপ’ ফ্রেসওয়েল উৎপাদন ও বিপণন করে থাকে। BSTI কর্তৃক নিবন্ধিত প্রতিষ্ঠানটি সম্প্রতি জাপানে পণ্য রপ্তানির পরিকল্পনা নেয়। কিন্তু জাপান আন্তর্জাতিক মান সংস্থার সনদ দেখতে চায়। এজন্য প্রতিষ্ঠানটি ISO থেকে মানসনদ সংগ্রহ করে রপ্তানি শুরু করে। ফলে প্রতিষ্ঠানটির রপ্তানি কার্যাবলি সম্প্রসারিত হয়। পণ্যের দেশীয় ও আন্তর্জাতিক মান এক হয় না। বিদেশে পণ্য রপ্তানির ক্ষেত্রে পণ্য আন্তর্জাতিক মানের হওয়া আবশ্যক। এক্ষেত্রে ISO পণ্যের আন্তর্জাতিক মান নির্ধারণ করে ও সনদ দেয়। আর এজন্যই জাপান ISO সনদ দেখতে চায়। তাই ‘শাপলা গ্রুপ'ও ISO থেকে মান সনদ নিয়ে রপ্তানি শুরু করে। এ সনদ শুধু জাপান নয়, বিশ্বের যেকোনো দেশেই রপ্তানির সুযোগ তৈরি করেছে। এতে প্রতিষ্ঠানটির রপ্তানি আরও সম্প্রসারিত হবে। সুতরাং, ‘শাপলা গ্রুপ'-এর পণ্য রপ্তানি প্রসারে ISO- এর ভূমিকা উল্লেখযোগ্য।"
        }
      ]
    },
    {
      "number": "8",
      "uddipok": "‘অহনা কসমেটিক্স লি.' ২০১১ সালে রকমারি ডিজাইনের বিভিন্ন ধরনের কসমেটিকস পণ্যের উৎপাদন ও বিক্রির কার্যক্রম শুরু করে। ২০১৫ সালের মধ্যে বাজারে শীর্ষস্থান দখল করে নেয়। অন্যান্য প্রতিযোগী প্রতিষ্ঠান তাদের পণ্যের মান ও ডিজাইনের পরিবর্তন করলেও ‘অহনা কসমেটিক্স লি.' তাদের পণ্যের কোনো পরিবর্তন করেনি। ফলে উক্ত প্রতিষ্ঠানটি প্রতিযোগিতায় পিছিয়ে পড়ে । এ অবস্থা থেকে উত্তরণের জন্য ২০১৯ সালে ‘অহনা কসমেটিক্স লি.' তাদের পণ্যের মান ও ডিজাইন পরিবর্তনের সিদ্ধান্ত নেয় । এ ধারাবাহিকতা বজায় রাখার জন্য বিভিন্ন পরীক্ষণ, নিরীক্ষণ এবং পর্যবেক্ষণ বাবদ অনেক অর্থ খরচ হয়। ফলে প্রতিষ্ঠানটি ধীরে ধীরে আগের অবস্থানে ফিরে আসছে।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "মানসম্মত পণ্য ও সেবা তৈরি করা, মান ধরে রাখা, অপচয় কমিয়ে প্রতিষ্ঠানের মুনাফা বাড়ানো এবং ক্রেতা সন্তুষ্টি অর্জনের মাধ্যমে নতুন ক্রেতা তৈরি করাকে মান ব্যবস্থাপনা বলে।"
        },
        {
          "label": "খ",
          "question": "",
          "explanation": "আন্তর্জাতিক বাণিজ্যের ক্ষেত্রে ISO 9000 সহায়ক ভূমিকা রাখে। ISO 9000 হলো এক সেট মানদণ্ড, যার ভিত্তিতে প্রতিষ্ঠান পণ্য বা সেবার আন্তর্জাতিক মান নিশ্চিত করে। বিশেষজ্ঞরা প্রতিষ্ঠানের উৎপাদন কার্যক্রম পরীক্ষার পর এ সনদ দিয়ে থাকে। এ সনদ প্রাপ্তির জন্য প্রতিষ্ঠানকে কতগুলো প্রয়োজনীয় শর্ত মেনে চলতে হয়। কোনো প্রতিষ্ঠান ISO-9000হিসেবে তালিকাভুক্ত হওয়ার পর ক্রেতারা পণ্যমান সম্পর্কে নিশ্চিত ধারণা অর্জন করে।"
        },
        {
          "label": "গ",
          "question": "",
          "explanation": "উদ্দীপকে উল্লিখিত অহনা কসমেটিকস লি.' সার্বিক মান ব্যবস্থাপনার ধারাবাহিক মান উন্নয়ন নীতি পালন করেনি। পণ্যের মানের ধারাবাহিক উন্নয়ন মান ব্যবস্থাপনার অন্যতম নীতি ক্রেতার রুচি, অভ্যাস, ক্রয়ক্ষমতা প্রভৃতি পরিবর্তনের সাথে সাথে পণ্যের ধারাবাহিক মান উন্নয়নের কাজ করতে হয় । উদ্দীপকের 'অহনা কসমেটিক্‌স লি' কসমেটিকস দ্রব্য উৎপাদনকারী একটি প্রতিষ্ঠান। উৎপাদন শুরুর পর থেকে এটি বাজারে শীর্ষে ছিল। কিন্তু সময়ের সাথে অন্যান্য প্রতিষ্ঠান পণ্যের মান ও ডিজাইন পরিবর্তন করলেও এ প্রতিষ্ঠানটি তা করেনি। ফলে ধারাবাহিকভাবে পণ্যের মান উন্নয়ন না করায় প্রতিষ্ঠানটি বাজার হারায়। ক্রেতাদের দিকে লক্ষ রেখে প্রতিনিয়ত পণ্যের মানোন্নয়ন করলে এমনটি হতো না। এতে প্রতিষ্ঠানটির বাজারে অবস্থান টিকিয়ে রাখা সম্ভব হতো। তাই বলা যায়, 'অহনা কসমেটিকস লি.' সার্বিক মান ব্যবস্থাপনার ধারাবাহিক মান উন্নয়ন নীতি পালন করেনি।"
        },
        {
          "label": "ঘ",
          "question": "",
          "explanation": "আমি মনে করি, 'অহনা কসমেটিক্‌স লি.-এর মূল্যায়ন ব্যয় প্রতিষ্ঠানটির অবস্থানে ফিরে আসতে সহায়ক হবে। কোনো প্রতিষ্ঠান নিম্নমানের পণ্য উৎপাদন করলে তার কারণ ও ত্রুটি সংশোধনে মূল্যায়ন ব্যয় করা হয়। এটি আপাতদৃষ্টিতে ব্যয় বাড়ালেও প্রতিষ্ঠানের জন্য মঙ্গলজনক। উদ্দীপকে উল্লিখিত ‘অহনা কসমেটিক্স লি.' উৎপাদন শুরুর দিকে বাজারে শীর্ষস্থানে ছিল। কিন্তু সময়ের ব্যবধানে প্রতিযোগী প্রতিষ্ঠানগুলো পণ্যের মান উন্নয়ন করলেও উক্ত প্রতিষ্ঠানটি তা করেনি। এতে তারা বাজারে পিছিয়ে পড়ে। তাই পরবর্তীতে তারা পরীক্ষণ, নিরীক্ষণ এবং পর্যবেক্ষণ বাবদ ব্যয় করে। এগুলো মূল্যায়ন ব্যয়ের সাথে সামঞ্জস্যপূর্ণ। এ ধরনের ব্যয় করার ফলে 'অহনা কসমেটিক্‌স লি.' তাদের ত্রুটি সম্পর্কে জানতে পেরেছে। এক্ষেত্রে বিভিন্ন পরীক্ষা-নিরীক্ষার ফলে প্রচুর অর্থ ব্যয় হলেও পণ্য নিম্নমানের হওয়ার কারণগুলো তারা জানতে পেরেছে। তারপর নিম্নমান প্রতিরোধে প্রয়োজনীয় পদক্ষেপ নিয়ে ক্রেতাদের মনে আবার জায়গা করে নিয়েছে। আর মূল্যায়ন ব্যয় করার ফলেই প্রতিষ্ঠানটি তাদের অবস্থান ফিরে পেয়েছে। তাই বলা যায়, ‘অহনা কসমেটিক্স লি.-এর মূল্যায়ন ব্যয় প্রতিষ্ঠানটির আগের অবস্থানে ফিরে আসতে সহায় ক।"
        }
      ]
    },
    {
      "number": "9",
      "uddipok": "‘অপূর্ব শিপ ইয়ার্ড' চিটাগাং সমুদ্র বন্দরের সন্নিকটে অবস্থিত দেশের অন্যতম বৃহত্তম জাহাজ প্রস্তুতকারী প্রতিষ্ঠান। ‘অপূর্ব শিপ ইয়ার্ড'-এর আয়তন প্রায় ১০৫ একর। প্রতিষ্ঠানটি বিশ্বের বিভিন্ন দেশ থেকে জাহাজ নির্মাণের কাঁচামাল অর্থাৎ জাহাজ নির্মাণ সামগ্রী আমদানি করে বিভিন্ন সাইজের জাহাজ প্রস্তুত করে। তবে এ শিল্পে জাহাজ নির্মাণে যে বিন্যাস পদ্ধতি ব্যবহার করা হয়েছে তাতে স্থায়ী ব্যয় অনেক কম হলেও অপচয়ের সম্ভাবনা অনেক বেশি। বর্তমানে জাহাজ রপ্তানি করে প্রতিষ্ঠানটি প্রচুর মুনাফা অর্জন করতে সক্ষম হয়।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "কারখানা বা সেবামূলক সুবিধার ক্ষেত্রে বিভাগসমূহের ভৌত অবস্থান নির্ধারণ এবং যন্ত্রপাতির সুসজ্জিতকরণকে লে আউট বা বিন্যাস বলে ।"
        },
        {
          "label": "খ",
          "question": "",
          "explanation": "ব্যবসায় প্রতিষ্ঠানের অভ্যন্তরে এবং বিভিন্ন অংশে যন্ত্রপাতি, কর্মী, সুযোগ-সুবিধা, কর্মকেন্দ্র ও বিভাগসমূহ সঠিকভাবে সাজানোই হচ্ছে বিন্যাস বা লে-আউট । উন্নত কাজের পরিবেশ নিশ্চিত করার জন্য প্রতিষ্ঠানের অভ্যন্তরে উত্তম বিন্যাস প্রয়োজন । কেননা বিন্যাস ব্যবস্থার কোথায় যন্ত্রপাতি থাকবে, কীভাবে সাজানো হবে, কর্মীদের কাজের ধারা কেমন হবে এসব নির্ধারণ করা হয়। এতে কর্মীরা কাজে স্বতঃস্ফূর্ততা পায়। তাছাড়া পর্যাপ্ত আলো- বাতাসের ব্যবস্থা থাকায় কর্মীরা নিজে থেকেই কাজের প্রতি প্রেষিত হয়, যা উন্নত কাজের পরিবেশের বৈশিষ্ট্য। তাই বলা যায়, বিন্যাস উন্নত কাজের পরিবেশ নিশ্চিত করে ।"
        },
        {
          "label": "গ",
          "question": "",
          "explanation": "অবস্থান বিন্যাসে পণ্য একটি নির্দিষ্ট স্থানে স্থির থাকে।কাজ করার জন্য প্রয়োজনীয় যন্ত্রপাতি, উপকরণ এবং কর্মীদেরকে পণ্যটির কাছে নিয়ে যেতে হয়। সাধারণত ভারী, বড় ও ঝুঁকিপূর্ণ পণ্যের ক্ষেত্রে এ বিন্যাস ব্যবহার করা হয়। উদ্দীপকে উল্লিখিত ‘অপূর্ব শিপ ইয়ার্ড' চিটাগাং সমুদ্র বন্দরের সন্নিকটে অবস্থিত দেশের অন্যতম জাহাজ প্রস্তুতকারী প্রতিষ্ঠান। এর আয়তন প্রায় ১০৫ একর। এ প্রতিষ্ঠান জাহাজ নির্মাণ করার জন্য সব উপকরণ জাহাজের কাছে নিয়ে আসে। কারণ জাহাজ ভারি পণ্য এবং এটিকে এদিক-সেদিক আনা- নেওয়া করে তৈরি করা সম্ভব না। জাহাজ নির্মাণের জন্য প্রয়োজনীয় কর্মীবাহিনী এবং অন্যান্য উপকরণ জাহাজের কাছাকাছি নিয়ে আসতে হয়। ‘অপূর্ব শিপ ইয়ার্ড'-এর জাহাজ নির্মাণ কাজের বৈশিষ্ট্য স্থির অবস্থান বিন্যাসের আওতায় পড়ে। তাই বলা যায়, উদ্দীপকের প্রতিষ্ঠানটি স্থির অবস্থান বিন্যাস অনুসরণ করেছে।"
        },
        {
          "label": "ঘ",
          "question": "",
          "explanation": "উদ্দীপকের ‘অপূর্ব শিপ ইয়ার্ড’-এর বিন্যাস প্রক্রিয়ায় স্থির অবস্থান বিন্যাসের প্রতিবন্ধকতার সৃষ্টি হতে পারে বলে আমি মনে করি। স্থির অবস্থান বিন্যাসে পণ্য একটি নির্দিষ্ট জায়গায় স্থির থাকে। ফলে আনুষঙ্গিক উপকরণ এবং কর্মীদেরকে পণ্যটির কাছে নিয়ে যেতে হয় । এতে অনেক সময় অপচয় বেড়ে যায়। এছাড়া যন্ত্রপাতি অকার্যকর হয়ে যেতে পারে। স্থির বিন্যাসে ব্যয়ও বেশি হয়। উদ্দীপকে উল্লিখিত ‘অপূর্ব শিপ ইয়ার্ড' চিটাগাং সমুদ্র বন্দরের সন্নিকটে অবস্থিত দেশের অন্যতম জাহাজ প্রস্তুতকারী প্রতিষ্ঠান। এটি বিশ্বের বিভিন্ন দেশ থেকে জাহাজ নির্মাণের কাঁচামাল আমদানি করে বিভিন্ন আকারের জাহাজ প্রস্তুত করে। তবে এ জাহাজ নির্মাণে যে বিন্যাস পদ্ধতি ব্যবহার করা হয়েছে তাতে স্থায়ী ব্যয় অনেক কম হলেও অপচয়ের সম্ভাবনা অনেক বেশি । ‘অপূর্ব শিপ ইয়ার্ড' জাহাজ তৈরির ক্ষেত্রে স্থির অবস্থান বিন্যাস অনুসরণ করে। কিন্তু এ বিন্যাসে উক্ত প্রতিষ্ঠান সম্মুখীন হতে পারে নানাবিধ প্রতিবন্ধকতা। এ বিন্যাসে প্রয়োজনীয় যন্ত্রপাতি জাহাজের কাছে নিয়ে যেতে হয় বলে পরিবহন খরচ অনেক বেড়ে যায়। এতে অনেক সময় দক্ষ শ্রমিক পাওয়া যায় না। এছাড়া যন্ত্রপাতিগুলো জাহাজের কাছে নিয়ে রাখা হয়। এতে যন্ত্রপাতিতে মরিচা পরে তা অকেজো হয়ে যাওয়ার সম্ভাবনা থাকে। এর ফলে ‘অপূর্ব শিপ ইয়ার্ড’- এর অনেক ক্ষতি হতে পারে। স্থির বিন্যাসে কাঁচামাল ও যন্ত্রপাতি বাবদ অনেক ব্যয় করতে হয়। তাই বলা যায়, ‘অপূর্ব শিপ ইয়ার্ড'-এর স্থির অবস্থান বিন্যাসের এসব প্রতিবন্ধকতা সৃষ্টি হতে পারে বলে আমি মনে করি ।"
        }
      ]
    },
    {
      "number": "10",
      "uddipok": "মিসেস নাসরিন রংপুরের নতুন বাজারে 'রংধনু কালেকশন' নামে একটি বৃহদায়তন বিপণি প্রতিষ্ঠা করেন। উক্ত বিপণিতে বিভিন্ন ধরনের ভোগ্য পণ্য আলাদা আলাদা বিভাগে সাজানো হয়েছে। মনোরম পরিবেশ, সুন্দর বিন্যাস, মানসম্মত পণ্য, আকর্ষণীয় ডিজাইনের পণ্য, পছন্দসই পণ্যটি দ্রুত নির্বাচনের সুযোগ প্রভৃতি থাকায় ‘রংধনু কালেকশন' ব্যাপক সুনাম অর্জন করেছে। সম্প্রতি মিসেস নাসরিন ব্যবসায় সম্প্রসারণের জন্য বাজারের দ্বিতীয় তলায় একটি রুম ভাড়া নেন এবং পণ্য মজুদ রাখেন। মজুদ স্থানটিতে পণ্য সামগ্রী যথাযথভাবে সাজানো থাকায় তার পক্ষে সুন্দর ও সাবলীলভাবে প্রতিষ্ঠানটি পরিচালনা করা সম্ভব হচ্ছে।",
      "tag": "MB 21,CTG.B 21",
      "sub_questions": [
        {
          "label": "ক",
          "question": "",
          "explanation": "কার্যকেন্দ্র বা বিভাগগুলোকে একটি রেখার পথে স্থাপন করাই হলো পণ্য বিন্যাস।"
        },
        {
          "label": "খ",
          "question": "",
          "explanation": "উৎপাদনের নির্দিষ্ট স্থানে পণ্য স্থির রেখে অন্যান্য কাঁচামাল, যন্ত্রপাতি ও শ্রমিক প্রয়োজন অনুযায়ী সেই স্থানে নিয়ে এসে কাজ করলে তাকে স্থির বিন্যাস বা ফিক্সড লে আউট বলে । সাধারণত যেসব ক্ষেত্রে পণ্যের ওজন ভারী, ঝুঁকিপূর্ণ, ব্যয়বহুল বা স্থির থাকে সেক্ষেত্রে স্থির বিন্যাস ব্যবহার করা হয়। এ বিন্যাসের প্রয়োগ ক্ষেত্র খুবই সীমিত। কেবল বড় স্থাপনা, গ্যাস, কয়লা, তেল উত্তোলন এবং জাহাজ নির্মাণের মতো সীমিত সংখ্যক শিল্পে এ ধরনের বিন্যাস ব্যবহার করা হয় বলে এর প্রয়োগ ক্ষেত্র সীমিত।"
        },
        {
          "label": "গ",
          "question": "",
          "explanation": "উদ্দীপকে উল্লিখিত মিসেস নাসরিনের বিপণিতে খুচরা বিক্রয়কেন্দ্র বিন্যাস অনুসরণ করা হয়েছে। খুচরা বিক্রয়কেন্দ্র বিন্যাসে পণ্য ও অন্যান্য জিনিসপত্র একটি নির্দিষ্ট নিয়মে সাজিয়ে রাখা হয়। এক্ষেত্রে পণ্যের আকৃতি, রং, মূল্য, ক্রেতার ধরন, বয়স, লিঙ্গ প্রভৃতি বিশেষভাবে বিবেচনা করা হয়। এতে ক্রেতারা তাদের পছন্দসই পণ্যটি খুব দ্রুত খুঁজে পায় । উদ্দীপকের মিসেস নাসরিন রংপুরের নতুন বাজারে ‘রংধনু কালেকশন' নামে একটি বৃহদায়তন বিপনির মালিক। উক্ত বিপণিতে বিভিন্ন ভোগ্যপণ্য আলাদা আলাদা বিভাগে সাজানো হয়েছে। মনোরম পরিবেশ, সুন্দর বিন্যাস, মানসম্মত ও পছন্দসই পণ্যটি দ্রুত নির্বাচনের সুযোগ প্রভৃতি থাকায় বিপণিটি ব্যাপক সুনাম অর্জন করেছে। এক্ষেত্রে মিসেস নাসরিনের বৃহদায়তন বিপণিতে ক্রেতাদের চাহিদা অনুযায়ী ভোগ্যপণ্যগুলোকে একটি নির্দিষ্ট নিয়মে বিভাগীয়করণ করা হয়েছে, যা খুচরা বিক্রয়কেন্দ্রবিন্যাসের সাথে সামঞ্জস্যপূর্ণ। অতএব বলা যায়, নাসরিনের বিপণিতে খুচরা বিক্রয়কেন্দ্র বিন্যাস অনুসরণ করা হয়েছে ।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত ব্যবসায়টির সম্প্রসারিত অংশে গুদাম বিন্যাসের অনুসরণ করার বিষয়টি যৌক্তিক। গুদাম বিন্যাসের ক্ষেত্রে পণ্যসামগ্রীকে মানসম্মত ও কার্যকর উপায়ে গুদামের অভ্যন্তরে সাজিয়ে রাখা হয়। সাধারণত উৎপাদনে ব্যবহৃত কাঁচামাল এবং বিক্রয়যোগ্য পণ্যসামগ্রী গুদাম বিন্যাসের মাধ্যমে সংরক্ষণ করা হয়। উদ্দীপকের ‘রংধনু কালেকশন' রংপুরের একটি বৃহদায়তন বিপণি। পছন্দসই পণ্যটি সহজেই খুঁজে পাওয়ায় ক্রেতাদের মাঝে এ বিপণিটি ব্যাপক জনপ্রিয় হয়ে উঠেছে। সম্প্রতি বিপণিটির মালিক মিসেস নাসরিন ব্যবসায় সম্প্রসারণের জন্য মার্কেটের দ্বিতীয় তলায় একটি রুম ভাড়া নেন এবং পণ্য মজুদ করেন। এতে পণ্য সামগ্রী যথাযথভাবে সাজানো থাকায় তার পক্ষে সুন্দর ও সাবলীলভাবে প্রতিষ্ঠানটি পরিচালনা করা সম্ভব হচ্ছে। এক্ষেত্রে মিসেস নাসরিন মূলত গুদাম বিন্যাসের সাহায্যে তার উদ্বৃত্ত পণ্যগুলোকে দু'তলায় সাজিয়েছেন । গুদাম বিন্যাস অনুসরণ করায় মিসেস নাসরিন তার প্রয়োজনীয় পণ্যগুলো খুব সহজেই খুঁজে পাবেন। একসাথে অনেক পণ্য সংরক্ষণ করতে পারেন এবং প্রয়োজনে গুদাম থেকে শপে নিয়ে বিক্রি করতে পারেন । ক্রেতাদের চাহিদার সাথে তাল মিলিয়ে যেকোনো পণ্য যথাসময় সরবরাহ করতে পারেন। পাশাপাশি পণ্য নষ্ট হওয়ার ঝুঁকিও অনেকাংশে কমে যাবে। এসব দিক বিবেচনায় বলা যায়, মিসেস নাসরিন-এর ব্যবসায়টির সম্প্রসারিত অংশে গুদাম বিন্যাসের অনুসরণ করা যুক্তিযুক্ত হয়েছে।"
        }
      ]
    },
    {
      "number": "11",
      "uddipok": "'বিশ্বরূপা’ গার্মেন্টস নারায়ণগঞ্জে একটি প্রতিষ্ঠিত রপ্তানিমুখী পোশাক কারখানা। সম্প্রতি প্রতিষ্ঠানটি বিদেশি ক্রেতার কাছ থেকে একটি বড় মাপের অর্ডার পায়। অর্ডার অনুযায়ী পোশাক তৈরি করার পর কিছু ত্রুটি চিহ্নিত হওয়ায় বেশ কিছু পণ্য বাতিল করে নতুন করে পণ্য উৎপাদন করতে হয়। এতে প্রতিষ্ঠানটিকে বড় অঙ্কের লোকসান বহন করতে হয়। অন্যদিকে প্রতিষ্ঠানটির সুনাম কিছুটা হলেও ক্ষুণ্ণ হয়। এজন্য 'বিশ্বরূপা গার্মেন্টস' ব্যয় কমানোর জন্য মান নিয়ন্ত্রণের কথা ভাবছে।",
      "tag": "MB 21",
      "sub_questions": [
        {
          "label": "ক",
          "question": "",
          "explanation": "BSTI-এর পূর্ণরূপ হলোবাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (Bangladesh Standards & Testing Institution)।"
        },
        {
          "label": "খ",
          "question": "",
          "explanation": "মান ব্যবস্থাপনা হলো মানসম্মত পণ্য বা সেবা তৈরি ও সরবরাহের মাধ্যমে ক্রেতাসন্তুষ্টি অর্জন করা, অপচয় কমিয়ে মুনাফা বাড়ানো এবং নতুন ক্রেতা তৈরি করা । মান ব্যবস্থাপনায় সর্বোত্তম বৈশিষ্ট্যের পণ্য উৎপাদনের চেষ্টা করা হয়। মানসম্পন্ন পণ্য নতুন ক্রেতা তৈরি করে। এতে প্রতিষ্ঠানের বিক্রি বাড়ে । তাছাড়া মান ব্যবস্থাপনায় উৎপাদনশীলতা বাড়ানোর চেষ্টা করা হয়। এতে অপচয় কমে এবং প্রতিষ্ঠানের মুনাফা বেড়ে যায়। তাই বলা যায়, মান ব্যবস্থাপনা মুনাফা বাড়ায়।"
        },
        {
          "label": "গ",
          "question": "",
          "explanation": "উদ্দীপকে উল্লিখিত ‘বিশ্বরূপা গার্মেন্টস'-এর ত্রুটিযুক্ত পণ্য বাতিল হওয়া উৎপাদন ক্ষতির অন্তর্ভুক্ত । উৎপাদনের সময় পণ্য নিম্নমানের হলে বাতিল বলে গণ্য করার কারণে যে লোকসান হয় তাই উৎপাদন ক্ষতি। এটি যেকোনো প্রতিষ্ঠানের জন্য বড় ধরনের লোকসানের কারণ। উদ্দীপকে ‘বিশ্বরূপা গার্মেন্টস' নারায়ণগঞ্জের পোশাক তৈরির একটি কারখানা। প্রতিষ্ঠানটি বিদেশ থেকে বড় মাপের অর্ডার পায়। অর্ডার অনুযায়ী পোশাক তৈরি করার পর কিছু পোশাকে ত্রুটি চিহ্নিত হয় বলে সেগুলো বাতিল করা হয়। এক্ষেত্রে বাতিলকৃত পণ্য পুনব্যবহার না করে নতুনভাবে তৈরি করা হয়। প্রতিষ্ঠানটির এ ধরনের ক্ষতি উৎপাদন ক্ষতির অন্তর্ভুক্ত। সুতরাং, ‘বিশ্বরূপা গার্মেন্টস'-এর ত্রুটিযুক্ত পণ্য বাতিল হওয়া হলো উৎপাদন ক্ষতি ।"
        },
        {
          "label": "ঘ",
          "question": "",
          "explanation": "মান নিয়ন্ত্রণের ব্যবস্থা করলে ‘বিশ্বরূপা গার্মেন্টস' লোকসানের হাত থেকে রক্ষা পেতে পারে বলে আমি মনে করি ।নির্ধারিত মান অনুযায়ী পণ্য উৎপাদন হচ্ছে কি না তা নিশ্চিত করাই হলো মান নিয়ন্ত্রণ । এটি মানসম্মত পণ্য উৎপাদনে সহায়ক। ফলে ক্রেতা সন্তুষ্টি অর্জন হয় এবং প্রতিষ্ঠানের বিক্রি ও মুনাফা বাড়ে । উদ্দীপকে উল্লিখিত ‘বিশ্বরূপা গার্মেন্টস’ নারায়ণগঞ্জের তৈরি পোশাকের একটি কারখানা । সম্প্রতি প্রতিষ্ঠানটি বিদেশি ক্রেতাদের কাছ থেকে বড় মাপের একটি অর্ডার পায়। ত্রুটি থাকায় উৎপাদিত বেশ কিছু পোশাক বাতিল করা হয়। এতে প্রতিষ্ঠানটির লোকসান বাড়ে এবং সুনাম ক্ষুণ্ণ হয়। এজন্য প্রতিষ্ঠানটি মান নিয়ন্ত্রণের কথা ভাবছে । উদ্দীপকের ‘বিশ্বরূপা গার্মেন্টস' মান নিয়ন্ত্রণ কার্যাবলি অনুসরণ করার মাধ্যমে পূর্বনির্ধারিত মান অনুযায়ী পোশাক উৎপাদন হচ্ছে কি না তা যাচাই করতে পারবে। এতে কোথাও ত্রুটি পরিলক্ষিত হলে তাৎক্ষণিক সমাধান করার সুযোগ পাবে। ফলে উৎপাদিত পণ্য ত্রুটিযুক্ত হয়ে বাতিল হওয়ার আশঙ্কা কমবে বলে প্রতিষ্ঠানটি আর্থিক ক্ষতি থেকে রক্ষা পাবে। অন্যদিকে এটি সুনাম বাড়াবে, যা বিক্রি ও মুনাফাও বাড়াতে পারবে। সুতরাং, মান নিয়ন্ত্রণের ব্যবস্থা করলে ‘বিশ্বরূপা গার্মেন্টস' লোকসানের হাত থেকে রক্ষা পাবে ।"
        }
      ]
    }
  ]
}