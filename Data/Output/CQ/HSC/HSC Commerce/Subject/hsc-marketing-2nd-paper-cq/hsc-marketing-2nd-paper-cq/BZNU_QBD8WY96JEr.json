{
  "title": "ঢাকা কলেজ ২০২৫",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "'ভাই ভাই লি.' সাভারের প্রত্যন্ত এলাকায় ফার্নিচার তৈরির কারখানা স্থাপন করে। প্রতিষ্ঠানটি পার্বত্য অঞ্চল থেকে কাঠ সংগ্রহ করে ভোক্তাদের চাহিদা অনুযায়ী উন্নতমানের আসবাবপত্র উৎপাদন করে। স্বল্প মূল্যে ফার্নিচার বিক্রি করে ক্রেতা সন্তুষ্টি অর্জন করে। এতে করে ব্যবসায় সুনাম বৃদ্ধি পায়। প্রতিষ্ঠানটিতে প্রায় এক হাজার শ্রমিক নিয়োজিত আছে।",
      "tag": "DC 25",
      "sub_questions": [
        {
          "label": "ক",
          "question": "ক্রেতা কে?",
          "explanation": "যে ব্যক্তি বা প্রতিষ্ঠান পণ্য বা সেবা কিনে থাকে তাকে ক্রেতা বলে।"
        },
        {
          "label": "খ",
          "question": "বিপণনের কেন্দ্রবিন্দুতে কার অবস্থান?",
          "explanation": "বিপণনের কেন্দ্রবিন্দুতে ভোক্তার অবস্থান। বিপণনে ভোক্তাদের রাজা হিসেবে বিবেচনা করা হয়। ভোক্তারা আছে বলেই বিপণনের প্রয়োজনীয়তা আছে। ভোক্তাদের রুচি, পছন্দ ও চাহিদা অনুযায়ী বিপণনের যাবতীয় কার্যাবলি সম্পাদন করা হয়। তাই বলা যায়, বিপণনের কেন্দ্রবিন্দুতে ভোক্তার অবস্থান।"
        },
        {
          "label": "গ",
          "question": "উদ্দীপকটিতে উল্লিখিত প্রতিষ্ঠানটির কাঠ দিয়ে আসবাবপত্র তৈরির মাধ্যমে কোন ধরনের উপযোগ সৃষ্টি হয়েছে?",
          "explanation": "উদ্দীপকে উল্লিখিত প্রতিষ্ঠানটির কাঠ দিয়ে আসবাবপত্র তৈরির মাধ্যমে রূপগত উপযোগ সৃষ্টি হয়েছে। প্রকৃতি থেকে পাওয়া কাঁচামালের রূপ বা আকৃতি পরিবর্তন করে ব্যবহার উপযোগী পণ্য তৈরি করা হলো রূপগত উপযোগ। পণ্য তৈরির মাধ্যমে এ ধরনের উপযোগ সৃষ্টি হয়। এক্ষেত্রে কাঁচামালকে ভোগ বা ব্যবহার উপযোগী পণ্যে পরিণত করা হয়। উদ্দীপকের 'ভাই ভাই লি.' সাভারে একটি ফার্নিচার তৈরির কারখানা স্থাপন করে। প্রতিষ্ঠানটি পার্বত্য অঞ্চল থেকে কাঠ সংগ্রহ করে ভোক্তাদের চাহিদা অনুযায়ী উন্নতমানের আসবাবপত্র তৈরি করে। এক্ষেত্রে প্রতিষ্ঠানটি কাঠের রূপ বা আকৃতিগত পরিবর্তন করে আসবাবপত্র তৈরি করে। এর মাধ্যমে কাঁচামাল তথা কাঠ ব্যবহার উপযোগী পণ্য তথা আসবাবপত্রে পরিণত করা হয়। এসব বৈশিষ্ট্য উৎপাদনের সাথে মিলে যায়। আর উৎপাদন রূপগত উপযোগ সৃষ্টি করে। তাই বলা যায়, উদ্দীপকের প্রতিষ্ঠানটির কাঠ দিয়ে আসবাবপত্র তৈরির মাধ্যমে রূপগত উপযোগ সৃষ্টি হয়েছে।"
        },
        {
          "label": "ঘ",
          "question": "'ভাই ভাই লি.'-এর বিপণন কার্য বাংলাদেশের উন্নয়নে কতটা সহায়ক তা বিশ্লেষণ করো।",
          "explanation": "ভাই ভাই লি. এর বিপণন কার্য বাংলাদেশের উন্নয়নে অত্যন্ত সহায়ক ভূমিকা পালন করবে বলে আমি মনে করি। কোনো পণ্য বা সেবা ক্রেতা বা ভোক্তার কাছে পৌছাতে বিপণন অপরিহার্য। এতে ক্রেতা ও বিক্রেতার লাভবান হওয়ার পাশাপাশি দেশ, সমাজ ও রাষ্ট্রও উপকৃত হয়। কেননা এর মাধ্যমে সম্পদের সর্বোচ্চ ব্যবহার, প্রাকৃতিক সম্পদের অপচয় হ্রাস, কর্মসংস্থান সৃষ্টি ও অর্থনৈতিক উন্নয়নসহ নানাবিধ সুবিধা পাওয়া যায়। উদ্দীপকের 'ভাই ভাই লি.' সাভারে একটি ফার্নিচার তৈরির কারখানা স্থাপন করে। প্রতিষ্ঠানটি পার্বত্য অঞ্চল থেকে কাঠ সংগ্রহ করে ভোক্তাদের চাহিদা অনুযায়ী উন্নতমানের আসবাবপত্র তৈরি করে। স্বল্পমূল্যে আসবাবপত্র বিক্রির মাধ্যমে প্রতিষ্ঠানটি ক্রেতা সন্তুষ্টি অর্জন করে এবং এর সুনাম বৃদ্ধি পায়। বর্তমানে প্রতিষ্ঠানটিতে প্রায় এক হাজার শ্রমিক নিয়োজিত আছে। এক্ষেত্রে 'ভাই ভাই লি.' এর সার্বিক কার্যাবলিকে বিপণনের আওতাভুক্ত করা যায়। প্রতিষ্ঠানটি পার্বত্য অঞ্চল থেকে সংগৃহীত কাঠ দিয়ে আসবাবপত্র তৈরির মাধ্যমে প্রাকৃতিক সম্পদের সদ্ব্যবহার করছে। তাছাড়া ক্রেতাদের চাহিদা অনুযায়ী আসবাবপত্র তৈরির মাধ্যমে চাহিদা ও যোগানের সমতা বজায় রাখছে। এর পাশাপাশি বিপুল পরিমাণ কর্মসংস্থান সৃষ্টির মাধ্যমে বেকারত্ব হ্রাসেও ভূমিকা রাখছে। এছাড়াও সার্বিক বিপণন কার্যাবলির মাধ্যমে প্রতিষ্ঠানের বিক্রির পরিমাণ বেড়ে যায়, যা দেশের জাতীয় আয় বৃদ্ধিতে সাহায্য করে। উল্লিখিত বিষয়গুলো দেশের সার্বিক উন্নয়নে ইতিবাচক ভূমিকা রাখবে। তাই বলা যায়, বাংলাদেশের উন্নয়নে 'ভাই ভাই লি.' এর বিপণন কার্য অত্যন্ত সহায়ক ভূমিকা পালন করবে।"
        }
      ]
    },
    {
      "number": "2",
      "uddipok": "'ক্লোসেট ফ্যাশন' নামক থাইল্যান্ডের প্রতিষ্ঠানটি এবারই প্রথম আন্তর্জাতিক বাণিজ্য মেলায় অংশগ্রহণ করেছে। উক্ত ফ্যাশন হাউসটি বাংলাদেশি ক্রেতাদের রুচি, পছন্দ ও সংস্কৃতি অনুযায়ী উন্নতমানের ড্রেস বিক্রয় করে ব্যাপক সুনাম অর্জন করে। ফ্যাশন হাউসটি বাংলাদেশে দীর্ঘ সময় ধরে ব্যবসায় করার সিদ্ধান্ত নেয়। এ প্রতিষ্ঠানটি ক্রেতাদের পাশাপাশি সরকার, ডিলার ও অন্যান্য মধ্যস্থব্যবসায়ীদের সাথে সুসম্পর্ক গড়ে তোলে।",
      "tag": "DC 25,DC 25",
      "sub_questions": [
        {
          "label": "ক",
          "question": "ক্রেতা ভ্যালু কী?",
          "explanation": "পণ্য ও সেবা থেকে প্রাপ্ত সুবিধা এবং ঐ সুবিধা প্রাপ্তির জন্য ব্যয়িত অর্থের পার্থক্যই হলো ক্রেতা ভ্যালু।"
        },
        {
          "label": "খ",
          "question": "ক্রেতা সন্তুষ্টি বলতে কী বোঝায়?",
          "explanation": "পণ্যের উপযোগ ভোগ বা ব্যবহারের পর ক্রেতা যে অনুভূতি প্রকাশ করে তাই হলো ক্রেতা সন্তুষ্টি। কোনো পণ্য ব‍্যবহার বা ভোগের পূর্ব অভিজ্ঞতা, সহযোগী ও বন্ধু-বান্ধবের মন্তব্য এবং বিপণনকারীর তথ্যের ভিত্তিতে ভোক্তার মনে পণ্য সম্পর্কে ধারণা বা প্রত্যাশা গড়ে ওঠে। প্রত্যাশার তুলনায় পণ্যের কার্যকারিতা কম হলে ক্রেতা অসন্তুষ্ট হন। পণ্যের কার্যকারিতা এবং প্রত্যাশা একই হলে ক্রেতারা সন্তুষ্ট হন। ক্রেতা সন্তুষ্টি যত বেশি হয়, পণ্যের বাজার ততই প্রসারিত হয়।"
        },
        {
          "label": "গ",
          "question": "উদ্দীপকে উল্লিখিত 'ক্লোসেট ফ্যাশন' এর কার্যক্রমের মাধ্যমে বিপণনের কোন মৌলিক ধারণাটি প্রতিফলিত হয়েছে? ব্যাখ্যা করো।",
          "explanation": "উদ্দীপকে উল্লিখিত 'ক্লোসেট ফ্যাশন'-এর কার্যক্রমের মাধ্যমে বিপণনের 'অভাব' মৌলিক ধারণাটি প্রতিফলিত হয়েছে। প্রয়োজন যখন ভোক্তার জ্ঞান, সংস্কৃতি, রুচি, পছন্দ এবং ব্যক্তিত্বের মাধ্যমে প্রভাবিত হয়, তখন তাকে অভাব বলে। উল্লেখ্য, প্রয়োজন হলো মানসিক বা বিমূর্ত স্তর এবং অভাব হলো মূর্ত বা বস্তুগত স্তর। অভাব সাধারণত নির্দিষ্ট পণ্য বা সেবাকে নির্দেশ করে। উদ্দীপকের প্রতিষ্ঠান 'ক্লোসেট ফ্যাশন' প্রথমবারের মতো আন্তর্জাতিক বাণিজ্য মেলায় অংশগ্রহণ করেছে। প্রতিষ্ঠানটি বাংলাদেশি ক্রেতাদের রুচি, পছন্দ ও সংস্কৃতি অনুযায়ী উন্নতমানের ড্রেস বিক্রয় করে সুনাম অর্জন করে। এক্ষেত্রে প্রতিষ্ঠানটি তাদের পণ্য বিপণনের ক্ষেত্রে ক্রেতাদের রুচি, পছন্দ ও সংস্কৃতিকে বিশেষভাবে বিবেচনা করেছে। এ বিষয়টি বিপণনের 'অভাব' মৌলিক ধারণার বৈশিষ্ট্যের সাথে মিলে যায়। তাই বলা যায়, 'ক্লোসেট ফ্যাশন'-এর কার্যাবলির মাধ্যমে বিপণনের 'অভাব' মৌলিক ধারণাটি প্রতিফলিত হয়েছে।"
        },
        {
          "label": "ঘ",
          "question": "উদ্দীপকে উল্লিখিত প্রতিষ্ঠানের গৃহীত কৌশলের যৌক্তিকতা বিশ্লেষণ করো।",
          "explanation": "উদ্দীপকে উল্লিখিত প্রতিষ্ঠানটি সম্পর্কভিত্তিক বিপণন কৌশল গ্রহণ করে, যা সম্পূর্ণ যৌক্তিক বলে আমি মনে করি। সম্পর্কভিত্তিক বিপণন হলো এমন একটি প্রক্রিয়া সেখানে বিপণনের সাথে জড়িত বিভিন্ন পক্ষের মধ্যে সুসম্পর্ক প্রতিষ্ঠা করা হয়। বিপণনে জড়িত বিভিন্ন পক্ষসমূহ হলো: ক্রেতা, বিক্রেতা, সরবরাহকারী, সরকার, ডিলার ইত্যাদি। এরূপ পক্ষসমূহ একে অপরের সাথে বিনিময়ের সম্পর্ক তৈরি ও রক্ষা করতে চায়। উদ্দীপকের 'ক্লোসেট ফ্যাশন' নামক থাইল্যান্ডের প্রতিষ্ঠানটি প্রথমবারের মতো আন্তর্জাতিক বাণিজ্য মেলায় অংশগ্রহণ করেছে। উক্ত প্রতিষ্ঠানটি ক্রেতাদের অভাবকে বিবেচনা করে পণ্য বিক্রয় করে ব্যাপক সুনাম অর্জন করেছে। এর ধারাবাহিকতায় প্রতিষ্ঠানটি বাংলাদেশে দীর্ঘ সময় ধরে ব্যবসায় করার সিদ্ধান্ত নেয়। তাই প্রতিষ্ঠানটি সরকার, ডিলার ও অন্যান্য মধ্যস্থব্যবসায়ীদের সাথে সুসম্পর্ক গড়ে তোলে। এক্ষেত্রে প্রতিষ্ঠানটি সম্পর্কভিত্তিক বিপণন কৌশল গ্রহণ করেছে। কেননা প্রতিষ্ঠানটি বিপণনের সাথে জড়িত বিভিন্ন পক্ষ যেমন: সরকার, ডিলার ও মধ্যস্থব্যবসায়ীদের সাথে সুসম্পর্ক প্রতিষ্ঠা করেছে। এর মাধ্যমে মূলত প্রতিষ্ঠানটি এসব পক্ষের সাথে বিনিময়ের সম্পর্ক তৈরি ও রক্ষা করতে চায়। এর ফলে পক্ষসমূহ একে অপরকে শক্তিশালী ভ্যালু তৈরিতে সাহায্য করে। আর এ বিষয়টি ক্রেতা সন্তুষ্টি অর্জনে খুবই গুরুত্বপূর্ণ। তাই আমি মনে করি, উদ্দীপকের প্রতিষ্ঠানটির সম্পর্কভিত্তিক বিপণন কৌশল গ্রহণ সম্পূর্ণ যৌক্তিক।"
        }
      ]
    },
    {
      "number": "3",
      "uddipok": "জনাব শফিক সন্ধ্যা বাজারে মৌসুমি পণ্যের পাইকারি ব্যবসায় করেন। তিনি আম, কাঁঠাল, লিচু, তরমুজ, আলু, টমেটো ইত্যাদি উৎপাদনকারীর নিকট থেকে একসাথে বেশি পরিমাণ কিনে এনে বাজারে বিক্রয় করেন। এসব পণ্য তিনি কিনে আনার সাথে সাথেই বিক্রয় করেন না, প্রতিটি পণ্যকেই তিনি আলাদা আলাদা মান এবং আকারের ভিত্তিতে ভাগ করেন। এতে তার বিক্রয় অত্যন্ত সুশৃঙ্খল হয়।",
      "tag": "DC 25",
      "sub_questions": [
        {
          "label": "ক",
          "question": "",
          "explanation": "চিহ্নিত উদ্যোক্তা কর্তৃক অর্থের বিনিময়ে ধারণা, পণ্য বা সেবার নৈর্ব্যক্তিক উপস্থাপনা ও প্রসারকে বিজ্ঞাপন বলে।"
        },
        {
          "label": "খ",
          "question": "",
          "explanation": "আকর্ষণীয় মোড়ক (আবরণ) দিয়ে কোনো পণ্যকে মুড়ে দিয়ে ক্ষতির হাত থেকে রক্ষা করার প্রক্রিয়াকে মোড়কিকরণ বলে। মোড়ককৃত পণ্য সহজে গুদামঘরে, হিমাগারে বা অন্য যেকোনো স্থানে সংরক্ষণ করা যায়। এর মাধ্যমে বাহ্যিক ক্ষয়ক্ষতির হাত থেকে পণ্যকে রক্ষা করা যায়। ফলে পণ্যের গুণসংক্রান্ত বাঁধা দূর হয়। তাছাড়া, ক্রেতারা অক্ষত ও পুরোপুরি উপযোগসম্পন্ন অবস্থায় পণ্য কিনতে ও ভোগ করতে পারে।"
        },
        {
          "label": "গ",
          "question": "",
          "explanation": "উদ্দীপকের জনাব শফিক পণ্যের মান বিবেচনায় ভাগ করে বিপণনের 'প্রমিতকরণ' কাজটি সম্পন্ন করেন। ক্রেতাদের প্রয়োজন, পছন্দ-অপছন্দ ও রুচির ভিত্তিতে পণ্যের মানের 'সীমা নির্ধারণ করাই হলো প্রমিতকরণ। এতে ক্রেতারা তাদের চাহিদা অনুযায়ী পণ্য কেনার সুযোগ পেয়ে থাকে। আবার এটি ভোক্তা সন্তুষ্টি অর্জনেও সহায়তা করে। উদ্দীপকের জনাব শফিক মৌসুমি পণ্যের পাইকারি ব্যবসায় করেন। তিনি আম, কাঁঠাল, লিচু, তরমুজ, আলু, টমেটো ইত্যাদি উৎপাদনকারীর নিকট থেকে একসাথে বেশি পরিমাণে কিনেন। তারপর প্রতিটি পণ্যকে আলাদা আলাদা মান ও আকারের ভিত্তিতে ভাগ করে বাজারে বিক্রি করেন। এতে তার বিক্রয় সুশৃঙ্খল হয়। এক্ষেত্রে পণ্যকে মানের ভিত্তিতে ভাগ করার ফলে ক্রেতারা তাদের চাহিদা অনুযায়ী পণ্য কেনার সুযোগ পান। ফলে জনাব শফিকের বিক্রয় বাড়ে। এসব বৈশিষ্ট্য প্রমিতকরণের সাথে মিলে যায়। তাই বলা যায়, জনাব শফিক পণ্যের মান বিবেচনায় ভাগ করে 'প্রমিতকরণ' কাজটি সম্পন্ন করেন।"
        },
        {
          "label": "ঘ",
          "question": "",
          "explanation": "পণ্যের মান ও আকার অনুযায়ী ভাগ করে ব্যবসায়ী হিসেবে জনাব শফিক অধিক পণ্য বিক্রি এবং সঠিক মূল্য নির্ধারণের মাধ্যমে বেশি মুনাফা অর্জনের সুবিধা পেয়ে থাকেন। পণ্যকে মান ও আকার অনুযায়ী ভাগ করায় আকৃতিভেদে পণ্যের মূল্য নির্ধারণ করা সম্ভব হয়। ফলে ন্যায্যমূল্যে পণ্য বিক্রি সহজ হয়। এতে বিক্রেতা ও ক্রেতা উভয়ই লাভবান হয়। জনাব শফিক একজন মৌসুমি পণ্যের পাইকার। তিনি বিভিন্ন ফল উৎপাদনকারীর কাছ থেকে বেশি পরিমাণে কিনেন। তারপর মান ও আকারের ভিত্তিতে ফলগুলো ভাগ করেন। অর্থাৎ, তিনি প্রমিতকরণ ও পর্যায়িতকরণ কাজগুলো সম্পন্ন করেন। এতে ক্রেতারা চাহিদা অনুযায়ী পণ্য কিনতে পারেন। সব ক্রেতাই এক ধরনের ফল চায় না। কেউ বড় ধরনের, কেউবা মাঝারি ধরনের ফল চায়। ক্রেতাদের চাহিদা অনুযায়ী ফল সরবরাহ করা কেবল প্রমিতকরণ-পর্যায়িতকরণের মাধ্যমেই সম্ভব হয়। এর মাধ্যমে বিক্রিতে শৃঙ্খলা থাকার পাশাপাশি ক্রেতা সন্তুষ্টি নিশ্চিত হয়। এছাড়াও প্রতিটি আকৃতি ও ধরনের ফলের জন্য জনাব শফিক আলাদা দাম নির্ধারণ করতে পেরেছেন। ফলে বিক্রি ও মুনাফা বাড়ার সম্ভাবনা তৈরি হয়েছে। কেননা মান ও আকারের সাথে ক্রেতারা সামঞ্জস্যতা খুঁজে পাচ্ছে, যা তাদের পণ্য কিনতে আগ্রহী করছে। তাই বলা যায়, প্রমিতকরণ ও পর্যায়িতকরণ করে জনাব শফিক উপরিউক্ত সুবিধাগুলো পেয়ে থাকেন।"
        }
      ]
    },
    {
      "number": "4",
      "uddipok": "জনাব সোহাগ সাভারের একটি স্বনামধন্য গরুর খামারের মালিক। তিনি নিজ এলাকা ও আশপাশে বড় বড় মিষ্টির দোকান ও বাসায় তরল দুধ বিক্রি করেন। কিন্তু বর্ষার মৌসুমে রাস্তায় পানি জমাতে তাকে ভোগান্তিতে পড়তে হয়। তাই তিনি এটিকে ক্রেতাদের নিকট সহজে বহনযোগ্য ও আকর্ষণীয় করে তোলার জন্য পলিব্যাগের মোড়ক উপস্থাপন করেন, যা ক্রেতাদের নিকট ব্যাপক গ্রহণযোগ্যতা পায়।",
      "tag": "DC 25",
      "sub_questions": [
        {
          "label": "ক",
          "question": "ঝুঁকি কী?",
          "explanation": "ভবিষ্যতে অনিশ্চিত কোনো ঘটনা বা লেনদেনের মাধ্যমে ক্ষতিগ্রস্ত হওয়ার আশঙ্কাকে ঝুঁকি বলে।"
        },
        {
          "label": "খ",
          "question": "পরিবহন বলতে কী বোঝায়?",
          "explanation": "উৎপাদিত পণ্যসামগ্রী উৎপাদকের কাছ থেকে ক্রেতার কাছে পৌছানোর মাধ্যমে স্থানগত উপযোগ সৃষ্টি করার ব্যবস্থা হলো পরিবহন। ভোক্তারা বিভিন্ন স্থানে ছড়িয়ে-ছিটিয়ে থাকে। তাদের কাছে পণ্য পৌঁছাতে হলে পণ্য উৎপাদনের স্থান থেকে অন্যস্থানে স্থানান্তরের প্রয়োজন হয়। এ কাজটি করা হয় পরিবহনের মাধ্যমে। তাছাড়া পরিবহনের মাধ্যমে পণ্যের বাজার স্থানীয় থেকে আঞ্চলিক, আঞ্চলিক থেকে জাতীয় এবং জাতীয় থেকে আন্তর্জাতিক পর্যায়ে বিস্তৃতি লাভ করে।"
        },
        {
          "label": "গ",
          "question": "জনাব সোহাগের এভাবে পণ্য উপস্থাপন বিপণনের কোন কাজের অন্তর্ভুক্ত? ব্যাখ্যা করো।",
          "explanation": "জনাব সোহাগের পণ্য উপস্থাপন পদ্ধতি বিপণনের মোড়কিকরণ কাজের অন্তর্ভুক্ত। মোড়কিকরণের মাধ্যমে পণ্যকে আবৃত বা মুড়ে দেওয়া হয়। এটি পণ্যকে বাহ্যিক ক্ষতি বা নষ্ট হওয়া থেকে রক্ষা করে। আবার, মোড়কিকরণ পণ্যমান সংরক্ষণেও সহায়তা করে। উদ্দীপকের জনাব সোহাগ একটি গরুর খামারের মালিক। তিনি নিজ এলাকা ও আশপাশের মিষ্টির দোকান ও বাসায় তরল দুধ বিক্রি করেন। দুধকে সহজে বহনযোগ্য ও আকর্ষণীয় করে তোলার জন্য তিনি পলিব্যাগের মোড়কে উপস্থাপন করেন। এক্ষেত্রে পলিব্যাগের মোড়ক ব্যবহার করার ফলে দুধের গুণগত মান নির্দিষ্ট সময় পর্যন্ত অক্ষুণ্ণ রাখা যাবে। এসব বৈশিষ্ট্য মোড়কিকরণের সাথে মিলে। তাই বলা যায়, জনাব সোহাগের পণ্য উপস্থাপন পদ্ধতি বিপণনের মোড়কিকরণ কাজের অন্তর্ভুক্ত।"
        },
        {
          "label": "ঘ",
          "question": "এভাবে পণ্য উপস্থাপন জনাব সোহাগের জন্য পণ্য বিক্রয়ে কতটুকু সহায়ক হয়েছে বলে তুমি মনে করো? যুক্তিসহ তোমার মতামত দাও।",
          "explanation": "মোড়কিকরণ করে পণ্য উপস্থাপন জনাব সোহাগের পণ্য বিক্রয়ে যথেষ্ট সহায়ক হয়েছে বলে আমি মনে করি। মোড়কিকরণের মাধ্যমে পণ্যকে ক্ষয়ক্ষতির হাত থেকে রক্ষা করা যায়। এতে পণ্যের গুণগত মানও অক্ষুণ্ণ থাকে। ফলে পণ্যের চাহিদা ও বিক্রি বাড়ে। উদ্দীপকের জনাব সোহাগ সাভারের একটি স্বনামধন্য গরুর খামারের মালিক। তিনি নিজ এলাকা ও আশপাশের মিষ্টির দোকানে ও বাসায় তরল দুধ সরবরাহ করেন। কিন্তু বর্ষাকালে রাস্তায় পানি জমে থাকায় তাকে দুধ সরবরাহতে ভোগান্তি পোহাতে হয়। তাই তিনি পণ্যকে সহজে বহনযোগ্য ও আকর্ষণীয় করে তোলার জন্য পলিব্যাগের মোড়ক ব্যবহার করেন। এক্ষেত্রে জনাব সোহাগ মোড়কিকরণ কার্যটি করেছেন'। মোড়কিকরণের মাধ্যমে জনাব সোহাগ পণ্যগুলো নিরাপদে স্থানান্তর করতে পারেন। এ কারণে পণ্য পরিবহনের সময় বাহ্যিক ক্ষয়ক্ষতির হাত থেকে রক্ষা পায়। তাছাড়া মোড়কিকরণের ফলে তার পণ্যের গুনগত মান নষ্ট হয় না। আবার, এর মাধ্যমে তিনি চাইলে ভোক্তাদের কাছে পণ্য সম্পর্কে বিভিন্ন ধরনের তথ্য তুলে ধরতে পারেন। ফলে ভোক্তারা প্রয়োজনীয় তথ্য পেয়ে উপকৃত হবে। এ বিষয়গুলো ভোক্তা সন্তুষ্টি অর্জনে সহায়তা হয়। ফলে ভোক্তারা বেশি বেশি পণ্য কিনতে উৎসাহিত হবে। এভাবে জনাব সোহাগের বিক্রি ও মুনাফা বাড়ার সম্ভাবনা তৈরি হয়। তাই মোড়কিকরণ করে পণ্য উপস্থাপন জনাব সোহাগের পণ্য বিক্রয়ে যথেষ্ট সহায়ক হয়েছে বলে আমি মনে করি।"
        }
      ]
    },
    {
      "number": "5",
      "uddipok": "'সুমনা ফ্যাশন হাউস' উন্নতমানের ও আকর্ষণীয় ডিজাইনের মেয়েদের পোশাক উৎপাদন ও বিপণন করে আসছে। এতে করে প্রতিষ্ঠানটি বাজারের কিছু অংশ দখল করতে সমর্থ্য হয়। কিন্তু প্রতিষ্ঠানটি সামাজিক শ্রেণি ও জীবনধাঁচের প্রতি বিবেচনা না করে বিপণন করায় কাঙ্ক্ষিত বিক্রয় লক্ষ্যমাত্রা অর্জন করতে পারছেনা। ফলে প্রতিষ্ঠানটি ক্ষতির সম্মুখীন হচ্ছে।",
      "tag": "DC 25",
      "sub_questions": [
        {
          "label": "ক",
          "question": "বিপণন মিশ্রণ কী?",
          "explanation": "বিপণন মিশ্রণ হলো বিপণনের একটি কৌশল যেখানে পণ্য, পণ্যের মূল্য, বণ্টন এবং প্রসার এ চারটি উপাদানের সমন্বয় করা হয়।"
        },
        {
          "label": "খ",
          "question": "বাজার বিভক্তিকরণ বলতে কী বোঝায়?",
          "explanation": "যে প্রক্রিয়ায় সমজাতীয় পণ্যের বৈশিষ্ট্যের ভিত্তিতে সামগ্রিক বাজারকে ছোট ছোট উপবাজারে বিভক্ত করা হয় তাকে বাজার বিভক্তিকরণ বলে। একজন উৎপাদক বা বিপণনকারী সকল শ্রেণির মানুষের জন্য তার পণ্য বিপণন করতে পারে না। তাকে নিজের পণ্যের বাজার চিহ্নিত করার জন্য বাজার বিভক্তিকরণ করতে হয়। বাজার বিভক্তিকরণ ধারণাটি ব্যবসায়ীকে সঠিক বিনিয়োগক্ষেত্র চিহ্নিত করতে সহায়তা করে। বর্তমান। এবং ভবিষ্যৎ ক্রেতার সমষ্টি নিয়ে বাজার গঠিত হয়। এসব ক্রেতার চিন্তা-চেতনা, মনোভাব, রুচি, আয় ও কেনার ধরন এক হয় না। ক্রেতাদের মধ্যে এ ধরনের ভিন্নতা থাকার কারণে বাজার বিভক্তিকরণ করতে হয়।"
        },
        {
          "label": "গ",
          "question": "উদ্দীপকে উল্লিখিত 'সুমনা ফ্যাশন হাউস' কোন ধরনের ভোন্তা বাজার বিভক্তিকরণের ভিত্তি অনুসরণ করেছে? ব্যাখ্যা করো।",
          "explanation": "'সুমনা ফ্যাশন হাউস' জনসংখ্যা বিষয়ক বিভক্তিকরণের 'লিঙ্গ' চলকটির ভিত্তিতে ভোস্তা বাজার বিভক্ত করেছে। এ চলকটির ভিত্তিতে বাজারকে পুরুষ এবং মহিলা এ দুই ভাগে ভাগ করা যায়। এমন কিছু পণ্য আছে যেগুলো নারীদের কেন্দ্র করে তৈরি করা হয়। যেমন: শাড়ি, লেডিস ব্যাগ, থ্রিপিস, গহনা প্রভৃতি। 'সুমনা ফ্যাশন হাউস' উন্নতমানের ও আকর্ষণীয় ডিজাইনের মেয়েদের পোশাক উৎপাদন ও বিপণন করে আসছে। এখানে মেয়েদের পোশাক শুধু নারীরাই ব্যবহার করতে পারে। তাই 'সুমনা ফ্যাশন হাউস' বাজারের কিছু অংশ দখল করতে সমর্থ হয়। কারণ পুরুষরা সে পণ্যগুলো কেনেনি। অর্থাৎ, নারীদেরকে কেন্দ্র করেই তারা পণ্য উৎপাদন করছে। সুতরাং, 'সুমনা ফ্যাশন হাউস' জনসংখ্যা বিষয়ক বিভক্তিকরণের 'লিঙ্গ' চলকটির ভিত্তিতে বাজার বিভক্ত করেছে।"
        },
        {
          "label": "ঘ",
          "question": "উদ্দীপকের আলোকে 'সুমনা ফ্যাশন হাউস' এর বিক্রয় বৃদ্ধির উপায়সমূহ বিশ্লেষণ করো।",
          "explanation": "‘সুমনা ফ্যাশন হাউস’ উন্নতমানের ও আকর্ষণীয় মেয়েদের পোশাক তৈরি করলেও সামাজিক শ্রেণি ও জীবনধারার প্রতি যথাযথ গুরুত্ব না দেওয়ায় কাঙ্ক্ষিত বিক্রয় লক্ষ্যমাত্রা অর্জনে ব্যর্থ হচ্ছে। এই সমস্যার সমাধানে প্রথমেই বাজারকে বিভিন্ন শ্রেণি, বয়স, পেশা ও জীবনধারার ভিত্তিতে বিভাজন করতে হবে। ভিন্ন ভিন্ন শ্রেণির জন্য পণ্য ও বিপণন কৌশল আলাদা হতে হবে। যেমন, কলেজ পড়ুয়া তরুণীদের জন্য ট্রেন্ডি পোশাক, আবার অফিসগামী নারীদের জন্য ফর্মাল পোশাক তৈরি করা যেতে পারে। পণ্যের বৈচিত্র্য আনা প্রয়োজন, যাতে তা বিভিন্ন শ্রেণির জীবনধারার সাথে সামঞ্জস্যপূর্ণ হয়। উচ্চবিত্ত শ্রেণির জন্য বিলাসবহুল ও ডিজাইনার পোশাক এবং মধ্যবিত্ত শ্রেণির জন্য স্বল্পমূল্যের আধুনিক পোশাক বাজারজাত করা উচিত। সঠিক মূল্য নির্ধারণ এবং মূল্যছাড় বা অফার দিলে বিক্রয় আরও বাড়তে পারে। প্রচারেও পরিবর্তন আনা প্রয়োজন। লক্ষ্যভিত্তিক বিজ্ঞাপন, ইনফ্লুয়েন্সার মার্কেটিং, সোশ্যাল মিডিয়া প্রচার ইত্যাদি কাজে লাগানো যেতে পারে। বাজার গবেষণার মাধ্যমে ক্রেতার রুচি, চাহিদা ও জীবনধারার তথ্য সংগ্রহ করে সেই অনুযায়ী পণ্য ডিজাইন ও বিপণন কৌশল গ্রহণ করা উচিত। সবশেষে, বিক্রয়োত্তর সেবা, গ্রাহক মতামত ও সম্পর্ক উন্নয়নেও গুরুত্ব দিতে হবে। এসব কৌশল গ্রহণ করলে ‘সুমনা ফ্যাশন হাউস’ তার বিক্রয় লক্ষ্যমাত্রা অর্জনে সক্ষম হবে এবং ক্ষতি কাটিয়ে লাভবান হতে পারবে।"
        }
      ]
    },
    {
      "number": "6",
      "uddipok": "ভাই ভাই এন্টারপ্রাইজ 'ডিভেল' নামে এক ধরনের গায়ে মাখার সাবান বাজারজাত শুরু করে। ক্রেতারা এখনো এ সাবানের সাথে তেমন পরিচিত হননি। প্রতিষ্ঠানটি ক্রেতাদের অবগতি ও পণ্যটি ক্রয়ে উদ্বুদ্ধকরণের জন্য প্রসারমূলক কার্যক্রমের সিদ্ধান্ত নেয়।",
      "tag": "DC 25",
      "sub_questions": [
        {
          "label": "ক",
          "question": "পণ্যের জীবন চক্র কী?",
          "explanation": "একটি পণ্য বাজারে প্রবেশ করা থেকে শুরু করে বাজার থেকে বিলীন হয়ে যাওয়া পর্যন্ত যেসব স্তর বা ধাপ অতিক্রম করে তাকে পণ্যের জীবনচক্র বলে।"
        },
        {
          "label": "খ",
          "question": "ভোগ্য পণ্যের বন্টন প্রণালি কেমন হয়?",
          "explanation": "ভোগ্য পণ্যের বণ্টন প্রণালি সাধারণত দীর্ঘ হয়। ভোগ্য পণ্য বলতে ঐসব পণ্যকে বোঝায় যেগুলো ক্রেতারা ব্যক্তিগত বা পারিবারিক ভোগের জন্য কিনে থাকে। দেশের এক প্রান্ত থেকে অন্য প্রান্তে ক্রেতারা ছড়িয়ে ছিটিয়ে অবস্থান করে। ফলে ক্রেতাদের কাছে পণ্য পৌঁছানোর জন্য বিপণনকারীকে দীর্ঘ বণ্টন প্রণালি ব্যবহার করতে হয়। দীর্ঘ বণ্টন প্রণালির কারণে দেশে-বিদেশে অবস্থানরত সকল ভোক্তা হাতের নাগালে চাহিদা অনুযায়ী 'পণ্য কেনার সুযোগ পায়। মধ্যস্থ ব্যবসায়ীদের উপস্থিতি বেশি থাকায় ভোগ্য পণ্যের বণ্টন প্রণালি দীর্ঘ হয়।"
        },
        {
          "label": "গ",
          "question": "উদ্দীপকে উল্লিখিত 'ডিভেল' সাবান কোন ধরনের পণ্য? ব্যাখ্যা করো।",
          "explanation": "উদ্দীপকে উল্লিখিত 'ডিভেল' সাবান ভোগ্য পণ্যের অন্তর্গত প্রধান বা আবশ্যক পণ্য। ভোগ্য পণ্য ক্রেতারা ব্যক্তিগত বা পারিবারিক ব্যবহার বা ভোগের জন্য কেনে। আর যে ভোগ্য পণ্যগুলো মানুষের দৈনন্দিন জীবনে অপরিহার্য হিসেবে বিবেচিত হয় তাদের প্রধান পণ্য বলে। চাল, ডাল, তেল, লবণ, সাবান, চিনি, আটা ইত্যাদি প্রধান পণ্যের উদাহরণ। উদ্দীপকের ভাই ভাই এন্টারপ্রাইজ 'ডিভেল' নামে এক ধরনের গায়ে মাখার সাবান বাজারজাত শুরু করে। সাবান ক্রেতারা ব্যক্তিগত বা পারিবারিক ভোগের জন্য কিনে থাকে। আর এ পণ্যটি ক্রেতাদের দৈনন্দিন জীবনে অপরিহার্য হিসেবে বিবেচিত হয়। সাবানের এসব বৈশিষ্ট্য প্রধান বা আবশ্যক পণ্যের সাথে মিলে যায়। তাই বলা যায়, উদ্দীপকে উল্লিখিত 'ডিভেল' সাবান ভোগ্য পণ্যের অন্তর্গত প্রধান বা আবশ্যক পণ্য।"
        },
        {
          "label": "ঘ",
          "question": "উদ্দীপকে উল্লিখিত ডিভেল সাবান পণ্যের জীবন চক্রের যে স্তরে অবস্থান করছে তা উল্লেখপূর্বক বিশ্লেষণ করো।",
          "explanation": "উদ্দীপকে উল্লিখিত 'ডিভেল' সাবান পণ্যের জীবন চক্রের 'সূচনা স্তরে' অবস্থান করছে। সূচনা স্তরে পণ্যকে প্রথমবারের মতো বাজারে ছাড়া হয়। এই স্তরে পণ্যের বিক্রির পরিমাণ খুবই কম হয় এবং মুনাফার পরিমাণ নেই বললেই চলে। পণ্যের পরিচিতি লাভের জন্য এ স্তরে প্রসারমূলক ব্যবস্থা নিতে হয়। উদ্দীপকের ভাই ভাই এন্টারপ্রাইজ 'ডিভেল' নামে এক ধরনের গায়ে মাখার সাবান বাজারজাত শুরু করে। ক্রেতারা এখনো সাবানের সাথে পরিচিত হয় নি। প্রতিষ্ঠানটি ক্রেতাদের পণ্যটি সম্পর্কে জানাতে চায় এবং এটি কিনতে চায়। তাই তারা প্রসারমূলক কার্যক্রমের সিদ্ধান্ত নেয়। 'ডিভেল' সাবানটি বাজারে নতুন। তাই পণ্যের পরিচিতি, বিক্রি ও মুনাফা খুবই কম। পরিচিতি লাভের জন্য প্রসার ব্যবস্থাও গ্রহণ করা হয়। এ সব বৈশিষ্ট্য পণ্যের জীবন চক্রের সূচনা স্তরের সাথে মিলে যায়। তাই বলা যায়, উদ্দীপকে উল্লিখিত 'ডিভেল' সাবান পণ্যের জীবন চক্রের 'সূচনা স্তরে' অবস্থান করছে।"
        }
      ]
    },
    {
      "number": "7",
      "uddipok": "'মেসার্স তামান্না কসমেটিকস লি.' মানসম্মত কসমেটিকস সরবরাহ করে বেশ সুনাম অর্জন করেছে। প্রতিষ্ঠানটি সাধারণত সমাজের উচ্চ পর্যায়ের ক্রেতাদের জন্য কসমেটিকস তৈরি করে থাকে। তারা গুরুত্ব বিবেচনা করে পণ্য মূল্য নির্ধারণ করে থাকে। তবে আশানুরূপ বিক্রি না হওয়ায় প্রতিষ্ঠানটি দুটি কসমেটিকস কিনলে একটি ফ্রী দেওয়ার ঘোষণা করেছে।",
      "tag": "DC 25",
      "sub_questions": [
        {
          "label": "ক",
          "question": "বিশিষ্ট পণ্য কী?",
          "explanation": "যেসব পণ্য আধুনিক প্রযুক্তিতে তৈরি, পৃথক বৈশিষ্ট্যসম্পন্ন এবং ব্র্যান্ড ইমেজ যুক্ত, সেসব পণ্যকে বিশিষ্ট পণ্য বলে।"
        },
        {
          "label": "খ",
          "question": "ব্র্যান্ড বলতে কী বোঝায়? ব্যাখ্যা করো।",
          "explanation": "ব্র্যান্ড নাম বলতে পণ্যের নাম, কোনো বিশেষ চিহ্ন বা প্রতীককে বোঝায়, যার মাধ্যমে কোনো পণ্য বা প্রতিষ্ঠানকে চিহ্নিত করা হয়। ব্র্যান্ড নাম পণ্যের ইতিবাচক ইমেজ বাড়াতে সহায়তা করে। এর মাধ্যমে একটি পণ্যকে প্রতিযোগী পণ্য থেকে আলাদা করা যায়। তাছাড়া এখন. প্রত্যেকেই ব্র্যান্ড সম্পর্কে সচেতন। বর্তমানে প্রায় সকলেই ব্র্যান্ড ইমেজসম্পন্ন পণ্য কিনতে চায়। যেমন-'অঢ়বী'-এর জুতা কিনলে একজন ক্রেতা মানসিকভাবে বেশি সন্তুষ্ট থাকে, যে সন্তুষ্টি ব্র্যান্ডহীন জুতার ক্ষেত্রে সে পায় না।"
        },
        {
          "label": "গ",
          "question": "উদ্দীপকে উল্লিখিত প্রতিষ্ঠানটি কোন পদ্ধতিতে পণ্য মূল্য নির্ধারণ করে থাকে? ব্যাখ্যা করো।",
          "explanation": "উদ্দীপকে উল্লিখিত প্রতিষ্ঠানটি ভ্যালুভিত্তিক পদ্ধতিতে পণ্য মূল্য নির্ধারণ করে থাকে। ক্রেতা পণ্যকে কীভাবে গ্রহণ করে তার ওপর ভিত্তি করে ভ্যালুভিত্তিক মূল্য নির্ধারণ করা হয়। এ পদ্ধতিতে পণ্য সম্পর্কে ক্রেতাদের ধারণা বা গ্রহণযোগ্যতা মূল্য নির্ধারণের ক্ষেত্রে বিবেচিত হয়। এক্ষেত্রে পণ্যের ব্যয়কে খুব বেশি বিবেচনায় আনা হয় না। উদ্দীপকের 'মেসার্স তামান্না কসমেটিকস লি.' সমাজের উচ্চ পর্যায়ের ক্রেতাদের জন্য কসমেটিকস তৈরি করে থাকে। তারা গুরুত্ব বিবেচনা করে পণ্যের মূল্য নির্ধারণ করে থাকে। এক্ষেত্রে লক্ষণীয় যে, প্রতিষ্ঠানটি পণ্যের মূল্য নির্ধারণের ক্ষেত্রে ক্রেতারা তাদের পণ্যকে কতটুকু গুরুত্ব দিচ্ছে তা বিবেচনা করে থাকে। অর্থাৎ, পণ্য সম্পর্কে ক্রেতাদের ধারণা, গ্রহণযোগ্যতা ও দৃষ্টিভঙ্গি বিবেচনাপূর্বক মূল্য নির্ধারণ করা হয়। এসব বৈশিষ্ট্য ভ্যালুভিত্তিক মূল্য নির্ধারণ পদ্ধতির সাথে মিলে। তাই বলা যায়, উদ্দীপকে উল্লিখিত প্রতিষ্ঠানটি ভ্যালুভিত্তিক পদ্ধতিতে পণ্য মূল্য নির্ধারণ করে থাকে।"
        },
        {
          "label": "ঘ",
          "question": "উদ্দীপকে উল্লিখিত মেসার্স তামান্না কসমেটিকস লিঃ বিক্রয় বৃদ্ধির জন্য যে সিদ্ধান্ত গ্রহণ করেছে তার যথার্থতা মূল্যায়ন করো।",
          "explanation": "উদ্দীপকে উল্লিখিত 'মেসার্স তামান্না কসমেটিকস লি.' কর্তৃক বিক্রয় বাড়ানোর জন্য বিক্রয় প্রসারের সিদ্ধান্ত সম্পূর্ণ যথার্থ। পণ্য বা সেবা কিনতে ক্রেতাদের উৎসাহিত করার জন্য নেওয়া স্বল্পমেয়াদি উদ্দীপনাই বিক্রয় প্রসার। স্বল্প সময়ে বিক্রির পরিমাণ - বাড়ানোর জন্য সাধারণত এই কৌশল ব্যবহার করা হয়। একটি কিনলে একটি ফ্রি, বিরাট মূল্য হ্রাস, ৭০% ডিসকাউন্ট প্রভৃতি বিক্রয় প্রসার কৌশলের অন্তর্ভুক্ত। উদ্দীপকের 'মেসার্স তামান্না কসমেটিকস লি.' সমাজের উচ্চ পর্যায়ের ক্রেতাদের জন্য কসমেটিকস তৈরি করে থাকে। তারা গুরুত্ব বিবেচনা করে পণ্য মূল্য নির্ধারণ করে থাকে। তবে প্রতিষ্ঠানটি আশানুরূপ বিক্রি করতে সক্ষম হয়নি। তাই প্রতিষ্ঠানটি দুটি কিনলে একটি ফ্রি দেওয়ার ঘোষণা করেছে। এরূপ ঘোষণা মূলত বিক্রয় প্রসার কার্যক্রম। বিক্রয় প্রসারের মাধ্যমে 'মেসার্স তামান্ন কসমেটিকস লি.' ক্রেতাদের পণ্য কিনতে আগ্রহী করতে পারবে। ফলে স্বল্পমেয়াদে প্রতিষ্ঠানের বিক্রি বেড়ে যাবে। যার মাধ্যমে প্রতিষ্ঠানটি অধিক মুনাফা অর্জন করতে সক্ষম হবে। এতে প্রতিষ্ঠানের চূড়ান্ত লক্ষ্য অর্জনকে সহজ করে তুলবে। এসব অগ্রগতি সম্ভব হবে বিক্রয় প্রসার কার্যক্রমের যথাযথ ব্যবস্থাপনা ও সফলতার ওপর, যা উদ্দীপকে লক্ষণীয়। তাই আমি মনে করি বিক্রয় বাড়াতে 'মেসার্স তামান্না কসমেটিকস লি.' এর বিক্রয় প্রসারের সিদ্ধান্ত সম্পূর্ণ যৌক্তিক।"
        }
      ]
    },
    {
      "number": "8",
      "uddipok": "'কিন্ডারজয়' নামে একটি চকলেট বাজারে নতুন এসেছে। তারা তাদের পণ্যের প্রচারের জন্য বিভিন্ন স্কুলে গিয়ে বিনামূল্যে চকলেট বিতরণ করল। পরবর্তীতে পণ্যটিকে সারা দেশে জনপ্রিয় করে তোলার জন্য বিভিন্ন মাধ্যমে ব্যাপক প্রচার ও প্রসার কার্যক্রম চালাল এবং অল্প দিনের মধ্যে পণ্যটিকে বেশ জনপ্রিয় করে তুললো।",
      "tag": "DC 25",
      "sub_questions": [
        {
          "label": "ক",
          "question": "প্রচার কাকে বলে?",
          "explanation": "উৎপাদনকারী বা উদ্যোক্তা কর্তৃক অর্থ খরচ ছাড়াই কোনো গণমাধ্যমে তার প্রতিষ্ঠানের পণ্য বা সেবা সম্পর্কে অনুকূল উপস্থাপনই হলো প্রচার।"
        },
        {
          "label": "খ",
          "question": "'বিজ্ঞাপন একটি অর্থ প্রদত্ত মাধ্যম'- ব্যাখ্যা করো।",
          "explanation": "অর্থের বিনিময়ে উদ্যোক্তা কর্তৃক ধারণা, পণ্য বা সেবার নৈর্ব্যক্তিক উপস্থাপনকে বিজ্ঞাপন বলে। ভোক্তাকে পণ্য সম্পর্কে অবগত করার জন্য বিজ্ঞাপন দেওয়া হয়। অর্থের বিনিময়ে এসব তথ্য উপস্থাপিত হয়। পণ্য বা সেবা প্রচারের জন্য বিজ্ঞাপনী সংস্থা এবং বিজ্ঞাপন প্রচারকারী মাধ্যমকে অর্থ দিতে হয়। তবে এখানে ব্যক্তিক উপস্থাপনা থাকে না। এজন্য বিজ্ঞাপন অর্থপ্রদত্ত নৈর্ব্যক্তিক উপস্থাপনা।"
        },
        {
          "label": "গ",
          "question": "উদ্দীপকে উল্লিখিত প্রথম পদক্ষেপটিকে বিপণনের ভাষায় কী বলা হয়? ব্যাখ্যা করো।",
          "explanation": "উদ্দীপকে উল্লিখিত প্রথম পদক্ষেপটিকে বিপণনের ভাষায় বিক্রয় প্রসার বলা হয়। বিক্রি বাড়ানোর উদ্দেশ্যে স্বল্পমেয়াদি প্রণোদণামূলক কার্যক্রমই বিক্রয় প্রসার। এর মাধ্যমে ক্রেতাসাধরণকে পণ্য কিনতে প্ররোচিত করা হয়। বিক্রয় প্রসার কৌশল ক্রেতাদের মনোযোগ আকর্ষণ করে এবং তাৎক্ষণিকভাবে পণ্য কিনতে উৎসাহিত করে। উদ্দীপকের 'কিন্ডারজয়' নামক চকলেট বাজারে নতুন এসেছে। পণ্যের প্রচারের জন্য তারা বিভিন্ন স্কুল-কলেজের সামনে বিনামূল্যে চকলেট বিতরণ করছে। এক্ষেত্রে প্রতিষ্ঠানটি তাদের চকলেটের কিছু নমুনা তাদের টার্গেট ক্রেতাদের কাছে পৌছে দেয়। এতে ক্রেতারা নতুন চকলেট সম্পর্কে জানতে পারে। ফলে তারা তাৎক্ষণিকভাবে পণ্য কিনতে উৎসাহিত হয়। 'কিন্ডারজয়'-এর এই কাজগুলো বিক্রয় প্রসার কার্যক্রমের সাথে মিলে। তাই বলা যায়, উদ্দীপকে উল্লিখিত প্রথম পদক্ষেপটি বিপণনের ভাষায় বিক্রয় প্রসার।"
        },
        {
          "label": "ঘ",
          "question": "পণ্যটিকে আরও জনপ্রিয় করে তোলার জন্য পরবর্তীতে গৃহীত পদক্ষেপ যথার্থ ছিল-উদ্দীপকের আলোকে বিশ্লেষণ করো।",
          "explanation": "পণ্যকে আরও জনপ্রিয় করে তোলার জন্য পরবর্তী সময়ে বিজ্ঞাপন দেওয়ার পদক্ষেপ যুক্তিযুক্ত। বিজ্ঞাপনের মাধ্যমে পণ্য বা সেবার প্রতি জনসাধারণের দৃষ্টি আকর্ষণের চেষ্টা চালানো হয়। এক্ষেত্রে প্রতিষ্ঠান নিজে তথ্য উপস্থাপন করে না। অর্থের বিনিময়ে অন্য কোনো মাধ্যম দিয়ে তা উপস্থাপন করায়। উদ্দীপকের প্রতিষ্ঠানটি 'কিন্ডারজয়' নামে একটি চকলেট বাজারে ছেড়েছে। তারা তাদের চকলেটের প্রচারের জন্য বিভিন্ন স্কুল-কলেজের সামনে বিনামূল্যে কিছু চকলেট বিতরণ করে। পরবর্তী সময়ে পণ্যটিকে সারাদেশে জনপ্রিয় করে তোলার জন্য বিভিন্ন মাধ্যমে তারা ব্যাপক প্রচার ও প্রসারের কাজ করে। এতে অল্পদিনের মধ্যে পণ্যটি বেশ জনপ্রিয় হয়ে ওঠে। এক্ষেত্রে প্রতিষ্ঠানটি পরবর্তী সময়ে বিজ্ঞাপন প্রদান করে। 'কিন্ডারজয়' চকলেটটি বাজারে নতুন। এ জন্য ক্রেতাদের চকলেটটি সম্পর্কে তেমন ধারণা নেই। বিনামূল্যে চকলেট বিতরণের মাধ্যমে প্রতিষ্ঠানটি একটি নির্দিষ্ট ক্রেতাগোষ্ঠীকে জানাতে পারলেও সারা দেশের জনসাধারণের এর সম্পর্কে কোনো ধারণা নেই। এজন্য তারা বিভিন্ন মাধ্যমে বিজ্ঞাপন দেয়। এর মাধ্যমে ব্যাপক জনগোষ্ঠীর কাছে একসাথে চকলেট সম্পর্কিত তথ্য পৌছানো যায়। ফলে ক্রেতারা পণ্য কেনায় উৎসাহিত হয়। এতে প্রতিষ্ঠানের বিক্রি ও মুনাফা বাড়ার সম্ভাবনা তৈরি হয়। তাই বলা যায়, | পণ্যকে আরও জনপ্রিয় করে তোলার জন্য বিজ্ঞাপন দেওয়া যথার্থ।"
        }
      ]
    },
    {
      "number": "9",
      "uddipok": "বিউটি অ্যান্ড কেয়ার লি, তাদের প্রসাধনসামগ্রীর ব্যাপক প্রচারের জন্য বিভিন্ন রেডিও চ্যানেলকে প্রচুর অর্থ প্রদান করে। কিন্তু তারপরও প্রতিষ্ঠানটি কাঙ্ক্ষিত বিক্রয়ের লক্ষ্যমাত্রা অর্জনে ব্যর্থ হয়। ফলে প্রতিষ্ঠানটি তার ভবিষ্যৎ ব্যবসায়িক সাফল্য নিয়ে চিন্তিত হয়ে পড়ে।",
      "tag": "DC 25",
      "sub_questions": [
        {
          "label": "ক",
          "question": "স্পট বিজ্ঞাপন কী?",
          "explanation": "টেলিভিশন নেটওয়ার্কের কেন্দ্রীয় স্টেশনে বিজ্ঞাপন প্রোগ্রাম তৈরি না করে কোনো একটি আঞ্চলিক সম্প্রচার কেন্দ্রে তৈরি করে প্রচার করা বিজ্ঞাপনকে স্পট বিজ্ঞাপন বলে।"
        },
        {
          "label": "খ",
          "question": "বিক্রয় প্রসার বলতে কী বোঝায়?",
          "explanation": "বিপণন প্রসার হলো ক্রেতার সাথে যোগাযোগের অন্যতম প্রক্রিয়া, যা ক্রেতাদেরকে পণ্য, সেবা ও ধারণা সম্পর্কে জানায়, পণ্যের চাহিদা সৃষ্টি করে এবং কিনতে উৎসাহিত করে। বিপণন প্রসার হলো বিপণন বিপণন মিশ্রণের একটি অংশ। এটি পণ্য বা সেবার বিক্রি বাড়ানোর কৌশল। পণ্য সম্পর্কে ক্রেতাকে ধারণা দিয়ে কিনতে আগ্রহী করে তোলা হয় বিপণন প্রসারের মাধ্যমে। এতে প্রতিষ্ঠানের কিছুটা ব্যয় বাড়লেও বিক্রি বাড়িয়ে বেশি মুনাফা অর্জন করা সম্ভব হয়।"
        },
        {
          "label": "গ",
          "question": "উদ্দীপকে উল্লিখিত প্রসারমূলক কার্যক্রম কোন ধরনের? ব্যাখ্যা করো।",
          "explanation": "উদ্দীপকে উল্লিখিত প্রসারমূলক কাজটি বিজ্ঞাপনের অন্তর্ভুক্ত। বিজ্ঞাপন হচ্ছে নৈর্ব্যক্তিক উপায়ে নির্দিষ্ট উদ্যোক্তা কর্তৃক অর্থের বিনিময়ে পণ্য বা প্রতিষ্ঠান সম্পর্কিত তথ্য সম্ভাব্য ক্রেতাদের কাছে উপস্থাপন করা। বিজ্ঞাপনের মাধ্যমে বার্তা বেশি সংখ্যক মানুষের কাছে পৌছানো যায়। এটি ক্রেতা আকর্ষণ ও বিক্রি বাড়াতে ভূমিকা রাখে। 'বিউটি এন্ড কেয়ার লি.' তাদের প্রসাধনসামগ্রীর ব্যাপক প্রচারের জন্য বিভিন্ন রেডিও, চ্যানেলকে প্রচুর অর্থ দেয়। অর্থের বিনিময়ে উক্ত রেডিও চ্যানেলগুলো পণ্যের তথ্য জনসাধারণকে জানাবে। এতে বিক্ষিপ্তভাবে ছড়িয়ে থাকা ক্রেতারা 'বিউটি এন্ড কেয়ার লি.' পণ্যটি সম্পর্কে ধারণা পাবে এবং তা কিনতে উৎসাহী হবে। রেডিও-এর কাজটির মাধ্যমে প্রতিষ্ঠানের পণ্যের চাহিদা সৃষ্টি হবে। এছাড়া প্রতিযোগিতা মোকাবিলাও সহজ হবে। আর রেডিও হলো বিজ্ঞাপনেরই একটি মাধ্যম। তাই বলা যায়, উদ্দীপকের প্রসারমূলক কাজটি হলো বিজ্ঞাপন।"
        },
        {
          "label": "ঘ",
          "question": "'উপযুক্ত বিজ্ঞাপন মাধ্যম নির্বাচন করতে না পারাই বিউটি অ্যান্ড কেয়ার লি. এর ব্যর্থতার মূল কারণ'-তুমি কি একমত? যুক্তি দাও।",
          "explanation": "উপযুক্ত বিজ্ঞাপন মাধ্যম নির্বাচন করতে না পারাই 'বিউটি এন্ড কেয়ার লি.'-এর ব্যর্থতার মূল কারণ'- উক্তিটির সাথে আমি একমত। যে প্রচার মাধ্যমে বিজ্ঞাপন বার্তা জনগণের কাছে পৌছায় তাকে বিজ্ঞাপন মাধ্যম বলে। বিভিন্ন ধরনের বিজ্ঞাপনের মাধ্যম আছে। কিন্তু সব পণ্যের জন্য একই মাধ্যম উপযুক্ত নয়। যেমন: সংবাদপত্র, রেডিও, টেলিভিশন, ম্যাগাজিন প্রভৃতি হলো প্রধান বিজ্ঞাপন মাধ্যম। উদ্দীপকের 'বিউটি এন্ড কেয়ার লি.' প্রসাধনসামগ্রী বিক্রি করে। প্রতিষ্ঠানটি তাদের পণ্যের ব্যাপক প্রচারের জন্য বিভিন্ন রেডিও চ্যানেলকে প্রচুর অর্থ প্রদান করে। তা স্বত্ত্বেও প্রতিষ্ঠানটি আশানুরূপ বিক্রয় লক্ষ্যমাত্রা অর্জনে ব্যর্থ হয়। এক্ষেত্রে রেডিও-এর পরিবর্তে, সংবাদপত্র বা টেলিভিশন বিজ্ঞাপন মাধ্যম হিসেবে অধিক কার্যকর ভূমিকা রাখতে পারত। 'বিউটি এন্ড কেয়ার লি.' প্রসাধনসামগ্রী ব্যবহারের নির্দিষ্ট ভোক্তা আছে। এক্ষেত্রে টেলিভিশন ও সংবাদপত্র হচ্ছে বিজ্ঞাপনের কার্যকর মাধ্যম। কারণ বর্তমান সময়ে বেশিরভাগ ভোক্তাই সংবাদপত্র পড়ে ও টেলিভিশন দেখে থাকে। তাই প্রসাধনসামগ্রীর বিজ্ঞাপন রেডিও-এর তুলনায় সংবাদপত্র বা টেলিভিশনে দিলে তা বেশি কার্যকর হতো। সুতরাং উপযুক্ত বিজ্ঞাপন মাধ্যম নির্বাচন করতে না পারাই 'বিউটি এন্ড কেয়ার লি.' ব্যর্থতার মূল কারণ।"
        }
      ]
    },
    {
      "number": "10",
      "uddipok": "টোকিও ইলেকট্রনিক্স লি. জাপান থেকে এয়ার কন্ডিশনার আমদানি করে বড় বড় শহরে শো-রুম খুলে বিক্রি করে। প্রতিষ্ঠানটি তার পণ্যের বিক্রয় বৃদ্ধির লক্ষ্যে দৈনিক পত্রিকা ও টেলিভিশনে নিয়মিতভাবে তথ্য প্রচার করে। এর ফলে উক্ত পণ্যের জনপ্রিয়তা ও গ্রহণযোগ্যতা বৃদ্ধি পায় এবং প্রতিষ্ঠানটি সাফল্য অর্জনে সক্ষম হয়।",
      "tag": "DC 25",
      "sub_questions": [
        {
          "label": "ক",
          "question": "বাজার কাকে বলে?",
          "explanation": "বাজার হলো একটি পণ্য বা সেবার বর্তমান এবং সম্ভাব্য ক্রেতার সেট বা সমষ্টি।"
        },
        {
          "label": "খ",
          "question": "জনসংখ্যা বিষয়ক বাজার বিভক্তিকরণ বলতে কী বোবা?",
          "explanation": "জনসংখ্যার বিভিন্ন বৈশিষ্ট্যের ভিত্তিতে বাজারকে বিভিন্নভাগে ভাগ করা হলে তাকে জনবিষয়ক বিভক্তিকরণ বলা হয়। জনবিষয়ক বিভক্তিকরণ বিভিন্ন চলক যেমন: বয়স, পরিবারের আয়তন, পরিবারের জীবনচক্র, আয়, পেশা, শিক্ষা, ধর্ম, বর্ণ এবং জাতীয়তার ভিত্তিতে ভাগ করা হয়। বয়স এবং লিঙ্গ অনুযায়ী ভোক্তার চাহিদা ভিন্ন হয়। ভোক্তার আয়, পেশা, শিক্ষা পণ্য বিপণনকে প্রভাবিত করে। তাছাড়াও প্রজন্মের ভিত্তিতেও বাজারকে বিভিন্ন ভাগে বিভক্ত করা হয়ে থাকে। কারণ একেক প্রজন্মের মানুষের রুচি, অভ্যাস ও ভোগ প্রবণতা একেক রকম।"
        },
        {
          "label": "গ",
          "question": "টোকিও ইলেকট্রনিক্স লি. কোন ধরনের ব্যবসায় বাজারের অন্তর্ভুক্ত? ব্যাখ্যা করো।",
          "explanation": "'টোকিও ইলেকট্রনিক্স লি.' পুনঃবিক্রেতার বাজারের অন্তর্ভুক্ত। যেসব ব্যক্তি বা প্রতিষ্ঠান পুনরায় বিক্রির উদ্দেশ্যে পণ্য বা সেবাসামগ্রী কেনে তাদের নিয়ে পুনঃবিক্রেতার বাজার গঠিত হয়। এ ধরনের বাজারে বিক্রেতার চেয়ে ক্রেতার সংখ্যা বেশি হয়ে থাকে। পাইকার, খুচরা বিক্রেতা ও বিভিন্ন মধ্যস্বব্যবসায়ীদের নিয়ে পুনঃবিক্রেতার বাজার গঠিত হয়। উদ্দীপকের 'টোকিও ইলেকট্রনিক্স লি.' জাপান থেকে এয়ার কন্ডিশনার আমদানি করে। এরপর বড় শহরে শো-রুম খুলে বিক্রি করে। এক্ষেত্রে প্রতিষ্ঠানটি জাপান থেকে এয়ার কন্ডিশনার কেনার পিছনে পুনরায় বিক্রি করে মুনাফা অর্জন করাই মুখ্য উদ্দেশ্য। এক্ষেত্রে প্রতিষ্ঠানটি মধ্যস্থ ব্যবসায়ীর ভূমিকা পালন করে থাকে। এ বৈশিষ্ট্যগুলো পুনঃবিক্রেতার বাজারের সাথে মিলে। তাই বলা যায়, 'টোকিও ইলেট্রনিক্স লি.' পুনঃবিক্রেতার বাজারের অন্তর্ভুক্ত।"
        },
        {
          "label": "ঘ",
          "question": "উদ্দীপকে উল্লিখিত প্রতিষ্ঠানের সাফল্যের কারণ প্রমোশনের হাতিয়ার উল্লেখপূর্বক তোমার মতামত দাও।",
          "explanation": "উদ্দীপকে উল্লিখিত প্রতিষ্ঠানের সাফল্যের কারণ বিজ্ঞাপন বলে আমি মনে করি। বিজ্ঞাপন হলো এক ধরনের নৈর্ব্যক্তিক কউপস্থাপনা। পণ্য বা সেবা বিক্রির উদ্দেশ্যে অর্থপ্রদত্ত উপায়ে বিজ্ঞাপন দেওয়া হয়। এর মাধ্যমে জ্ঞানগত প্রতিবন্ধকতা দূর করা হয়। সংবাদপত্র, সাময়িকী, রেডিও, টেলিভিশন, পোস্টার, ব্যানার, সাইনবোর্ড প্রভৃতির মাধ্যমে বিজ্ঞাপন দেওয়া হয়। উদ্দীপকের 'টোকিও ইলেকট্রনিক্স লি.' জাপান থেকে এয়ার কন্ডিশনার আমদানি করে বড় বড় শহরে শো-রুমের মাধ্যমে বিক্রি করে। পণ্যের বিক্রি বাড়ানোর জন্য, প্রতিষ্ঠানটি দৈনিক পত্রিকা ও। টেলিভিশনে নিয়মিতভাবে তথ্য প্রচার করে। এক্ষেত্রে প্রতিষ্ঠানটি বিজ্ঞাপন হাতিয়ারটিকে ব্যবহার করে। যার ফলে প্রতিষ্ঠানের পণ্যের জনপ্রিয়তা ও গ্রহণযোগ্যতা বেড়ে যায়। দৈনিক পত্রিকা ও টেলিভিশনে মূলত অর্থপ্রদত্ত উপায়ে নৈর্ব্যক্তিক উপস্থাপনার মাধ্যমে পণ্য সম্পর্কে ক্রেতাদের জানানো হয়। এর মাধ্যমে বিশাল সংখ্যক ক্রেতাগোষ্ঠীর নিকট স্বল্প সময়ে তথ্য পৌঁছানো সম্ভব হয়। ফলে ক্রেতারা প্রতিষ্ঠান ও তার পণ্য সম্পর্কে অবগত হয়ে পণ্য ক্রয়ে উদ্বুদ্ধ হয়। যার ফলে প্রতিষ্ঠানের বিক্রি ও মুনাফা বাড়ে। তাই বলা যায়, উদ্দীপকের 'টোকিও ইলেকট্রনিক্স' এর সাফল্যের কারণ বিজ্ঞাপন।"
        }
      ]
    },
    {
      "number": "11",
      "uddipok": "মিসেস ফারহানা সুন্দরবন থেকে মধু সংগ্রহ করে নিজ প্রতিষ্ঠানে সংরক্ষণ করেন এবং দেশের বিভিন্ন ফুড বেভারেজ কোম্পানিতে সেগুলো বিক্রয় করেন। তিনি বিক্রয় বৃদ্ধির জন্য মধুর বৈচিত্র্যতা ও মান বিবেচনা করে মুনাফার সমন্বয় ঘটান। ফলে বাজারে প্রতিযোগী থাকা সত্ত্বেও তিনি ব্যবসায় সফল হয়েছেন।",
      "tag": "DC 25",
      "sub_questions": [
        {
          "label": "ক",
          "question": "পণ্য কী",
          "explanation": "অভাব এবং প্রয়োজন মেটাতে পারে এমন যা কিছু ব্যবহার বা ভোগের জন্য বাজারে উপস্থাপন করা হয় তাকে পণ্য বলে।."
        },
        {
          "label": "খ",
          "question": "পুণঃবিক্রেতার বাজার বলতে কী বোঝায়?",
          "explanation": "যেসব ব্যক্তি বা প্রতিষ্ঠান পুনরায় বিক্রির উদ্দেশ্যে পণ্য বা সেবাসামগ্রী কেনে তাদের নিয়ে পুনঃবিক্রেতার বাজার গঠিত হয়। কেউ কেউ ভোগ বা পুনরায় উৎপাদনের জন্য পণ্য কেনে। তবে পাইকারি, খুচরা প্রভৃতি ব্যবসায়ীরা পুনরায় বিক্রি করে মুনাফা অর্জনের উদ্দেশ্যে পণ্যসামগ্রী কেনে। এদের নিয়েই পুনঃ বিক্রেতার বাজার গঠিত হয়। উল্লেখ্য যে, এ ধরনের বাজারে বিক্রেতার চেয়ে ক্রেতার সংখ্যা বেশি হয়ে থাকে।"
        },
        {
          "label": "গ",
          "question": "উদ্দীপকে উল্লিখিত মিসেস ফারহানা কীসের ভিত্তিতে বাজার বিভাজন করেছেন?",
          "explanation": "মিসেস ফারহানা ভৌগোলিক বিভক্তিকরণের ভিত্তিতে বাজার বিভাজন করেছেন। বিভিন্ন ধরনের ভৌগোলিক একক যেমন: অঞ্চল, শহর, বিভাগ, দেশ প্রভৃতির ভিত্তিতে বাজার ভাগ করাই হলো ভৌগোলিক বাজার বিভক্তিকরণ। ভৌগোলিক কারণে ক্রেতা বা ভোক্তাদের পছন্দ, চাহিদা ও ক্রয়ক্ষমতায় পার্থক্য দেখা যায়। তাই ভৌগোলিক এককের ভিত্তিতে বাজার বিভক্তিকরণের প্রয়োজন পড়ে। উদ্দীপকের মিসেস ফারহানা সুন্দবরন থেকে মধু সংগ্রহ করে নিজ প্রতিষ্ঠানে সংরক্ষণ করেন। অতঃপর দেশের বিভিন্ন ফুড বেভারেজ কোম্পানিতে সেগুলো বিক্রয় করেন। এক্ষেত্রে মিসেস ফারহানা একটি ভৌগোলিক অবস্থান থেকে পণ্য সংগ্রহ করে অন্য ভৌগোলিক স্থানসমূহে তা সরবরাহ করেন। অর্থাৎ, তিনি মূলত বাজারকে ভৌগোলিক অবস্থানের ভিত্তিতে বিভিন্ন ভাগে ভাগ করেছেন। তাই বলা যায়, মিসেস ফারহানা ভৌগোলিক বিভক্তিকরণের ভিত্তিতে বাজার বিভাজন করেছেন।"
        },
        {
          "label": "ঘ",
          "question": "'বিক্রয় বৃদ্ধি করার জন্য বিপণন মিশ্রণের, যে উপাদানটি কৌশল হিসেবে নিয়েছেন তা যথার্থ' বিশ্লেষণ করো।",
          "explanation": "মিসেস ফারহানা সুন্দরবন থেকে প্রাকৃতিক মধু সংগ্রহ করে নিজ প্রতিষ্ঠানে সংরক্ষণ করেন এবং বিভিন্ন ফুড বেভারেজ কোম্পানিতে তা বিক্রয় করে থাকেন। তিনি বাজারে প্রতিযোগী থাকা সত্ত্বেও তার পণ্যের মান ও বৈচিত্র্যতা বজায় রেখে এমন একটি মূল্য নির্ধারণ কৌশল গ্রহণ করেছেন যা তাকে ব্যবসায় সফল করেছে। এটি বিপণন মিশ্রণের চারটি উপাদানের মধ্যে অন্যতম গুরুত্বপূর্ণ একটি উপাদান—মূল্য (Price)। একটি ভালো পণ্যের মান বজায় রাখার পাশাপাশি যদি মূল্য গ্রাহকের সামর্থ্যের মধ্যে থাকে, তবে সেটি দ্রুত বাজারে গ্রহণযোগ্যতা পায়। মিসেস ফারহানা মধুর গুণমান অনুযায়ী ন্যায্য মূল্য নির্ধারণ করেছেন। ফলে ভোক্তারা প্রতিযোগী পণ্য থাকা সত্ত্বেও তার কাছ থেকে পণ্য কিনতে আগ্রহী হয়েছেন। এটি গ্রাহকের আস্থা তৈরি করেছে এবং তার পণ্যের প্রতি এক ধরনের বিশ্বস্ততা সৃষ্টি করেছে। তিনি মুনাফার হার এবং বিক্রয় পরিমাণের মধ্যে সমন্বয় রেখে মূল্য নির্ধারণ করেছেন, যাতে পণ্যের চাহিদা বজায় থাকে আবার লাভও হয়। এটি সঠিক মূল্য কৌশলের উদাহরণ। এছাড়াও, ভিন্ন ভিন্ন চাহিদার জন্য মধুর প্যাকেজে বৈচিত্র্য আনা, মূল্য অনুসারে মান নির্ধারণ, এবং বিভিন্ন কোম্পানির সাথে যুক্ত হয়ে পণ্য সরবরাহ করা—সবই তার কৌশলের সফল প্রয়োগ। অতএব, বলা যায় মিসেস ফারহানা বিপণন মিশ্রণের “মূল্য” উপাদানকে যথাযথভাবে ব্যবহার করেছেন। এর ফলে তার ব্যবসায় বিক্রয় বৃদ্ধি পেয়েছে এবং প্রতিযোগিতায়ও টিকে থাকতে পেরেছেন।"
        }
      ]
    }
  ]
}