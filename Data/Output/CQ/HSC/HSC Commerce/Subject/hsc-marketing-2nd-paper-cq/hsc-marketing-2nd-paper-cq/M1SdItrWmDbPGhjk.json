{
  "title": "দিনাজপুর বোর্ড ২০১৭",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "জনাব মারুফ একজন বেকারি ব্যবসায়ী। তিনি কারখানায় নিজ পরিচালনায় বিস্কুট, চানাচুর, কেক, পাউরুটি তৈরি করেন। এরপর তা বাজারের বিভিন্ন দোকানে বিক্রি করেন। ক্রেতা সন্তুষ্টি অর্জন করা তার ব্যবসায়ের মূল লক্ষ্য। সেইজন্য ক্রেতার চাহিদা ও রুচি অনুযায়ী তিনি পণ্য উৎপাদন করেন । ফলে তার ব্যবসায়ের সুনাম দিন দিন বাড়ছে।",
      "tag": "DIN.B 17",
      "sub_questions": [
        {
          "label": "ক",
          "question": "বিপণন কী ?",
          "explanation": "সর্বোচ্চ ভ্যালু সৃষ্টির মাধ্যমে লাভজনক উপায়ে ক্রেতাদের সন্তুষ্টি বিধান, ক্রেতা সম্পর্ক সৃষ্টি ও বজায় রাখার প্রক্রিয়াকে বিপণন বলে ।"
        },
        {
          "label": "খ",
          "question": "'বাজার ও বিপণন এক নয়'— চিহ্নিত করো ।",
          "explanation": "বাজার হলো কোনো পণ্য বা সেবার বর্তমান ও সম্ভাব্য ক্রেতার সমষ্টি। অন্যদিকে, বিপণন হলো লাভজনক ক্রেতা সম্পর্ক সৃষ্টি করা। বাজারের উদ্দেশ্য হলো ক্রেতা ও বিক্রেতার মধ্যে যোগাযোগ স্থাপন এবং বিপণনের উদ্দেশ্য হলো ক্রেতার সন্তুষ্টি অর্জন করা। বাজার বর্তমান ও সম্ভাব্য ক্রেতাদের কাছে পণ্য বা সেবার স্বত্বগত উপযোগ সৃষ্টি করে। অন্যদিকে, বিপণন সময়গত, স্থানগত, স্বত্বগত উপযোগ সৃষ্টি করে ৷ তাই বলা যায় বিপণন ও বাজার এক নয়।"
        },
        {
          "label": "গ",
          "question": "জনাব মারুফ-এর ব্যবসায়টি কোন ধরনের উপযোগ সৃষ্টি করেছে? ব্যাখ্যা করো ।",
          "explanation": "জনাব মারুফের ব্যবসায়টি রূপগত উপযোগ সৃষ্টি করেছে। প্রকৃতি থেকে পাওয়া সম্পদের আকার বা রূপের পরিবর্তন করে ব্যবহার উপযোগী করে তোলার মাধ্যমে পণ্যের রূপগত উপযোগ সৃষ্টি হয়। শুধু পণ্য উৎপাদনের মাধ্যমে রূপগত উপযোগ সৃষ্টি করা যায়। জনাব মারুফ একজন বেকারি ব্যবসায়ী। তিনি বিস্কুট, চানাচুর, কেক, পাউরুটি ইত্যাদি উৎপাদন করেন। এসব পণ্য উৎপাদন করতে আটা, ময়দা, চিনি, তেল, ডিম ইত্যাদির প্রয়োজন হয়। এসব উপাদান সঠিকভাবে সংমিশ্রণের মাধ্যমে প্রক্রিয়াজাত করে রূপের পরিবর্তন করা হয়। অর্থাৎ উপাদানগুলোর রূপের পরিবর্তনের মাধ্যমে ভোগ বা ব্যবহার উপযোগী করে তোলা হয়। তাই বলা যায়, জনাব মারুফের বেকারি ব্যবসায়টি রূপগত উপযোগ সৃষ্টি করেছে।"
        },
        {
          "label": "ঘ",
          "question": "উদ্দীপকে যে দিকটির ওপর বিশেষভাবে গুরুত্ব দেওয়া হয়েছে তা ব্যবসায়ের সাফল্য অর্জনে কতটা সঠিক? মতামত দাও ।",
          "explanation": "জনাব মারুফ ক্রেতা সন্তুষ্টির ওপর বিশেষভাবে গুরুত্ব দিয়েছেন, যা ব্যবসায়ের সাফল্য অর্জনে খুবই সহায়ক। ক্রেতা সন্তুষ্টি অর্জন করা হলো ব্যবসায় প্রতিষ্ঠানের সাফল্যের প্রধান হাতিয়ার। ক্রেতাদের কাঙ্ক্ষিত পণ্য যথাসময়ে কম মূল্যে সরবরাহ করলে তারা সন্তুষ্ট হয়। আর প্রতিষ্ঠানের প্রতি ক্রেতাদের সন্তুষ্টি বাড়লে তা প্রতিষ্ঠানের সফলতার সম্ভাবনা বাড়িয়ে দেয় । জনাব মারুফ একজন বেকারি ব্যবসায়ী। তিনি নিজ পরিচালনায় কেক, বিস্কুট, চানাচুর, পাউরুটি ইত্যাদি তৈরি করে বাজারে সরবরাহ করেন। তিনি ক্রেতা সন্তুষ্টিকে সর্বোচ্চ গুরুত্ব দেন। এজন্য তিনি ক্রেতাদের রুচি, চাহিদা অনুযায়ী পণ্য উৎপাদন করেন। ফলে তার ব্যবসায়ের সুনাম দিন দিন বাড়ছে। প্রত্যেক ক্রেতাই তাদের চাহিদামাফিক পণ্য আশা করে। তারা চায় উৎপাদনকারীরা তাদের রুচি ও চাহিদা অনুযায়ী পণ্য উৎপাদন করুক। জনাব মারুফ ক্রেতার রুচি ও চাহিদা অনুযায়ী পণ্য তৈরি করেন। এতে ক্রেতারা সন্তুষ্ট হয়। ফলে তার পণ্যের বিক্রি ও প্রতিষ্ঠানের মুনাফা বাড়ে। সম্ভাব্য ক্রেতারা প্রকৃত ক্রেতায় এবং প্রকৃত ক্রেতারা স্থায়ী ক্রেতায় রূপান্তরিত হয়। তাই বলা যায়, জনাব মারুফের ক্রেতা সন্তুষ্টির ওপর গুরুত্ব দেওয়ার বিষয়টি ব্যবসায়ের সাফল্য অর্জনের ক্ষেত্রে খুবই ইতিবাচক ভূমিকা রেখেছে।"
        }
      ]
    },
    {
      "number": "2",
      "uddipok": "জুলফিকার রাজশাহীর সপুরায় একটি সিল্ক শাড়ির কারখানা স্থাপন করেন। সিল্ক শিল্পের সহায়ক কাঁচামাল রেশম সুতা ও দক্ষ শ্রমিক রাজশাহীতে সহজলভ্য। এ কারণে তিনি ব্যবসায়ে বেশ সফলতা অর্জন করেন। সরকারের নীতিগত সহযোগিতা পেলে তিনি ভবিষ্যতে বড় পরিসরে সিল্ক শাড়ি তৈরির কারখানা স্থাপনের সিদ্ধান্ত নেবেন। এর মাধ্যমে তিনি দেশের ঐতিহ্য রক্ষায় অবদান রাখতে পারবেন ।",
      "tag": "DIN.B 17",
      "sub_questions": [
        {
          "label": "ক",
          "question": "গ্রাহক কে?",
          "explanation": "সাধারণভাবে যে বা যারা সেবা কিনে থাকে তাদেরকেই গ্রাহক বলে।"
        },
        {
          "label": "খ",
          "question": "\"প্রযুক্তিগত পরিবেশ অসীম সুযোগ সৃষ্টি করে”- ব্যাখ্যা করো।",
          "explanation": "বিজ্ঞান ও কারিগরি শিক্ষা, গবেষণা, উন্নত প্রযুক্তির ব্যবহার, প্রযুক্তি আমদানির সুযোগ ইত্যাদি প্রযুক্তিগত বিষয়ের সমন্বয়ে যে পরিবেশ গঠিত হয়, তাকে প্রযুক্তিগত পরিবেশ বলে। এ পরিবেশ হলো সামষ্টিক পরিবেশের একটি অনিয়ন্ত্রণযোগ্য উপাদান । এটি বিপণন পরিবেশকে ব্যাপকভাবে প্রভাবিত করে। নতুন প্রযুক্তি উদ্ভাবনের মাধ্যমে পণ্যের নতুন বাজার ও সুযোগের সৃষ্টি হয়। উন্নত প্রযুক্তির মেশিন আগের তুলনায় উৎপাদন ক্ষমতা এবং পণ্যের মান বাড়ায় । এতে বাজার দখলের সুযোগ সৃষ্টি হয়। তাই বলা যায়, প্রযুক্তিগত পরিবেশ অসীম সুযোগ সৃষ্টি করে।"
        },
        {
          "label": "গ",
          "question": "ব্যষ্টিক পরিবেশের কোন উপাদানের প্রভাবে জুলফিকার সপুরায় সিল্ক শাড়ি তৈরির কারখানা স্থাপন করেন? ব্যাখ্যা করো।",
          "explanation": "ব্যষ্টিক পরিবেশের 'সরবরাহকারী' ও 'অভ্যন্তরীণ জনগোষ্ঠী' উপাদানের প্রভাবে জুলফিকার রাজশাহীর সপুরায় সিল্ক শাড়ি তৈরির কারখানা স্থাপন করেন। সরবরাহকারী উৎপাদক প্রতিষ্ঠানের উৎপাদনের জন্য প্রয়োজনীয় কাঁচামাল ও উপকরণের সরবরাহ করে থাকে। উৎপাদনের জন্য কাঁচামাল, যন্ত্রপাতি ইত্যাদি সরবরাহ করাই এদের কাজ। অন্যদিকে প্রতিষ্ঠানের অভ্যন্তরের শ্রমিক, কর্মচারী, কর্মকর্তাদের নিয়ে অভ্যন্তরীণ জনগোষ্ঠী গঠিত হয়। জুলফিকার রাজশাহীর সপুরায় সিল্ক শাড়ি তৈরির একটি কারখানা স্থাপন করেন। সিল্ক শাড়ি তৈরির প্রয়োজনীয় উপাদান যেমন: রেশম সুতা, দক্ষ শ্রমিক ইত্যাদি রাজশাহীতে খুব সহজে পাওয়া যায়। এখানে এগুলো সরবরাহকারীরা সরবরাহ করে থাকে। আর শ্রমিক হলো প্রতিষ্ঠানের অভ্যন্তরীণ জনগোষ্ঠী যারা উৎপাদনের চাকা সচল রাখে। এসব প্রয়োজনীয় উপকরণ না পেলে তার জন্য সফলতা অর্জন করা কঠিন হতো । তাই বলা যায়, জুলফিকারের সফলতা অর্জনের পেছনে ব্যষ্টিক পরিবেশের 'সরবরাহকারী' ও 'অভ্যন্তরীণ জনগোষ্ঠী' উপাদানের প্রভাব রয়েছে ।"
        },
        {
          "label": "ঘ",
          "question": "সরকারের সহযোগিতার ওপর ভিত্তি করে জুলফিকারের সিল্ক শাড়ি তৈরির কারখানা বড় পরিসরে স্থাপনের সিদ্ধান্ত কতটুকু বাস্তবসম্মত? বর্ণনা করো।",
          "explanation": "সরকারের সহযোগিতার ওপর ভিত্তি করে জুলফিকারের সিল্ক শাড়ি তৈরির কারখানা বৃহৎ পরিসরে স্থাপনের সিদ্ধান্ত সম্পূর্ণ বাস্তবসম্মত। কিছু কিছু পণ্য একটি জাতির ঐতিহ্যকে তুলে ধরে। দেশের সরকার এসব পণ্য বাঁচিয়ে রাখতে পৃষ্ঠপোষকতা করে থাকে। অনেক দেশপ্রেমিক ব্যবসায়ী নিজস্ব সংস্কৃতি ও ঐতিহ্য বহন করে এমন পণ্য উৎপাদন ও বিপণনে উৎসাহ বোধ করে। জুলফিকার রাজশাহীর সপুরায় সিল্ক শাড়ি তৈরির একটি কারখানা স্থাপন করেন। সেখানে প্রয়োজনীয় উপকরণ সহজলভ্য। এ কারণে তিনি বেশ সফলতা অর্জন করেন। সরকারের নীতিগত সহযোগিতাও তিনি আশা করেন। এ সহযোগিতা পেলে দেশের ঐতিহ্য রক্ষায় তিনি বৃহৎ পরিসরে সিল্ক শাড়ি উৎপাদনের সিদ্ধান্ত নেবেন। দেশের ঐতিহ্য রক্ষায় সরকার এবং ব্যক্তিপর্যায়ের ভূমিকা সমানভাবে গুরুত্বপূর্ণ। সরকার সহযোগিতা করলে জুলফিকার উৎপাদন বাড়িয়ে দেশের ঐতিহ্য রক্ষায় সহায়তা করতে পারবেন। তাছাড়া উৎপাদন বাড়ালে দেশীয় সুতা, রেশম এবং শ্রমিকের সঠিক ব্যবহার করা সম্ভব হবে। আবার তার উৎপাদিত শাড়ি বিদেশে রপ্তানি করে দেশের সংস্কৃতি বহির্বিশ্বে ছড়িয়ে দেয়া সম্ভব হবে। তাই বলা যায়, সরকারের সহযোগিতার ওপর ভিত্তি করে জুলফিকারের কারখানা বৃহৎ পরিসরে স্থাপনের সিদ্ধান্ত সম্পূর্ণ বাস্তবসম্মত।"
        }
      ]
    },
    {
      "number": "3",
      "uddipok": "জনাব ফজলু নাটোরে পেয়ারা বাগান লিজ নেন। স্থানীয় ফড়িয়ারা তাকে সাহায্য করে। উন্নত সংরক্ষণ সুবিধা না থাকায় তিনি ছোট- বড় মিলে গড়ে প্রতি কেজি ৬০ টাকা দরে বিভিন্ন ব্যবসায়ীর কাছে বিক্রি করেন। কিন্তু ব্যবসায়ীরা ছোট, মাঝারি এবং বড় তিন ভাগে ভাগ করেন। তারা বড় পেয়ারা ১৫০ টাকা, মাঝারি ১২০ টাকা, ছোট ১০০ টাকা দরে বিক্রি করেন। এতে ছোট ব্যবসায়ীরা লাভবান হলেও জনাব ফজলু তেমন মুনাফা পান না ।",
      "tag": "DIN.B 17",
      "sub_questions": [
        {
          "label": "ক",
          "question": "ক্ৰয় কী?",
          "explanation": "যে প্রক্রিয়ায় ক্রেতা অর্থের বিনিময়ে বিক্রেতার কাছ থেকে পণ্যের মালিকানা অর্জন করে তাকে ক্রয় বলে ।"
        },
        {
          "label": "খ",
          "question": "গুদামজাতকরণ কোন ধরনের উপযোগ সৃষ্টি করে?",
          "explanation": "পণ্য উৎপাদন ও বিক্রির মধ্যবর্তী সময় পর্যন্ত সঠিক ও বিজ্ঞানসম্মত উপায়ে পণ্য সংরক্ষণের ব্যবস্থাকে গুদামজাতকরণ বলে । এর মাধ্যমে সময়গত উপযোগ সৃষ্টি হয়। এটি পণ্য উৎপাদনের সাথে বিক্রয় এবং ভোগের সমন্বয় করে। প্রতিষ্ঠান একটি নির্দিষ্ট মৌসুমের পণ্য অন্য মৌসুমে বিক্রি করতে চাইলে পণ্য গুদামজাতকরণের মাধ্যমে তা করা যায়। তাছাড়া এর মাধ্যমে মৌসুমে উৎপাদিত অতিরিক্ত পণ্য নষ্টের হাত থেকে রক্ষা পায়। এভাবে এক সময়ের পণ্য অন্য সময়ে ভোগ বা ব্যবহারের সুযোগ সৃষ্টির মাধ্যমে গুদামজাতকরণ ব্যবস্থা সময়গত উপযোগ সৃষ্টি করে ।"
        },
        {
          "label": "গ",
          "question": "উদ্দীপকের জনাব ফজলু কোন ধরনের মধ্যস্থকারবারি? ব্যাখ্যা করো।",
          "explanation": "জনাব ফজলু একজন, পাইকারি মধ্যস্থকারবারি । উৎপাদনকারী ও ভোক্তার মাঝে মধ্যস্থ ব্যবসায়ীর অবস্থান। পাইকারি মধ্যস্থ ব্যবসায়ীরা উৎপাদনকারীর কাছ থেকে পণ্য কিনে তা খুচরা ব্যবসায়ীদের কাছে সরবরাহ করে। তারা উৎপাদনকারী ও খুচরা ব্যবসায়ীদের মধ্যে যোগসূত্র স্থাপন করে। জনাব ফজলু নাটোরের পেয়ারা বাগান লিজ নেন। তিনি বাগানের পেয়ারাগুলো বিভিন্ন ব্যবসায়ীর কাছে বিক্রি করেন। অর্থাৎ, জনাব ফজলু উৎপাদনকারীর কাছে থেকে পেয়ারা কেনেন। আবার ব্যবসায়িক উদ্দেশ্যে এসব খুচরা ব্যবসায়ীর কাছে তিনি বিক্রি করেন। পাইকাররা উৎপাদনকারীর কাছ থেকে পণ্য কিনে তা খুচরা ব্যবসায়ীদের কাছে বিক্রি করে, যা জনাব ফজলুর কাজের সাথে সামঞ্জস্যপূর্ণ। তাই বলা যায়, জনাব ফজলু হলেন একজন পাইকারি মধ্যস্থকারবারি।"
        },
        {
          "label": "ঘ",
          "question": "বিপণন কার্যাবলির আলোকে জনাব ফজলুর মুনাফা বাড়ানোর জন্য করণীয় কী? সুপারিশ করো।",
          "explanation": "বিপণন কার্যাবলির আলোকে বলা যায়, জনাব ফজলুর মুনাফা বাড়ানোর জন্য গুদামজাতকরণ, প্রমিতকরণ ও পর্যায়িতকরণ করা উচিত। পচনশীল পণ্য সংরক্ষণ করে দীর্ঘদিন ভোগের জন্য গুদামজাত করা জরুরি। আবার পণ্য বণ্টনে ক্রেতার চাহিদা অনুযায়ী পণ্যের মানের সীমা নির্ধারণ করা এবং মান অনুযায়ী পণ্যকে বিভিন্ন শ্রেণিতে ভাগ করাও গুরুত্বপূর্ণ। জনাব ফজলু নাটোরে পেয়ারা বাগান লিজ নেন। তার সংরক্ষণ ব্যবস্থা না থাকায় কম মূল্যে সব পেয়ারা বিক্রি করতে হয়। তার কাছ থেকে ব্যবসায়ীরা পেয়ারা কিনে আকার অনুযায়ী ভাগ করে বেশি দামে বিক্রি করে। এতে এসব ব্যবসায়ী লাভবান হলেও তিনি তেমন মুনাফা করতে পারছেন না। জনাব ফজলুর গুদামজাতকরণের ব্যবস্থা থাকলে তিনি পেয়ারা সংরক্ষণ করতে পারতেন। পরবর্তীতে দাম বাড়লে বিক্রি করে বেশি মুনাফা লাভ করতে পারতেন। তাছাড়া তিনি যদি মান ও সাইজ অনুযায়ী পণ্য ভাগ অর্থা, প্রমিত ও পর্যায়িতকরণ করে ভিন্ন ভিন্ন দাম নির্ধারণ করতেন, তাহলে মুনাফা বেশি হতো। তাই আমি মনে করি, জনাব ফজলুর উচিত গুদামজাতকরণ, প্রমিতকরণ ও পর্যায়িতকরণ করে পণ্য বিক্রি করা।"
        }
      ]
    },
    {
      "number": "4",
      "uddipok": "শীতল ওয়াটার লি: কোম্পানি বোতলজাত খাবার পানি উৎপাদন ও বিপণন করে। ভোক্তাদের সুবিধার কথা চিন্তা করে তারা সমগ্র বাজারকে শহর, উপশহর এবং গ্রাম এই তিনটি ভাগে ভাগ করে। এছাড়া তারা ক্রেতাদের সাথে সংগতি রেখে মূল্য নির্ধারণ করে। কিন্তু বাজারে শক্তিশালী বিকল্প প্রতিযোগী থাকায় খুব বেশি মুনাফা অর্জন করতে পারছে না। এ অবস্থায় প্রতিষ্ঠানটি বিক্রি বাড়ানো নিয়ে চিন্তিত।",
      "tag": "DIN.B 17",
      "sub_questions": [
        {
          "label": "ক",
          "question": "বাজার কী?",
          "explanation": "বাজার হলো একটি পণ্য বা সেবার বর্তমান এবং সম্ভাব্য ক্রেতার সেট বা সমষ্টি।"
        },
        {
          "label": "খ",
          "question": "ভোক্তা বাজারে ক্রেতার সংখ্যা বেশি হয় কেন? ব্যাখ্যা করো।",
          "explanation": "যে সকল ক্রেতা ব্যক্তিগত এবং পারিবারিক ভোগের জন্য পণ্য বা সেবা কেনে, তাদের নিয়ে গঠিত বাজারকে ভোক্তা বাজার বলে। বিশ্বের প্রত্যেক মানুষ তার ব্যক্তিগত ও পরিবারের সদস্যদের জন্য পণ্য বা সেবা কিনে থাকে। অর্থাৎ, ভোক্তারা সংখ্যায় বেশি এবং তারা সব জায়গায় ছড়িয়ে ছিটিয়ে আছে। সর্বত্র ভোক্তাদের অবস্থান থাকায় ভোক্তা বাজার আকারে বড় ও বিস্তৃত হয়।"
        },
        {
          "label": "গ",
          "question": "উদ্দীপকে উল্লিখিত প্রতিষ্ঠানটি কিসের ভিত্তিতে বাজার বিভক্তিকরণ করেছে? ব্যাখ্যা করো ।",
          "explanation": "শীতল ওয়াটার লি. ভৌগোলিক ভোক্তা বাজার বিভক্তিকরণ করেছে। বিভিন্ন ধরনের ভৌগোলিক একক যেমন: বিশ্ব বা দেশীয় অঞ্চল, আয়তন, ঘনত্ব প্রভৃতির ভিত্তিতে বাজারকে ছোট ছোট উপ-বাজারে ভাগ করাই হলো ভৌগোলিক বিভক্তিকরণ। সাধারণত ভৌগোলিক কারণে ক্রেতা বা ভোক্তাদের রুচি, পছন্দ, চাহিদা, ক্রয়ক্ষমতা ইত্যাদি ভিন্ন হয়ে থাকে। তাই ভৌগোলিক বাজার বিভক্তিকরণ খুবই গুরুত্বপূর্ণ। শীতল ওয়াটার লি. বোতলজাত খাবার পানি উৎপাদন ও বিপণন করে । ভোক্তাদের সুবিধার কথা চিন্তা করে এটি তাদের পণ্যের বাজারকে শহর, উপশহর ও গ্রাম এই তিনটি ভাগে ভাগ করেছে। কারণ এ তিন ভাগের ক্রেতাদের চাহিদা ও ক্রয় ক্ষমতা এক নয়। প্রতিষ্ঠানটি ক্রেতাদের ক্রয়ক্ষমতার সাথে সংগতি রেখে মূল্যও নির্ধারণ করেছে, যা ভৌগোলিক বাজার বিভক্তিকরণের বৈশিষ্ট্যের সাথে সামঞ্জস্যপূর্ণ। তাই বলা যায়, শীতল ওয়াটার লি. ভৌগোলিক ভোক্তা বাজার বিভক্তিকরণ করেছে।"
        },
        {
          "label": "ঘ",
          "question": "তোমার মতে বিপণনের কোন ধরনের কৌশল অবলম্বন করলে শীতল ওয়াটার লি. এর চিন্তা দূর করা সম্ভব? মতামত দাও ।",
          "explanation": "আমার মতে বিজ্ঞাপন ও প্রসারমূলক কার্যক্রম ব্যবহার করলে শীতল 'ওয়াটার লি.-এর চিন্তা দূর করা সম্ভব। বিজ্ঞাপন এবং প্রসারমূলক কাজ সম্ভাব্য ক্রেতাদের কাছে পণ্য সম্পর্কে পরিষ্কার ধারণা তুলে ধরে। তাছাড়া বিক্রি, মুনাফা বাড়ানো ও প্রতিযোগিতা মোকাবিলায় প্রসারমূলক কাজের ভূমিকা অনেক। শীতল ওয়াটার লি. বোতলজাত খাবার পানি উৎপাদন ও বিপণন করে। ভৌগোলিক বাজার বিভক্তিকরণ করে মূল্য নির্ধারণ করলেও তারা তেমন সফলতা পাচ্ছে না। বাজারে প্রতিযোগী শক্তিশালী হওয়ায় প্রতিষ্ঠানটি এ সমস্যার সম্মুখীন হচ্ছে। তাই এটি বিক্রি বাড়ানো নিয়ে বেশ চিন্তিত। শীতল ওয়াটার লি. পণ্য মূল্য ছাড়, কুপন দেওয়া, ফ্রি পণ্য বিতরণ কৌশল ব্যবহার করতে পারে। তাছাড়া এটি বিভিন্ন মাধ্যমে বিজ্ঞাপন দিতে পারে। এ ধরনের কাজ ক্রেতা আকর্ষণ ও পানির বিক্রি বাড়াতে ইতিবাচক ভূমিকা রাখতে পারে। তাই আমি মনে করি, বিজ্ঞাপন ও প্রসারমূলক কার্যক্রম ব্যবহার করার মাধ্যমে শীতল ওয়াটার লি.-এর চিন্তা দূর করা সম্ভব।"
        }
      ]
    },
    {
      "number": "5",
      "uddipok": "",
      "tag": "DIN.B 17",
      "sub_questions": [
        {
          "label": "ক",
          "question": "মূল্য কী?",
          "explanation": "পণ্য বা সেবা কেনার বা ব্যবহারের জন্য ক্রেতা যে পরিমাণ অর্থ বিক্রেতাকে দেয় তাকে ঐ পণ্যের মূল্য বলে।"
        },
        {
          "label": "খ",
          "question": "ব্রেক ইভেন বলতে কী বোঝা? ব্যাখ্যা করো।",
          "explanation": "ব্রেক-ইভেন (Break-even) হচ্ছে এমন একটি ভারসাম্য বিন্দু যেখানে প্রতিষ্ঠানের মোট আয় ও মোট ব্যয় সমান হয়। এক্ষেত্রে ভারসাম্য বিন্দুর চেয়ে বিক্রির পরিমাণ কম হলে প্রতিষ্ঠানের লোকসান হবে। অন্যদিকে, এ বিন্দুর চেয়ে বিক্রির পরিমাণ বেশি হলে প্রতিষ্ঠানের মুনাফা অর্জিত হবে। এ বিন্দুতে প্রতিষ্ঠানের আয় ও ব্যয় সমান থাকে। এটি জানা থাকলে প্রতিষ্ঠানের পণ্য বিক্রির লক্ষ্যমাত্রা নির্ধারণ করা সহজ হয়।"
        },
        {
          "label": "গ",
          "question": "পণ্যের জীবনচক্রের কোন স্তরে বিক্রি এবং মুনাফা বাড়ে? ব্যাখ্যা করো ।",
          "explanation": "পণ্যের জীবনচক্রের প্রবৃদ্ধি স্তরে বিক্রি ও মুনাফা বাড়ে । পণ্যের জীবন চক্রের যে স্তরে বিক্রি এবং মুনাফার পরিমাণ দ্রুতগতিতে বাড়ে তা হলো প্রবৃদ্ধি স্তর। পণ্যের পরিচিতি এবং সুনাম বাড়তে থাকে বলে এ স্তরে বিক্রির পরিমাণও স্বাভাবিক কারণেই বাড়তে থাকে। পণ্য উন্নয়ন স্তরে বিক্রি ও মুনাফা হয় না। সূচনা স্তরে বিক্রি শুরু হলেও মুনাফা খুবই কম হয়। প্রবৃদ্ধি স্তরে এসে পণ্যের পরিচিতি ও সুনাম বাড়তে থাকে। আর তা বিক্রি ও মুনাফা বাড়াতে সহায়তা করে। এ স্তরে এসে যে ক্রেতারা সূচনা স্তরে পণ্য কিনেনি, তারাও কিনতে শুরু করে। তাছাড়া, এ সময়ে বাজারে প্রতিযোগী সংখ্যা কম থাকে। তাই পণ্যের জীবনচক্রের প্রবৃদ্ধি স্তরে বিক্রি ও মুনাফা দ্রুত বাড়ে ।"
        },
        {
          "label": "ঘ",
          "question": "পণ্যের জীবনচক্রের একেক স্তরে বিপণন কৌশল একেক রকম হওয়ার কারণ কী? বিশ্লেষণ করো।",
          "explanation": "বাজার চাহিদা ও প্রতিযোগিতার কারণে পণ্যের জীবনচক্রের একেক স্তরে বিপণন কৌশল একেক রকম হয়। বাজারে প্রবেশের মাধ্যমে একটি পণ্যের জীবনকাল শুরু হয়। আবার, বাজার থেকে পণ্যটি নিঃশেষ হওয়া বা তুলে নেয়ার মাধ্যমে জীবনকালের সমাপ্তি হয় । পণ্যের জীবনচক্রের পাঁচটি ধাপের (পণ্যের উন্নয়ন, সূচনা, প্রবৃদ্ধি, পূর্ণতা ও পতন) আলাদা বৈশিষ্ট্য ও বিপণন কৌশল আছে। উদ্দীপকের চিত্রে দেখা যাচ্ছে পণ্যের উন্নয়ন স্তরে বিক্রি হয়নি। সূচনা স্তরে পণ্য বিক্রি শুরু হয়েছে। প্রবৃদ্ধি ও পূর্ণতা স্তরে বিক্রি বেড়ে পতন স্তরে কমতে শুরু করেছে। আরও দেখা যাচ্ছে যে পণ্য উন্নয়ন স্তরে মুনাফা হয়নি 1 সূচনা স্তরে অল্প পরিমাণ মুনাফা হয়েছে। প্রবৃদ্ধি স্তরে মুনাফা বাড়তে শুরু করেছে এবং পূর্ণতা স্তরে তা সর্বোচ্চ হয়েছে। সবশেষে পতন স্তরে মুনাফা কমে গিয়েছে। পণ্য উন্নয়ন স্তরে পণ্যের উৎপাদনের দিকে গুরুত্বারোপ করতে হয়। সূচনা স্তরে প্রথমবারের মতো পণ্য বাজারে ছাড়া হয়। ফলে পণ্য পরিচিতকরণের প্রয়োজন হয়। তাই প্রতিষ্ঠানকে প্রসারমূলক কাজে প্রচুর অর্থ ব্যয় করতে হয়। প্রবৃদ্ধি স্তরে পণ্যের পরিচিতি ও সুনাম বাড়ে, তাই পণ্যের মান উন্নত রাখতে হয়। তাছাড়া বাজারে প্রতিযোগী প্রবেশ করে বলে সচেতন থাকতে হয়। তাদের মোকাবিলায় প্রয়োজনীয় কার্যক্রম হাতে নিতে হয়। পূর্ণতা স্তরে বিক্রি ও মুনাফা কমতে থাকে। পতন স্তরে পণ্য বাজার থেকে তুলে নিতে হয় অথবা নতুন ডিজাইন করতে হয়। তাই বলা যায়, পণ্যের জীবনচক্রের চাহিদা ও প্রতিযোগিতার কারণে বিপণন কৌশল ভিন্ন হয়।"
        }
      ]
    },
    {
      "number": "6",
      "uddipok": "'কমফোর্ট' কক্সবাজারে সমুদ্র সৈকতের পাশে অবস্থিত একটি হোটেল। অসংখ্য ভ্রমণপিপাসু সমুদ্র সৈকতে ঘুরতে যায়। রাত্রি যাপনের জন্য এখানে অনেক হোটেল আছে। 'কমফোর্ট' হোটেলসহ প্রতিটি হোটেলের ভাড়ার পরিমাণ প্রায় একই থাকে। ইচ্ছা করলেও তারা অতিরিক্ত ভাড়া আদায় করতে পারে না। গ্রীষ্মকালে ভ্রমণকারীর সংখ্যা কম থাকে বলে 'কমফোর্ট' হোটেলের মালিক ঐ সময় ভাড়ার ৩০% ছাড় ঘোষণা করে ।",
      "tag": "DIN.B 17",
      "sub_questions": [
        {
          "label": "ক",
          "question": "পণ্য কী?",
          "explanation": "অভাব এবং প্রয়োজন মেটাতে পারে এমন কিছু যা ব্যবহার বা ভোগের জন্য বাজারে উপস্থাপন করা হয় তাই পণ্য।"
        },
        {
          "label": "খ",
          "question": "ভোগ্য পণ্যের মোড়কিকরণ কেন প্রয়োজন? ব্যাখ্যা করো ।",
          "explanation": "ক্রেতা আকর্ষণ ও পণ্য মান অক্ষুণ্ণ রাখতে ভোগ্য পণ্যের মোড়কিকরণ প্রয়োজন । মোড়ক দিয়ে পণ্যকে ঢেকে দেওয়াকে মোড়কিকরণ বলে। এর ফলে ভোগ্য পণ্যের প্রতি ক্রেতার আকর্ষণ বাড়ে। এটি পণ্যের ব্র্যান্ড ইমেজ বাড়াতে সহায়তা করে। তাছাড়া এর মাধ্যমে পণ্যকে ক্ষতি বা পচনশীলতার হাত থেকেও রক্ষা করা যায়। তাই ভোগ্যপণ্যের মোড়কিকরণ অত্যন্ত গুরুত্বপূর্ণ।"
        },
        {
          "label": "গ",
          "question": "সমুদ্রসৈকতের হোটেলগুলো কোন ধরনের বাজারের ওপর ভিত্তি করে ভাড়া নির্ধারণ করে? ব্যাখ্যা করো।",
          "explanation": "সমুদ্রসৈকতের হোটেলগুলো ভোক্তা বাজারের ওপর ভিত্তি করে ভাড়া নির্ধারণ করে। চূড়ান্ত ভোক্তাদের নিয়ে ভোক্তা বাজার গঠিত হয়। এ বাজারের সদস্যরা নিজের বা পারিবারিক ভোগের উদ্দেশ্যে পণ্য বা সেবা কেনে। অনেক পণ্য বা সেবার ক্ষেত্রে এ বাজারের চাহিদার ওপর ভিত্তি করে পণ্যমূল্য নির্ধারণ করা হয়। 'কমফোর্ট' কক্সবাজারে সমুদ্রসৈকতের পাশে অবস্থিত একটি হোটেল। এখানে ভ্রমণপিপাসু মানুষদের জন্য আরও অনেক হোটেল আছে। প্রতিটি হোটেলের ভাড়ার পরিমাণ প্রায় একই থাকে। এসকল ভোক্তারা নিজেরা বা পরিবার নিয়ে অবস্থান করার জন্য হোটেল ভাড়া নেয়। চাহিদা বেশি হলে ভাড়া বেশি, আবার চাহিদা কম হলে ভাড়া কম হয়। এটি ভোক্তা বাজারের বৈশিষ্ট্যের সাথে সামঞ্জস্যপূর্ণ। তাই বলা যায়, সমুদ্রসৈকতের হোটেলগুলো ভোক্তা বাজারের ওপর ভিত্তি করে ভাড়া নির্ধারণ করে।"
        },
        {
          "label": "ঘ",
          "question": "'কমফোর্ট' হোটেলের ৩০% ভাড়া ছাড় দেওয়ার অফারটির যৌক্তিকতা মূল্যায়ন করো ।",
          "explanation": "'কমফোর্ট' হোটেলের ৩০% ছাড় দেওয়ার অফারটি যৌক্তিক হয়েছে। মৌসুম ভেদে পণ্য বা সেবা বিক্রির পরিমাণে তারতম্য হয়ে থাকে। তাই মন্দার সময়ে স্বল্পমেয়াদে দ্রুত সাড়া পাওয়ার উদ্দেশ্যে প্রসারমূলক পদক্ষেপ নিতে হয়। মূল্য ছাড়, নমুনা বিতরণ, বিক্রয়োত্তর সেবা ইত্যাদি হলো প্রসারমূলক কাজের হাতিয়ার। কমফোর্ট কক্সবাজার সমুদ্রসৈকতের পাশে অবস্থিত একটি হোটেল । সমুদ্রসৈকতে ঘুরতে আসা ভ্রমণকারীদের রাত্রি যাপনের জন্য এখানে অনেক হোটেল আছে। প্রতিটি হোটেলের ভাড়ার পরিমাণ প্রায় সমান। গ্রীষ্মকালে ভ্রমণকারীর সংখ্যা কম থাকায় কমফোর্ট হোটেলের মালিক হোটেল ভাড়ায় ৩০% ছাড় ঘোষণা করে। এই ছাড় ঘোষণা করায় ভ্রমণকারীরা স্বল্প ব্যয়ে ভালো সুবিধাসম্পন্ন হোটেলে অবস্থান করতে পারবে। এতে ক্রেতারা সন্তুষ্ট হবে। তাছাড়া কমফোর্ট হোটেলের 'প্রতিযোগী প্রতিষ্ঠানগুলো ভাড়া না কমানোয় তাদের কাছে ক্রেতারা কম যাবে। ফলে কমফোর্ট হোটেলটির জন্য প্রতিযোগিতা মোকাবিলা করে মুনাফা অর্জন করা সহজ হবে। তাই বলা যায়, কমফোর্ট ছোটেলের ৩০% ভাড়া ছাড় দেওয়ার অফারটি যৌক্তিক হয়েছে।"
        }
      ]
    },
    {
      "number": "7",
      "uddipok": "আনোয়ারা কর্পোরেশন নিজস্ব খামারে উৎপাদিত গুঁড়া দুধ 'মিল্ককাউ' বিপণন করে। সমগ্র বাংলাদেশে আনোয়ারা কর্পোরেশন নিজস্ব বিক্রয়কেন্দ্রের মাধ্যমে 'মিল্ককাউ' গুঁড়া দুধ বিক্রি করে। প্রতিষ্ঠানটির গুঁড়া দুধের বাজার ভালো আছে। কিন্তু প্রত্যন্ত গ্রামাঞ্চলের ক্রেতারা হাতের নাগালে 'মিল্ককাউ' পায় না বলে অন্য ব্র্যান্ডের গুঁড়ো দুধ কেনে। আনোয়ারা কর্পোরেশন এখন পাইকারি ও খুচরা বিক্রেতার সহায়তা নিয়ে মিল্ককাউ গুঁড়া দুধ বিপণনের সিদ্ধান্ত নিয়েছে।",
      "tag": "DIN.B 17",
      "sub_questions": [
        {
          "label": "ক",
          "question": "বণ্টন প্রণালি কী?",
          "explanation": "উৎপাদনকারীর কাছ থেকে পণ্য বা সেবা ভোক্তার কাছে পৌঁছে দেওয়ার প্রক্রিয়ায় যেসব ব্যক্তি, সংগঠন ও মধ্যস্থব্যবসায়ী জড়িত, তাদের কাজকে সম্মিলিতভাবে বণ্টন প্রণালি বলে ।"
        },
        {
          "label": "খ",
          "question": "মধ্যস্থকারবারি বলতে কী বোঝায়? ব্যাখ্যা করো।",
          "explanation": "যেসব ব্যক্তি বা প্রতিষ্ঠান উৎপাদনকারীর কাছ থেকে পণ্য সংগ্রহ করে ভোক্তা বা ব্যবহারকারীর কাছে সরবরাহের কাজে নিয়োজিত থাকে, তাদের মধ্যস্থব্যবসায়ী বলা হয় । উৎপাদনকারী পণ্য উৎপাদন করেন এবং ভোক্তা ঐ পণ্য ভোগ করেন। উৎপাদনকারী একটি নির্দিষ্ট স্থানে অবস্থান করেন। কিন্তু ভোক্তারা বিভিন্ন স্থানে ছড়িয়ে-ছিটিয়ে থাকেন। এক্ষেত্রে মধ্যস্থব্যবসায়ী উৎপাদকের কাছ থেকে পণ্য সংগ্রহ করে ভোক্তার কাছে পৌঁছে দেন। সুতরাং, উৎপাদক ও ভোক্তার সংযোগ রক্ষাকারী হলো মধ্যস্থব্যবসায়ী।"
        },
        {
          "label": "গ",
          "question": "প্রথমদিকে আনোয়ারা কর্পোরেশন কোন ধরনের বণ্টন প্রণালি ব্যবহার করেছে? ব্যাখ্যা করো।",
          "explanation": "প্রথমদিকে আনোয়ারা কর্পোরেশন ভোগ্য পণ্যের 'সরাসরি বণ্টন প্রণালি' ব্যবহার করেছে। সরাসরি বণ্টন প্রণালিতে উৎপাদনকারী কোনো মধ্যস্থব্যবসায়ীর সহায়তা ছাড়া সরাসরি ভোক্তাদের কাছে পণ্য বিক্রি করেন। এক্ষেত্রে উৎপাদনকারী নিজে অথবা বিভিন্ন স্থানে বিক্রয়কেন্দ্র স্থাপন করে পণ্য বিক্রির চেষ্টা- চালায় । আনোয়ারা কর্পোরেশন নিজস্ব খামারে উৎপাদিত গুঁড়া দুধ 'মিল্ককাউ' বিপণন করে। প্রতিষ্ঠানটি নিজস্ব বিক্রয়কেন্দ্রের মাধ্যমে দেশের বিভিন্ন স্থানে গুঁড়া দুধ বিক্রি করে। এক্ষেত্রে কোনো প্রকার মধ্যস্থব্যবসায়ীর সাহায্য ছাড়াই দুধ ভোক্তাদের কাছে পৌঁছে যায়, যা সরাসরি বণ্টন প্রণালির বৈশিষ্ট্য বহন করে। তাই বলা যায়, আনোয়ারা কর্পোরেশন প্রথমদিকে সরাসরি বণ্টন প্রণালি ব্যবহার করেছে।"
        },
        {
          "label": "ঘ",
          "question": "প্রত্যন্ত গ্রামাঞ্চলের ক্রেতাদের কাছে 'মিল্ককাউ' গুঁড়ো দুধ সহজলভ্য করার জন্য আনোয়ারা কর্পোরেশন-এর নেওয়া সিদ্ধান্তের যৌক্তিকতা বিশ্লেষণ করো।",
          "explanation": "প্রত্যন্ত গ্রামাঞ্চলের ক্রেতাদের কাছে মিল্ককাউ গুঁড়া দুধ সহজলভ্য করার জন্য আনোয়ারা কর্পোরেশন-এর পাইকারি ও খুচরা ব্যবসায়ীর সহায়তা নেওয়ার সিদ্ধান্তটি যৌক্তিক। অবস্থানভেদে ক্রেতারা শহর ও গ্রামাঞ্চল এই দুই ভাগে বিভক্ত। কোনো এক শ্রেণিকে বাদ দিয়ে পণ্য বিপণনের কাজ পরিচালনা করলে একটি বড় অংশ বাদ পড়ে যায়। তাই সুযোগ থাকলে উভয় শ্রেণির ক্রেতাদের টার্গেট করে পণ্য বিপণন করা উচিত। আনোয়ারা কর্পোরেশন নিজস্ব খামারে উৎপাদিত গুঁড়া দুধ নিজেদের বিক্রয়কেন্দ্রের মাধ্যমে বিপণন করে। তাদের পণ্যের বাজার বেশ ভালো। কিন্তু তাদের উৎপাদিত দুধ প্রত্যন্ত গ্রাম অঞ্চলের ক্রেতারা হাতের নাগালে পায় না। তাই তারা অন্য ব্র্যান্ডের দুধ কেনে। এ অবস্থায় প্রতিষ্ঠানটি পাইকারি ও খুচরা ব্যবসায়ীর সাহায্য নেওয়ার সিদ্ধান্ত নিয়েছে। আনোয়ারা কর্পোরেশন বর্তমানে সরাসরি দুধ বিপণন করে। কিন্তু প্রত্যন্ত গ্রামাঞ্চলে বিক্রয়কেন্দ্র স্থাপন করা বেশ জটিল। প্রতিষ্ঠানটি পাইকারি ও খুচরা ব্যবসায়ীর মাধ্যমে দুধ বিক্রি করলে গ্রামাঞ্চলের ক্রেতারা সহজে তা কিনতে পারবে। এতে বড় একটি বাজার দখল করা সম্ভব হবে। ফলে বিক্রি ও মুনাফা বাড়ার সম্ভাবনা থাকবে। তাই আমি মনে করি, আনোয়ারা কর্পোরেশনের নেওয়া সিদ্ধান্তটি যৌক্তিক।"
        }
      ]
    },
    {
      "number": "8",
      "uddipok": "জনাব আবুল হোসেন একজন গার্মেন্টস পণ্য বিক্রেতা। তার দোকানটি ঢাকার গুলিস্তানে অবস্থিত। তিনি ঢাকাসহ দেশের বিভিন্ন জেলা, উপজেলায় গার্মেন্টস পণ্য সরবরাহ করে থাকেন। এতে গার্মেন্টস পণ্যের চাহিদা বাড়ায় তিনি বগুড়ায় একটি নতুন শাখা স্থাপন করেন।",
      "tag": "DIN.B 17",
      "sub_questions": [
        {
          "label": "ক",
          "question": "র‍্যাক জবার কে?",
          "explanation": "যেসব পাইকার মুদিমাল ও ঔষধসামগ্রী ডেলিভারি ভ্যানের মাধ্যমে দোকানে পৌঁছে দেয় এবং বিক্রীত পণ্য প্রদর্শনের জন্য ক্রেতাকে র্যাক বা তাক দেয় তাদের র‍্যাক জবার বলে ।"
        },
        {
          "label": "খ",
          "question": "পাইকারি ব্যবসায় বলতে কী বোঝ? ব্যাখ্যা করো।",
          "explanation": "উৎপাদক বা আমদানিকারকের কাছ থেকে পণ্যসামগ্রী কিনে খুচরা ব্যবসায়ী বা পুনঃউৎপাদনে ব্যবহারকারীদের কাছে বিক্রির কার্যাবলিকে পাইকারি ব্যবসায় বলে । পাইকাররা সাধারণত দুই-এক ধরনের পণ্য নিয়ে ব্যবসায় পরিচালনা করে। যেমন: কাপড়, কাগজ, মসলা, চাল, ভোজ্যতেল প্রভৃতি। এদের কাছে বিভিন্ন ধরনের পণ্য সম্ভার থাকে না। তবে এরা সবসময় বেশি পরিমাণে পণ্য কেনা-বেচার কাজে লিপ্ত থাকে। এরা উৎপাদনকারী ও খুচরা ব্যবসায়ীদের মধ্যে সংযোগ স্থাপন করে।"
        },
        {
          "label": "গ",
          "question": "জনাব আবুল হোসেনের ব্যবসায়ে কী কী বৈশিষ্ট্য দেখা যায়? ব্যাখ্যা করো।",
          "explanation": "জনাব আবুল হোসেনের ব্যবসায়ে পাইকারি ব্যবসায়ের বৈশিষ্ট্যসমূহ দেখা যায় । পাইকারি ব্যবসায়ীরা উৎপাদনকারীর কাছ থেকে পণ্য কিনে খুচরা ব্যবসায়ীদের কাছে বিক্রি করে। এরা এ দুই ব্যবসায়ীদের মধ্যে সেতুবন্ধন স্থাপন করে । এরা সাধারণত এক বা দুই ধরনের পণ্য নিয়ে ব্যবসায় করে । জনাব আবুল হোসেন গার্মেন্টস পণ্যের বিক্রেতা। ঢাকার গুলিস্তানে তার দোকান আছে। এ দোকান থেকে তিনি ঢাকাসহ দেশের বিভিন্ন জেলা ও উপজেলায় পণ্য সরবরাহ করেন। তিনি এক ধরনের পণ্য অর্থাৎ গার্মেন্টস পণ্য উৎপাদনকারীর কাছ থেকে কিনে খুচরা ব্যবসায়ীর কাছে বিক্রি করেন। এ কাজ সাধারণত পাইকারি ব্যবসায়ীরা সম্পাদন করে। তাই বলা যায়, জনাব আবুল হোসেনের মধ্যে পাইকারি ব্যবসায়ীর বৈশিষ্ট্যসমূহ দেখা যায়।"
        },
        {
          "label": "ঘ",
          "question": "জনাব আবুল হোসেনের নতুন শাখা খোলার স্বপক্ষে যুক্তি দেখাও।",
          "explanation": "জনাব আবুল হোসেনের নতুন শাখা খোলার বিষয়টি খুবই যৌক্তিক। সাধারণত ব্যবসায় প্রতিষ্ঠান প্রাথমিকভাবে অল্প পরিসরে গড়ে ওঠে। পরবর্তীতে বাজার পরিস্থিতি, সম্ভাবনা, সুযোগ প্রভৃতি ইতিবাচক হলে তা সম্প্রসারিত করা হয়। ব্যবসায় সম্প্রসারণ বিক্রি ও মুনাফা বাড়ায় অন্যতম পূর্বশর্ত। জনাব আবুল হোসেন গার্মেন্টস পণ্যের বিক্রেতা। ঢাকার গুলিস্তানে তার একটি পাইকারি দোকান রয়েছে। তিনি ঢাকাসহ সারা দেশের জেলা ও উপজেলায় পণ্য সরবরাহ করেন। গার্মেন্টস পণ্যের চাহিদা বাড়ানোর তিনি বগুড়ায় একটি নতুন শাখা স্থাপন করেন । চাহিদা বেশি থাকায় জনাব আবুল হোসেনের পক্ষে একটি দোকানের মাধ্যমে পণ্য সরবরাহ করা বেশ কষ্টসাধ্য। এতে ক্রেতারা সময়মতো পণ্য না পাওয়ার সম্ভাবনা থাকে। নতুন শাখাটি স্থাপনের ফলে গুলিস্তানের শাখাটির ওপর চাপ কমবে। বগুড়ায় নতুন শাখা স্থাপন করায় পার্শ্ববর্তী জেলা ও উপজেলার ব্যবসায়ীরা সহজে এবং কম সময় ব্যয় করে তার পণ্য কিনতে পারবে। তাই বলা যায়, জনাব আবুল হোসেনের নতুন শাখা খোলা যৌক্তিক।"
        }
      ]
    },
    {
      "number": "9",
      "uddipok": "নাবিলা কোম্পানি সারাদেশে নুডলস বিক্রি করে। এটি ৫টি নুডলস একসাথে কিনলে ১টি ফ্রি দেওয়ার সিদ্ধান্ত নিয়েছে। কিন্তু বর্তমানে তীব্র প্রতিযোগিতার কারণে প্রতিষ্ঠানটি বিক্রির টার্গেট পূরণ করতে পারছে না। তাই নাবিলা কোম্পানি এখন বিভিন্ন মিডিয়ায় বিজ্ঞাপন দেওয়ার কথা ভাবছে।",
      "tag": "RB 17,DIN.B 17",
      "sub_questions": [
        {
          "label": "ক",
          "question": "",
          "explanation": "বিজ্ঞাপন বার্তাকে পণ্যের বর্তমান ও সম্ভাব্য ক্রেতার কাছে পৌছানোর জন্য যে পন্থা অবলম্বন করা হয়, তাকে বিজ্ঞাপন মাধ্যম বলে।"
        },
        {
          "label": "খ",
          "question": "",
          "explanation": "অর্থ ব্যয় না করে পণ্য বা সেবার নৈর্ব্যক্তিক উপস্থাপনাই হলো প্রচার। প্রচার হলো বিপণন প্রমোশনের একটি গুরুত্বপূর্ণ কৌশল। মৌলিক অর্থে, প্রচার জনসংযোগেরই একটি অংশ। এর জন্য উদ্যোক্তাকে কোনো অর্থ ব্যয় করতে হয় না। প্রচার সাধারণত তৃতীয় পক্ষের মাধ্যমে সম্পাদিত হয়।"
        },
        {
          "label": "গ",
          "question": "",
          "explanation": "'নাবিলা কোম্পানি' ৫টি কিনলে ১টি ফ্রি দেওয়ার মাধ্যমে বিক্রয় প্রসারের 'প্রিমিয়াম' হাতিয়ারটি ব্যবহার করেছে। পণ্যের বিক্রি বাড়ানোর জন্য বিক্রয় প্রসার কার্যক্রমের আওতায় অনেক স্বল্পমেয়াদি ব্যবস্থা নেওয়া হয়। ক্রেতাকে পণ্য কিনতে উৎসাহী করতে অনেক সময় বিপণনকারী কম মূল্যে বা বিনামূল্যে পণ্য দিয়ে থাকে। একে প্রিমিয়াম বলে। 'নাবিলা কোম্পানি' সারাদেশে নুডলস বিপণন করে। এটি চূড়ান্ত ভোক্তাদের ৫টি নুডলস কিনলে ১টি নুডলস ফ্রি দিয়েছে। এক্ষেত্রে পণ্য বা সেবা নগদ গ্রহণকারীদের এই অফার দেওয়া হয়। বিক্রি বাড়ানোর জন্য বিনামূল্যে পণ্য দেওয়া ব্যবসায় প্রতিষ্ঠানের জন্য গুরুত্বপূর্ণ প্রসার হাতিয়ার। সুতরাং, ৫টি নুডলস কিনলে একটি নুডলস ফ্রি হলো প্রমিয়াম, যা ক্রেতাকে পণ্য কিনতে উৎসাহিত করে।"
        },
        {
          "label": "ঘ",
          "question": "",
          "explanation": "নাবিলা কোম্পানির বিভিন্ন মিডিয়ায় বিজ্ঞাপন দেওয়ার বিষয়টি সম্পূর্ণ যৌক্তিক। বিজ্ঞাপন হলো পণ্য বা সেবা ক্রয়ে ক্রেতাদের উৎসাহিত করার একটি পদ্ধতি। বিজ্ঞাপন প্রচারের কতগুলো মাধ্যম রয়েছে, যেমন: টিভি, রেডিও, পত্রিকা, বিলবোর্ড প্রভৃতি। পণ্য বিজ্ঞাপনের সফলতা অনেকাংশে নির্ভর করে যথাযথ মাধ্যম নির্বাচনের ওপর। অনেক সময় একাধিক মাধ্যমে বিজ্ঞাপন প্রদান করার প্রয়োজনীয়তা অনুভূত হতে পারে। নাবিলা কোম্পানি সারাদেশে নুডলস বিক্রয় করে। প্রতিষ্ঠানটি পাঁচটির সাথে একটি নুডলস ফ্রি দেওয়ার সিদ্ধান্ত নিয়েছে। তবুও তীব্র প্রতিযোগিতার কারণে বিক্রয় টার্গেট পূরণ করতে পারছে না। তাই প্রতিষ্ঠানটি বিভিন্ন মিডিয়ায় বিজ্ঞাপন দেওয়ার কথা ভাবছে। বিজ্ঞাপন প্রদান করলে ক্রেতারা নাবিলা কোম্পানির নুডলস সম্পর্কে জানতে পারবে। টেলিভিশনে বিজ্ঞাপন প্রদান করলে সারাদেশের সব শ্রেণির ক্রেতারা তাদের পণ্য সম্পর্কে জানতে পারবে। আবার শুধু পত্রিকায় বিজ্ঞাপন প্রদান করলে শিক্ষিত শ্রেণির মানুষ পণ্য সম্পর্কে অবহিত হবে। অনলাইনে বিজ্ঞাপন দিলে ইন্টারনেট ব্যবহারকারীরা জানতে পারবে। তাই বৃহৎ জনগোষ্ঠীকে পণ্য সম্পর্কে অবহিত করতে বিভিন্ন মাধ্যম ব্যবহার করে বিজ্ঞাপন প্রদান করা নাবিলা কোম্পানির জন্য যৌক্তিক।"
        }
      ]
    },
    {
      "number": "10",
      "uddipok": "'তপু' বিশ্ববিদ্যালয়ের একজন ছাত্র। সে পড়াশোনার পাশাপাশি একটি জীবন বিমা প্রতিষ্ঠানে প্রতিনিধি হিসেবে কাজ করে। পলিসি বিক্রি করার জন্য তাকে দিনের পর দিন সম্ভাব্য গ্রাহকের পেছনে লেগে থাকতে হয় । গ্রাহকদের কথাবার্তা, অভিযোগ ঠাণ্ডা মাথায় শুনতে ও সমাধান করতে হয় । পলিসি বিক্রি বাড়ানোর ক্ষেত্রে তপুর সফলতা দেখে কোম্পানিটি এখন আরও প্রতিনিধি নিয়োগের কথা ভাবছে।",
      "tag": "DIN.B 17",
      "sub_questions": [
        {
          "label": "ক",
          "question": "বিক্ৰয়িকতা কী?",
          "explanation": "বিক্রয়কর্মীর জ্ঞান, কৌশল, বুদ্ধি বা শিক্ষাকে কাজে লাগিয়ে ক্রেতা আকর্ষণ করার কৌশলকে বিক্ৰয়িকতা বলে ।"
        },
        {
          "label": "খ",
          "question": "ব্যক্তিক বিক্রয় বলতে কী বোঝায়? ব্যাখ্যা করো।",
          "explanation": "বিক্রেতার নিজে ক্রেতার সামনে উপস্থিত হয়ে পণ্য বা সেবা বিক্রির চেষ্টা করাই হলো ব্যক্তিক বিক্ৰয় । ব্যক্তিক বিক্রয়ের মাধ্যমে ক্রেতাকে সরাসরি পণ্য কেনার আহ্বান জানানো হয়। এর মাধ্যমে ক্রেতা-বিক্রেতার মধ্যে দ্বিমুখী যোগাযোগ প্রতিষ্ঠিত হয়। বিক্রেতা সরাসরি ক্রেতাদের সামনে পণ্য ও সেবার গুণাগুণ তুলে ধরে। পণ্য সম্পর্কে বিক্রেতার মৌখিক উপস্থাপনায় আকৃষ্ট হয়ে ক্রেতারা পণ্য কেনে। ব্যক্তিক বিক্রয় হলো পণ্য ও সেবার মৌখিক উপস্থাপনা।"
        },
        {
          "label": "গ",
          "question": "উদ্দীপকে বিক্রয়কর্মীর কোন গুণটির ওপর গুরুত্বারোপ করা হয়েছে? ব্যাখ্যা করো ।",
          "explanation": "উদ্দীপকে বিক্রয়কর্মী তপুর মানবিক গুণাবলির ওপর গুরুত্বারোপ করা হয়েছে। বিক্রয়কর্মীরা পণ্য বা সেবার প্রতি ক্রেতাকে আকৃষ্ট করে। তারা নিজেদের অভিজ্ঞতা ও গুণাবলির মাধ্যমে সম্ভাব্য ক্রেতাকে প্রকৃত ক্রেতায় পরিণত করে। তাদের বিভিন্ন গুণের মধ্যে মানবিক গুণাবলি অন্যতম। তপু একজন বিশ্ববিদ্যালয়ের ছাত্র। পড়াশোনার পাশাপাশি সে একটি জীবন বিমা প্রতিষ্ঠানে কাজ করে। পলিসি বিক্রি করার জন্য তাকে দিনের পর দিন সম্ভাব্য গ্রাহকদের পেছনে লেগে থাকতে হয়। তাই তাকে অত্যন্ত ধৈর্যশীল এবং অধ্যবসায়ী হতে হয়। তাকে গ্রাহকদের কথাবার্তা ও অভিযোগ ঠাণ্ডা মাথায় শুনতে হয়। তারপর ধৈর্যসহকারে তা সমাধানের চেষ্টা করতে হয়। আর তা হলো উৎসাহ ও আন্তরিকতার বহিঃপ্রকাশ। ধৈর্যশীলতা, অধ্যবসায়, উৎসাহ ও আন্তরিকতা হলো বিক্রয়কর্মীর মানবিক গুণাবলির উপাদান। তাই বলা যায়, উদ্দীপকে তপুর মানবিক গুণাবলির ওপর গুরুত্বারোপ করা হয়েছে ।"
        },
        {
          "label": "ঘ",
          "question": "পলিসি বিক্রি বাড়ানোর জন্য উদ্দীপকের প্রতিষ্ঠানটির আরও প্রতিনিধি নিয়োগের ভাবনার যৌক্তিকতা বিশ্লেষণ করো।",
          "explanation": "পলিসি বিক্রির পরিমাণ বাড়ানোর জন্য জীবন বিমা প্রতিষ্ঠানটির আরও প্রতিনিধি নিয়োগের ভাবনাটি যৌক্তিক। সাধারণত বিমা প্রতিষ্ঠানগুলো পলিসি বিক্রির ওপর অনেকাংশে নির্ভরশীল । পলিসি সংক্রান্ত জটিল জ্ঞান ও তথ্যসমূহ সাধারণ জনগণের থাকে না। এক্ষেত্রে বিক্রয়কর্মীরা সম্ভাব্য গ্রাহকের কাছে তথ্য উপস্থাপনের মাধ্যমে পলিসি বিক্রির চেষ্টা করে । তপু একজন বিশ্ববিদ্যালয়ের ছাত্র এবং সফল বিক্রয়কর্মী। সে একটি জীবন বিমা প্রতিষ্ঠানে প্রতিনিধি হিসেবে কাজ করে। তার মানবিক গুণাবলির কারণে সে সফলতা পেয়েছে। তাই কোম্পানিটি পলিসির বিক্রি বাড়ানোর জন্য তপুর মতো আরও কিছু প্রতিনিধি নিয়োগের কথা ভাবছে । তপুর মতো তরুণ যুবকেরা বিক্রয়কর্মীর পেশার জন্য আদর্শ। জীবন বিমা সম্পর্কে আমাদের দেশের সাধারণ জনগণের তেমন কোনো ধারণা নেই। তপুর মতো আদর্শ বিক্রয়কর্মীরা সহজে গ্রাহককে প্রয়োজনীয় তথ্য দিয়ে পলিসি কিনতে উৎসাহী করে তুলবে। এর ফলে উদ্দীপকের জীবন বিমা প্রতিষ্ঠানটির পলিসি বিক্রি ও মুনাফা বাড়ার সম্ভাবনা তৈরি হবে। তাই বলা যায়, প্রতিষ্ঠানটির আরও প্রতিনিধি নিয়োগের ভাবনাটি যৌক্তিক।"
        }
      ]
    },
    {
      "number": "11",
      "uddipok": "সাধারণ বৈদ্যুতিক বাল্বে প্রচুর বিদ্যুৎ খরচ হয়। এই দিকটি বিবেচনা করে ট্রান্সটেক কোম্পানি বিনামূল্যে সাধারণ বৈদ্যুতিক বাল্ব পরিবর্তন করে এনার্জি বাল্ব দেওয়ার ঘোষণা দিল। ঘোষণা শুনে সকলে কাছাকাছি অবস্থিত বাল্ব বিক্রয় কেন্দ্রে সাধারণ বাল্ব জমা দিয়ে এনার্জি বাল্ব সংগ্রহ করল ।",
      "tag": "DIN.B 17",
      "sub_questions": [
        {
          "label": "ক",
          "question": "গ্রিন মার্কেটিং কী?",
          "explanation": "গ্রিন মার্কেটিং হলো পণ্য বিপণনের এমন একটি মতবাদ যেখানে পরিবেশের ভারসাম্য রক্ষা করাকে সব থেকে বেশি গুরুত্ব দেওয়া হয়।"
        },
        {
          "label": "খ",
          "question": "টেলিমার্কেটিং বলতে কী বোঝ? ব্যাখ্যা করো।",
          "explanation": "টেলিমার্কেটিং একটি প্রত্যক্ষ বিপণন। এ বিপণন প্রক্রিয়ায় উৎপাদনকারী এবং ভোক্তার মাঝখানে কোনো মধ্যস্থব্যবসায়ী থাকে না। এ প্রত্যক্ষ বিপণনের মাধ্যমে বিনা খরচে আগত টেলিফোন কলের ব্যবস্থা রাখা হয়। এরূপ টেলিফোনকে বলা হয় নিঃখরচা টেলিফোন কল। গ্রাহকরা এরূপ নাম্বারে টেলিফোন করে পণ্য সম্পর্কিত তথ্য জানতে পারে এবং অর্ডার দিতে পারে। তাই এক্ষেত্রে ক্রেতা-বিক্রেতার স্বশরীর উপস্থিতি জরুরি না।"
        },
        {
          "label": "গ",
          "question": "ট্রান্সটেক কোম্পানির কর্মসূচিটি কোন ধরনের মার্কেটিং? ব্যাখ্যা করো।",
          "explanation": "ট্রান্সটেক কোম্পানির কর্মসূচিটি হলো গ্রিন মার্কেটিং। পরিবেশবান্ধব পণ্য উৎপাদন ও বিপণন করাই গ্রিন মার্কেটিং-এর উদ্দেশ্য। গ্রিন মার্কেটিং-এ পরিবেশ সংরক্ষণের বিষয়টি গুরুত্ব দেওয়া হয়। এর অন্যতম প্রয়োগ ক্ষেত্র হলো শক্তি সাশ্রয়ী প্রযুক্তির ব্যবহার । সাধারণ বৈদ্যুতিক বাল্বে প্রচুর বিদ্যুৎ খরচ হয়। তাই ট্রান্সটেক কোম্পানি সাধারণ বাল্বের পরিবর্তে বিনামূল্যে এনার্জি বাল্ব সরবরাহের ঘোষণা দেয় । ফলে ক্রেতাদের কাছে যেসব সাধারণ বৈদ্যুতিক বাল্ব আছে সেগুলো তারা কাছাকাছি অবস্থিত বাল্ব বিক্রয় কেন্দ্রে জমা দিয়ে এনার্জি বাল্ব সংগ্রহ করে । ক্রেতারা এনার্জি বাল্ব ব্যবহার করলে বিদ্যুৎ সাশ্রয় হবে। এতে কম বিদ্যুৎ শক্তি ব্যয় করেই চাহিদা মেটানো সম্ভব হবে। ফলে বিদ্যুৎ উৎপাদন করতে প্রকৃতির ওপর যে চাপ পড়ে, তা কমে আসবে। বিদ্যুৎ উৎপাদনে ব্যবহৃত কয়লা, তেল, তাপ প্রভৃতির সাশ্রয় হবে যা গ্রিন মার্কেটিংয়ের বৈশিষ্ট্যের সাথে সামঞ্জস্যপূর্ণ। তাই বলা যায়, ট্রান্সটেক কোম্পানি গ্রিন মার্কেটিং অনুসরণ করছে।"
        },
        {
          "label": "ঘ",
          "question": "ট্রান্সটেক কোম্পানির নেওয়া উদ্যোগটি বাংলাদেশের ক্ষেত্রে কতটুকু গুরুত্বপূর্ণ? বিশ্লেষণ করো।",
          "explanation": "ট্রান্সটেক কোম্পানির নেওয়া উদ্যোগটি বাংলাদেশের পরিপ্রেক্ষিতে খুবই ইতিবাচক এবং গুরুত্বপূর্ণ। গ্রিন মার্কেটিং -এ পরিবেশ দূষণ রোধ এবং পরিবেশের নিরাপত্তা বিষয়ে সর্বোচ্চ গুরুত্ব দেওয়া হয়। বর্তমান বৈশ্বিক উষ্ণতা বাংলাদেশের মতো উপকূলীয় দেশসমূহের জন্য হুমকি স্বরূপ। গ্রিন মার্কেটিং এক্ষেত্রে ইতিবাচক ভূমিকা রাখতে পারে। সাধারণ বৈদ্যুতিক বাল্বে তুলনামূলক বিদ্যুৎ খরচ বেশি হয়। তাই ট্রান্সটেক কোম্পানি এসব বাল্ব ফেরত নিয়ে বিদ্যুৎ সাশ্রয়ী এনার্জি বাল্ব দেওয়ার ঘোষণা দিয়েছে। তারা ব্যবহারকারীদের এসব সাধারণ বৈদ্যুতিক বাল্ব কাছাকাছি অবস্থিত বিক্রয় কেন্দ্রে জমা দিয়ে এনার্জি বাল্ব নিয়ে যেতে বলেছে। বাংলাদেশ প্রতি বছর বিদ্যুৎ উৎপাদনে প্রচুর অর্থ ব্যয় করে। কিন্তু সরকার চাহিদামাফিক বিদ্যুৎ উৎপাদন করতে পারে না। এক্ষেত্রে এনার্জি বাল্ব ব্যবহার করলে বিদ্যুৎ সাশ্রয় হবে। ফলে চাহিদামাফিক বিদ্যুৎ সরবরাহ করা সহজ হবে। তাছাড়া যে পরিমাণ বিদ্যুৎ সাশ্রয় হবে তা দেশের কল- কারখানা বা উৎপাদন ক্ষেত্রে ব্যবহার করা যাবে। আর এটি পণ্যের উৎপাদন বাড়াতে সাহায্য করবে। এভাবে পণ্য উৎপাদনের পরিমাণ বাড়াতে পারলে তা বাংলাদেশের অর্থনৈতিক উন্নয়নে সহায়তা করবে। তাছাড়া বাংলাদেশের অধিকাংশ বিদ্যুৎ উৎপাদন কেন্দ্র তাপ, কয়লা ও তেলভিত্তিক, যা পোড়ালে পৃথিবীর উষ্ণতা বেড়ে যায়। ফলে পৃথিবীর দুই মেরুতে জমে থাকা বরফ গলতে থাকে, সমুদ্রের পানির উচ্চতা বেড়ে যায়। আর এই নেতিবাচক প্রভাব আমাদের দেশের উপকূলীয় এলাকার ওপর পড়ে। এনার্জি বাল্ব ব্যবহার করলে এসব ক্ষতি কিছুটা হলেও কমানো সম্ভব হবে। তাই বলা যায়, ট্রান্সটেক কোম্পানির নেওয়া পদক্ষেপটি বাংলাদেশের পরিপ্রেক্ষিতে খুবই ইতিবাচক ও গুরুত্বপূর্ণ ।"
        }
      ]
    }
  ]
}