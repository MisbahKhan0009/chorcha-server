{
  "title": "যশোর বোর্ড ২০১৭",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "জনাব সায়েম 'আপন পিঠা ঘর' নামক একটি প্রতিষ্ঠান গড়ে তুলেছেন। তিনি সবসময় ক্রেতাদের চাহিদা, রুচি ও পছন্দ অনুযায়ী পিঠা তৈরি করেন। এরপর বিভিন্ন হোটেল-রেস্তোরাঁয় তা সরবরাহ করেন। মান ভালো হওয়ায় তার তৈরি পিঠার চাহিদা দিন দিন বাড়ছে। এখন তিনি ব্যবসায় সম্প্রসারণের কথা ভাবছেন।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "পণ্য ও সেবা থেকে প্রাপ্ত সুবিধা এবং ঐ সুবিধা পাওয়ার জন্য ব্যয়িত অর্থের পার্থক্যই হলো ক্রেতা ভ্যালু।"
        },
        {
          "label": "খ",
          "question": "",
          "explanation": "ভোক্তাদের কেন্দ্র করে বিপণন কার্যাবলি পরিচালিত হয় বলে এটি একটি ভোক্তামুখী প্রক্রিয়া। বিপণনে ভোক্তাদের রাজা হিসেবে বিবেচনা করা হয়। ভোক্তারা আছে বলেই বিপণনের প্রয়োজনীয়তা আছে। অর্থাৎ, ভোক্তারাই বিপণনের সব কার্যাবলির কেন্দ্রবিন্দু। ভোক্তার চাহিদা, রুচি ও পছন্দ অনুযায়ী পণ্য উৎপাদন ও বণ্টন সংক্রান্ত যাবতীয় কাজ করা হয়। তাই বিপণন হলো ভোক্তামুখী প্রক্রিয়া।"
        },
        {
          "label": "গ",
          "question": "",
          "explanation": "'আপন পিঠা ঘর' রূপগত উপযোগ সৃষ্টি করেছে। প্রকৃতি থেকে পাওয়া সম্পদের আকার বা রূপের পরিবর্তন করে ব্যবহার উপযোগী করে তোলার মাধ্যমে এ উপযোগ সৃষ্টি হয়। শুধু পণ্য উৎপাদনের মাধ্যমে রূপগত উপযোগ সৃষ্টি করা যায়। জনাব সায়েম 'আপন পিঠা ঘর' নামক একটি প্রতিষ্ঠান গড়ে তুলেছেন। তিনি ক্রেতাদের চাহিদা, রুচি ও পছন্দ অনুযায়ী পিঠা তৈরি করেন। পিঠা তৈরির জন্য তিনি আটা, তেল, চিনি, গুড় ও অন্যান্য উপকরণ ব্যবহার করেন। এসব উপকরণ সরাসরি ভোগ করা যায় না তাই প্রক্রিয়াজাতকরণের মাধ্যমে এগুলোর রূপের পরিবর্তন করতে হয়। 'আপন পিঠা ঘর' এ ধরনের কার্যাবলির মাধ্যমে রূপগত উপযোগ সৃষ্টি করেছে।"
        },
        {
          "label": "ঘ",
          "question": "",
          "explanation": "জনাব সায়েম তার ব্যবসায়ের সফলতার জন্য ক্রেতা সন্তুষ্টি অর্জনের ওপর গুরুত্বারোপ করেছেন। ক্রেতা সন্তুষ্টির ওপর প্রতিষ্ঠানের সফলতা নির্ভর করে। ক্রেতাদের চাহিদা, রুচি ও পছন্দ অনুযায়ী পণ্য তৈরি করলে ক্রেতারা সন্তুষ্ট হয়। তাছাড়া প্রত্যেক ক্রেতাই ভালো মানের পণ্য আশা করে। তাই মানসম্মত পণ্য সরবরাহ করাও তাদের সন্তুষ্টি অর্জনের একটি অন্যতম উপায়। জনাব সায়েম 'আপন পিঠা ঘর' নামক একটি প্রতিষ্ঠান গড়ে তুলেছেন। তিনি সব সময় পিঠা তৈরির ক্ষেত্রে ক্রেতার রুচি, চাহিদা ও পছন্দের বিষয়টি মাথায় রাখেন। তাছাড়া তার তৈরিকৃত পিঠার মান ভালো বলেই সেগুলোর চাহিদাও বেশি। তাই তিনি ব্যবসায়টি সম্প্রসারণের কথা ভাবছেন। ক্রেতারা সব সময় মানসম্পন্ন পণ্য আশা করেন, যা তাদেরকে সন্তুষ্ট করে। অন্যদিকে উৎপাদনকারীকে ক্রেতা ও ভোক্তার চাহিদা, রুচি ও পছন্দের বিষয় বিবেচনা করে পণ্য উৎপাদন করতে হয়। ক্রেতার শ্রেণীভেদে রুচি, চাহিদা ভিন্ন ভিন্ন হয়। জনাব সায়েম এ বিষয়গুলোর প্রতি গুরুত্ব দিয়ে পিঠা তৈরি করেন, যা ক্রেতাকে সন্তুষ্ট করে। তাই বলা যায়, 'আপন পিঠা ঘর'-এর সফলতার কারণ হলো ক্রেতা সন্তুষ্টি অর্জনের চেষ্টা করা।"
        }
      ]
    },
    {
      "number": "2",
      "uddipok": "মি. ফারুক বাংলাদেশের খুলনার লোনা পানিকে কেন্দ্র করে সেখানে একটি চিংড়ির ঘের স্থাপন করেন। বিদেশে প্রচুর চাহিদা থাকায় তিনি হিমায়িত চিংড়ি ও সামুদ্রিক মাছ রপ্তানি করে প্রচুর আয় করেন। সম্প্রতি সরকারি আইন ও নীতি ভঙ্গ করায় রপ্তানি উন্নয়ন ব্যুরো তার রপ্তানি কার্যক্রম বন্ধ করে দেন। এতে তিনি চিন্তিত হয়ে পড়লেন।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "যেসব পক্ষ, প্রাকৃতিক বা অপ্রাকৃতিক উপাদানসমূহ বিপণন কার্যক্রমের ওপর প্রত্যক্ষ বা পরোক্ষভাবে প্রভাব বিস্তার করে তাদের সমষ্টিকে বিপণন পরিবেশ বলে।"
        },
        {
          "label": "খ",
          "question": "",
          "explanation": "যেসব পক্ষ বা শক্তি প্রতিষ্ঠানের বিপণন কার্যক্রমকে পরোক্ষভাবে প্রভাবিত করে তাদেরকে সমষ্টিকে সামষ্টিক পরিবেশ বলে। বিপণনের সামষ্টিক পরিবেশের উপাদানগুলো সাধারণত নিয়ন্ত্রণ করা যায় না। যেমন: সাংস্কৃতিক পরিবেশ; মানুষের মৌলিক বিশ্বাস, মূল্যবোধ, রীতি-নীতি প্রভৃতি বিপণন কার্যক্রমে প্রভাব বিস্তার করে। ব্যবস্থাপক এরূপ পরিস্থিতি বা উপাদানসমূহ নিয়ন্ত্রণ করতে পারে না। একইভাবে সামষ্টিক পরিবেশের অন্যান্য উপাদান যেমন: জনসংখ্যাগত, অর্থনৈতিক, প্রাকৃতিক, প্রযুক্তিগত এবং রাজনৈতিক পরিবেশও অনিয়ন্ত্রণযোগ্য।"
        },
        {
          "label": "গ",
          "question": "",
          "explanation": "মি. ফারুক পণ্য উৎপাদনের ক্ষেত্রে সামষ্টিক পরিবেশের প্রাকৃতিক উপাদানকে বেছে নিয়েছেন। প্রাকৃতিক পরিবেশ সামষ্টিক পরিবেশের একটি অনিয়ন্ত্রণযোগ্য উপাদান। আবহাওয়া, নদ-নদী, ভূমণ্ডল, খনিজ সম্পদ ইত্যাদি নিয়ে প্রাকৃতিক পরিবেশ গঠিত হয়। প্রাকৃতিক পরিবেশ অনুকূলে থাকলে ব্যবসায় প্রতিষ্ঠান সফলভাবে পরিচালনা করা সহজ হয়। মি. ফারুক খুলনায় চিংড়ি উৎপাদনের জন্য একটি ঘের স্থাপন করেন। খুলনায় লোনা পানির পর্যাপ্ততা রয়েছে। চিংড়ি উৎপাদনের জন্য লোনা পানি দরকার। লোনা পানি মানুষ সৃষ্টি বা উৎপাদন করতে পারে না। শুধু প্রকৃতি থেকে লোনা সংগ্রহ করে তা ব্যবহার করা যায়। তাই বলা যায়, মি. ফারুকের চিংড়ি উৎপাদনের ক্ষেত্রে প্রাকৃতিক উপাদানটি বেছে নিয়েছেন।"
        },
        {
          "label": "ঘ",
          "question": "",
          "explanation": "'রাজনৈতিক পরিবেশের কারণে মি. ফারুকের রপ্তানি কার্যক্রম বন্ধ হয়েছে'- আমি এ কথার সাথে একমত। রাজনৈতিক পরিবেশ বলতে সরকারি নিয়ম-নীতি, আইন-কানুন, সরকারি সংস্থা ও সামাজিক স্বার্থ সংরক্ষণকারী এবং বিভিন্নভাবে প্রভাব বিস্তারকারী জনগোষ্ঠীর সমষ্টিকে বোঝায়। এটি অনুকূলে থাকলে প্রতিষ্ঠানের কাজ সফলভাবে করা যায়। অন্যদিকে, এ পরিবেশ প্রতিকূলে থাকলে প্রতিষ্ঠানের ওপর নেতিবাচক প্রভাব পড়ে। মি. ফারুক খুলনায় চিংড়ি উৎপাদন করেন। বিদেশে চাহিদা থাকায় তিনি হিমায়িত চিংড়ি ও সামুদ্রিক মাছ রপ্তানি করে প্রচুর আয় করেন। সম্প্রতি সরকারি আইন ও নীতি ভঙ্গ করায় রপ্তানি উন্নয়ন ব্যুরো তার রপ্তানি কার্যক্রম বন্ধ করে দিয়েছে। প্রত্যেক উৎপাদক, আমদানি ও রপ্তানিকারী প্রতিষ্ঠানকে সরকারি নিয়মনীতি, আইন-কানুন মেনে চলতে হয়। এসব মেনে না চললে সরকার আইন অনুযায়ী ব্যবস্থা নিয়ে থাকে। সরকারের নির্ধারিত এসব আইন-কানুন হলো রাজনৈতিক পরিবেশের উপাদান। মি. ফারুক চিংড়ি ও সামুদ্রিক মাছ রপ্তানির ক্ষেত্রে সরকারি আইন ও নীতি ভঙ্গ করেছেন। এটি একটি শাস্তিযোগ্য অপরাধ। তাই শাস্তি হিসেবে সরকার তার রপ্তানি কার্যক্রম বন্ধ করে দিয়েছে। তাই রাজনৈতিক পরিবেশের কারণেই মি. ফারুকের রপ্তানি কার্যক্রম বন্ধ হয়েছে বলে আমি মনে করি।"
        }
      ]
    },
    {
      "number": "3",
      "uddipok": "'সান ফ্লাওয়ার মিলস' বাছাইকৃত গম থেকে আটা, ময়দা, সুজি তৈরি করে স্থানীয় বাজারে বিক্রি করে। মানসম্মত পণ্য উৎপাদনে প্রতিষ্ঠানটির যথেষ্ট সুনাম আছে। বর্তমানে তিনি সারাদেশে তার উৎপাদিত পণ্য গুণগত মান ঠিক রেখে আকর্ষণীয়ভাবে উপস্থাপনের চিন্তা করেছেন।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "পণ্যের ওজন, স্বাদ, স্থায়িত্ব প্রভৃতি বৈশিষ্ট্য বা গুণাগুণের ভিত্তিতে পণ্যের মান বা সীমা নির্ধারণকে প্রমিতকরণ বলে।"
        },
        {
          "label": "খ",
          "question": "",
          "explanation": "পরিবহন পণ্যের স্থানগত উপযোগ সৃষ্টি করে। পরিবহন হলো পণ্য স্থানান্তর সংক্রান্ত বিপণন কাজ। এর মাধ্যমে পণ্যসামগ্রী এক স্থান থেকে অন্য স্থানে স্থানান্তর করা হয়। এর ফলে পণ্যের বাজার স্থানীয় থেকে আঞ্চলিক, আঞ্চলিক থেকে জাতীয় এবং জাতীয় হতে আন্তর্জাতিক পর্যায়ে বিস্তৃত হতে পারে। যেমন: পরিবহনের মাধ্যমে রাজশাহীর আম ঢাকায় বসে ভোক্তারা খেতে পারছে। একইভাবে আমাদের দেশের চিংড়ি মাছও আন্তর্জাতিক বাজারে রপ্তানি হচ্ছে।"
        },
        {
          "label": "গ",
          "question": "",
          "explanation": "গম কেনার মাধ্যমে 'সান ফ্লাওয়ার মিলস' স্বত্বগত উপযোগ সৃষ্টি করছে। পণ্য কেনার মাধ্যমে পণ্যের মালিকানা বিক্রেতার কাছ থেকে ক্রেতার কাছে হস্তান্তরিত হয়। এভাবে পণ্য কেনা-বেচার মাধ্যমে পণ্যের স্বত্বগত উপযোগ সৃষ্টি হয়। 'সান ফ্লাওয়ার মিলস' আটা, ময়দা, সুজি তৈরি করে স্থানীয় বাজারে বিক্রি করে। উৎপাদনের জন্য কাঁচামাল হিসেবে গম কিনতে হয়। কেনার ফলে গমের মালিকানা সরবরাহকারীর কাছে থেকে 'সান ফ্লাওয়ার মিলস'-এর কাছে হস্তান্তরিত হয়। এটি স্বত্বগত উপযোগ সৃষ্টির বৈশিষ্ট্য বহন করে। তাই বলা যায়, গম কেনার ক্ষেত্রে প্রতিষ্ঠানটি স্বত্বগত উপযোগ সৃষ্টি করছে।"
        },
        {
          "label": "ঘ",
          "question": "",
          "explanation": "সান ফ্লাওয়ার মিলস বিপণনের মোড়কিকরণ ও বিজ্ঞাপন কাজ দুটি অনুসরণ করলে তাদের পণ্যসমূহ ক্রেতার কাছে আকর্ষণীয়ভাবে উপস্থাপন করতে পারবে। মোড়কিকরণ পণ্যের গুণগত মান রক্ষা করে পণ্য কিনতে ক্রেতাকে আকৃষ্ট করে। তেমনি বিজ্ঞাপন ক্রেতাকে পণ্য সম্পর্কে ধারণা দেওয়ার মাধ্যমে কিনতে উদ্বুদ্ধ করে। তাই পণ্য বাজারজাতকরণে প্রতিষ্ঠানের জন্য মোড়কিকরণ ও বিজ্ঞাপন উভয়ই সমান গুরুত্বপূর্ণ। 'সান ফ্লাওয়ার মিলস' আটা, ময়দা, সুজি উৎপাদন করে স্থানীয় বাজারে বিক্রি করে। মান ভালো হওয়ার কারণে তাদের পণ্যের সুনাম বেশি। বর্তমানে এটি পণ্যের গুণগত মান ঠিক রেখে সারাদেশে আকর্ষণীয়ভাবে পণ্য উৎপাদনের চিন্তা করছে। 'সান ফ্লাওয়ার মিলস'-এর পণ্যের মান অটুট রাখতে যথাযথ ও আকর্ষণীয় মোড়ক ব্যবহার করতে হবে। উন্নতমানের বস্তা ও প্যাকেট ব্যবহার করতে হবে। কারণ, জাকজমকপূর্ণ প্যাকেট ক্রেতাদের পণ্য কিনতে আকৃষ্ট করে। আবার, প্রতিষ্ঠানটি সারাদেশে পণ্য বিক্রি করতে আগ্রহী। তাই সারাদেশের ক্রেতাদের পণ্য সম্পর্কে ধারণা দিতে হবে। এক্ষেত্রে বিজ্ঞাপনের বিকল্প নেই। তাই বলা যায়, 'সান ফ্লাওয়ার মিলস' কে মোড়কিকরণ ও বিজ্ঞাপনের কাজ দুটি যথাযথভাবে সম্পন্ন করতে হবে।"
        }
      ]
    },
    {
      "number": "4",
      "uddipok": "জনাব আজিজ একটি সিরামিক কারখানার মালিক। তিনি ক্রেতাদের কথা বিবেচনা করে বিভিন্ন ধরনের পণ্য যেমন: প্লেট, কাপ, মগ, ফুলদানি, গামলা প্রভৃতি তৈরি করেন। এই উৎপাদিত পণ্যগুলো তিনি বিভিন্ন দোকানের মাধ্যমে বিক্রি করেন। বিক্রি বাড়ানো এবং ক্রেতাকে পণ্যের প্রতি আকৃষ্ট করার জন্য তিনি রেডিও, টেলিভিশন এবং পত্র-পত্রিকায় বিজ্ঞাপন দিয়ে থাকেন।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "বিপণন মিশ্রণ হলো বিপণনের একটি কৌশল যেখানে পণ্য; পণ্যের মূল্য, পণ্য বণ্টন প্রণালি এবং পণ্যের প্রসার এই চারটি উপাদানের সমন্বয় করা হয়।"
        },
        {
          "label": "খ",
          "question": "",
          "explanation": "যে প্রক্রিয়ায় সমজাতীয় পণ্যের বৈশিষ্ট্যের ভিত্তিতে সামগ্রিক বাজারকে ছোট ছোট উপ-বাজারে বিভক্ত করা হয়, তাকে বাজার বিভক্তিকরণ বলে। একজন উৎপাদক বা বিপণনকারী সব শ্রেণির মানুষের জন্য তার পণ্য বিপণন করতে পারে না। তাকে নিজের পণ্যের বাজার চিহ্নিত করার জন্য বাজার বিভক্তিকরণ করতে হয়। ধারণাটি ব্যবসায়িকে সঠিক বিনিয়োগক্ষেত্র চিহ্নিত করতে সহায়তা করে। সকল ক্রেতার চিন্তা-চেতনা, মনোভাব, রুচি, আয় ও কেনার ধরন এক হয় না। ক্রেতাদের মধ্যে এ ধরনের ভিন্নতা থাকার কারণে বাজার বিভক্তিকরণ করতে হয়।"
        },
        {
          "label": "গ",
          "question": "",
          "explanation": "জনাব আজিজের প্রতিষ্ঠানটি শিল্প বাজারের অন্তর্ভুক্ত। ব্যবসায়িক প্রয়োজনে পণ্য বা সেবা ক্রয়কারীদের নিয়ে শিল্প বাজার গঠিত হয়। শিল্প প্রতিষ্ঠান এবং পুনঃবিক্রেতারা মুনাফা অর্জনের উদ্দেশ্যে এ বাজার গঠন করে। এ বাজারের অবস্থান বিশেষ এলাকায় কেন্দ্রীভূত থাকে। জনাব আজিজ একটি সিরামিক কারখানার মালিক। তিনি তার প্রতিষ্ঠানে প্লেট, মগ, গামলা, ফুলদানি ইত্যাদি তৈরি করেন। তাই তাকে কাঁচামাল কিনতে হয়। এসব কাঁচামাল কেনার উদ্দেশ্য হলো তা উৎপাদনে ব্যবহার করে মুনাফা অর্জন করা, যা শিল্প বাজারের বৈশিষ্ট্য। তাই বলা যায়, জনাব আজিজের প্রতিষ্ঠানটি শিল্প বাজারের অন্তর্ভুক্ত।"
        },
        {
          "label": "ঘ",
          "question": "",
          "explanation": "বিক্রি বাড়ানোর জন্য জনাব আজিজ বিপণন মিশ্রণের 'প্রসার' উপাদানটিকে বেছে নিয়েছেন, যা যুক্তিযুক্ত বলে আমি মনে করি। পণ্যের বিক্রি বাড়ানোর যাবতীয় কৌশলই হলো প্রসার। এটি ক্রেতাকে পণ্য সম্পর্কে ধারণা দিয়ে তা কেনায় আগ্রহী করে তোলে। বিজ্ঞাপন, ব্যক্তিক বিক্রয়, বিক্রয় প্রসার, গণসংযোগ ইত্যাদি হলো প্রসারমূলক কার্যক্রম। জনাব আজিজ একটি সিরামিক কারখানার মালিক। তিনি প্লেট, গামলা, মগ, কাপ, ফুলদানি ইত্যাদি তৈরি করেন। বিভিন্ন দোকানে এসব পণ্য বিক্রি করা হয়। বিক্রি বাড়ানো ও ক্রেতাদের পণ্য কিনতে আগ্রহী করার জন্য তিনি - রেডিও, টেলিভিশন এবং পত্র-পত্রিকায় বিজ্ঞাপন দিয়ে থাকেন। জনাব আজিজ বিভিন্ন মাধ্যমে বিজ্ঞাপন দেওয়ায় সাধারণ জনগণ তার পণ্য সম্পর্কে জানতে পারবে। সম্ভাব্য ক্রেতারা পণ্য কেনায় আগ্রহী হবে। এতে তার উৎপাদিত পণ্যের বিক্রি ও মুনাফা বেড়ে যাওয়ার সম্ভাবনা তৈরি হবে। বাজারে তার সিরামিক প্রতিষ্ঠানটির ব্র্যান্ড প্রতিষ্ঠিত হবে। তাই বিক্রি বাড়ানোর জন্য জনাব আজিজের বিপণন মিশ্রণের 'প্রসার' উপাদানটি যুক্তিযুক্ত বলে আমি মনে করি।"
        }
      ]
    },
    {
      "number": "5",
      "uddipok": "পাবনা শহরে জনাব সোহানের একটি মুদির দোকান আছে। সেখানে তিনি চাল, ডাল, তেল, সাবান, লবণসহ বিভিন্ন ধরনের পণ্য বিক্রি করেন। এই পণ্যগুলোর মূল্য দরকষাকষির মাধ্যমেই নির্ধারিত হয়। তাই ক্রেতারা পণ্যের মূল্য নিয়ে খুব একটা চিন্তা-ভাবনা করেন না। তবে - একচেটিয়া বাজারে এভাবে পণ্যের মূল্য নির্ধারিত হয় না।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "মানুষের দৈনন্দিন জীবনে যে সকল পণ্যগুলো অপরিহার্য হিসেবে বিবেচিত হয় তাকে প্রধান পণ্য বলে।"
        },
        {
          "label": "খ",
          "question": "",
          "explanation": "ক্রেতা পণ্যকে কীভাবে নিবে তার ওপর ভিত্তি করে ভ্যালুভিত্তিক মূল্য নির্ধারণ করা হয়। এটিই ভ্যালু ভিত্তিক মূল্য নির্ধারণ। প্রতিষ্ঠানের পণ্য সম্পর্কে ক্রেতাদের ধারণা বা গ্রহণযোগ্যতা ভ্যালুভিত্তিক মূল্য নির্ধারণের ক্ষেত্রে বিবেচনা করা হয়। যেমন: কোনো শার্ট গুলিস্তানে ২০০ টাকায় বিক্রি করা হলেও এলিফ্যান্ট রোডে সুসজ্জিত দোকানে ১০০০ টাকায় বিক্রি করা হয়। আবার, একই শার্ট বসুন্ধরা শপিং কমপ্লেক্সে ২০০০ টাকায় বিক্রি করা হয়। এটিই ভ্যালু ভিত্তিক মূল্য নির্ধারণ।"
        },
        {
          "label": "গ",
          "question": "",
          "explanation": "উদ্দীপকের জনাব সোহান প্রধান বা আবশ্যক সুবিধাপণ্য নিয়ে ব্যবসায় পরিচালনা করেন। আবশ্যক পণ্য মানুষের জীবন ধারণের জন্য সবসময় প্রয়োজন হয়। এছাড়া ভোক্তারা নিয়মিতভাবে এই পণ্য কিনে থাকে। এসব পণ্য কোনো প্রকার চিন্তা ও আগের পরিকল্পনা ছাড়াই কেনা হয়। পাবনা শহরে জনাব সোহানের একটি মুদি দোকান আছে। তিনি দোকানে চাল, ডাল, লবণ, সাবানসহ বিভিন্ন ধরনের পণ্য বিক্রি করেন। তার দোকানে বিক্রিকৃত পণ্যসমূহ জীবনধারণের জন্য সবসময় প্রয়োজন হয় এবং ভোক্তাদের নিয়মিত কিনতে হয়। ভোক্তারা তার দোকানের পণ্যসমূহ কিনতে আগে কোন পরিকল্পনা করে না। আর এটি প্রধান বা আবশ্যক পণ্যের বৈশিষ্ট্য বহন করে। তাই বলা যায়, জনাব সোহান আবশ্যক বা প্রধান সুবিধাপণ্য নিয়ে ব্যবসায় পরিচালনা করেন।"
        },
        {
          "label": "ঘ",
          "question": "",
          "explanation": "জনাব সোহান তার ব্যবসায়ে যে দর কষাকষির মাধ্যমে পণ্যের মূল্য নির্ধারণ করেছেন, তা যথার্থ নয়। ব্যবসায় প্রতিষ্ঠানের ধরন ভেদে পণ্যের মূল্য নির্ধারণের পদ্ধতি ভিন্ন হয়ে থাকে। ব্যবসায়ে সফল হতে হলে যথাযথ মূল্য নির্ধারণ পদ্ধতি ব্যবহার করা উচিত। জনাব সোহানের একটি মুদি দোকান আছে। তিনি চাল, ডাল, সাবান, তেল লবণসহ বিভিন্ন ধরনের পণ্য বিক্রি করেন। কিন্তু পণ্যসমূহের মূল্য দর কষাকষির মাধ্যমে নির্ধারিত হয়। তাই ক্রেতারা এর মূল্য নিয়ে চিন্তা করে না। জনাব সোহানের জন্য দর কষাকষির মাধ্যমে পণ্যের মূল্য নির্ধারণ করা যৌক্তিক হয়নি। কারণ মুদি দোকানে সাধারণত স্বল্প পরিমাণে পণ্য কেনা-বেচা করা হয়। তাই মুনাফার পরিমাণ কম হয়। দর কষাকষির সুযোগ থাকলে সময়ের অপচয় হয় এবং মুনাফা আরো কমার সম্ভাবনা থাকে। এজন্য মুদি দোকানদাররা ব্যয় যোগ মূল্য নির্ধারণ পদ্ধতি অনুসরণ করে। পণ্যের ক্রয়মূল্যের সাথে নির্দিষ্ট মুনাফা যোগ করে ব্যয় যোগ মূল্য নির্ধারণ করা হয়। তাই জনাব সোহানের ব্যয় যোগ মূল্য নির্ধারণ পদ্ধতি অবলম্বন করা উচিত।"
        }
      ]
    },
    {
      "number": "6",
      "uddipok": "নারায়ণগঞ্জের জনাব রামু 'নিশি বেভারেজ' নামে একটি কোমল পানীয় উৎপাদনকারী প্রতিষ্ঠান স্থাপন করেন। এটি ভোক্তাদের দোরগোড়ায় পণ্য পৌছানোর জন্য দেশের বিভিন্ন শহরে বিক্রয় শাখা স্থাপন করে। এছাড়া ভোক্তাদের সুবিধার্থে অনেক সময় বাকিতেও পণ্য বিক্রি করে থাকে। ফলে প্রতিষ্ঠানটি ক্রেতা আকৃষ্ট করতে সমর্থ হয়। এ অবস্থায় প্রতিষ্ঠানটি দেশের বিভিন্ন জায়গায় পণ্য বিক্রির লক্ষ্যে আরও ১০টি বিক্রয় শাখা স্থাপনের সিদ্ধান্ত নিয়েছে।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "উৎপাদনকারী ও পাইকারদের কাছ থেকে নির্দিষ্ট কমিশনের বিনিময়ে পুনঃপাইকার ও খুচরা ব্যবসায়ীর কাছে যারা পণ্যদ্রব্য বিক্রি করেন, তারাই কমিশন মার্চেন্ট।"
        },
        {
          "label": "খ",
          "question": "",
          "explanation": "মধ্যস্থকারবারিদের উচ্ছেদ সম্ভব না। মধ্যস্থব্যবসায়ীরা উৎপাদনকারীর উৎপাদিত পণ্য চূড়ান্ত ভোক্তা বা শিল্প ক্রেতার কাছে পৌছে দেয়। কারণ উৎপাদক নিজে সব সময় ভোক্তার কাছে পণ্য পৌঁছে দিতে পারে না। সেক্ষেত্রে মধ্যস্বব্যবসায়ী দূর-দূরান্তের ভোক্তার কাছে উৎপাদিত পণ্য পৌঁছানোর ব্যবস্থা করে। এছাড়াও ভোক্তার সন্তুষ্টি অর্জন, জীবনযাত্রার মান উন্নয়ন, পণ্যের উপযোগ সৃষ্টিতে এদের ভূমিকা গুরুত্বপূর্ণ। কিন্তু এরা পণ্যের কৃত্রিম সংকট সৃষ্টি করে পণ্যের মূল্য বাড়ায়। তাই কিছু অসুবিধা থাকলেও এদের পুরোপুরি উচ্ছেদ করা সম্ভব না।"
        },
        {
          "label": "গ",
          "question": "",
          "explanation": "উদ্দীপকে 'নিশি বেভারেজ' উৎপাদকের বিক্রয় শাখা পাইকার মধ্যস্থকারবারি। উৎপাদকের পাইকার সাধারণত উৎপাদকের নিজস্ব তত্ত্বাবধানে এবং মালিকানায় পরিচালিত হয়। এক্ষেত্রে উৎপাদক পাইকারি ব্যবসায়ী হিসেবে নিজস্ব বিক্রি অফিস বা বিক্রি শাখা খুলে পণ্য বিক্রি করে। বিক্রয় শাখায় প্রয়োজনে ক্রেতাকে বাকিতে পণ্য সরবরাহ করা হয়। নারায়ণগঞ্জের জনাব রামু 'নিশি বেভারেজ' নামক একটি কোমল পানীয় উৎপাদনকারী প্রতিষ্ঠান স্থাপন করেন। তিনি ভোক্তাদের দোরগোড়ায় পণ্য পৌছাতে বিভিন্ন শহরে বিক্রি শাখা স্থাপন করেন। আবার প্রতিষ্ঠানটি ভোক্তাদের সুবিধার্থে অনেক সময় বাকিতে পণ্য বিক্রি করে, যা উৎপাদকের বিক্রি শাখা পাইকারের বৈশিষ্ট্য বহন করে। তাই বলা যায়, 'নিশি বেভারেজ' উৎপাদকের পাইকারের বিক্রয় শাখা মধ্যস্থব্যবসায়ীর অন্তর্ভুক্ত।"
        },
        {
          "label": "ঘ",
          "question": "",
          "explanation": "ক্রেতা আকর্ষণে 'নিশি বেভারেজ'-এর বাকিতে পণ্য বিক্রয় কৌশলটি যৌক্তিক বলে আমি মনে করি। বিক্রেতারা ক্রেতা আকর্ষণের জন্য বাকিতে পণ্য কেনার সুবিধা দিয়ে থাকে। এ ধরনের সুবিধা ক্রেতাদের মনে পণ্য ও প্রতিষ্ঠান সম্পর্কে অনুকূল ধারণা তৈরি করে। প্রতিষ্ঠানের লক্ষ্য অর্জনে বাকিতে বিক্রি একটি অন্যতম প্রধান কৌশল। 'নিশি বেভারেজ' একটি কোমল পানীয় উৎপাদনকারী প্রতিষ্ঠান। ভোক্তাদের দোরগোড়ায় পণ্য পৌছানোর জন্য দেশের বিভিন্ন স্থানে প্রতিষ্ঠানটির বিক্রয় শাখা আছে। অনেক সময় প্রতিষ্ঠানটি ক্রেতাদের সুবিধার্থে বাকিতে পণ্য বিক্রি করে থাকে। এতে প্রতিষ্ঠানটি ক্রেতা আকর্ষণে সমর্থ হয়। ক্রেতারা সবসময় নগদ অর্থে পণ্য কিনতে পারে না। তাই তারা মাঝে-মধ্যে বাকিতে পণ্য কিনতে আগ্রহী হয়। বাকিতে কেনার সুবিধা দিলে ক্রেতারা প্রতিষ্ঠানের প্রতি আকৃষ্ট হয়। ক্রেতারা প্রয়োজনের সময় পণ্য কিনে পরবর্তীতে অর্থের ব্যবস্থা করে বাকি পরিশোধ করে। এটি ক্রেতা সন্তুষ্টি সৃষ্টি এবং স্থায়ী ক্রেতায় পরিণত করতে সহায়তা করে। তাই আমি মনে করি, 'নিশি বেভারেজ'-এর বাকিতে পণ্য বিক্রিতে যে কৌশল নিয়েছে, তা যৌক্তিক।"
        }
      ]
    },
    {
      "number": "7",
      "uddipok": "কলেজের পাশে একটি দোকান আছে। সেখানে কাগজ, কলম, বই, খাতাসহ প্রয়োজনীয় টুকিটাকি জিনিসপত্র বিক্রি হয়। এর মালিক শহরের বড় দোকান থেকে বেশি পরিমাণ পণ্য কেনেন। এরপর চূড়ান্ত ব্যবহারকারীর কাছে তা ক্ষুদ্র ক্ষুদ্র আকারে বিক্রি করেন। ফলে চূড়ান্ত ব্যবহারকারীদের সাথে মালিকদের প্রত্যক্ষ সম্পর্ক গড়ে ওঠে। বড় বড় ব্যবসায়ীর পক্ষে এ ধরনের সম্পর্ক গড়ে তোলা সম্ভব নয়।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "যে বৃহদায়তন খুচরা ব্যবসায় প্রতিষ্ঠানে ডিসকাউন্টে পণ্য বিক্রি করা হয় তাকে হাইপার মার্কেট বলে।"
        },
        {
          "label": "খ",
          "question": "",
          "explanation": "পাইকার উৎপাদকের কাছ থেকে পণ্য কিনে খুচরা ব্যবসায়ীর মাধ্যমে চূড়ান্ত ভোক্তার কাছে পণ্য পৌছানোর ব্যবস্থা করে। পাইকাররা সাধারণত একসাথে বেশি পরিমাণে কেনে। এসব পণ্য - পরিবহনের মাধ্যমে কাঙ্ক্ষিত স্থানে নিয়ে এসে তা গুদামজাত করে। পরবর্তীতে খুচরা ব্যবসায়ীদের কাছে এসব পণ্য বিক্রি করা হয়। এরা পণ্য সরবরাহ না করলে ভোক্তাদের কাছে পণ্য পৌঁছে দেওয়া খুচরা ব্যবসায়ীদের জন্য কঠিন হতো। তাছাড়া পাইকার উৎপাদককে বাজার সম্পর্কে তথ্য সরবরাহ করে থাকে। এজন্য উৎপাদক ভোক্তার পছন্দ অনুযায়ী পণ্য উৎপাদন করতে সমর্থ হয়। তাই বলা যায়, মধ্যস্থব্যবসায়ী হিসেবে পাইকার খুবই গুরুত্বপূর্ণ ভূমিকা পালন করেন।"
        },
        {
          "label": "গ",
          "question": "",
          "explanation": "উদ্দীপকের দোকানটি 'সুবিধা স্টোর' খুচরা ব্যবসায় প্রতিষ্ঠান। সুবিধা স্টোর সাধারণত সীমিত সারির পণ্য নিয়ে ব্যবসায় পরিচালনা করে। নিত্যপ্রয়োজনীয় পণ্য সম্ভার সরাসরি ভোক্তাদের কাছে স্বল্প পরিমাণে বিক্রি করা সুবিধা স্টোরের কাজ। সাধারণত আবাসিক এলাকা, স্কুল-কলেজের পাশে বা জনবহুল স্থানে সুবিধা স্টোর স্থাপন করা হয়। উদ্দীপকে কলেজের পাশে একটি দোকানের কথা বলা হয়েছে। দোকানটিতে কাগজ, কলম, বই, খাতা ইত্যাদি বিক্রি করা হয়। দোকানটিতে শহর থেকে বেশি পরিমাণে পণ্য কিনে তা চূড়ান্ত ব্যবহারকারীর কাছে অল্প পরিমাণে বিক্রি করা হয়। এসব পণ্যের ক্রেতা হলো কলেজের শিক্ষার্থীরা। মূলত তাদের কেন্দ্রই করে দোকানটি স্থাপিত হয়েছে। অর্থাৎ কলেজের শিক্ষার্থীদের সুবিধার জন্য দোকানটি স্থাপন করা হয়েছে। এটি সুবিধা স্টোরের সব বৈশিষ্ট্য বহন করে। তাই বলা যায়, কলেজের পাশের দোকানটি 'সুবিধা স্টোর' শ্রেণির খুচরা ব্যবসায় প্রতিষ্ঠান।"
        },
        {
          "label": "ঘ",
          "question": "",
          "explanation": "বৃহদায়তন ব্যবসায়ীদের সাথে ভোক্তাদের সরাসরি সম্পর্ক গড়ে না ওঠার কারণ হলো যোগাযোগের অভাব। বৃহদায়তন ব্যবসায়ীরা বেশি পরিমাণে পণ্য উৎপাদন ও বিপণন করে। বাজার বড় হওয়ায় তারা মধ্যস্থব্যবসায়ীদের সহায়তা নিয়ে ভোক্তাদের কাছে পণ্য সরবরাহ করে। এতে তাদের সাথে মধ্যস্থব্যবসায়ীদের যোগাযোগ হয়। আবার, মধ্যস্থ ব্যবসায়ীদের সাথে যোগাযোগ হয় ভোক্তাদের। কলেজের পাশে একটি সুবিধা স্টোর আছে। এর মালিক শহরের বড় দোকান থেকে বেশি পরিমাণে পণ্য এনে চূড়ান্ত ব্যবহারকারীদের কাছে বিক্রি করেন। ফলে তার সাথে চূড়ান্ত ভোক্তাদের প্রত্যক্ষ সম্পর্ক গড়ে ওঠে। কিন্তু উৎপাদনকারীদের পক্ষে ভোক্তাদের সাথে এ ধরনের সম্পর্ক স্থাপন করাটা সম্ভব হয় না। বড় বড় শিল্পপ্রতিষ্ঠান একসাথে প্রচুর পণ্য উৎপাদন করে। কিন্তু তাদের পক্ষে প্রত্যেক ভোক্তার কাছে সরাসরি বিক্রি করা সম্ভব হয় না। তাই পাইকার ও খুচরা ব্যবসায়ীদের সহায়তা নিয়ে তাদের ভোক্তাদের কাছে পণ্য সরবরাহ করতে হয়। চূড়ান্ত ভোক্তাদের সাথে বৃহদায়তন ব্যবসায়ীদের সংযোগ না থাকায় প্রত্যক্ষ সম্পর্ক গড়ে ওঠে না। তাই বলা যায়, যোগাযোগের অভাবে বৃহদায়তন ব্যবসায়ীদের সাথে ভোক্তাদের সম্পর্ক সৃষ্টি হয় না।"
        }
      ]
    },
    {
      "number": "8",
      "uddipok": "পঞ্চগড়ের 'নূরানী কনফেকশনারি' তাদের উৎপাদিত কেক, মিষ্টি, সেমাই, পাউরুটি, লাচ্ছার ব্যাপক প্রচারের জন্য এমন একটি মাধ্যম ব্যবহার করে যার আবেদন ক্ষণস্থায়ী ও সহজে পরিবর্তনযোগ্য। কিন্তু অর্থ ব্যয় করেও প্রতিষ্ঠানটি কাঙ্ক্ষিত বিক্রির লক্ষ্য অর্জনে ব্যর্থ হয়। এতে প্রতিষ্ঠানটি তার ভবিষ্যৎ নিয়ে চিন্তিত হয়ে পড়ে।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "শহর, বন্দর বা গুরুত্বপূর্ণ স্থানে রাস্তার পাশে খোলা আকাশের নিচে যে বিজ্ঞাপন দেওয়া হয় তাকে বহিঃবিজ্ঞাপন বলে।"
        },
        {
          "label": "খ",
          "question": "",
          "explanation": "আপাতদৃষ্টিতে বিজ্ঞাপনকে ব্যয় বলা হলেও এটি উৎপাদন খরচ কমিয়ে থাকে। বিজ্ঞাপন হলো পণ্য বা সেবার অর্থ প্রদত্ত নৈর্ব্যক্তিক উপস্থাপনা। বিজ্ঞাপনের ফলে ক্রেতারা পণ্য কিনতে আগ্রহী হয়।, এতে পণ্যের বিক্রি ও বাজার সম্প্রসারণের সম্ভাবনা বাড়ে। চাহিদা বাড়ার সাথে সাথে উৎপাদন বেড়ে যায়। এতে এককপ্রতি পণ্য উৎপাদন ব্যয় কমে যায়। কারণ স্থায়ী ব্যয় প্রতিটি পণ্যে ভাগ হয়ে যায়। এভাবে বিজ্ঞাপন উৎপাদন খরচ কমিয়ে থাকে।"
        },
        {
          "label": "গ",
          "question": "",
          "explanation": "'নূরানী কনফেকশনারি' তাদের পণ্য প্রচারের জন্য বিজ্ঞাপনের 'সংবাদপত্র' মাধ্যমটি ব্যবহার করেছে। বিজ্ঞাপনের মাধ্যম হিসেবে বর্তমান বিশ্বে সংবাদপত্র একটি জনপ্রিয় এবং বেশি প্রচলিত মাধ্যম। অপেক্ষাকৃত কম ব্যয়ে ক্ষণস্থায়ী মাধ্যম হিসেবে শিক্ষিত জনগোষ্ঠীর নিকট পণ্য উপস্থাপনের একটি জনপ্রিয় কৌশল হলো সংবাদপত্র। পঞ্চগড়ের 'নূরানী কনফেকশনারি' কেক, মিষ্টি, সেমাই, পাউরুটি, লাচ্ছা ইত্যাদি উৎপাদন করে। পণ্যের ব্যাপক প্রচারের জন্য তারা এমন একটি মাধ্যম ব্যবহার করে- যার আবেদন ক্ষণস্থায়ী ও সহজে পরিবর্তনযোগ্য। ক্ষণস্থায়ী আবেদন হলো স্বল্প সময়ের জন্য ক্রেতাকে পণ্য কেনায় আগ্রহী করে তোলার প্রক্রিয়া। আর তা সংবাদপত্র করে থাকে। আবার দ্রুত আবেদনের ধরন পরিবর্তন করার সুবিধাও সংবাদপত্রের মাধ্যমে পাওয়া যায়। তাই বলা যায়, 'নূরানী কনফেকশনারি' সংবাদপত্র বিজ্ঞাপন মাধ্যম ব্যবহার করেছে।"
        },
        {
          "label": "ঘ",
          "question": "",
          "explanation": "উপযুক্ত বিজ্ঞাপন মাধ্যম নির্বাচনে সমস্যাই 'নূরানী কনফেকশনারির' ব্যর্থতার মূল কারণ আমি এই বিষয়টির সাথে একমত। পণ্যের ধরন, বাজার এবং ক্রেতাভেদে ভিন্ন ভিন্ন বিজ্ঞাপন মাধ্যম নির্বাচন করতে হয়। সঠিক বিজ্ঞাপন মাধ্যম নির্বাচন না করলে প্রতিষ্ঠানের অর্থের অপচয় হয় এবং আশানুরূপ ফল আসে না। পঞ্চগড়ের 'নূরানী কনফেকশনারি' কেক, মিষ্টি, সেমাই, পাউরুটি, লাচ্ছা ইত্যাদি উৎপাদন করে। বিজ্ঞাপনের মাধ্যম হিসেবে এটি সংবাদপত্র ব্যবহার করে। কিন্তু বিজ্ঞাপনে অর্থ ব্যয় করার পরেও এটি বিক্রির কাঙ্ক্ষিত লক্ষ্য অর্জনে ব্যর্থ হয়। তাই প্রতিষ্ঠানটি তার ভবিষ্যৎ নিয়ে চিন্তিত। সংবাদপত্র সাধারণত শিক্ষিত এবং আর্থিকভাবে সচ্ছল জনসাধারণ পাঠ করে। তাই 'নূরানী কনফেকশনারি' সংবাদপত্রে বিজ্ঞাপন দিলে শুধু যারা সংবাদপত্র পাঠ করে তাদের কাছে পৌছায়। এদিকে বিশাল এক জনগোষ্ঠী সংবাদপত্রে প্রচারিত বিজ্ঞাপন দেখতে পারে না। তাই প্রতিষ্ঠানটি যদি টেলিভিশনে বিজ্ঞাপন দিতো তাহলে সব শ্রেণির মানুষের কাছে পৌঁছাত। এতে এর সফল হওয়ার সম্ভাবনা বাড়ত। তাই বলা যায়, উপযুক্ত বিজ্ঞাপন মাধ্যম নির্বাচন করতে না পারাই 'নূরানী কনফেকশনারির' ব্যর্থতার মূল কারণ।"
        }
      ]
    },
    {
      "number": "9",
      "uddipok": "'ঢাকা ফার্নিচার' সিলেটের স্বনামধন্য কাঠের আসবাবপত্র প্রস্তুতকারী একটি প্রতিষ্ঠান। এটি পণ্য বিক্রির জন্য সুস্বাস্থ্য, সুদর্শন চেহারার অধিকারী, পরিশ্রমী জনাব মারুফকে বিক্রয়কর্মী হিসেবে নিয়োগ দেয়। নিয়োগের পর তাকে বিক্রির কাজে পারদর্শী করে তোলার জন্য প্রশিক্ষণ দেওয়া হয়। ফলে সে প্রতিষ্ঠান ও পণ্য সম্পর্কিত যাবতীয় তথ্য ক্রেতাদের কাছে তুলে ধরতে সক্ষম হয়। এতে প্রতিষ্ঠানটির পক্ষে কাঙ্ক্ষিত লক্ষ্য অর্জন সম্ভব হয়।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "বিক্রেতার নিজে ক্রেতার সামনে উপস্থিত হয়ে পণ্য বা সেবা বিক্রির চেষ্টা করাই হলো ব্যক্তিক বিক্রয়।"
        },
        {
          "label": "খ",
          "question": "",
          "explanation": "বিক্রয় প্রসার হলো পণ্যের বিক্রি বাড়ানোর জন্য নেওয়া স্বল্পমেয়াদি পদক্ষেপ বা বিশেষ কার্যক্রম। পণ্য বিপণনের একটি গুরুত্বপূর্ণ কৌশল হলো বিক্রয় প্রসার। প্রতিষ্ঠানে পণ্য বিক্রি বাড়াতে 'বিক্রয় প্রসার' কৌশল ইতিবাচক ভূমিকা রাখে। মূল্য ছাড়, মেলায় অংশগ্রহণ, কমিশন দেওয়া, বিনামূল্যে পণ্য বিতরণ, একটি কিনলে আরেকটি ফ্রি প্রভৃতি কৌশল স্বল্পমেয়াদে বিক্রি বাড়াতে সহায়তা করে। আর এটি বিক্রয় প্রসারের অন্তর্ভুক্ত। তাই বলা যায়, বিক্রয় প্রসার স্বল্পমেয়াদি প্রণোদনামূলক কার্যক্রম।"
        },
        {
          "label": "গ",
          "question": "",
          "explanation": "'ঢাকা ফার্নিচার'-এ বিক্রয়কর্মী নিয়োগের ক্ষেত্রে শারীরিক গুণাবলির ওপর গুরুত্ব দেওয়া হয়। একজন আদর্শ বিক্রয়কর্মী তার গুণাবলির মাধ্যমে সম্ভাব্য ক্রেতাকে প্রকৃত ক্রেতায় পরিণত করে। এক্ষেত্রে বিক্রয়কর্মীর শারীরিক গুণাবলি খুবই গুরুত্বপূর্ণ ভূমিকা পালন করে। উত্তম স্বাস্থ্য, সুদর্শন চেহারা, হাসি, সুকণ্ঠ প্রভৃতি শারীরিক গুণাবলির অন্তর্ভুক্ত। 'ঢাকা ফার্নিচার' সিলেটের স্বনামধন্য কাঠের আসবাবপত্র প্রস্তুতকারী একটি প্রতিষ্ঠান। প্রতিষ্ঠানটি পণ্য বিক্রয়ের জন্য সুস্বাস্থ্য, সুন্দর চেহারার অধিকারী জনাব মারুফকে বিক্রয়কর্মী হিসেবে নিয়োগ দেয়। সুস্বাস্থ্য, সুদর্শন চেহারা ইত্যাদি শারীরিক গুণাবলির অন্তর্ভুক্ত। তাই বলা যায়, 'ঢাকা ফার্নিচার' বিক্রয়কর্মী নিয়োগের ক্ষেত্রে শারীরিক গুণাবলির ওপর গুরুত্ব দিয়েছে।"
        },
        {
          "label": "ঘ",
          "question": "",
          "explanation": "'ঢাকা ফার্নিচার'-এর বিক্রয়কর্মীর গুণাবলি শিক্ষালব্ধ (অর্জিত) ও জন্মগত উভয়ই। বিক্রয়কর্মী কিছু গুণাবলি জন্মগতভাবেই পেয়ে থাকে। যেমন: সুদর্শন চেহারা, হাসি, স্বাস্থ্য, শ্রবণশক্তি প্রভৃতি। এগুলো শিখানো যায় না। আবার, বিক্রয়কর্মীরা বিক্রির কৌশল, নীতি, পণ্যসংক্রান্ত জ্ঞান জন্মগতভাবে পায় না। শিক্ষালাভের মাধ্যমে তারা এসব জ্ঞান অর্জন করে। 'ঢাকা ফার্নিচার' একটি আসবাবপত্র প্রস্তুতকারী প্রতিষ্ঠান। প্রতিষ্ঠানটি জনাব মারুফকে বিক্রয়কর্মী হিসেবে নিয়োগ দেয়। জনাব মারুফের স্বাস্থ্য ভালো এবং চেহারা সুন্দর। নিয়োগের পর তাকে বিক্রির কাজে পারদর্শী করার জন্য প্রশিক্ষণ দেওয়া হয়। জনাব মারুফ উত্তম স্বাস্থ্য এবং সুদর্শন চেহারার অধিকারী। আর এটি কেউ শিক্ষার মাধ্যমে অর্জন করতে পারে না। জন্মগতভাবেই সে এসব গুণ পেয়েছেন। আবার কিছু গুণ (যেমন: কর্মদক্ষতা, বিক্রি বাড়ানোর কৌশল প্রভৃতি) আছে যা তাকে প্রশিক্ষণের মাধ্যমে শিখতে হয়েছে। তাই বলা যায়, জনাব মারুফের গুণাবলি শিক্ষালব্ধ (অর্জিত) ও জন্মগত উভয়ই।"
        }
      ]
    },
    {
      "number": "10",
      "uddipok": "মি. সুমনের একটি মোবাইল ফোন দরকার। তাই তিনি 'টাইগার ডট কম'-এর ওয়েব পেইজে ঢুকে মোবাইলের মূল্যসহ যাবতীয় তথ্য যাচাই করেন। একটি ওয়ালটন মোবাইল পছন্দ হওয়ায় তিনি তা কেনার জন্য অর্ডারও দেন। কিন্তু মোবাইলের মান নিয়ে কিছুটা দুশ্চিন্তাও থেকে যায়। সরাসরি কিনতে পারলে হয়তো তার এই দুশ্চিন্তা থাকত না।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "সুপার মার্কেট হলো এক ধরনের বৃহদায়তন খুচরা ব্যবসায়, যেখানে কম খরচে, কম লাভে, স্ব-সেবার মাধ্যমে বেশি পরিমাণে পণ্য বিক্রি করা হয়।"
        },
        {
          "label": "খ",
          "question": "",
          "explanation": "গ্রিন মার্কেটিং এমন একটি বিপণন মতবাদ, যার প্রতিটি পর্যায়ে পরিবেশকে সর্বোচ্চ গুরুত্ব দেওয়া হয়। মানুষের প্রতিটি প্রয়োজন বা অভাব মেটাতে বিপণন কার্যাবলি সুষ্ঠুভাবে সম্পাদন করা প্রয়োজন হয়। গ্রিন মার্কেটিং-এ পরিবেশবান্ধব পণ্য উৎপাদন ও বিপণনের দিকটিতে গুরুত্ব দেওয়া হয়। এ মতবাদ অনুযায়ী ব্যবসায় প্রতিষ্ঠান পরিবেশের ক্ষতি হতে পারে, এমন পণ্য উৎপাদন থেকে বিরত থাকে। এভাবে দেখা যাচ্ছে, গ্রিন মার্কেটিং-এ সমাজ ও পরিবেশকে গুরুত্ব দেওয়া হচ্ছে।"
        },
        {
          "label": "গ",
          "question": "",
          "explanation": "মি. সুমন মোবাইল কেনার ক্ষেত্রে প্রত্যক্ষ বিপণনের অনলাইন বিপণন কৌশলটি ব্যবহার করেছেন। অনলাইন বিপণন হলো ইন্টারনেটভিত্তিক ক্রয়-বিক্রয় প্রক্রিয়া। ক্রেতা ও বিক্রেতার উপস্থিতি ছাড়াই দ্রুত পণ্য বা সেবা ক্রয়-বিক্রয়ের সুবিধা অনলাইন বিপণনের মাধ্যমে পাওয়া যায়। তবে অনলাইন বিপণনে বেশ কিছু সীমাবদ্ধতা রয়েছে, যা অনেক সময় ক্রেতা অসন্তুষ্টির কারণ হয়ে দাঁড়ায়। মি. সুমনের একটি মোবাইল ফোন প্রয়োজন। তিনি 'টাইগার ডটকম'-এর ওয়েব পেইজে গিয়ে যাবতীয় তথ্য পর্যালোচনা করেন। তার একটি ওয়ালটন মোবাইল পছন্দ হয় এবং কেনার জন্য অর্ডার দেন। এখানে তাকে সরাসরি শোরুমে উপস্থিত হতে হয়নি। ইন্টারনেট ব্যবহার করে তিনি দ্রুত যাবতীয় তথ্য যাচাই করতে পেরেছেন। এ সুবিধা শুধু অনলাইন বিপণনেই পাওয়া যায়। মি. সুমন উপর্যুক্ত সুবিধাসমূহ পেয়েছেন বলে স্বাভাবিকভাবেই বলা যায় তিনি অনলাইন বিপণন কৌশলটি ব্যবহার করেছেন।"
        },
        {
          "label": "ঘ",
          "question": "",
          "explanation": "মি. সুমনের দুশ্চিন্তা লাঘবের জন্য সরাসরি ক্রয়ের কৌশলটি যৌক্তিক। প্রযুক্তির উৎকর্ষের এ যুগে অনলাইন বিপণন পণ্য ক্রয়-বিক্রয় কার্যক্রমকে সহজ ও গতিশীল করেছে। সময়, শ্রম ও অর্থ সাশ্রয় করে অনলাইন বিপণন ক্রেতা সন্তুষ্টি সৃষ্টি করলেও ক্রেতাদের সচেতনতার অভাবে অনেক সময় অনলাইন বিপণনের ওপর নেতিবাচক প্রভাব পড়ে। মি. সুমন 'টাইগার ডটকম'-এর ওয়েব পেইজ-এ ঢুকে মোবাইল সম্পর্কিত যাবতীয় তথ্য যাচাই-বাছাই করেন। ওয়ালটন ব্র্যান্ডের একটি মোবাইল তার পছন্দ হয় এবং তিনি অর্ডার দেন। কিন্তু মান নিয়ে তার দুশ্চিন্তা থেকে যায়। সরাসরি কিনতে পারলে তার দুশ্চিন্তা থাকত না বলে তার ধারণা। ওয়ালটন একটি স্বনামধন্য ব্র্যান্ড। শোরুমে বিক্রয়ের পাশাপাশি প্রতিষ্ঠানটি অনলাইনে মোবাইল বিক্রয় করে। স্বনামধন্য ব্রান্ড হলেও ক্রেতাদের অসচেতনতার কারণে অনেক ক্রেতাই অনলাইনে ক্রয় অর্ডার দিয়ে দুশ্চিন্তায় ভোগে। কারণ মাঝে মাঝে অনলাইনে পণ্যের অর্ডার করলে ক্রেতা তার পছন্দনীয় পণ্যটি পান না। কিছু পণ্যের মান ক্রেতার প্রত্যাশার চেয়ে খারাপ হয়। সরাসরি ক্রয় করলে ক্রেতা তার পছন্দের পণ্যটি বেছে নিতে পারে। তাই অসন্তুষ্টি এবং দশ্চিন্তা লাঘবের জন্য মি. সুমনের সরাসরি ক্রয়ের সিদ্ধান্তটি কিছুটা হলেও যৌক্তিক।"
        }
      ]
    },
    {
      "number": "11",
      "uddipok": "'মিতালী স্টোর' এমন এক ধরনের বিপণি, যা একই দালানে অবস্থিত। এটি একই মালিকানা ও ব্যবস্থাপনায় পরিচালিত। এ স্টোরে বিভিন্ন ধরনের পণ্য আলাদা বিভাগে সাজিয়ে বিক্রি করা হয়। পরিবেশের ক্ষতি করে এমন পণ্য এখানে বিক্রি হয় না। এ স্টোরে পণ্যের বণ্টন কাজে মোড়কিকরণে পরিবেশবান্ধব উপকরণ ব্যবহার করা হয়।",
      "tag": "JB 17",
      "sub_questions": [
        {
          "label": "ক",
          "question": "",
          "explanation": "অনলাইন কম্পিউটার প্রযুক্তির মাধ্যমে ইলেকট্রনিক উপায়ে ক্রেতা ও বিক্রেতার মধ্যে পণ্য লেনদেনের যে যোগাযোগ স্থাপিত হয় তাকে অনলাইন মার্কেটিং বলে।"
        },
        {
          "label": "খ",
          "question": "",
          "explanation": "ডিপার্টমেন্ট স্টোর এবং চেইন স্টোর উভয়ই বৃহদায়তন খুচরা ব্যবসায় প্রতিষ্ঠান হলেও এদের মধ্যে কিছু পার্থক্য আছে। ডিপার্টমেন্ট স্টোর একই দালান বা ছাদের নিচে কয়েকটি পৃথক স্বয়ংসম্পূর্ণ বিভাগ নিয়ে গঠিত। অন্যদিকে চেইন স্টোর দেশ-বিদেশে শাখা স্থাপনের মাধ্যমে ব্যবসায় পরিচালনা করে। ডিপার্টমেন্ট স্টোর আয়তনে বড় হওয়ায় বেশি পণ্য সম্ভার থাকে। আর চেইন স্টোরে ডিপার্টমেন্ট স্টোরের তুলনায় কম পণ্য সম্ভার থাকে। ডিপার্টমেন্ট স্টোর একটি নির্দিষ্ট এলাকার ক্রেতাদের পণ্য সরবরাহ করতে পারে। কিন্তু চেইন স্টোর সমগ্র দেশের ক্রেতাদের পণ্য সরবরাহ করতে পারে।"
        },
        {
          "label": "গ",
          "question": "",
          "explanation": "উদ্দীপকের 'মিতালী স্টোর' একটি ডিপার্টমেন্ট স্টোর। ডিপার্টমেন্ট স্টোর একটি বৃহদায়তন খুচরা ব্যবসায় প্রতিষ্ঠান। এটি একটি স্বয়ংসম্পূর্ণ প্রতিষ্ঠান, যা বৈচিত্র্যময় পণ্যসামগ্রী বিক্রি করে থাকে। এটি সাধারণত কেন্দ্রীয়ভাবে নিয়ন্ত্রিত ও পরিচালিত হয়। 'মিতালী স্টোর' একই দালানে অবস্থিত একটি বিপণি। বিপণিটি একই মালিকানা ও ব্যবস্থাপনায় পরিচালিত হয়। তাছাড়া প্রতিষ্ঠানটিতে পৃথক পৃথক বিভাগ আছে। এ সব বিভাগে বিভিন্ন ধরনের পণ্য বিক্রি করা হয়। অর্থাৎ প্রতিষ্ঠানটি ডিপার্টমেন্ট- স্টোরের সব বৈশিষ্ট্য বহন করে। তাই বলা যায়, 'মিতালী স্টোর' একটি ডিপার্টমেন্ট স্টোর।"
        },
        {
          "label": "ঘ",
          "question": "",
          "explanation": "'মিতালী স্টোর'-এর পরিবেশবান্ধব পদক্ষেপ নেওয়া ব্যবসায়ে দীর্ঘমেয়াদে টিকে থাকার সহায়ক' উক্তিটি যথার্থ। গ্রিন মার্কেটিং-এ পণ্য বিপণনের ক্ষেত্রে পরিবেশের নিরাপত্তার বিষয়টি বিবেচনা করা হয়। পরিবেশসচেতন ক্রেতারা গ্রিন মার্কেটিং অনুসরণকারী প্রতিষ্ঠানের পণ্য কিনতে আগ্রহী হয় এবং আনুগত্য প্রকাশ করে। 'মিতালী স্টোর' একটি ডিপার্টমেন্ট স্টোর। পরিবেশের ক্ষতি হয় এমন পণ্য এখানে বিক্রি করা হয় না। প্রতিষ্ঠানটি পরিবেশের নিরাপত্তার বিষয়টি বিবেচনা করে থাকে। তাই 'মিতালী স্টোর'-এর পণ্যের মোড়কিকরণের ক্ষেত্রে পরিবেশবান্ধব উপকরণ ব্যবহার করে। বর্তমান ক্রেতারা পরিবেশসচেতন। পরিবেশের ক্ষতি হয়, এমন পণ্য উৎপাদন ও বিপণন তারা উৎপাদককে নিরুৎসাহিত করে। 'মিতালী স্টোর' পরিবেশবান্ধব মোড়ক ব্যবহার করে। এতে সচেতন ক্রেতারা পণ্য কিনতে আগ্রহী হয় এবং আনুগত্য প্রকাশ করে। তাছাড়া বর্তমানে সরকার পরিবেশবান্ধব পণ্য উৎপাদন ও বিপণনে পৃষ্ঠপোষকতা করছে। উপর্যুক্ত সুবিধাসমূহ 'মিতালী স্টোর'কে দীর্ঘমেয়াদে টিকে থাকতে সহায়তা করবে।"
        }
      ]
    }
  ]
}