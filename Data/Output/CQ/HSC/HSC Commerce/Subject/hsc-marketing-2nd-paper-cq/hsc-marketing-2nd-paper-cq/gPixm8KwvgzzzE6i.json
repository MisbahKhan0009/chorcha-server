{
  "title": "রাজশাহী বোর্ড ২০১৭",
  "subtitle": "উৎপাদন ব্যবস্থাপনা ও বিপণন (11)",
  "questions": [
    {
      "number": "1",
      "uddipok": "এস. আলম দিনাজপুরের একজন ধনাঢ্য ব্যক্তি। বিভিন্ন ব্যাংকের সাথে তার লেনদেনের সুনাম আছে। সম্প্রতি তিনি মনে করছেন তার একটি গাড়ি থাকা দরকার। গাড়ি থাকলে ব্যবসা ও অন্যান্য কাজকর্ম খুব কম সময়ে সহজেই করা সম্ভব হয়। তাই গাড়ি কেনার জন্য তিনি সোনালী ব্যাংকে ২০ লক্ষ টাকার একটি চেক পাঠান।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "প্রয়োজন ভোক্তার সংস্কৃতি ও ব্যক্তিত্বের মাধ্যমে প্রভাবিত হয়ে বাস্তবে প্রকাশ পেলে তাকে অভাব বলে।"
        },
        {
          "label": "খ",
          "question": "",
          "explanation": "ক্রেতা কোনো পণ্য ব্যবহারের মাধ্যমে যে সুবিধা পায় এবং এর জন্য যে পরিমাণ অর্থ ব্যয় করে, এ দু'য়ের পার্থক্যই হলো ক্রেতা ভ্যালু। একজন ক্রেতাকে পণ্য বা সেবা পাওয়ার জন্য অর্থ ব্যয় করতে হয়। বিনিময়ে ক্রেতা সুবিধা বা পণ্য ভোগ করে। ক্রেতাকে তার ব্যয় করা অর্থ অনুযায়ী মানসম্মত সুবিধা বা পণ্য দিলে ক্রেতা ভ্যালু সৃষ্টি হয়।"
        },
        {
          "label": "গ",
          "question": "",
          "explanation": "এস. আলমের গাড়ি কেনার বিষয়টি হলো চাহিদা। কোনো কিছু পাওয়ার আকাঙ্ক্ষা, তা কেনার সামর্থ্য এবং অর্থ ব্যয়ের ইচ্ছা থাকলে তাকে চাহিদা বলে। আবার, কোনো কিছু থেকে নিজেকে বঞ্চিত মনে করার অনুভূতিকে বলা হয় প্রয়োজন। প্রয়োজন মেটানোর জন্য ভোক্তার কোনো পণ্য বা সেবা কেনার আর্থিক সামর্থ্য এবং অর্থ ব্যয়ের ইচ্ছা থাকলে তা চাহিদায় পরিণত হয়। এস. আলম দিনাজপুর জেলায় বসবাস করেন। তার আর্থিক অবস্থা বেশ ভালো। সম্প্রতি তিনি মনে করছেন তার একটি গাড়ি থাকা দরকার। আর্থিক অবস্থা ভালো হওয়ায় তার গাড়ি কেনার সামর্থ্য আছে। আবার, তিনি এটি কেনার জন্য প্রয়োজনীয় অর্থ ব্যয় করতেও রাজি আছেন। তাই গাড়ি কেনার জন্য তিনি সোনালী ব্যাংক থেকে ২০ লক্ষ টাকা তোলেন। গাড়ি কেনার আকাঙ্ক্ষা, সামর্থ্য এবং অর্থ ব্যয়ের ইচ্ছা থাকা চাহিদার বৈশিষ্ট্যের সাথে সামঞ্জস্যপূর্ণ। তাই বলা যায়, এস. আলমের গাড়ি কেনার বিষয়টি চাহিদার অন্তর্ভুক্ত।"
        },
        {
          "label": "ঘ",
          "question": "",
          "explanation": "এস. আলম হলো গাড়ির ক্রেতা ও ভোক্তা উভয়ই। যে বা যারা পণ্য বা সেবা কিনে থাকে তারাই ক্রেতা। ক্রেতারা পণ্য ভোগের জন্যও কিনতে পারে, আবার পুনঃবিক্রি বা পুনঃউৎপাদনের কাজেও ব্যবহারের জন্য কিনতে পারে। অন্যদিকে ভোক্তা শুধু ভোগের উদ্দেশ্যে পণ্য কেনে। এস. আলম একজন ধনাঢ্য ব্যবসায়ী। সম্প্রতি তিনি মনে করছেন তার একটি গাড়ি থাকা দরকার। তিনি মনে করেন, গাড়ি কিনলে তার ব্যবসায় ও অন্যান্য কাজকর্ম খুব কম সময়ে সহজে করা সম্ভব। এস আলম যেহেতু গাড়ি কিনতে চান তাই তিনি গাড়ির ক্রেতা। তিনি গাড়ি কেনার পর তা যদি ভাড়া দিতে চান তাহলে তিনি শুধু ক্রেতা। আবার তিনি যদি শুধু ব্যক্তিগত ও ব্যবসায়িক কাজের জন্য ব্যবহার করেন তাহলে তিনি ক্রেতা ও ভোক্তা উভয়ই। এস. আলম গাড়িটি কেনার পর যেহেতু ব্যবসায়িক ও অন্যান্য কাজে ব্যবহার করতে চেয়েছেন সেহেতু তিনি ক্রেতা ও ভোক্তা উভয়ই।"
        }
      ]
    },
    {
      "number": "2",
      "uddipok": "মি. সাইফুর পঞ্চগড়ে চা বাগানের মালিক। তিনি পঞ্চগড়ে উৎকৃষ্ট মানের চা উৎপাদনের জন্য কারখানা স্থাপন করেন। তার কারখানায় উৎপাদিত চা বাংলাদেশের বিভিন্ন জেলায় সরবরাহ করা হয়। তিনি সম্প্রতি বিদেশে চা রপ্তানির জন্য চা এর আকর্ষণ ও প্রয়োজন উল্লেখ করে আন্তর্জাতিক বিভিন্ন টিভি চ্যানেলে বিজ্ঞাপন দেওয়ার কাজ হাতে নিয়েছেন।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "কোনো কিছু পাওয়ার আকাঙ্ক্ষা, কেনার সামর্থ্য এবং অর্থ ব্যয়ের ইচ্ছা থাকলে তাকে চাহিদা বলে।"
        },
        {
          "label": "খ",
          "question": "",
          "explanation": "বক্রেতা ভ্যালু সৃষ্টির লক্ষ্যে পণ্য বা সেবা উৎপাদন থেকে শুরু করে ভোক্তাদের কাছে পৌঁছানোর সামগ্রিক প্রক্রিয়াকে বিপণন বলে। ক্রেতা সন্তুষ্টি অর্জন করা একটি জটিল ও শ্রমসাধ্য কাজ। এজন্য বিপণনের সাথে জড়িত বিভিন্ন উপাদানের সুষ্ঠু সমন্বয় প্রয়োজন হয়। কোনো প্রতিষ্ঠানকে যথাযথভাবে পরিচালনা করতে এর কার্যাবলিকে উৎপাদন, ব্যবস্থাপনা, অর্থায়ন, বিপণন ইত্যাদি বিভাগে ভাগ করতে হয়। আর বিপণন কার্যাবলি সুষ্ঠুভাবে সম্পন্ন করার জন্য এসব বিভাগের মধ্যে সমন্বয় করা হয়। তাই বিপণনকে সমন্বিত প্রক্রিয়া বলা হয়।"
        },
        {
          "label": "গ",
          "question": "",
          "explanation": "মি. সাইফুরের ব্যবসায়টি রূপগত উপযোগ সৃষ্টি করছে। প্রকৃতি থেকে পাওয়া সম্পদের আকার বা রূপের পরিবর্তন করে তা ব্যবহার উপযোগী করে তুললে পণ্যের রূপগত উপযোগ সৃষ্টি হয়। সব প্রাকৃতিক সম্পদ মানুষ সরাসরি ভোগ করতে পারে না। তাই, রূপ বা আকৃতির পরিবর্তন করে একে ব্যবহার উপযোগী করে তোলা হয়। মি. সাইফুর চা বাগানের মালিক। বাগানে উৎপাদিত চা পাতা সরাসরি ভোগ করা যায় না। তাই তিনি উৎকৃষ্ট মানের চা উৎপাদনের জন্য একটি কারখানা স্থাপন করেন। এখানে কাঁচামাল হিসেবে তার বাগানের চা পাতা ব্যবহার করা হয়। এসব কাঁচা চা পাতা থেকে উৎকৃষ্ট মানের চা তৈরি হয়। অর্থাৎ, চা পাতার রূপ পরিবর্তন করা হয়। তাই বলা যায়, ব্যবসায়টির মাধ্যমে রূপগত উপযোগ সৃষ্টি হয়েছে।"
        },
        {
          "label": "ঘ",
          "question": "",
          "explanation": "মি. সাইফুরের বিভিন্ন আন্তর্জাতিক টিভি চ্যানেলে বিজ্ঞাপন সংক্রান্ত কাজ পরিচালনা করা যথার্থ হয়েছে। প্রযুক্তির উৎকর্ষের এ যুগে বৈদেশিক বাণিজ্যের ক্ষেত্রে পণ্য ও প্রতিষ্ঠানের বিজ্ঞাপন দেওয়ার প্রয়োজনীয়তা আছে। এক্ষেত্রে বিভিন্ন আন্তর্জাতিক টিভি চ্যানেলে বিজ্ঞাপন দেওয়া বেশ সময়োপযোগী এবং কার্যকর একটি পদক্ষেপ। মি. সাইফুর পঞ্চগড়ে চা উৎপাদন করেন। তার উৎপাদিত চা দেশের বিভিন্ন স্থানে সরবরাহ করা হয়। সম্প্রতি তিনি বিদেশে চা রপ্তানিতে আগ্রহী হন। তাই তিনি চায়ের আকর্ষণীয় দিক ও প্রয়োজনীয়তা উল্লেখ করে বিভিন্ন আন্তর্জাতিক টিভি চ্যানেলে বিজ্ঞাপন দেওয়ার পরিকল্পনা করেছেন। বিদেশি বাজারে পণ্য বিক্রি করতে হলে সে দেশের সম্ভাব্য ক্রেতাদের পণ্য ও প্রতিষ্ঠান সম্পর্কে জানাতে হয়। কিন্তু, সেই দেশে গিয়ে বিজ্ঞাপন দিতে আইনি জটিলতাসহ অনেক সময় অর্থের অপচয় ঘটে। এক্ষেত্রে বিভিন্ন আন্তর্জাতিক টিভি চ্যানেল খুবই কার্যকর ভূমিকা রাখে। কারণ আন্তর্জাতিক চ্যানেলে বিজ্ঞাপন দিলে বিশ্বের সব দেশের ক্রেতারা তা দেখতে পায়। এতে অর্থ ব্যয় কম হয় এবং বেশি ক্রেতা সৃষ্টির সম্ভাবনা বাড়ে। আর এটি মি. সাইফুর রহমানের জন্য একটি ইতিবাচক দিক। সুতরাং, তার বিজ্ঞাপন দেওয়ার সিদ্ধান্তটি যুক্তিসংগত হয়েছে।"
        }
      ]
    },
    {
      "number": "3",
      "uddipok": "এফ, রহমান পাবনায় বাণিজ্যিক ভিত্তিতে থাইকুল চাষ শুরু করেন। থাইকুল চাষ সম্পর্কে আগে কোনো অভিজ্ঞতা না থাকায় প্রথম দিকে তার সফলতা আসেনি। পরবর্তীতে তিনি প্রশিক্ষণ এবং ব্যাংক ঋণ নিয়ে থাইকুল চাষে সফলতা অর্জন করেন। সৌদি আরবে থাইকুলের ব্যাপক চাহিদা থাকায় তিনি সেখানে রপ্তানির সিদ্ধান্ত নিলেন।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "যেসব পক্ষ, প্রাকৃতিক বা অপ্রাকৃতিক উপাদান বিপণন কার্যক্রমের ওপর প্রত্যক্ষ বা পরোক্ষভাবে প্রভাব বিস্তার করে তাকে বিপণন পরিবেশ বলে।"
        },
        {
          "label": "খ",
          "question": "",
          "explanation": "যেসব পক্ষ বা শক্তি প্রতিষ্ঠানের বিপণন কার্যক্রমকে পরোক্ষভাবে প্রভাবিত করে তাদের সমষ্টিকে সামষ্টিক পরিবেশ বলে। বিপণনের সামষ্টিক পরিবেশের উপাদানগুলো সাধারণত নিয়ন্ত্রণ করা যায় না। যেমন: সাংস্কৃতিক পরিবেশ; মানুষের মৌলিক বিশ্বাস, মূল্যবোধ, রীতি-নীতি প্রভৃতি বিপণন কার্যক্রমে প্রভাব বিস্তার করে। ব্যবস্থাপক এরূপ পরিস্থিতি বা উপাদান নিয়ন্ত্রণ করতে পারে না। একইভারে সামষ্টিক পরিবেশের অন্যান্য উপাদান যেমন: জনসংখ্যাগত, অর্থনৈতিক, প্রাকৃতিক, প্রযুক্তিগত এবং রাজনৈতিক পরিবেশও অনিয়ন্ত্রণযোগ্য।"
        },
        {
          "label": "গ",
          "question": "",
          "explanation": "এফ. রহমানের থাইকুল চাষে সফলতার পেছনে অর্থনৈতিক পরিবেশের প্রভাব সর্বাধিক। যেসব উপাদান সমন্বিতভাবে ভোক্তার কেনার ক্ষমতা এবং ব্যয়-ধাঁচকে প্রভাবিত করে, সেগুলোর সমন্বয়ে অর্থনৈতিক পরিবেশ গঠিত হয়। ভোক্তাদের আয়, খরচ ও সঞ্চয় করার প্রবণতা, ঋণ ব্যবস্থা প্রভৃতি হলো এ পরিবেশের উপাদান। এফ. রহমান পাবনায় বাণিজ্যিক ভিত্তিতে থাইকুল চাষ শুরু করেন। আগে কোনো অভিজ্ঞতা না থাকায় প্রথম দিকে তার ব্যবসায়ে সফলতা আসেনি। পরবর্তীতে প্রশিক্ষণ ও ঋণ নিয়ে তিনি থাইকুল চাষে সফলতা অর্জন করেন। এটি একটি মৌসুমি পণ্য এবং এর চাষপ্রণালি জটিল ও ব্যয়সাপেক্ষ। তাই প্রশিক্ষণ ছাড়া সাধারণ মানুষের পক্ষে থাইকুল চাষ করা কঠিন কাজ। আবার শ্রমিকের বেতন, বীজ ও কীটনাশক কেনা প্রভৃতি কাজের জন্য প্রচুর অর্থের প্রয়োজন হয়। ব্যাংক থেকে ঋণ নিয়ে এফ. রহমান এ চাহিদা পূরণ করেছেন। এ অর্থ না পেলে তার জন্য উৎপাদন কাজ চালানো কঠিন হতো। তাই বলা যায়, এফ রহমানের থাইকুল চাষে সফলতার পেছনে অর্থনৈতিক পরিবেশের প্রভাব সবচেয়ে বেশি।"
        },
        {
          "label": "ঘ",
          "question": "",
          "explanation": "সৌদি আরবে এফ. রহমানের থাইকুল রপ্তানির সিদ্ধান্ত অবশ্যই যুক্তিসঙ্গত। দেশের চাহিদা মেটানোর পর উৎপাদিত অতিরিক্ত পণ্য বিদেশে রপ্তানি করা লাভজনক। এতে বৈদেশিক মুদ্রা অর্জনের পাশাপাশি দেশের অর্থনীতি সমৃদ্ধ হয়। এফ. রহমান পাবনায় থাইকুল চাষ শুরু করেন। প্রথমদিকে তিনি ব্যর্থ হন। পরবর্তীতে ব্যাংক ঋণ ও প্রশিক্ষণ নিয়ে তিনি সফলতা লাভ করেন। সৌদি আরবে থাইকুলের ব্যাপক চাহিদা থাকায় তিনি সেখানে কুল রপ্তানির সিদ্ধান্ত নিয়েছেন। বাংলাদেশের মাটি ফল চাষের জন্য বেশ উপযোগী। তাই এফ. রহমান থাইকুল চাষ করে সফলতা পেয়েছেন। এছাড়াও সেগুলো রপ্তানির সিদ্ধান্ত নিয়েছেন। সৌদি আরবে থাইকুলের চাহিদা অনেক এবং দাম ও অনেক বেশি। তাই সেখানে থাইকুল রপ্তানি করলে লাভবান হওয়ার সম্ভাবনা রয়েছে। এর ফলে বৈদেশিক মুদ্রা অর্জিত হবে। এছাড়াও অর্থনীতি সমৃদ্ধ হওয়ার পাশাপাশি দেশের সুনাম বাড়বে। তাছাড়া সৌদি আরবের ফলের বাজার দখল করার সম্ভাবনা রয়েছে। তাই এফ. রহমানের সৌদি আরবে থাইকুল রপ্তানির সিদ্ধান্ত যুক্তিসঙ্গত।"
        }
      ]
    },
    {
      "number": "4",
      "uddipok": "জনাব মেহের আলী একজন স্বনামধন্য আম ব্যবসায়ী। তিনি দেশের বিভিন্ন অঞ্চল থেকে আম সংগ্রহ করেন। এরপর তা ঢাকার মতিঝিলে নিজস্ব দোকানের মাধ্যমে বিক্রি করে থাকেন। তিনি তাতে কোনো রকম কেমিক্যাল ব্যবহার করেন না। ফলে অনেক আম পচে যায়। এতে মেহের আলী অনেক ক্ষতির সম্মুখীন হন। বর্তমানে তিনি ব্যাংক ঋণ নিয়ে একটি কোল্ডস্টোরেজ নির্মাণের কথা ভাবছেন।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "বিপণন কার্যাবলি বলতে ঐসব কাজকে বোঝায় যার মাধ্যমে উৎপাদনকারীর কাছ থেকে চূড়ান্ত ভোক্তার কাছে পণ্য বা সেবা পৌঁছানো হয়।"
        },
        {
          "label": "খ",
          "question": "",
          "explanation": "উত্তম কাঁচামাল কিনতে পারলে উৎপাদিত পণ্যের মানও ভালো হয়, যা ক্রেতাসন্তুষ্টি সৃষ্টি করে। তাই উত্তম ক্রয় হলো বিক্রয়ের অর্ধেক। ভোক্তারা সবসময় মানসম্মত পণ্য প্রত্যাশা করে। আর মানসম্মত পণ্য উৎপাদনের জন্য প্রয়োজন মানসম্মত কাঁচামাল। এ মানসম্মত কাঁচামাল উৎপাদক কেবল উত্তম ক্রয় থেকেই পেয়ে থাকে। মানসম্মত পণ্য বিক্রি করা সহজ। তাই বলা যায়, উত্তম ক্রয় বিক্রয়ের অর্ধেক।"
        },
        {
          "label": "গ",
          "question": "",
          "explanation": "জনাব মেহের আলী আম বিক্রির মাধ্যমে পণ্যের স্বত্বগত উপযোগ সৃষ্টি করেছেন। পণ্য কিনলে পণ্যের স্বত্ব বিক্রেতার কাছ থেকে ক্রেতার কাছে হস্তান্তরিত হয়। এভাবে পণ্য বা সেবা ক্রয়-বিক্রয়ের মাধ্যমে স্বত্বগত উপযোগ সৃষ্টি হয়। জনাব মেহের আলী একজন স্বনামধন্য আম ব্যবসায়ী। তিনি দেশের বিভিন্ন অঞ্চল হতে আম সংগ্রহ করে নিজের দোকানে বিক্রি করেন। ক্রেতারা নির্দিষ্ট অর্থের বিনিময়ে আম কেনে। ক্রেতারা আম কেনার আগে আমের স্বত্ব বিক্রেতার কাছে থাকে। আম কেনা মাত্র আমের স্বত্ব ক্রেতার কাছে হস্তান্তরিত হয়। তাই বলা যায়, জনাব মেহের আলী আম বিক্রির মাধ্যমে স্বত্বগত উপযোগ সৃষ্টি করেছেন।"
        },
        {
          "label": "ঘ",
          "question": "",
          "explanation": "জনাব মেহের আলীর কোল্ডস্টোরেজ স্থাপনে ব্যাংক ঋণ নেওয়ার সিদ্ধান্ত তার ব্যবসায়ের সফলতার ক্ষেত্রে অত্যন্ত উপযুক্ত পদক্ষেপ বলে আমি মনে করি। ব্যবসায় প্রতিষ্ঠানে যেকোনো সময় অর্থের প্রয়োজন হতে পারে। এক্ষেত্রে ব্যাংক ও বিভিন্ন আর্থিক প্রতিষ্ঠান প্রয়োজনীয় অর্থের যোগান দিয়ে থাকে। এটি প্রতিষ্ঠানের জরুরি মুহূর্তে বিশেষ সহায়ক। জনাব মেহের আলী একজন স্বনামধন্য আম ব্যবসায়ী। তিনি বিভিন্ন স্থান থেকে আম সংগ্রহ করে মতিঝিলে দোকানের মাধ্যমে বিক্রি করেন। তিনি আমে কোনো কেমিক্যাল ব্যবহার করেন না। তাই অনেক আম পচে যায়। ক্ষতির হাত থেকে রক্ষা পেতে তিনি ব্যাংক থেকে ঋণ নিয়ে কোল্ডস্টোরেজ নির্মাণের কথা ভাবছেন। জনাব মেহের আলী ঋণ নিতে পারলে একটি আধুনিক কোল্ডস্টোরেজ স্থাপন করতে পারবেন। এতে তার সংরক্ষিত আম পচবে না। তাছাড়া তিনি মৌসুমে বেশি পরিমাণ আম কোল্ডস্টোরেজে সংরক্ষণ করতে পারবেন। পরবর্তিতে তা সরবরাহ করতে সক্ষম হবেন। এতে তার ব্যয় কম হবে এবং মুনাফা বাড়াতে সহায়তা করবে। তাছাড়া তিনি চাইলে অন্য ব্যবসায়ীদের আম সংরক্ষণের মাধ্যমে বাড়তি আয় করার সুযোগ পাবেন। এভাবে তার ব্যবসায় সম্প্রসারিত হবে। তাই বলা যায়, ব্যাংক থেকে ঋণ নেওয়ার সিদ্ধান্ত তার সফলতার ক্ষেত্রে খুবই যৌক্তিক হয়েছে।"
        }
      ]
    },
    {
      "number": "5",
      "uddipok": "জনাব মারুফা উন্নতমানের সুতা কিনে জামদানি শাড়ি তৈরি করেন। বয়স অনুযায়ী মানসম্মত শাড়ি তৈরি করার জন্য চারদিকে তার ব্যাপক সুনাম সৃষ্টি হয়েছে। তিনি নিজস্ব প্রযুক্তি ব্যবহার করে দেশে জামদানি শাড়ি তৈরি করতে চান। এর মাধ্যমে তিনি মধ্যম আয়ের মানুষের কল্যাণে নিয়োজিত থাকার সিদ্ধান্ত নিয়েছেন।",
      "tag": "VNSC 23,RB 17",
      "sub_questions": [
        {
          "label": "ক",
          "question": "",
          "explanation": "বিপণন মিশ্রণ হলো বিপণনের একটি কৌশল, যেখানে পণ্য, পণ্যের মূল্য, পণ্য বণ্টন প্রণালি এবং পণ্যের প্রসার এই চারটি উপাদানের সমন্বয় করা হয়।"
        },
        {
          "label": "খ",
          "question": "",
          "explanation": "ক্রেতাদের ঘিরেই বিপণন কাজ পরিচালনা করা হয় বলে তাদের বিপণন মিশ্রণের কেন্দ্রবিন্দুতে রাখা হয়। বিপণন মতবাদ অনুযায়ী ক্রেতা এবং তাদের প্রয়োজনকে বেশি গুরুত্ব দেওয়া হয়। ক্রেতা বা ভোক্তা আছে বলেই বিপণন কার্যাবলির প্রয়োজনীয়তা আছে। প্রধানত ক্রেতাদের চাহিদা ও প্রয়োজন অনুযায়ী পণ্য উৎপাদন ও বিপণন করা হয়। পণ্যের ধরন, মূল্য, প্রসারমূলক কাজ ইত্যাদি নির্ধারণের আগে তাদের পছন্দ-অপছন্দ বিবেচনা করা হয়। এজন্য তারা, বিপণন মিশ্রণের কেন্দ্রবিন্দুতে অবস্থান করে।"
        },
        {
          "label": "গ",
          "question": "",
          "explanation": "জনাব মারুফা জনসংখ্যাভিত্তিক বাজার বিভক্তিকরণের বয়স চলকটি ব্যবহার করেছেন। বয়সের পার্থক্যের কারণে ভোক্তার প্রয়োজন, পছন্দ, রুচি, চাহিদা ইত্যাদিতে পার্থক্য দেখা যায়। যেমন: শিশুদের এবং বয়স্ক মানুষের চাহিদা, রুচি, পছন্দ এক নয়। তাই বাজার বিভক্তিকরণে বয়স একটি গুরুত্বপূর্ণ চলক। জনাব মারুফা উন্নতমানের সুতা কিনে জামদানি শাড়ি তৈরি করেন। তিনি বয়স অনুযায়ী মানসম্মত শাড়ি তৈরি করেন। এতে চারদিকে তার ব্যাপক সুনাম সৃষ্টি হয়েছে। তরুণীরা ফ্যাশনেবল ডিজাইন এবং রঙিন জামদানি শাড়ি কেনায় আগ্রহী। অন্যদিকে মধ্যবয়স্ক বা বৃদ্ধা মহিলারা মানসম্মত টেকসই শাড়ি আশা করেন। এ কারণে জনাব মারুফা বয়সের পার্থক্য ও চাহিদার এই বিষয়গুলো মাথায় রেখেই শাড়ি তৈরি করেন। সুতরাং, তিনি বয়স বিবেচনায় বাজার বিভক্তিকরণ করেন।"
        },
        {
          "label": "ঘ",
          "question": "",
          "explanation": "মধ্যম আয়ের মানুষের জন্য জামদানি শাড়ি তৈরিতে মারুফা আশানুরূপ সাফল্য অর্জন করবেন বলে আমি মনে করি। সামাজিক শ্রেণির ভিত্তিতে বাজার বিভক্ত করা যায়। যেমন: উচ্চবিত্ত, মধ্যবিত্ত ও নিম্নবিত্ত শ্রেণি। উচ্চবিত্ত শ্রেণির মানুষেরা বিলাসবহুল পণ্য আশা করে। মধ্যবিত্ত শ্রেণির মানুষেরা সাধারণত মিতব্যয়ী হয়। আবার, নিম্নবিত্ত শ্রেণির মানুষ প্রয়োজন ছাড়া কোনো পণ্যই কেনে না। জনাব মারুফা উন্নতমানের সুতা কিনে জামদানি শাড়ি তৈরি করেন। বয়স অনুযায়ী শাড়ি তৈরি করায় বাজারে তার শাড়ির বেশ সুনাম সৃষ্টি হয়েছে। বর্তমানে তিনি দেশীয় প্রযুক্তি ব্যবহার করে মধ্যম আয়ের মানুষের জন্য শাড়ি তৈরির সিদ্ধান্ত নিয়েছেন। মধ্যম আয়ের মানুষ সাধারণত মিতব্যয়ী হয়। তাই তারা সাশ্রয়ী মূল্যে উন্নত মানের টেকসই শাড়ি কেনায় আগ্রহী হয়। জনাব মারুফা দেশীয় প্রযুক্তি ব্যবহার করলে তার উৎপাদন খরচ এবং পরিচালন ব্যয়ও কমতে পারে। তাছাড়া তার একার পক্ষে উচ্চ, মধ্যম ও নিম্ন আয়ের মানুষের জন্য শাড়ি তৈরি সম্ভব না। কারণ এজন্য প্রচুর মূলধন এবং উন্নত প্রযুক্তির দরকার হয়। তাই তিনি মধ্যম আয়ের মানুষকে বেছে নিয়েছেন, যা তার ব্যবসায়ের জন্য লাভজনক হবে বলে আমি মনে করি।"
        }
      ]
    },
    {
      "number": "6",
      "uddipok": "ঢাকা ইলেকট্রনিকস মালয়েশিয়া থেকে ইলেকট্রনিক সামগ্রীর যন্ত্রাংশ আমদানি করে দেশের বিভিন্ন অঞ্চলে বিক্রি করে থাকে। তারা সারাদেশে পণ্য বিক্রির জন্য কিছু প্রতিনিধির সহায়তা নেয়। প্রতিনিধিরা ঢাকা ইলেকট্রনিকস-এর কাছ থেকে পণ্য সংগ্রহ করে নিজস্ব গুদামে রেখে বিক্রি করে এবং অনাদায়ী পাওনা আদায়ে সহায়তা করে। এতে প্রতিষ্ঠানটির ব্যয় আনুপাতিক হারে অনেক কম হয়। বর্তমানে তারা ব্যাপক হারে প্রসারমূলক কাজের কথা ভাবছে।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "ক্রেতারা ব্যক্তিগত বা পারিবারিক ভোগের জন্য যেসব পণ্য কিনে থাকেন সেগুলোকে ভোগ্য পণ্য বলে। চাল, ডাল, ওয়াশিং মেশিন প্রভৃতি হলো ভোগ্য পণ্য।"
        },
        {
          "label": "খ",
          "question": "",
          "explanation": "প্রাতিষ্ঠানিক উদ্দেশ্য অর্জনের পাশাপাশি বিপণন কার্যক্রম গতিশীল করতে মূল্য নির্ধারণ করতে হয়। পণ্য বা সেবা উৎপাদনের প্রধান উদ্দেশ্য হলো তা বিক্রির মাধ্যমে মুনাফা অর্জন করা। মূল্য নির্ধারণের মাধ্যমে মুনাফার গতি-প্রকৃতি জানা যায়। তাছাড়া প্রতিযোগিতায় টিকে থাকা, পণ্য মানে নেতৃত্ব দেওয়া, নগদপ্রবাহ নিশ্চিত করা প্রভৃতি কাজের জন্য মূল্য নির্ধারণ করা গুরুত্বপূর্ণ।"
        },
        {
          "label": "গ",
          "question": "",
          "explanation": "'ঢাকা ইলেকট্রনিকস' তার পণ্য বিক্রির ক্ষেত্রে আড়তদার বা ফড়িয়া মধ্যস্থব্যবসায়ীর সহযোগিতা নিয়েছে। আড়তদার এমন এক ধরনের মধ্যস্থব্যবসায়ী যারা পাইকারের কাছ থেকে পণ্য সংগ্রহ করে। এরা নিজস্ব গুদামে পণ্য মজুদ করে এবং বাজার অনুসন্ধান করে। আড়তদার পণ্যের মালিকানা নেয় না কিন্তু অনাদায়ী পাওনা আদায়ে সহায়তা করে। 'ঢাকা ইলেকট্রনিকস' মালয়েশিয়া থেকে ইলেকট্রনিক সামগ্রীর যন্ত্রাংশ আমদানি করে। এটি পণ্য বিক্রির ক্ষেত্রে কিছু প্রতিনিধির সহায়তা নেয়। এসব প্রতিনিধি 'ঢাকা ইলেকট্রনিকস'-এর কাছ থেকে পণ্য সংগ্রহ করে কিন্তু মালিকানা নেয় না। তারা সংগৃহীত পণ্য নিজস্ব গুদামে রেখে বিক্রি করে। তাছাড়া অনাদায়ী পাওনা আদায়েও তারা সহায়তা করে। এসব বৈশিষ্ট্য আড়তদার বা ফড়িয়া প্রতিনিধিদের মধ্যে বিদ্যমান। তাই বলা যায়, উদ্দীপকের প্রতিষ্ঠানটি আড়তদার বা ফড়িয়া মধ্যস্থব্যবসায়ীর সহযোগিতা নিয়েছে।"
        },
        {
          "label": "ঘ",
          "question": "",
          "explanation": "'ঢাকা ইলেকট্রনিকস'-এর ব্যাপক প্রসারমূলক কাজ ব্যবহার করা সম্পূর্ণ যৌক্তিক বলে আমি মনে করি। পণ্যের বিক্রি বাড়াতে প্রসারমূলক কাজ খুবই গুরুত্বপূর্ণ ভূমিকা রাখে। এর মাধ্যমে ক্রেতাসাধারণের মনোযোগ পণ্যের প্রতি আকৃষ্ট হয় এবং তারা পণ্য কিনতে আগ্রহী হয়। 'ঢাকা ইলেকট্রনিকস' মালয়েশিয়ার বিভিন্ন ইলেকট্রনিকস সামগ্রীর যন্ত্রাংশ আমদানি করে বিক্রি করে। সারাদেশে প্রতিষ্ঠানটির প্রতিনিধি আছে, যারা পণ্য বিক্রিতে সহায়তা করে। তারা বিক্রি বাড়ানোর উদ্দেশ্যে ব‍্যাপক প্রসারমূলক কার্যাবলি ব্যবহারের কথা ভাবছেন। মালয়েশিয়া থেকে আমদানিকৃত পণ্যের মান সাধারণত উন্নত হয়। কিন্তু এ দেশের সম্ভাব্য ক্রেতাদের উক্ত পণ্য সম্পর্কে ধারণা কম। তাই প্রসারমূলক কার্যাবলি ব্যবহার করলে ক্রেতারা আমদানিকৃত পণ্য সম্পর্কে জানতে পারবে এবং কিনতে আগ্রহী হবে। ফলে সম্ভাব্য ক্রেতাদের প্রকৃত ক্রেতায় রূপান্তর করা সহজ হবে। এতে একদিকে 'ঢাকা ইলেকট্রনিকস' লাভবান হবে, অন্যদিকে ক্রেতারাও উন্নত পণ্য ভোগের সুযোগ পাবে। সুতরাং, প্রতিষ্ঠানটির প্রসারমূলক কার্যাবলি ব্যবহার করা সম্পূর্ণ যৌক্তিক পদক্ষেপ বলে আমি মনে করি।"
        }
      ]
    },
    {
      "number": "7",
      "uddipok": "মি. Y একজন কলা ব্যবসায়ী। তিনি চূড়ান্ত ভোক্তাদের কাছে কলা বিক্রি করেন। তিনি চাষিদের কাছ থেকে ভোক্তাদের চাহিদা ও পছন্দ' অনুযায়ী কলা সংগ্রহ করেন। সততা ও পণ্যের গুণগতমান ভালো হওয়ায় তার ব্যবসায়ে দিন দিন সফলতা আসছে। তাছাড়া ভোক্তাদের সাথে তার সুসম্পর্ক আছে। বর্তমানে তিনি ব্যবসায় সম্প্রসারণের কথা ভাবছেন।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "উৎপাদক বা পাইকারি ব্যবসায়ী থেকে নিয়োজিত হয়ে যে প্রতিনিধি বিভিন্ন অঞ্চলে ঘুরে ঘুরে নিয়োগকর্তার পক্ষে পণ্যের অর্ডার সংগ্রহ করেন, তাকে ভ্রাম্যমাণ প্রতিনিধি বলে।"
        },
        {
          "label": "খ",
          "question": "",
          "explanation": "উৎপাদনকারীর কাছ থেকে উৎপাদিত পণ্য বা সেবা ভোক্তার কাছে পৌঁছে দেওয়ার প্রক্রিয়ায় যে সমস্ত ব্যক্তি, সংগঠন, ফার্ম ও মধ্যস্থব্যবসায়ী জড়িত তাদের সম্মিলিতভাবে বণ্টন প্রণালি বলা হয়। ভোগ্য পণ্যের ক্রেতার সংখ্যা শিল্প পণ্যের ক্রেতার চেয়ে বেশি হয়ে থাকে। শিল্প পণ্যের ক্রেতার সংখ্যা তুলনামূলকভাবে অনেক কম হয় এবং তারা নির্দিষ্ট কিছু এলাকায় সীমাবদ্ধ থাকে। কিন্তু ভোগ্য পণ্যের ক্রেতারা অঞ্চল, বিভাগ, দেশ ও বিদেশে ছড়িয়ে ছিটিয়ে থাকে। বিক্ষিপ্তভাবে থাকা ক্রেতাদের হাতে পণ্য পৌঁছে দিতে হয় বলে ভোগ্য পণ্যের বণ্টন প্রণালি দীর্ঘ হয়।"
        },
        {
          "label": "গ",
          "question": "",
          "explanation": "উদ্দীপক অনুযায়ী মি. Y একজন খুচরা ব্যবসায়ী। খুচরা ব্যবসায়ীরা পাইকার বা উৎপাদকের কাছ থেকে পণ্য কিনে তা চূড়ান্ত ভোক্তাদের কাছে বিক্রি করে। তাই ভোক্তাদের সবচেয়ে কাছাকাছি স্থানে খুচরা ব্যবসায়ীরা অবস্থান করে। মি. Y একজন কলা ব্যবসায়ী। তিনি চূড়ান্ত ভোক্তাদের কাছে কলা বিক্রি করেন। তিনি ভোক্তাদের চাহিদা ও পছন্দের বিষয়টি বিবেচনা করে চাষিদের কাছ থেকে কলা সংগ্রহ করেন। অর্থাৎ তিনি উৎপাদকের কাছ থেকে কলা সংগ্রহ করে চূড়ান্ত ভোক্তাদের কাছে বিক্রি করেন। তাছাড়া তিনি চূড়ান্ত ভোক্তাদের চাহিদা ও রুচির বিষটি বিবেচনা করেন, যা খুচরা ব্যবসায়ীর বৈশিষ্ট্য বহন করে। তাই বলা যায়, মি. Y একজন খুচরা ব্যবসায়ী।"
        },
        {
          "label": "ঘ",
          "question": "",
          "explanation": "মি. Y-এর খুচরা ব্যবসায়টি সম্প্রসারণের মাধ্যমে কলা উৎপাদনকারীর, বিক্রি বাড়বে, যা মুনাফা বাড়ানোর জন্য সহায়ক বলে আমি মনে করি। খুচরা ব্যবসায়ীরা বিভিন্নভাবে উৎপাদনকারীর মুনাফাকে প্রভাবিত করে। এরা সফলতার সাথে ব্যবসায় করলে ভোক্তার চাহিদার পরিমাণ বাড়ার সম্ভাবনা থাকে। ফলে উৎপাদনকারীকে উৎপাদন বাড়াতে হয় এবং তাদের পণ্যের বিক্রি বাড়ে। আবার খুচরা ব্যবসায়ী ব্যর্থ হলে উৎপাদকের উৎপাদনে নেতিবাচক প্রভাব পড়ে। মি. Y একজন খুচরা ব্যবসায়ী। তিনি ভোক্তাদের চাহিদা ও পছন্দ অনুযায়ী উৎপাদনকারীদের কাছে থেকে কলা সংগ্রহ করেন। সততা ও গুণগত মান ভালো হওয়ায় দিন দিন তার ব্যবসায়ে সফলতা আসছে। মি. Y-এর সফলতা বাড়ায় স্বাভাবিকভাবে তাকে ব্যবসায় সম্প্রসারণ করতে হবে। এর অর্থ হলো বেশি পরিমাণে পণ্য সংগ্রহ করে বেশি সংখ্যক ক্রেতার কাছে তা বিক্রি করা। মি. Y ব্যবসায় সম্প্রসারণ করলে তাকে অতিরিক্ত চাহিদা মেটাতে কলা উৎপাদনকারীদের কাছ থেকে বেশি কলা সংগ্রহ করতে হবে। তাই কলা উৎপাদনকারীদেরও এটি উৎপাদন বাড়াতে হবে। এতে তাদের বিক্রি, মুনাফা ও সুনাম বাড়বে। এভাবে মি. Y ব্যবসায় সম্প্রসারণ করলে উৎপাদনকারীরাও লাভবান হবেন।"
        }
      ]
    },
    {
      "number": "8",
      "uddipok": "জনাব মিলন ৪(চার) কোটি টাকা খরচ করে একই সাজসজ্জা সংবলিত 'JOSS' নামে চট্টগ্রামে দুইটি বিক্রয়কেন্দ্র খোলেন। প্রতিষ্ঠানটি দেশি-বিদেশি বিভিন্ন ব্রান্ডের জুতা বিক্রি করে। দিন দিন সফলতা বাড়ায় প্রতিষ্ঠানটি, একই নাম, মূল্য ও বিক্রয়নীতি অনুসরণ করে দেশের বিভিন্ন স্থানে আরও ২০টি বিপণি খোলার সিদ্ধান্ত নেয়।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "খুচরা ব্যবসায়ীদের কাছ থেকে ফরমায়েশ সংগ্রহ করে যেসব পাইকার উৎপাদনকারীদের কাছে সরবরাহ করেন তাদের ড্রপ শিপারস বলে।"
        },
        {
          "label": "খ",
          "question": "",
          "explanation": "উৎপাদক বা পাইকারের কাছ থেকে পণ্য কিনে চূড়ান্ত ভোক্তার কাছে বিক্রি করাকে খুচরা ব্যবসায় বলে। খুচরা ব্যবসায়ীরাই ভোক্তাকে তাদের কাঙ্ক্ষিত পণ্যটি সরবরাহ করে তাছাড়া এরা পণ্য বা সেবা কেনা-বেচা গুদামজাতকরণ, পরিবহন ইত্যাদি বিপণনের সহায়ক কাজগুলো করে। বাজার সংক্রান্ত যাবতীয় তথ্য উৎপাদব বা পাইকারকে সরবরাহ করাও খুচরা ব্যবসায়ীর কাজ। তাই পণ্য বিপণনে খুচরা ব্যবসায় খুবই গুরুত্বপূর্ণ।"
        },
        {
          "label": "গ",
          "question": "",
          "explanation": "উদ্দীপকের 'JOSS' বিপণিটি হলো চেইন স্টোর। একই মালিকানা ও পরিচালনায় দুই বা ততোধিক শাখা দোকানের মাধ্যমে পণ্য বিক্রির কাজে নিয়োজিত প্রতিষ্ঠানকে চেইন স্টোর বলে। সাধারণত এসব দোকানের আকার আকৃতি ও সাজসজ্জা একই ধরনের হয়ে থাকে। জনাব মিলন ৪ কোটি টাকা ব্যয়ে চট্টগ্রামে 'JOSS' নামে একই সাজসজ্জা বিশিষ্ট দুটি বিক্রয়কেন্দ্র খোলেন। স্টোর দুটিতে দেশি-বিদেশি ব্র্যান্ডের জুতা বিক্রি করা হয়। পরবর্তীতে এ প্রতিষ্ঠানের আরও ২০ টি শাখা খোলার সিদ্ধান্ত নেওয়া হয়। জনাব মিলনের মালিকানা ও পরিচালনায় এই প্রতিষ্ঠানের সব কার্যক্রম সম্পাদন করা হয়। তাছাড়া স্টোরগুলোর সাজসজ্জাও একই ধরনের, যা চেইন স্টোরের বৈশিষ্ট্য বহন করে। তাই বলা যায়, 'JOSS' একটি চেইন স্টোর বিপণি।"
        },
        {
          "label": "ঘ",
          "question": "",
          "explanation": "জনাব মিলনের নতুন বিপণি খোলার সিদ্ধান্ত সম্পূর্ণ যুক্তিসংগত। প্রাথমিক পর্যায়ে ছোট আকারে একটি ব্যবসায় প্রতিষ্ঠান শুরু করা হয়। পরবর্তীতে বিক্রি. ও মুনাফা বাড়লে এবং ভবিষ্যৎ সম্ভাবনা ইতিবাচক হলে বিনিয়োগকারীর ব্যবসায় সম্প্রসারণ করা উচিত। জনাব মিলন 'JOSS' নামে চট্টগ্রামে দুইটি বিক্রয় কেন্দ্র খোলেন। এগুলোর সাজসজ্জা একই ধরনের। এখানে দেশি-বিদেশি ব্র্যান্ডের জুতা বিক্রি করা হয়। এতে সফলতা পাওয়ায় একই নাম, মূল্য ও বিক্রিনীতি অনুসরণ করে তিনি দেশের বিভিন্ন স্থানে আরোও ২০টি বিপণি খোলার সিদ্ধান্ত নেন। 'JOSS' প্রতিষ্ঠানটি প্রাথমিক পর্যায়ে দুটি বিপণি নিয়ে বেশ সফলতার সাথে ব্যবসায় করে। কারণ বাজারে তাদের জুতার চাহিদা বেশি। মাত্র দুটি বিপণি হওয়ায় স্বাভাবিকভাবেই ক্রেতার চাপ বেশি থাকে। তাছাড়া, সারা দেশের ক্রেতারা তাদের পণ্য কেনার সুযোগ পায় না। তাই আরও ২০টি বিপণি দেশজুড়ে স্থাপন করলে সারাদেশের ক্রেতারা এটির পণ্য কিনতে পারবে। এতে দেশের বাজার দখল করা সহজ হবে। ফলে প্রতিষ্ঠানটির বিক্রি ও মুনাফা বাড়তে পারে। তাই বলা যায়, জনাব মিলনের নতুন বিপণি খোলার সিদ্ধান্তটি যৌক্তিক।"
        }
      ]
    },
    {
      "number": "9",
      "uddipok": "নাবিলা কোম্পানি সারাদেশে নুডলস বিক্রি করে। এটি ৫টি নুডলস একসাথে কিনলে ১টি ফ্রি দেওয়ার সিদ্ধান্ত নিয়েছে। কিন্তু বর্তমানে তীব্র প্রতিযোগিতার কারণে প্রতিষ্ঠানটি বিক্রির টার্গেট পূরণ করতে পারছে না। তাই নাবিলা কোম্পানি এখন বিভিন্ন মিডিয়ায় বিজ্ঞাপন দেওয়ার কথা ভাবছে।",
      "tag": "RB 17,DIN.B 17",
      "sub_questions": [
        {
          "label": "ক",
          "question": "",
          "explanation": "বিজ্ঞাপন বার্তাকে পণ্যের বর্তমান ও সম্ভাব্য ক্রেতার কাছে পৌছানোর জন্য যে পন্থা অবলম্বন করা হয়, তাকে বিজ্ঞাপন মাধ্যম বলে।"
        },
        {
          "label": "খ",
          "question": "",
          "explanation": "অর্থ ব্যয় না করে পণ্য বা সেবার নৈর্ব্যক্তিক উপস্থাপনাই হলো প্রচার। প্রচার হলো বিপণন প্রমোশনের একটি গুরুত্বপূর্ণ কৌশল। মৌলিক অর্থে, প্রচার জনসংযোগেরই একটি অংশ। এর জন্য উদ্যোক্তাকে কোনো অর্থ ব্যয় করতে হয় না। প্রচার সাধারণত তৃতীয় পক্ষের মাধ্যমে সম্পাদিত হয়।"
        },
        {
          "label": "গ",
          "question": "",
          "explanation": "'নাবিলা কোম্পানি' ৫টি কিনলে ১টি ফ্রি দেওয়ার মাধ্যমে বিক্রয় প্রসারের 'প্রিমিয়াম' হাতিয়ারটি ব্যবহার করেছে। পণ্যের বিক্রি বাড়ানোর জন্য বিক্রয় প্রসার কার্যক্রমের আওতায় অনেক স্বল্পমেয়াদি ব্যবস্থা নেওয়া হয়। ক্রেতাকে পণ্য কিনতে উৎসাহী করতে অনেক সময় বিপণনকারী কম মূল্যে বা বিনামূল্যে পণ্য দিয়ে থাকে। একে প্রিমিয়াম বলে। 'নাবিলা কোম্পানি' সারাদেশে নুডলস বিপণন করে। এটি চূড়ান্ত ভোক্তাদের ৫টি নুডলস কিনলে ১টি নুডলস ফ্রি দিয়েছে। এক্ষেত্রে পণ্য বা সেবা নগদ গ্রহণকারীদের এই অফার দেওয়া হয়। বিক্রি বাড়ানোর জন্য বিনামূল্যে পণ্য দেওয়া ব্যবসায় প্রতিষ্ঠানের জন্য গুরুত্বপূর্ণ প্রসার হাতিয়ার। সুতরাং, ৫টি নুডলস কিনলে একটি নুডলস ফ্রি হলো প্রমিয়াম, যা ক্রেতাকে পণ্য কিনতে উৎসাহিত করে।"
        },
        {
          "label": "ঘ",
          "question": "",
          "explanation": "নাবিলা কোম্পানির বিভিন্ন মিডিয়ায় বিজ্ঞাপন দেওয়ার বিষয়টি সম্পূর্ণ যৌক্তিক। বিজ্ঞাপন হলো পণ্য বা সেবা ক্রয়ে ক্রেতাদের উৎসাহিত করার একটি পদ্ধতি। বিজ্ঞাপন প্রচারের কতগুলো মাধ্যম রয়েছে, যেমন: টিভি, রেডিও, পত্রিকা, বিলবোর্ড প্রভৃতি। পণ্য বিজ্ঞাপনের সফলতা অনেকাংশে নির্ভর করে যথাযথ মাধ্যম নির্বাচনের ওপর। অনেক সময় একাধিক মাধ্যমে বিজ্ঞাপন প্রদান করার প্রয়োজনীয়তা অনুভূত হতে পারে। নাবিলা কোম্পানি সারাদেশে নুডলস বিক্রয় করে। প্রতিষ্ঠানটি পাঁচটির সাথে একটি নুডলস ফ্রি দেওয়ার সিদ্ধান্ত নিয়েছে। তবুও তীব্র প্রতিযোগিতার কারণে বিক্রয় টার্গেট পূরণ করতে পারছে না। তাই প্রতিষ্ঠানটি বিভিন্ন মিডিয়ায় বিজ্ঞাপন দেওয়ার কথা ভাবছে। বিজ্ঞাপন প্রদান করলে ক্রেতারা নাবিলা কোম্পানির নুডলস সম্পর্কে জানতে পারবে। টেলিভিশনে বিজ্ঞাপন প্রদান করলে সারাদেশের সব শ্রেণির ক্রেতারা তাদের পণ্য সম্পর্কে জানতে পারবে। আবার শুধু পত্রিকায় বিজ্ঞাপন প্রদান করলে শিক্ষিত শ্রেণির মানুষ পণ্য সম্পর্কে অবহিত হবে। অনলাইনে বিজ্ঞাপন দিলে ইন্টারনেট ব্যবহারকারীরা জানতে পারবে। তাই বৃহৎ জনগোষ্ঠীকে পণ্য সম্পর্কে অবহিত করতে বিভিন্ন মাধ্যম ব্যবহার করে বিজ্ঞাপন প্রদান করা নাবিলা কোম্পানির জন্য যৌক্তিক।"
        }
      ]
    },
    {
      "number": "10",
      "uddipok": "মি. X ফুড প্রোডাক্টস প্রতিষ্ঠানের মালিক। তিনি তার কোম্পানিতে খাদ্য জাতীয় পণ্য উৎপাদন করেন। এজন্য তার পণ্যসামগ্রী উপযুক্ত স্থানে ক্রেতাদের কাছে পৌঁছানোর দরকার পড়ে। এ কারণে তিনি একজন সুদক্ষ ও অভিজ্ঞ বিক্রয়কর্মী হিসেবে মি. Y কে নিয়োগ দেন। মি. Y তার জ্ঞান, দক্ষতা ও অভিজ্ঞতা দিয়ে ক্রেতাদের মন জয় করতে সমর্থ হন।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "বিক্রয় প্রসার হলো পণ্যের বিক্রি বাড়ানোর জন্য নেওয়া স্বল্পমেয়াদি পদক্ষেপ বা বিশেষ কার্যক্রম।"
        },
        {
          "label": "খ",
          "question": "",
          "explanation": "যে বিশেষ কৌশল অবলম্বনে বিক্রেতা সম্ভাব্য ক্রেতাদের পণ্য কেনায় আকৃষ্ট করে প্রকৃত ক্রেতায় পরিণত করে তাই বিক্রয়িকতা। বিক্রয়িকতার জন্য বিক্রয়কর্মী জন্মগতভাবে কিছু গুণ পেয়ে থাকেন। যেমন: সুদর্শন চেহারা, হাসি, স্বাস্থ্য, শ্রবণশক্তি প্রভৃতি। এগুলো শিক্ষা লাভের মাধ্যমে অর্জন করা সম্ভব নয়। আবার, বিক্রয়কর্মীরা বিক্রয় কৌশল, বিক্রয় নীতি, পণ্য সংক্রান্ত জ্ঞান জন্মগতভাবে পান না। প্রাতিষ্ঠানিক শিক্ষা লাভের মাধ্যমে তারা এসব জ্ঞান অর্জন করে। তাই বলা যায়, বিক্রয়িকতা শিক্ষালব্ধ বা জন্মগতভাবে প্রাপ্ত গুণাবলির সংমিশ্রণ।"
        },
        {
          "label": "গ",
          "question": "",
          "explanation": "মি. Y-এর কাজ উদ্দীপকের প্রতিষ্ঠানটির বিক্রি, মুনাফা ও সুনাম বাড়াতে সহায়তা করবে। বিক্রয়কর্মীরা পণ্য বা সেবা বিক্রিতে ক্রেতাকে আকৃষ্ট করে। তারা নিজেদের অভিজ্ঞতা ও গুণাবলির মাধ্যমে সম্ভাব্য ক্রেতাকে প্রকৃত ক্রেতায় রূপান্তরিত করে। একজন আদর্শ বিক্রয়কর্মী ক্রেতা ও বিক্রেতা উভয়ের জন্য সুবিধাজনক। মি. X তার উৎপাদিত পণ্য বিক্রির উদ্দেশ্যে মি. Y-কে নিয়োগ দেন। মি. Y-এর কাজ হলো উপযুক্ত স্থানে ক্রেতাদের কাছে পণ্য সরবরাহ করা। তিনি সুদক্ষ ও অভিজ্ঞ হওয়ায় সহজে এ কাজ করতে পারেন। মি. Y-এর কারণে ক্রেতারা সঠিক সময়ে পণ্য পায়। চাহিদা অনুযায়ী পণ্য পেয়ে ক্রেতারা সন্তুষ্ট হয়। এতে প্রতিষ্ঠানের সুনাম বাড়ে। আর এটি বর্তমান ক্রেতাকে স্থায়ী ক্রেতায় পরিণত করতে সহায়তা করে। ফলে বিক্রি ও মুনাফা বেড়ে যাওয়ার সম্ভাবনা তৈরি হয়। এভাবে মি. X-এর ফুড প্রোডাক্টস প্রতিষ্ঠান উপকৃত হয়।"
        },
        {
          "label": "ঘ",
          "question": "",
          "explanation": "মি. X-এর প্রতিষ্ঠানে মি. Y-এর পেশাগত সফলতার কারণ হলো বিক্রয়কর্মীর গুণাবলি। একজন বিক্রয়কর্মীর বিভিন্ন ধরনের গুণ থাকা আবশ্যক। সুদর্শন চেহারা, হাসি, স্বাস্থ্য, শ্রবণশক্তি, বিক্রয় নীতি বা পণ্যসংক্রান্ত জ্ঞান প্রভৃতি হলো বিক্রয়কর্মীর গুণাবলির উদাহরণ। তাছাড়া সফল বিক্রয়কর্মীর জন্য পেশাগত অভিজ্ঞতা ইতিবাচক ভূমিকা রাখে। মি. Y একজন বিক্রয়কর্মী। তিনি মি. X-এর ফুড প্রোডাক্টস প্রতিষ্ঠানে কর্মরত আছেন। তিনি তার পেশায় সুদক্ষ ও অভিজ্ঞ। তার জ্ঞান, দক্ষতা ও অভিজ্ঞতা দিয়ে তিনি সহজে ক্রেতাদের মন জয় করতে সমর্থ হন। মি. Y একজন জ্ঞান ও দক্ষতাসম্পন্ন বিক্রয়কর্মী। তিনি পণ্য ও প্রতিষ্ঠান সম্পর্কে যথেষ্ট জ্ঞান রাখেন। ক্রেতারা পণ্য ও প্রতিষ্ঠান সম্পর্কে জানতে চাইলে তিনি সাবলীলভাব তা উপস্থাপন করেন। এতে ক্রেতারা সন্তুষ্ট হয়। তাছাড়া তিনি তার পেশায় বেশ অভিজ্ঞ। তার অভিজ্ঞতা ক্রেতাসন্তুষ্টি বাড়াতে ইতিবাচক ভূমিকা রাখে। তাই বলা যায়, বিক্রয়কর্মীর গুণাবলি থাকায় মি. Y পেশাগতভাবে সফল হয়েছেন।"
        }
      ]
    },
    {
      "number": "11",
      "uddipok": "মামুন' ঢাকা বিশ্ববিদ্যালয়ের মার্কেটিং বিভাগের একজন ছাত্র। প্রায়ই ডিপার্টমেন্টে পরীক্ষা থাকায় সবসময় বাইরে গিয়ে তার পক্ষে খাওয়া সম্ভব হয় না। এজন্য মাঝে মাঝে সে 'খাবার সরবরাহ ডটকম'-এ খাবারের অর্ডার দেয়। যথাসময়ে খাবার তার হাতে পৌঁছে যায়। অনলাইন ব্যাংকিং- এর মাধ্যমে সে খাবারের মূল্য পরিশোধ করে।",
      "tag": "RB 17",
      "sub_questions": [
        {
          "label": "ক",
          "question": "",
          "explanation": "গ্রিন মার্কেটিং হলো পণ্য বিপণনের এমন একটি মতবাদ যেখানে পরিবেশের ভারসাম্য রক্ষা করাকে সর্বোচ্চ গুরুত্ব দেওয়া হয়।"
        },
        {
          "label": "খ",
          "question": "",
          "explanation": "মেইল বা টেলিফোনের মাধ্যমে ক্যাটালগ সরবরাহ করে ক্রেতাকে পণ্য সম্পর্কে জানানো ও বিক্রির চেষ্টাকে ক্যাটালগ মার্কেটিং বলে। এ ধরনের মার্কেটিং-এর ক্ষেত্রে ক্রেতাদের নির্ধারিত উপায়ে অথবা নিজস্ব তত্ত্বাবধানে বিপণনকারী প্রতিষ্ঠান পণ্য পৌঁছে দেয়। এক্ষেত্রে সাধারণত একাধিক ক্যাটালগ দেখিয়ে ক্রেতাদের মনোযোগ আকর্ষণের চেষ্টা করা হয়। ডাকযোগেও এসব ক্যাটালগ পাঠানো হয়।"
        },
        {
          "label": "গ",
          "question": "",
          "explanation": "মামুন খাবার কেনার ক্ষেত্রে অনলাইন বিপণন পদ্ধতিটি অনুসরণ করেছে। অনলাইন বিপণন হলো ইন্টারনেটভিত্তিক ক্রয়-বিক্রয় প্রক্রিয়া। এক্ষেত্রে ক্রেতা-বিক্রেতাকে স্বশরীরে উপস্থিত থাকতে হয় না বলে সময় ও শ্রম বাঁচে। এ পদ্ধতিতে ক্রেতারা অনলাইনের মাধ্যমে পণ্যের অর্ডার দেয় এবং বিক্রেতা কাঙ্ক্ষিত পণ্য তাদের কাছে পৌঁছে দেওয়ার ব্যবস্থা করে। মামুন ঢাকা বিশ্ববিদ্যালয়ের মার্কেটিং বিভাগের ছাত্র। প্রায়ই ডিপার্টমেন্টে পরীক্ষা থাকায় সব সময় সে বাইরে গিয়ে খাবার খেতে পারে না। মাঝে মাঝে সে 'খাবার সরবরাহ ডটকম'-এ খাবারের অর্ডার দেয়। অনলাইনের মাধ্যমে সে অর্ডার দেয় এবং মূল্যও অনলাইনেই পরিশোধ করে। এক্ষেত্রে সে খাবার ক্রয়ের জন্য ইন্টারনেট ব্যবহার করেছে। অর্থাৎ তার সব কার্যক্রমের সাথে অনলাইন বিপণন পদ্ধতির মিল আছে। তাই বলা যায়, মামুন অনলাইন বিপণন পদ্ধতি অনুসরণ করেছে।"
        },
        {
          "label": "ঘ",
          "question": "",
          "explanation": "'খাবার সরবরাহ ডটকম' তাদের বিপণন কার্যাবলির মাধ্যমে যথেষ্ট সফল হতে পারবে বলে আমি মনে করি। বর্তমান প্রযুক্তির এ যুগে মানুষ কম সময় ব্যয় করে উন্নত জীবনযাপন করতে আগ্রহী। ক্রেতারা চায় সব কিছু সহজেই তাদের হাতের মুঠোয় পৌঁছে যাক। অনলাইন বিপণন এ ধরনের সুবিধা দেয়, যা ক্রেতা ও বিক্রেতা উভয়ের জন্যই সুবিধাজনক। মামুন ঢাকা বিশ্ববিদ্যালয়ের ছাত্র। সবসময় বাইরে গিয়ে খাওয়ার সময় হয় না বলে সে মাঝে মাঝে 'খাবার সরবরাহ ডটকম'-এর মাধ্যমে খাবার কেনে। এতে খাবার যথাসময়ে তার হাতে পৌঁছে যায়। 'খাবার সরবরাহ ডটকম' একটি অনলাইন বিপণন প্রতিষ্ঠান। প্রযুক্তির এ যুগে অনলাইন বিপণন ব্যবস্থা ক্রেতা ও বিক্রেতাদের জন্য এক অভিনব আবিষ্কার। 'খাবার সরবরাহ ডটকম' এর মাধ্যমে ইন্টারনেট ব্যবহারকারীরা সহজে খাবারের অর্ডার দিতে পারে। এতে ক্রেতাদের সময় ও শ্রম বাঁচে। অনলাইনে অর্থ পরিশোধের ব্যবস্থা থাকায় ঝামেলাও কম হয়। প্রযুক্তির উন্নতির সাথে সাথে এ ব্যবসায়টিও সমান গতিতে আরও এগিয়ে যাবে। তাই সার্বিক দিক বিবেচনায় বলা যায়, অনলাইন বিপণন কার্যাবলির মাধ্যমে খাবার সরবরাহ ডটকম' যথেষ্ট সফল হতে পারবে।"
        }
      ]
    }
  ]
}