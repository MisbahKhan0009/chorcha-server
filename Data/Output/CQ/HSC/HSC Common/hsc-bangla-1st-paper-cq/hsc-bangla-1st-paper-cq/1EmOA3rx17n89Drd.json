{
  "title": "ঢাকা কমার্স কলেজ ২০২৫",
  "subtitle": "(11)",
  "questions": [
    {
      "number": "1",
      "uddipok": "তিথির বাল্যকালে বিয়ে হয়। বিয়ের কথা তার মনে নেই। ভালোমন্দ বোঝার আগেই স্বামী তাকে ছেড়ে চলে গেছে। তার দরিদ্র পিতা গ্রামের একটি সচ্ছল ছেলের সঙ্গে তিথির পুনরায় বিয়ে দেন। কিন্তু কদিন যেতে না যেতেই গ্রামের তাহের মাতব্বর এ বিয়ে নিয়ে হৈচৈ শুরু করেন। তিনি রীতিমতো সালিশ বসিয়ে এ বিয়েকে অবৈধ ঘোষণা করেন। গ্রামবাসীও তাহের মাতব্বরকে সমর্থন করে।",
      "tag": "DCC 25",
      "sub_questions": [
        {
          "label": "ক",
          "question": "'পারিবারিক প্রবন্ধ' গ্রন্থের লেখক কে?",
          "explanation": "'পারিবারিক প্রবন্ধ' গ্রন্থের লেখক ভূদেবচন্দ্র মুখোপাধ্যায়।"
        },
        {
          "label": "খ",
          "question": "অ্যাঁ, এ হইল কী? কলি কি সত্যই উল্টাইতে বসিল'- ব্যাখ্যা করো।",
          "explanation": "নিচু জাতের মেয়ে বিলাসীকে বিয়ে করে তার হাতে ভাত খাওয়ার কারণে ছেলে, বুড়ো সবাই প্রশ্নোক্ত কথাটি বলতে থাকে। সেকালে রক্ষণশীল হিন্দু সমাজের মর্মমূলে জেঁকে বসেছিল জাতভেদের দিকটি। তাছাড়া সেখানে উঁচু বর্ণের মানুষের নিম্নবর্ণের কারো হাতে ভাত খাওয়াকে অন্নপাপ বলা হতো। আর এই পাপের প্রায়শ্চিত্ত হয় না এবং এর পরিণাম অত্যন্ত ভয়াবহ। মৃত্যুঞ্জয় বিলাসীকে বিয়ে করলে এই অন্নপাপে সমাজ তাকে অভিযুক্ত করে এবং মনে করে কলি যুগ সত্যিই উলটাতে বসেছে।"
        },
        {
          "label": "গ",
          "question": "উদ্দীপকের তাহের মাতব্বরের সাথে 'বিলাসী' গল্পের কোন চরিত্রের সাদৃশ্য রয়েছে? আলোচনা করো।",
          "explanation": "মিথ্যা অপপ্রচার চালিয়ে সামাজিক অনাচার সৃষ্টির ক্ষেত্রে উদ্দীপকের তাহের মাতব্বরের সঙ্গে 'বিলাসী' গল্পের খুড়ার সাদৃশ্য রয়েছে। 'বিলাসী' গল্পের মৃত্যুঞ্জয় এক অনাথ যুবক। এক জ্যাতি খুড়া ছাড়া আপনাজেমন বলতে তার আর কেউ ছিল না। জ্ঞাতি খুড়া নিজেকে মৃত্যুঞ্জয়ের আম বাগানের অর্ধেক অংশের মালিক বলে প্রচার করে এবং মৃত্যুঞ্জয়ের নামে নানাধরনের দুর্নাম রটায়। মৃত্যুঞ্জয় কঠিন রোগে আক্রান্ত হলে মৃত্যুর কবল থেকে রক্ষা করে মালোপাড়ার সাপুড়ে কন্যা বিলাসী। মৃত্যুঞ্জয় বিলাসীকে বিয়ে করলে সমাজের মানুষ তার বিরুদ্ধে অন্নপাপের অভিযোগ আনে যার নেতৃত্ব দেয় স্বার্থান্বেষী খুড়া। খুড়ার ষড়যন্ত্রে মৃত্যুঞ্জয় ও বিলাসীর জীবনে নেমে আসে চরম দুর্ভোগ। উদ্দীপকে তিথির বাল্যকালে বিয়ে হওয়া স্বামী তার ভালোমন্দ বুঝ হওয়ার আগেই তাকে ছেড়ে চলে গেছে। পুনরায় একটি সচ্ছল ছেলের সাথে তিথির বিয়ে হলে গ্রামের তাহের মাতব্বর তা নিয়ে হইচই শুরু করেন। শুধু তাই নয় রীতিমতো গ্রামে সালিশ বসিয়ে তিনি এই বিয়েকে অবৈধ ঘোষণা করেন। অপপ্রচার যে মানুষের জীবনকে কীভাবে দুর্বিষহ করে তুলতে পারে তা আমরা 'বিলাসী' গল্পে এবং উদ্দীপকে লক্ষ করি। উদ্দীপকে যেমন একজন গ্রাম্য মাতব্বর একটি মেয়ের জীবন বিষিয়ে অেলে তেমনি 'বিলাসী' গল্পের খুড়াও মৃত্যুঞ্জয় ও বিলাসীর জীবন বিষিয়ে তোলে। সংগত কারণেই উদ্দীপকের তাহের মাতব্বর 'বিলাসী' গল্পের খুড়া চরিত্রের সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকটি 'বিলাসী' গল্পের সমাজব্যবস্থাকে কতখানি তুলে ধরতে পেরেছে? বিচার করো।",
          "explanation": "ঘটনার সাজুয্য থাকলেও উদ্দীপকে বর্ণিত সমাজচিত্র 'বিলাসী' গল্পের সমাজব্যবস্থার পুরোপুরি তুলে ধরতে পারেনি। 'বিলাসী' গল্পে জাতিগত বিভেদের সংকীর্ণ সীমা পেরিয়ে মৃত্যুঞ্জয় ও বিলাসীর ভালোবাসা জয়যুক্ত হয়েছে। কিন্তু অশিক্ষা, কুসংস্কার ও তৎকালীন হিন্দুসমাজের জাতভেদ প্রথা তাদের জীবনকে বিষিয়ে তুলেছিল। সমাজের নিষ্ঠুর নিপীড়নের শিকার হয়েছিল মমতাময়ী নারী বিলাসী। নিচু জাতের বলে বিলাসীকে গ্রাম থেকে তাড়িয়ে দিতে উদ্যত হয়েছে গ্রামবাসী। মৃত্যুঞ্জয়কে সেবা-শুশ্রুষা করে সারিয়ে তোলা বিলাসীকে ভালোবেসে বিয়ে করে সে। জাত-কুলের মূলে কুঠারাঘাত করে মৃত্যুঞ্জয় পৈতৃক ভিটা ছেড়ে মালোপাড়ায় নতুন বসতি গড়ে। উদ্দীপকে তিথি বাল্যবিবাহের শিকার হয়েছিল। কিন্তু ভালোমন্দ বোঝার আগেই তার স্বামী তাকে ছেড়ে চলে গিয়েছিল। পরবর্তী সময়ে তার বাবা একটি সচ্ছল ছেলের সঙ্গে তার পুনরায় বিয়ে দেন। কিন্তু গ্রামের প্রভাবশালী তাহের মাতব্বর এ বিয়ে মেনে নিতে পারেননি। উপরন্তু সে সালিশ ডেকে এ বিয়েকে অবৈধ ঘোষণা করেন। এতে গ্রামবাসীও সমর্থন দেয়। 'বিলাসী' গল্পে সংকীর্ণ সমাজ দৃষ্টির উর্ধ্বে মানব-মানবীর প্রেমের স্বরূপ তুলে ধরা হয়েছে। বর্ণবাদী সমাজের জাতপ্রথার বলি হয়ে বিলাসী এবং মৃত্যুঞ্জয়ের করুণ পরিণতি এ গল্পে দৃশ্যমান। উদ্দীপকেও তাহের মাতব্বর ও গ্রামবাসীর মধ্যে হীন মানসিকতার চিত্র পরিলক্ষিত হয়। কিন্তু তা 'বিলাসী' গল্পের একটিমাত্র দিক। এছাড়াও সমাজ বাস্তবতার বিভিন্ন চিত্র আলোচ্য গল্পটিতে উঠে এসেছে যা উদ্দীপকে অনুপস্থিত। তাই বলা যায় উদ্দীপকটি 'বিলাসী' গল্পের সমাজব্যবস্থাকে আংশিক তুলে ধরতে পেরেছে।"
        }
      ]
    },
    {
      "number": "2",
      "uddipok": "হে সূর্য। তুমি আমাদের উত্তাপ দিও- শুনেছি, তুমি এক জ্বলন্ত অগ্নিপিন্ড, তোমার কাছে উত্তাপ পেয়ে পেয়ে একদিন হয়তো আমরা প্রত্যেকেই এক একটা জ্বলন্ত অগ্নিপিন্ডে পরিণত হব। তারপর সেই উত্তাপে যখন পুড়বে আমাদের জড়তা, তখন হয়তো গরম কাপড়ে ঢেকে দিতে পারব রাস্তার ধারের ঐ উলঙ্গ ছেলেটাকে।",
      "tag": "DCC 25",
      "sub_questions": [
        {
          "label": "ক",
          "question": "কীসের মধ্য দিয়ে গিয়েই তবে সত্যকে পাওয়া যায়?",
          "explanation": "ভুলের মধ্য দিয়ে গিয়েই তবে সত্যকে পাওয়া যায়।"
        },
        {
          "label": "খ",
          "question": "'তাহলে আমার আগুন সেই দিনই নিভে যাবে'- প্রাবন্ধিক কী বলতে চেয়েছেন?",
          "explanation": "মিথ্যা বা ভন্ডামির সংস্পর্শে এলে প্রকৃত সত্যের- আগুন নিভে যায় এই বিষয়টি বোঝাতে প্রশ্নোক্ত কথাটি বলা হয়েছে। 'আমার পথ' প্রবন্ধে লেখক 'আমিত্ব'কে জাগিয়ে তুলতে চেয়েছেন। এজন্য প্রকৃত সত্যের উপলব্ধি থাকা জরুরি। কোনো ভুল হচ্ছে বুঝেও যদি স্বীকার করে না নেওয়া যায়, যদি জেদের খাতিরে বা গোঁ বজায় রাখার জন্য ভুলটাকে বা মিথ্যাটাকেই আঁকড়ে ধরে রাখা হয় তাহলে সেই সত্যের আগুন সেদিনই নিভে যাবে। মিথ্যার আশ্রয় নিলে নিজের মধ্যকার প্রকৃত সত্যের মৃত্যু ঘটবে। আর এটি বোঝাতেই প্রশ্নোক্ত কথাটি বলা হয়েছে।"
        },
        {
          "label": "গ",
          "question": "উদ্দীপকটি 'আমার পথ' প্রবন্ধের যে দিকটিকে ধারণ করে তা নিরূপণ করো।",
          "explanation": "উদ্দীপকটি 'আমার পথ' প্রবন্ধের আগুনের সম্মার্জনায় সমস্ত ভণ্ডামি ও জড়তাকে পুড়িয়ে খাঁটি হওয়ার দিকটি ধারণ করে। 'আমার পথ' প্রবন্ধে প্রাবন্ধিক নিজ সত্যের আগুনে পুড়ে যা-কিছু মিথ্যা, মেকি, ভন্ডামি তাকে বিশুদ্ধ করতে চেয়েছেন। কারণ আগুনের তাপে ব্যক্তি খাঁটি হয়ে ওঠে। মিথ্যার কপটতা মুছে তার মধ্যে উদ্ভাসিত হয় সত্যের নির্ভেজাল রূপ। এই আগুন-সত্যই ব্যক্তিকে দৃঢ় করে তোলে। উদ্দীপকে সূর্যের কাছে উত্তাপের প্রার্থনা করা হয়েছে। সূর্যের উত্তাপ পেয়ে ব্যক্তি নিজেও একটি জ্বলন্ত অগ্নিপিন্ড হয়ে উঠবে, যা তার সমস্ত মিথ্যা এবং জড়তাকে পুড়িয়ে দেবে। সে তখন হয়ে উঠবে প্রকৃত মনুষ্যত্বের তেজে মহীয়ান। সূর্যের উত্তাপে পুড়ে সে হয়ে উঠবে একজন খাঁটি মানুষ। উদ্দীপকের এমন চেতনা 'আমার পথ' প্রবন্ধের আগুনের সম্মার্জনায় ব্যক্তির খাঁটি হয়ে ওঠার সাথে সাদৃশ্যপূর্ণ। ফলে দেখা যায়, 'আমার পথ' 'প্রবন্ধের মিথ্যার মেকি আবরণ পুড়িয়ে সত্যের উন্মোচনের দিকটিকেই উদ্দীপকটি ধারণ করে।"
        },
        {
          "label": "ঘ",
          "question": "\"উদ্দীপকে 'আমার পথ' প্রবন্ধের আংশিক দিক প্রতিফলিত হয়েছে।\"- এ বিষয়ে তুমি কী মনে করো?",
          "explanation": "'আমার পথ' প্রবন্ধের আলোচনার ব্যাপকতা ও গভীরতার প্রেক্ষিতে আমি মনে করি, উদ্দীপকে প্রবন্ধের আংশিক দিক প্রতিফলিত হয়েছে। 'আমার পথ' প্রবন্ধে ব্যক্তির আত্মানুসন্ধানের মধ্য দিয়ে আত্মনির্ভরশীল হয়ে ওঠার দিক নির্দেশ করেছেন প্রাবন্ধিক। নিজের সত্যকে নিজের কান্ডারি হিসেবে গ্রহণ করে আত্মনির্ভরতা অর্জনের মধ্য দিয়েই মানুষ অসাধ্য সাধন করতে পারে। যা-কিছু মেকি, তাকে সত্যের আগুনে পুড়িয়ে খাঁটি করে তুলতে পারলেই প্রকৃত সত্যকে পাওয়া যাবে। নিজের ভিতরের সত্য উন্মোচিত হলেই মানুষে মানুষে ভেদাভেদ ঘুচে যাবে। উদ্দীপকে সূর্যের উত্তাপে ব্যক্তির খাঁটি হয়ে ওঠার বাসনা প্রকাশ পেয়েছে। সূর্যের আলোর সংস্পর্শে এসে ব্যক্তি তার মিথ্যা ও জড়তার খোলস পুড়িয়ে প্রকৃত মানুষ হয়ে উঠতে পারবে। সূর্যের উত্তাপে পুড়ে তার মধ্যেও রৌদ্র-তেজের স্ফুরণ ঘটবে, তার সমস্ত ভণ্ডামি ও মিথ্যা পুড়ে যাবে। সে তখন মনুষ্যত্ববোধে সমৃদ্ধ মানুষ হয়ে এগিয়ে যাবে অন্য মানুষের সাহায্যে।'আমার পথ' প্রবন্ধে ব্যক্তিসত্তার উন্মোচনের মধ্য দিয়ে নিজেকেই নিজের পরিচালক হয়ে ওঠার প্রতি তাগিদ দিয়েছেন প্রাবন্ধিক। প্রকৃত স্বাধীনতা অর্জন ও মানুষে মানুষে মিলনের জন্য প্রয়োজন সমস্ত মিথ্যা ও কপটতা অতিক্রম করে নিজের সত্যকে চিনতে পারা। ব্যক্তির ভিতরে জ্বলতে থাকা মানবিকতার আগুনে পুড়েই ব্যক্তি প্রকৃত সত্যের সন্ধান পায়। উদ্দীপকে অগ্নিতাপে শুদ্ধ হওয়ার দিকটি প্রকাশ পেলেও অন্যান্য বিষয় অনুপস্থিত। এর প্রেক্ষিতে বলা যায়, উদ্দীপকে 'আমার পথ' প্রবন্ধের আংশিক দিক প্রতিফলিত হয়েছে।"
        }
      ]
    },
    {
      "number": "3",
      "uddipok": "আমি সেই অবিনাশী অস্ত্রের প্রত্যাশী যে ঘৃণা বিদ্বেষ অহংকার এবং জাত্যভিমানকে করে বারবার পরাজিত। যে অস্ত্র আধিপত্যের লোভকে করে নিশ্চিহ্ন যে অস্ত্র মানুষকে বিচ্ছিন্ন করে না করে সমাবিষ্ট সেই অমোঘ অস্ত্র- ভালোবাসা পৃথিবীতে ব্যাপ্ত করো।",
      "tag": "DCC 25",
      "sub_questions": [
        {
          "label": "ক",
          "question": "'রেডক্রস' কোন ধরনের সংস্থা?",
          "explanation": "রেডক্রস' একটি সেবাধর্মী সংস্থা।"
        },
        {
          "label": "খ",
          "question": "বর্তমানে মানবকল্যাণ অর্থে আমরা যা বুঝি তার প্রধানতম অন্তরায় কী এবং কেন?",
          "explanation": "বর্তমানে মানবকল্যাণ অর্থে যা বুঝি তার প্রধানতম অন্তরায় রাষ্ট্র, জাতি, সম্প্রদায় ও গোষ্ঠীগত চেতনা, যা মানুষকে মেলায় না, করে বিভক্ত। মানুষে মানুষে রাষ্ট্র, জাতি, সম্প্রদায় ইত্যাদি বিভিন্ন চেতনায় বিভক্তির ফলে মানুষের প্রকৃত কল্যাণের দিকটি উপেক্ষিত থেকে যায়। কল্যাণকামী মনোভাব নিয়ে বিভক্তির কাছে পরাজিত হয়ে গেলে তাতে মানব-মর্যাদারই পরাজয়। বর্তমানে মানুষ এসব চেতনায় বিভক্ত হয়ে যাওয়ার ফলে প্রকৃত মানবকল্যাণ প্রতিবন্ধকতার মুখোমুখি হচ্ছে। বিভক্তিকরণের মনোভাব নিয়ে কারো কল্যাণ করা যায় না।"
        },
        {
          "label": "গ",
          "question": "উদ্দীপকটি 'মানব-কল্যাণ' প্রবন্ধে উল্লিখিত লেখকের কোন আহ্বানের প্রতিনিধিত্ব করে? ব্যাখ্যা করো।",
          "explanation": "উদ্দীপকটি 'মানব-কল্যাণ' প্রবন্ধে উল্লিখিত লেখকের মানুষে মানুষে বিভক্তি লোপ ও মানবিক মর্যাদা প্রতিষ্ঠা করে মানবকল্যাণের আহ্বানের প্রতিনিধিত্ব করে। 'মানব-কল্যাণ' প্রবন্ধে লেখক মানবকল্যাণের জন্য মানবিক মর্যাদা প্রতিষ্ঠাকেই প্রধান করে দেখেছেন। মানুষের মাঝে বিভক্তির মনোভাব নিয়ে, অহংকার ও অন্যের প্রতি দয়া দেখিয়ে যে কল্যাণ, সে কল্যাণকে তিনি সমালোচনা করেছেন। তাঁর মতে, মানুষকে মর্যাদাপূর্ণ অবস্থানে আসীন করাই প্রকৃত মানবকল্যাণ। উদ্দীপকের কবিতাংশে এমন এক অস্ত্রের প্রত্যাশা করা হয়েছে, যা মানুষের মাঝে ভেদাভেদ, হিংসা-বিদ্বেষ, অহংকার, জাত্যভিমান, আধিপত্যকে ঘুচিয়ে দেবে। সেই অস্ত্র মানুষকে বিচ্ছিন্ন না করে একত্র করে তুলবে ভালোবাসা দিয়ে, যা 'মানব-কল্যাণ' প্রবন্ধের মানুষে মানুষে ভেদাভেদ দূর করে, একে-অপরকে ভালোবেসে সাহায্য-সহযোগিতার মাধ্যমে মর্যাদাপূর্ণ করে তোলার আহ্বানেরই প্রতিনিধিত্ব করে।"
        },
        {
          "label": "ঘ",
          "question": "সমাজে ইতিবাচক পরিবর্তন আনতে উদ্দীপকে উল্লিখিত দিকটিই কি যথেষ্ট? 'মানব-কল্যাণ' প্রবন্ধ অবলম্বনে মতামত বিশ্লেষণ করো।",
          "explanation": "'মানব-কল্যাণ' প্রবন্ধ অবলম্বনে সমাজে ইতিবাচক পরিবর্তন আনতে উদ্দীপকে উল্লিখিত দিকটিই যথেষ্ট নয়। 'মানব-কল্যাণ' প্রবন্ধে মানুষের প্রকৃত কল্যাণের জন্য যেসব বিষয়ের অবতারণা করা হয়েছে, তার মধ্যে দয়াদাক্ষিণ্যের ঊর্ধ্বে স্থান দেওয়া হয়েছে মানবিক-বৃত্তি বিকাশের সুযোগকে। মানুষে মানুষে ভেদাভেদ দূর করে, পরিবার, সমাজ, রাষ্ট্র সর্বত্র মানবিক মর্যাদা প্রতিষ্ঠা, আধুনিক ও যৌক্তিক দৃষ্টিভঙ্গি এবং মুক্তবুদ্ধি চর্চার মাধ্যমেই প্রকৃত মানবকল্যাণের কথা বলা হয়েছে। উদ্দীপকে মানব চরিত্রের কিছু নেতিবাচক রূপকে ধ্বংসের জন্য এক অমোঘ অস্ত্রের প্রত্যাশা করা হয়েছে। ঘৃণা, বিদ্বেষ, অহংকার, জাত্যভিমান, আধিপত্যের লোভকে সে অস্ত্র ধ্বংস করবে। ভালোবাসা নামক সেই অস্ত্র মানুষের মাঝে বিভেদ ঘুচিয়ে সবাইকে মানবিক বন্ধনে আবদ্ধ করবে।'মানব-কল্যাণ' প্রবন্ধে মানবকল্যাণের নিমিত্তে যে চেতনা ও দৃষ্টিভঙ্গির প্রতি দৃষ্টিপাত করা হয়েছে, উদ্দীপকে তার অনেকাংশ প্রতিফলিত হলেও মুক্তবুদ্ধি চর্চা, মানবিক মর্যাদা প্রতিষ্ঠায় পরিবার, সমাজ, রাষ্ট্রের দায়বদ্ধতা ও আধুনিক দৃষ্টিভঙ্গির অবতারণা অনুপস্থিত। সমাজে ইতিবাচক পরিবর্তন আনতে উদ্দীপকে উল্লিখিত দিকের পাশাপাশি এ বিষয়গুলোও গুরুত্বপূর্ণ। তাই 'মানব-কল্যাণ' প্রবন্ধ বিশ্লেষণে বলা যায়, সমাজে ইতিবাচক পরিবর্তনে উদ্দীপকে উল্লিখিত দিকটিই যথেষ্ট নয়। আলোচ্য প্রবন্ধে আলোচিত বিষয়গুলোও অনুসরণ করা প্রয়োজন।"
        }
      ]
    },
    {
      "number": "4",
      "uddipok": "পাকিস্তানিরা বিখ্যাত ও পদস্থ ব্যক্তিদের ধরে নিয়ে রেডিও-টিভিতে প্রোগ্রাম করিয়েও তেমন সুবিধা করতে পারছেন না। তাই এখন বুদ্ধিজীবী ও শিল্পীদের ধরে ধরে তাদের দিয়ে খবরের কাগজে বিবৃতি দেওয়ানোর কূটকৌশল শুরু হয়েছে। এদের মধ্যে বেশির ভাগ বুদ্ধিজীবী ও শিল্পী যে বেয়নেটের মুখে সই দিতে বাধ্য হয়েছেন, তাতে কোনো সন্দেহ নেই। আবার কেউ কেউ সানন্দে যে পাকিস্তানের পক্ষে বিবৃতি দিয়েছে তাও ঠিক। তারা চায়নি কোনোভাবে দেশ ভাগ হোক। ফলে পাকিস্তানের সমস্ত খারপ কর্মকাণ্ডে তারা সহযোগিতা করেছে।",
      "tag": "DCC 25",
      "sub_questions": [
        {
          "label": "ক",
          "question": "'এসব হলো পাকিস্তানের ইনটার্নাল অ্যাফেয়ার।' কথাটি কে বলেছে?",
          "explanation": "'এসব হলো পাকিস্তানের ইনটার্নাল অ্যাফেয়ার'- কথাটি বলেছে কিসিনজার সাহেব।"
        },
        {
          "label": "খ",
          "question": "রেইনকোট' গল্পে 'মিসক্রিয়েন্ট' শব্দটি কাদের ক্ষেত্রে বলা হয়েছে? কেন?",
          "explanation": "রেইনকোট' গল্পে মুক্তিযোদ্ধাদের বোঝাতে 'মিসক্রিয়ান্ট' শব্দটি ব্যবহার করা হয়েছে। মিসক্রিয়ান্ট' শব্দের আভিধানিক অর্থ দুষ্কৃতকারী। বাংলাদেশের মুক্তিযুদ্ধের সময় পাকিস্তান সরকার এবং মিলিটারি বাহিনী এই শব্দটি বাংলাদেশের মুক্তিযোদ্ধাদের হেয়প্রতিপন্ন করার জন্য ব্যবহার করত। আর এ বিষয়টি ফুটিয়ে তুলতে 'রেইনকোট' গল্পে এ শব্দটি ব্যবহৃত হয়েছে।"
        },
        {
          "label": "গ",
          "question": "উদ্দীপকের 'যারা পাকিস্তানের পক্ষে বিবৃতি দিয়েছে' সেই চরিত্রের সঙ্গে 'রেইনকোট' গল্পের কোন চরিত্রের সাথে সাদৃশ্য রয়েছে? কীভাবে?",
          "explanation": "উদ্দীপকের যারা পাকিস্তানের পক্ষে বিবৃতি দিয়েছে সেই চরিত্রের সাথে 'রেইনকোট' গল্পের প্রিনসিপ্যাল আফাজ আহমদের সাদৃশ্য রয়েছে। 'রেইনকোট' গল্পের প্রিনসিপ্যাল আফাজ আহমদ মুক্তিযুদ্ধের সময় পাকিস্তানি মিলিটারির সহযোগী হিসেবে ভূমিকা রাখে। তিনি বাঙালি হওয়া সত্ত্বেও পাকিস্তানের কল্যাণ কামনা করেন। এজন্য পাকিস্তানি মিলিটারির সমস্ত অপকর্ম নির্দ্বিধায় সমর্থন করেন ও তাতে সহযোগিতা করেন। তিনি দেশ ও জাতির সঙ্গে বিশ্বাসঘাতকতা করায় রাজাকার হিসেবে বিবেচিত হন। উদ্দীপকে বলা হয়েছে, যুদ্ধের সময় পাকিস্তানিরা 'বুদ্ধিজীবী ও শিল্পীদের বেয়নেটের মুখে খবরের কাগজে বিবৃতি দিতে বাধ্য করেছে। তবে এদের মাঝে কেউ কেউ সানন্দে পাকিস্তানিদের পক্ষে বিবৃতি দিয়েছে। তারা পাকিস্তানিদের সমস্ত অন্যায় কর্মকাণ্ডে সমর্থন ও সহযোগিতা করে গেছে কারণ তারা কখনোই চায়নি পাকিস্তান বিভক্ত হোক। তাদের এ ভূমিকা 'রেইনকোট' গল্পের ঢাকা কলেজের প্রিনসিপ্যাল আফাজ আমদের চরিত্রকেই যেন ইঙ্গিত করে। এজন্য বলা যায়, 'রেইনকোট' গল্পের প্রিনসিপাল আফাজ আহমদের সাথে তাদের সাদৃশ্য রয়েছে"
        },
        {
          "label": "ঘ",
          "question": "পাকিস্তানিরা সিচুয়েশন নর্ম্যাল বললেও বাঙালিরা সেটিকে পাত্তা না দিয়ে যুদ্ধ করে এ দেশকে স্বাধীন করার নিরন্তর চিন্তা অব্যাহত রেখেছিল'- উদ্দীপক ও 'রেইনকোট' গল্পের আলোকে আলোচনা করো।",
          "explanation": "পাকিস্তানি শাসকগোষ্ঠীর নানারকম কূটকৌশলও বাঙালিদের লক্ষ্য অর্জনের পথ থেকে বিচ্যুত করতে পারেনি। 'রেইনকোট' গল্পটি মুক্তিযুদ্ধকালীন বাস্তব ঘটনার আলেখ্য। গল্পে লক্ষণীয়, পাকিস্তানি শাসকগোষ্ঠী নানারকম অপচেষ্টা ও অপকৌশল প্রয়োগ করে বাঙালির স্বাধীনতার স্বপ্নকে নস্যাৎ করতে চেয়েছিল। তারা রাষ্ট্রীয় গণমাধ্যম ব্যবহার করে বিশ্বাবাসীকে বোঝাতে চেয়েছিল যে, পূর্ব পাকিস্তানের স্থিতিশীলতা নষ্ট হয়নি। কিন্তু গল্পপাঠক নুরুল হুদার চোখ দিয়ে তৎকালীন পূর্ব পাকিস্তানের ভয়াবহ অবস্থাই প্রত্যক্ষ করে। উদ্দীপকে দেখা যায়, মুক্তিযুদ্ধকালীন বাংলাদেশকে কৃত্রিমভাব স্বাভাবিক ও স্থিতিশীল দেখাতে পাকিস্তানি শাসকগোষ্ঠী কী নির্লজ্জ অপকৌশল গ্রহণ করে। তারা দেশের বুদ্ধিজীবী ও শিল্পীদের দিয়ে জোর করে বিবৃতি দেওয়ায়। রেডিও-টেলিভিশনে সবসময় মুক্তিযোদ্ধাদের দুষ্কৃতকারী হিসেবে প্রচার করে। রাষ্ট্রকে কৃত্রিম উপায়ে স্বাভাবিক দেখাতে তারা সর্বোচ্চ চেষ্টা করে। 'রেইনকোট' গল্পে হানাদারদের অপকৌশল লক্ষণীয়। কিন্তু তাদের এই কূটকৌশল বাঙালিদের লক্ষ্যচ্যুত করতে পারেনি। স্বাধীনতার স্বপ্নে বিভোর বাঙালি নানারকম অপপ্রচারের জবাবে আরও বেশি তৎপর হয়েছে। কুলি বেশে মিলিটারি ক্যাম্পের পাশে হামলা করে হানাদারদের ভীতসন্ত্রস্ত করে তুলেছে। একইভাবে উদ্দীপকেও মুক্তিযোদ্ধাদের তৎপরতায় হানাদার বাহিনী অসহায় হয়ে পড়ে। দিনরাত রাষ্ট্রীয় গণমাধ্যমে মুক্তিযুদ্ধ বিরোধী অপপ্রচার চালিয়েও যখন কাজ হচ্ছিল না তখন তারা বুদ্ধিজীবীদের দিয়ে জোর করে বিবৃতি দিইয়ে স্বার্থ উদ্ধারের চেষ্টা চালায়। কিন্তু তাদের কোনো অপকৌশলই মুক্তিযোদ্ধাদের দমাতে পারেনি। তাই 'পাকিস্তানিরা সিচুয়েশন নর্ম্যাল বললেও বাঙালিরা পাত্তা না দিয়ে এই দেশকে স্বাধীন করার নিরন্তর চেষ্টা অব্যাহত রেখেছিল'- মন্তব্যটি যথার্থ।"
        }
      ]
    },
    {
      "number": "5",
      "uddipok": "শিশিরদের বিশাল বাড়িটি বানিয়েছিলেন তার দাদা। তাদের বাজারে যে একটি বিশাল দোকান আছে, সেটি তার বাপ দাদার কেনা। তার বাবার এক চাচি ছিলেন, যিনি খুব সুন্দর নকশিকাঁথা সেলাই করতেন, সেসবের কিছু এখনো ঘরে আছে। শিশিরের কাছে তাঁরা স্বপ্নের মানুষ। সে ভাবে, তাঁদের সবাই যদি এখনো বেঁচে থাকতেন, তবে কেমন হতো! এটা শুনে বিশ্ববিদ্যালয়পড়ুয়া তার বড়ো ভাই বলে, 'তাহলে মানুষে মানুষে ভরে যেত ঘর, জায়গাই দেওয়া যেত না; তখন তোমার আর তাঁদেরকে স্বপ্নের মানুষও মনে হতো না।'",
      "tag": "DCC 25",
      "sub_questions": [
        {
          "label": "ক",
          "question": "রবীন্দ্রনাথ ঠাকুরের প্রকাশিত প্রথম কাব্যগ্রন্থ কোনটি?",
          "explanation": "রবীন্দ্রনাথ ঠাকুরের প্রকাশিত প্রথম কাব্যগ্রন্থ 'বনফুল'।"
        },
        {
          "label": "খ",
          "question": "মাঝি চলে যাওয়ার সময় কোনো দিকে তাকায়নি কেন? ব্যাখ্যা করো।",
          "explanation": "মহাকালের প্রতীক মাঝি জগৎ সম্পর্কে নিরাসক্ত বলে চলে যাওয়ার সময় সে কোনো দিকে তাকায়নি। 'সোনার তরী' কবিতায় মাঝি মূলত অনন্ত মহাকালের প্রতিনিধি। এই মহাকাল শুধু মানুষের কর্মফলকেই গুরুত্ব দেয়। সেখানে ব্যক্তিগত বা জাগতিক মায়া ও স্নেহের কোনো স্থান নেই। সুনির্দিষ্ট দৃষ্টিপাতহীন মহাকাল নিরাসক্ত ও নিরুদবিগ্ন। এ জগতের কোনো বিষয় তাকে স্পর্শ করতে পারে না। এ কারণেই মহাকালতুল্য মাঝি চলে যাওয়ার সময় কোনো দিকে তাকায়নি।"
        },
        {
          "label": "গ",
          "question": "উদ্দীপকের বাড়ি, দোকান, নকশিকাঁথা 'সোনার তরী' কবিতার কোন দিকটি তুলে ধরেছে? ব্যাখ্যা করো।",
          "explanation": "উদ্দীপকে 'সোনার তরী' কবিতার মানুষ মরণশীল এবং তার সুকৃতিময় কর্মের টিকে থাকার দিকটি প্রতিফলিত হয়েছে। 'সোনার তরী' কবিতার মূলকথা হলো, মহাকাল মানুষের কর্মকে সযত্নে যুগের পর যুগ ধরে রাখলেও কর্মের স্রষ্টাকে ধরে রাখে না। কবিতার কৃষকটি সোনার তরীতে আশ্রয় না পেলেও সোনার ধান সেখানে স্থান পেয়েছিল। এ থেকে বোঝা যায়, মানুষের সৃষ্টিকর্ম অবিনশ্বর হলেও মানুষের জীবন নশ্বর। সময়ের পরিক্রমায় ব্যক্তিমানুষের মৃত্যু হয় ঠিকই কিন্তু তার সৃষ্টিশীল কর্মের মৃত্যু নেই। উদ্দীপকে দেখা যায়, শিশিরের দাদার বানানো বাড়ি, দোকান সব আগের মতোই আছে কিন্তু শিশিরের দাদা বেঁচে নেই। তাই শিশির তার দাদাকে অনেক অনুভব করে, ফিরে পেতে চায়। তাছাড়া তার বাবার চাচির হাতের নকশিকাঁথাগুলোও তাকে অনেক ভাবায়। কিন্তু জগতের নিয়মই এই-মানুষ মৃত্যুর অন্ধকারে হারিয়ে যায়। থেকে যায় শুধু তাদের কর্মটুকু। তাই বলা যায়, মানুষের মৃত্যু হলেও তার সুকর্ম পৃথিবীতে রয়ে যায়। উদ্দীপকে প্রকাশিত এই ভাবনাটুকু 'সোনার তরী' কবিতাতেও প্রতিফলিত হয়েছে।"
        },
        {
          "label": "ঘ",
          "question": "\"উদ্দীপকের মূল বিষয়বস্তু যেন 'সোনার তরী' কবিতার মূল বিষয়বস্তু।”- মতামত দাও।",
          "explanation": "উদ্দীপকের মূল বিষয়বস্তু 'সোনার তরী' কবিতারই মূল বিষয়বস্তু। 'সোনার তরী' কবিতায় কবি এক গভীর জীবনসত্য সম্পর্কে আলোকপাত করেছেন। আর তা হলো সময়ের স্রোতে ব্যক্তিমানুষ এক সময় হারিয়ে যায়; বেঁচে থাকে কেবল তার সুকৃতি। আর তাই মহাকালের তরীতে সৃষ্টিশীল কর্ম ঠাঁই পেলেও শিল্পস্রষ্টার সেখানে জায়গা হয় না। বস্তুত, শত চেষ্টা করেও মানুষ তার অনিবার্য পরিণতি মৃত্যুকে এড়াতে পারে না। উদ্দীপকে বলা হয়েছে, মানুষের কর্মই পৃথিবীতে টিকে থাকে, ব্যক্তিমানুষ নয়। অর্থাৎ, মহৎ সৃষ্টিকর্ম কালের খেয়াতে স্থান পেলেও স্রষ্টাকে অতৃপ্তির বেদনা নিয়ে চলে যেতে হয় অনিবার্যভাবে মহাকালের শূন্যতায় বিলীন হওয়ার জন্য। তাই তো শিশিরের দাদা-দাদির উল্লেখযোগ্য সৃষ্টিকর্ম টিকে থাকলেও তাঁরা হারিয়ে গেছেন মৃত্যুর অন্ধকারে। আলোচ্য কবিতানুসারে মানুষ তার অনিবার্য মৃত্যুকে এড়াতে পারে না, কেবল বেঁচে থাকে তার কর্ম। এ কারণেই মহাকালরূপী মাঝি কৃষকের কর্মফল সোনার ধান নৌকায় তুলে নেয় ঠিকই, কিন্তু ব্যক্তি কৃষকের সেখানে স্থান হয় না। একইভাবে মহাকালের কালগর্ভে শিশিরের দাদা-দাদি হারিয়ে গেলেও তাঁদের তৈরি দালান, দোকান আর নকশিকাঁথা এখনো তাঁদের স্মৃতিকে ধারণ করে রয়ে গেছে। তাই বলা যায়, উদ্দীপকের মূল বিষয়বস্তু 'সোনার তরী' কবিতার মূল বিষয়বস্তুকেই ধারণ করেছে।"
        }
      ]
    },
    {
      "number": "6",
      "uddipok": "'বারবার ফিরে আসে রক্তাপ্লুত শার্ট, ময়দানে ফিরে আসে, ব্যাপক নিসর্গে ফিরে আসে ফিরে আসে থমথমে শহরের প্রকাণ্ড চোয়ালে। হাওয়ায় হাওয়ায় গুঁড়ে, ঘোরে হাতে হাতে, মিছিলে পতাকা হয় বারবার রক্তাপ্লুত শার্ট। বিষম দামাল দিনগুলো ফিরে আসে বারবার, বারবার কল্লোলিত আমাদের শহর ও গ্রাম।'",
      "tag": "DCC 25",
      "sub_questions": [
        {
          "label": "ক",
          "question": "কখন আবার সালাম নামে রাজপথে?",
          "explanation": "সালাম উনিশশো উনসত্তরে আবার নামে রাজপথে।"
        },
        {
          "label": "খ",
          "question": "'সেই ফুল আমাদেরই প্রাণ'- ব্যাখ্যা করো।",
          "explanation": "এখানে মূলত ভাষা শহিদদের বাঙালি জাতিসত্তার প্রাণ হিসেবে উল্লেখ করা হয়েছে। 'ফেব্রুয়ারি ১৯৬৯' কবিতায় দেশপ্রেম, গণজাগরণ ও বাঙালি জাতির সংগ্রামী চেতনার চিত্র ফুটে উঠেছে। আলোচ্য কবিতায় কবির কাছে মনে হয়েছে ভাষা শহিদদের রক্তের বুদ্বুদ কৃষ্ণচূড়া ফুল হয়ে শহরের পথে পথে ফুটে আছে। কৃষ্ণচূড়ার লাল রং যে বাঙালি জাতির চেতনার রং। ভাষার জন্য যাঁরা প্রাণ বিসর্জন দিয়েছেন সেই বীরের রক্তে, সন্তানহারা মায়ের চোখের জলে যে চেতনাদীপ্ত ফুল ফোটে তা কবির কাছে প্রাণস্বরূপ।"
        },
        {
          "label": "গ",
          "question": "উদ্দীপকের রক্তাপ্লুত শার্ট 'ফেব্রুয়ারি ১৯৬৯' কবিতার কোন বিষয়টিকে নির্দেশ করে? বর্ণনা করো।",
          "explanation": "উদ্দীপকের রক্তাপ্লুত শার্ট 'ফেব্রুয়ারি ১৯৬৯' কবিতার অধিকারের দাবিতে শাসকগোষ্ঠীর নিপীড়নের মুখে সংগ্রাম ও আত্মত্যাগের দিকটিকে নির্দেশ করে। 'ফেব্রুয়ারি ১৯৬৯' কবিতাটি বাংলার গণমানুষের সংগ্রামী চেতনাকে ধারণ করে আছে। বিশেষ করে ১৯৫২'র ভাষা আন্দোলনের আত্মত্যাগের প্রসঙ্গটিও উঠে এসেছে আমাদের চেতনার রং হিসেবে। কৃষ্ণচূড়ার রা দিয়ে ভাষা শহিদদের রক্তকে ফুটিয়ে তোলা হয়েছে। পরবর্তী সকল আন্দোলন-সংগ্রামে একুশের সংগ্রামী চেতনা অনুপ্রেরণার নিরন্তর উৎস হিসেবে হাজির থেকেছে। উদ্দীপকে অব্যাহত অন্যায় ও নিপীড়নের মুখে প্রতিবাদী চেতনার ভূমিকা প্রস্ফুটিত হয়েছে। ১৯৫২ সালে বাংলা ভাষাকে রাষ্ট্রভাষা হিসেবে প্রতিষ্ঠিত করার দাবিতে রাজপথে নেমেছিল দামাল ছেলেরা। তাদের সে মিছিলে গুলি চালিয়ে ঢাকার রাজপথ রক্তাক্ত করে পাকিস্তানি শাসকরা। রস্তাপ্লুত শার্ট সে কথাই আমাদের বারবার স্মরণ করিয়ে দেয়। সেই রক্তভেজা শার্টই যেন আবার ৬৯-এর গণ অভ্যুত্থানের অনুপ্রেরণার উজ্জ্বল পতাকা হিসেবে উড়তে থাকে। উদ্দীপকের এই রস্তাদ্ভূত শার্ট 'ফেব্রুয়ারি ১৯৬৯' কবিতার ভাষা আন্দোলন ও ৬৯-এর গণ অভ্যুত্থানের রক্তাক্ত ইতিহাসকেই নির্দেশ করে।"
        },
        {
          "label": "ঘ",
          "question": "\"উদ্দীপকে উল্লিখিত বিষয়বস্তু থেকে 'ফেব্রুয়ারি ১৯৬৯' কবিতার বিষয়বস্তু আরও বিস্তৃত।\"-তোমার মতামত তুলে ধরো।",
          "explanation": "উদ্দীপকে 'ফেব্রুয়ারি ১৯৬৯' কবিতায় বর্ণিত সমগ্র বিষয়গত দিক প্রতিফলিত হয়নি, তাই প্রশ্নোক্ত মন্তব্যটি যথার্থ বলেই প্রতীয়মান হয়। 'ফেব্রুয়ারি ১৯৬৯' কবিতাটি উনসত্তরের গণ আন্দোলনের সংগ্রামী চেতনার কবিতা। এ কবিতায় ভাষা আন্দোলন চেতনাসূত্র হিসেবে এসেছে মাত্র। তবে মূল আলোচ্য বিষয় হলো ১৯৬৯ এ পাকিস্তানি শাসকগোষ্ঠীর বিরুদ্ধে গড়ে ওঠা গণ আন্দোলন। উদ্দীপকে সংগ্রামী চেতনার প্রতিবিম্ব ফুটে উঠেছে। রাজপথে দামাল ছেলেদের নীরবতা ভেঙে উত্তাল আন্দোলনের চিত্রই সেখানে দৃশ্যমান। রক্তাপ্লুত শার্ট শহিদদের রক্তাক্ত দেহকেই যেন উদ্দীপকটি ইঙ্গিত করে। 'ফেব্রুয়ারি ১৯৬৯' কবিতাটি মূলত ১৯৬৯ সালে পাকিস্তানি শাসকদের জাতিগত শোষণ ও নিপীড়নের বিরুদ্ধে বাঙালির বিদ্রোহী চেতনার দলিল স্বরূপ। সেসময় পাকিস্তানের অন্যায়ের বিরুদ্ধে এ দেশের সাধারণ মানুষ ফুঁসে উঠেছিল। প্রত্যন্ত গ্রাম-গঞ্জ, হাট-বাজার, কলকারখানা, স্কুল-কলেজ, বিশ্ববিদ্যালয় থেকে অসংখ্য মানুষ ঢাকার রাজপথে জড়ো হয়েছিল। বিচিত্র শ্রেণি-পেশার মানুষের এ স্বতঃস্ফূর্ত সংগ্রামী চেতনার এক অসাধারণ চিত্র ফুটে উঠেছে এ কবিতাটিতে। দেশকে ভালোবেসে মানুষের আত্মদান ও আত্মাহুতির বিষয়টি এখানে ফুটে উঠেছে। আলোচনার এই পর্যায়ে বলা যায়, 'ফেব্রুয়ারি ১৯৬৯' কবিতার সাথে উদ্দীপকের চেতনাগত সাদৃশ্য থাকলেও আলোচ্য কবিতায় ভাষা আন্দোলনের অনুপ্রেরণার ৬৯-এর গণ অভ্যুত্থানে স্বৈরশাসনের বিরুদ্ধে দেশের মানুষের সামষ্টিক প্রতিরোধের এক অসাধারণ শিল্পভাষ্য বর্ণিত হয়েছে, যা উদ্দীপকে অনুপস্থিত। তাই প্রশ্নোক্ত উক্তিটিকে যথার্থ বলা যায়।"
        }
      ]
    },
    {
      "number": "7",
      "uddipok": "বাংলাদেশের মেধাবী ছাত্র অজয় বৃত্তি পেয়ে লন্ডনে যান। সেখানে তিনি ভালো চাকরি পান। তিনি দশ বছর পর তার মায়ের মৃত্যু সংবাদ শুনে দেশে আসেন। নিজের গ্রাম, আত্মীয়, পরিজন, ঐতিহ্য আর শিকড় তাকে যেন নতুন করে জীবন নিয়ে ভাবতে শেখায়। ফলে তিনি দেশে স্থায়ীভাবে থেকে যাওয়ার সিদ্ধান্ত নেন। জীবনের বিশাল সুযোগ-সুবিধা বাদ দিয়ে এখন তিনি গ্রামের একটি কলেজে চাকরি করেন।",
      "tag": "DCC 25",
      "sub_questions": [
        {
          "label": "ক",
          "question": "যে কবিতা শুনতে জানে না, সে কার সঙ্গে খেলা করতে পারে না?",
          "explanation": "যে কবিতা শুনতে জানে না, সে মাছের সঙ্গে খেলা করতে পারে না।"
        },
        {
          "label": "খ",
          "question": "'সশস্ত্র সুন্দরের অনিবার্য অভ্যুত্থান কবিতা'- বুঝিয়ে লেখো।",
          "explanation": "'সশস্ত্র সুন্দরের অনিবার্য অভ্যুত্থান কবিতা' বলতে মুক্তির লক্ষ্যে সশস্ত্র অভ্যুত্থানকে সুন্দর হিসেবে উপস্থাপন করা হয়েছে। মুক্তির জন্য চাই যুদ্ধ। চাই সশস্ত্র অভ্যুত্থান। যুদ্ধ মানুষের জীবনে মৃত্যু আর হাহাকার নিয়ে আসে, আবার নিয়ে আসে স্বাধীনতার সৌন্দর্য, মুক্তির আনন্দ। জাতীয় জীবনে স্বাধীনতা সর্বাগ্রে প্রয়োজন। তাই কবির মতে, অন্যায়-অত্যাচার আর পরাধীনতার বিরুদ্ধে যে অস্ত্রের উত্তোলন অনিবার্য হয়ে ওঠে, সেটাই হয় এক অনবদ্য সুন্দর কবিতা। প্রশ্নোক্ত উক্তিটি দ্বারা এটিই বোঝানো হয়েছে।"
        },
        {
          "label": "গ",
          "question": "উদ্দীপকের অজয়ের মধ্যে, 'আমি কিংবদন্তির কথা বলছি' কবিতার কোন দিকটি লক্ষ করা যায় না? আলোচনা করো।",
          "explanation": "উদ্দীপকের অজয়ের মধ্যে 'আমি কিংবদন্তির কথা বলছি' কবিতায় বর্ণিত বাঙালির প্রতিরোধ ও সংগ্রামের দিকটি লক্ষ করা যায় না। 'আমি কিংবদন্তির কথা বলছি' কবিতায় উচ্চারিত হয়েছে ঐতিহ্যসচেতন শিকড়সন্ধানী মানুষের সর্বাঙ্গীণ মুক্তির দৃপ্ত ঘোষণা, সেই সাথে বর্ণিত হয়েছে আমাদের পূর্বপুরুষের সাহসী ও গৌরবোজ্জ্বল ইতিহাসের কথা। কবি তাঁর কবিতায় স্বাধীনতা যুদ্ধের সময় মানুষের সংগ্রামকে ভিন্ন আজিজকে উপস্থাপন করেছেন। মুক্তির পূর্বশর্ত যুদ্ধ এবং মাতৃভূমি ও পরিবার-পরিজনকে ভালোবেসে তাদেরকে শত্রুর কবল থেকে মুক্ত করার জন্যই মানুষকে যুদ্ধে যেতে হয়। উদ্দীপকের অজয় লন্ডনে পড়তে গিয়ে সেখানেই থেকে যান। তবে দশ বছর পর দেশে ফিরে নিজ গ্রাম, আত্মীয়স্বজন, ঐতিহ্য আর শিকড় তাকে জীবন নিয়ে নতুন করে ভাবিয়ে তোলে। ঐতিহ্য ও শিকড়ের টান এবং দেশের প্রতি ভালোবাসার কারণে তিনি গ্রামের একটি কলেজে চাকরি নিয়ে সেখানেই স্থায়ীভাবে বসবাস করতে শুরু করেন। এখানে অজয়ের মধ্যে মাতৃভূমি ও আপনজনদের প্রতি সুগভীর মমতার টান ও দেশপ্রেম পরিলক্ষিত হলেও 'আমি কিংবদন্তির কথা বলছি' কবিতায় বর্ণিত মানুষের মতো সশস্ত্র সংগ্রামে ঝাঁপিয়ে পড়ার বিষয়টি লক্ষ করা যায় না।"
        },
        {
          "label": "ঘ",
          "question": "\"ঐতিহ্যসচেতনতা ও দেশপ্রেমই উদ্দীপক ও 'আমি কিংবদন্তির কথা বলছি' কবিতার মূল বক্তব্য।\" উক্তিটি মূল্যায়ন করো।",
          "explanation": "অজয়ের বিদেশের বিত্ত-বৈভব ছেড়ে স্বদেশে প্রত্যাবর্তন ও 'আমি কিংবদন্তির কথা বলছি' কবিতায় কবির অস্থিমজ্জায় স্বদেশ ঐতিহ্যের উপস্থিতি ঐতিহ্যসচেতনতা ও দেশপ্রেমকেই নির্দেশ করে। 'আমি কিংবদন্তির কথা বলছি' কবিতায় বাঙালি সংস্কৃতির হাজার বছরের ইতিহাস-ঐতিহ্য, সংগ্রাম, বিজয় ও মানবিক উদ্ভাসনের অনিন্দ্য অনুষজ্ঞাসমূহকে তুলে ধরা হয়েছে। কবিতায় বর্ণিত হয়েছে মাটির কাছাকাছি বাস করা সাধারণ মানুষের ঐতিহ্য ও জীবন-চেতনা, আর এর মাধ্যমে প্রকাশ পেয়েছে দেশের প্রতি কবির গভীর ভালোবাসা। এই দেশপ্রেমের কারণেই দেশের সূর্যসন্তানেরা যুগে যুগে দুর্দিনে লড়াই-সংগ্রামে ঝাঁপিয়ে পড়েছে। উদ্দীপকে অজয়ের মধ্যে ঐতিহ্য আর শিকড়ের প্রতি তীব্র আকর্ষণ লক্ষ করা যায়। দেশ ও দেশের মানুষের প্রতি ভালোবাসার কারণে তিনি লন্ডনে আরাম-আয়েশের বিলাসী জীবনের পরিবর্তে গ্রামের সাধারণ জীবনকে বেছে নিয়েছেন। ঐতিহ্যসচেতনতার কাছে পরাজিত হয়েছে উন্নত দেশের সীমাহীন সুযোগ-সুবিধা। দেশপ্রেমে উদ্‌বুদ্ধ হয়েই তিনি এত বড়ো সিদ্ধান্ত গ্রহণ করেছেন। 'আমি কিংবদন্তির কথা বলছি' কবিতায় কবি মুক্ত জীবনের প্রেক্ষাপট হিসেবে তুলে ধরেছেন বাঙালি সংস্কৃতির হাজার বছরের ইতিহাস ও ঐতিহ্যকে। উদ্দীপকের অজয়ও নিজের অস্তিত্বে স্বাধীনতা ও স্বাচ্ছন্দ্যময় জীবনের স্বাদ গ্রহণের জন্য স্বদেশ ঐতিহ্যকে গ্রহণ করেছেন মনেপ্রাণে। তাই আলোচ্য কবিতা ও উদ্দীপকের আত্মিক অনুভবের বিবৃতিতে বলা যায়, \"ঐতিহ্য সচেতনতা ও দেশপ্রেমই উদ্দীপক ও 'আমি কিংবদন্তির কথা বলছি' কবিতার মূল বক্তব্য।\"- উক্তিটি সঠিক।"
        }
      ]
    },
    {
      "number": "8",
      "uddipok": "শিক্ষিত যুবক মনোয়ার সমমনা যুবকদের নিয়ে ক্লাব তৈরি করে নিজ গ্রামের মানুষকে স্বাস্থ্য, পুষ্টি, শিক্ষা, পরিবেশ, ধর্মান্ধতার কুফল ইত্যাদি বিষয়ে সচেতন করার কাজ করে চলেছে। মনোয়ারের কাজকর্মে খুশি নয় গ্রাম্য মাতব্বর বাদল মোল্লা। গ্রামের মানুষ সচেতন হলে তার প্রভাব ক্ষুন্ন হবে- এই তার ভয়। ওরা নেশা করে, গানবাজনা করে, মেয়ে লোকের সাথে আড্ডা দেয় ইত্যাদি অভিযোগ তুলে গোঁড়া সমর্থকদের সাথে নিয়ে বাদল মোল্লা মনোয়ারের ক্লাবে আগুন ধরিয়ে দেয়।",
      "tag": "DCC 25",
      "sub_questions": [
        {
          "label": "ক",
          "question": "লালসালু' উপন্যাসে অশীতিপর বৃদ্ধ কে?",
          "explanation": "'লালসালু' উপন্যাসে অশীতিপর বৃদ্ধ হলো সলেমনের বাপ।"
        },
        {
          "label": "খ",
          "question": "‘তা আপনি এলেমদার মানুষ। দোয়া-পানি দিলে ঠিক হইয়া যাইবানি সব।'- কে, কার কথা বলেছে?",
          "explanation": "আগত রোগীর সুস্থতা কামনায় মজিদকে রহিমা প্রশ্নোক্ত উক্তিটি করেছে। 'লালসালু' উপন্যাসে রোগীদের পানি ও তেল পড়ার মাধ্যমে চিকিৎসার দিকটি পরিলক্ষিত হয়। উপন্যাসে মজিদ এমনই ধর্ম ব্যবসায়ী যার কাছে গ্রামের অনেক সাধারণ রোগীর আগমন ঘটে রহিমার মধ্যে দিয়ে। কেননা, মজিদের সাথে অনেকেই নানা দূরত্ব বজায় রেখে কথা বলে। একদিন পাশ্ববর্তী গ্রাম থেকে মজিদের কাছে চিকিৎসা গ্রহণ করার জন্য লোকজন আসলে রহিমা স্বামী মজিদকে বিষয়টি জানায়। তখন মজিদ রহিমাকে পরামর্শ দিতে বলে। এসময় মজিদের কথার প্রত্যুত্তরে রহিমা প্রশ্নোক্ত কথাটি বলেছিল।"
        },
        {
          "label": "গ",
          "question": "উদ্দীপকের মনোয়ার 'লালসালু' উপন্যাসের আক্কাসের সাথে কীভাবে তুলনীয়? বুঝিয়ে দাও।",
          "explanation": "নিম্নের অনুরূপ: কল্যাণকর কাজের মাধ্যমে গ্রামের মানুষকে সচেতন করে তোলার আকাঙ্ক্ষার দিক থেকে 'লালসালু' উপন্যাসের আক্কাসের সাথে উদ্দীপকের বাজিতের উদ্দেশ্যগত মিল পাওয়া যায়। 'লালসালু' উপন্যাসে মোদাব্বের মিঞার ছেলে আক্কাস গ্রামে একটি স্কুল প্রতিষ্ঠা করতে চায়। সে নিজে করিমগঞ্জ স্কুলে পড়াশোনা করেছে। তাই সে চায় সকলের সহায়তায় একটি স্কুল প্রতিষ্ঠা করে গ্রামের অশিক্ষিত মানুষকে সচেতন ও-শিক্ষিত করে তুলতে। কিন্তু মজিদের বিরোধিতার কারণে আক্কাসের সে উদ্দেশ্য সফল হয়নি। উদ্দীপকের বাজিতের মাঝেও আক্কাসের মতোই চারিত্রিক বৈশিষ্ট্য লক্ষ করা যায়। সে গ্রামের দরিদ্র খেটে খাওয়া মানুষদের স্বাস্থ্য, পুষ্টি, শিক্ষা ও ধর্মান্ধতার কুফল সম্পর্কে সচেতন করতে চায়। কিন্তু সেও 'লালসালু' উপন্যাসের আক্কাসের মতো বিরোধিতার সম্মুখীন হয়। গ্রামের মাতব্বর চেরাগালি তার কল্যাণকর কাজের বিরোধিতা করে তাদের ক্লাবে আগুন -ধরিয়ে দেয়। বস্তুত, গ্রামের মানুষের কল্যাণচিন্তা করার আকাঙ্ক্ষার দিকটিতেই উদ্দীপকের বাজিত ও 'লালসালু' উপন্যাসের আক্কাসের মধ্যে মিল লক্ষ করা যায়।"
        },
        {
          "label": "ঘ",
          "question": "\"মনোয়ার ও আক্কাসের মতো মানুষ স্বার্থন্বেষী মহলের হিংসার শিকার হলে সমাজ পিছিয়ে যায়।\"- কথাটি মূল্যায়ন করো।",
          "explanation": "নিম্নের অনুরূপ: উদ্দীপকের বাজিত ও আলোচ্য উপন্যাসের আক্কাসের জনকল্যাণমূলক কাজে স্বার্থান্বেষী মহলের স্বার্থে আঘাত লাগায় তারা এর বিরোধিতা করে। 'লালসালু' উপন্যাসের আক্কাস গ্রামের মানুষকে শিক্ষিত করে তুলতে একটি স্কুল প্রতিষ্ঠা করতে চায়। সে চায় গ্রামবাসী আধুনিক শিক্ষায় শিক্ষিত ও সচেতন হয়ে উঠুক। কিন্তু গ্রামের দ্বাথান্ধ ও ভন্ড মজিদ তার মাজার ব্যাবসার ক্ষতি হবে ভেবে আক্কাসের এই মহৎ উদ্যোগের বিরোধিতা করে। সে খালেক ব্যাপারীর সহায়তায় গ্রামে স্কুলের পরিবর্তে মাদ্রাসা প্রতিষ্ঠা করতে চায়। ধর্মান্ধ মানুষেরা মজিদের এই মতামতকেই গুরুত্ব দেয়। ফলে আকাসের স্কুল প্রতিষ্ঠার স্বপ্ন পূরণ হয় না। উদ্দীপকের বাজিত চায়, তার গ্রামের অশিক্ষিত ও ধর্মান্ধ মানুষগুলোও শিক্ষিত হয়ে উঠক। এই উদ্দেশ্যে সে গ্রামের সমমনা যুবকদের নিয়ে একটি ক্লাব গঠন করে নানা কল্যাণকর কাজ করতে থাকে। তারা সাধারণ মানুষের শিক্ষা, স্বাস্থ্য, পুষ্টি ইত্যাদি নিয়ে কাজ করার উদ্যোগ নেয়। কিন্তু গ্রামের মাতব্বর চেরাগালি এসব কাজের বিরোধিতা করে তাদের ক্লাবে আগুন লাগিয়ে দেয়। মূলত প্রভাবশালী মাতব্বরের স্বার্থে আঘাত লাগায় সে এরূপ নির্মম আচরণ করেছে। স্বার্থান্ধ ও প্রতিহিংসার কারণে আলোচ্য উপন্যাসের আক্কাস ও উদ্দীপকের বাজিত উভয়েই তাদের উদ্দেশ্য বাস্তবায়ন করতে ব্যর্থ হয়। মানুষের অন্ধ ধর্মবিশ্বাসকে কাজে লাগিয়ে উপন্যাসের মজিদ আক্কাসের বিদ্যালয় প্রতিষ্ঠার বিষয়টি বন্ধ করেছে। অন্যদিকে, উদ্দীপকের মাতব্বর বাজিতের কল্যাণমুখী কর্মকাণ্ডকে প্রতিহত করেছে। 'লালসালু' উপন্যাস এবং উদ্দীপক উভয় ক্ষেত্রেই আক্কাস ও বাজিতের ব্যর্থতার মূল কারণ প্রভাবশালী ও লোভী মানুষের প্রতিহিংসা। তারা মাথা নত করতে বাধ্য হয়েছে একশ্রেণির মানুষের প্রবল স্বার্থের কাছে। সেদিক বিবেচনায় উদ্দীপকের বাজিত ও 'লালসালু' উপন্যাসের আক্কাস উভয়ের উদ্দেশ্য মহৎ হলেও তারা স্বার্থান্ধ মহলের হিংসার শিকার হয়েছে।"
        }
      ]
    },
    {
      "number": "9",
      "uddipok": "গ্রামের তালেব মিয়া তার অসুস্থ মেয়েকে নিয়ে হাসপাতালে যেতে চায়। কিন্তু বাধা হয়ে দাঁড়ায় হুজুর ফজর আলী। তিনি বলেন, 'না, তোমার মেয়ের চিকিৎসা করব খোদার কালাম দিয়ে, আমি তো উছিলা মাত্র। কোনো বিজাতীয়, ওষুধ খাওয়াইয়া মেয়েটারে জাহান্নমি বানানো ঠিক হবে না।' ফজর আলির এ কথার পরে তালেব মিয়া আর তার আঠারো বছরের মেয়েকে ডাক্তারের কাছে নেয় না। সাত দিনের রক্ত-আমাশয়ের পর মেয়েটি মারা যায়।",
      "tag": "DCC 25",
      "sub_questions": [
        {
          "label": "ক",
          "question": "ওটা ছিল নিশানা আনন্দের আর সুখের'- কোনটি?",
          "explanation": "তালগাছটি ছিল আনন্দের আর সুখের নিশানা।"
        },
        {
          "label": "খ",
          "question": "'এবার মজিদের মন কিন্তু কদিন ধরে থমথম করে।'- কেন?",
          "explanation": "পাশের গ্রাম আওয়ালপুরে নবাগত পিরের আবির্ভাব ও জনপ্রিয়তা বৃদ্ধি পেলে মজিদের মন থমথম করে। 'লালসালু' উপন্যাসের কেন্দ্রীয় চরিত্র মজিদ নানা কৌশলে ধর্ম ব্যবসায়ী ও মাজার ব্যবসায়ী বনে গেছে। আধিপত্য ও ঐশ্বর্যের কোনো কমতি নেই। হঠাৎ একদিন পাশের গ্রামে নবাগত পিরের আবির্ভাব ঘটলে মজিদের স্বার্থে আঘাত লাগে এবং তার জনপ্রিয়তা কমতে থাকে। নবাগত পিরের অলৌকিক ক্ষমতার পরিচয় পেয়ে জনসমাগম জনসমুদ্রে রূপ নিচ্ছে। ফলে দুশ্চিন্তাগ্রস্ত মজিদের মন থমথম করে।"
        },
        {
          "label": "গ",
          "question": "উদ্দীপকের তালেব মিয়া 'লালসালু' উপন্যাসের কোন চরিত্রের অনুরূপ? ব্যাখ্যা করো।",
          "explanation": "উদ্দীপকের তালেব মিয়া 'লালসালু' উপন্যাসের খালেক ব্যাপারী চরিত্রের অনুরূপ। 'লালসালু' উপন্যাসের খালেক ব্যাপারীর প্রথম স্ত্রী আমেনা বিবি দীর্ঘদিন যাবৎ সন্তানশূন্য থাকায় পাশের গ্রামে আওয়ালপুরের পির সাহেবের আবির্ভাবে সন্তান লাভের প্রত্যাশা আরও বেড়ে যায়। স্বামী খালেক ব্যাপারীকে নানা কৌশলে বুঝিয়ে নবাগত পিরের কাছ থেকে পানি ও তেল পড়ার ব্যবস্থা করতে বলে। যেন সন্তানশূন্য আমেনা বিবির দীর্ঘদিনের কষ্ট লাঘব হয় এবং মনের বাসনা পূর্ণ হয়। উদ্দীপকের তালেব মিয়া তার আঠারো বছরের অসুস্থ মেয়েকে ডাক্তারের কাছে নিয়ে যাওয়ার পদক্ষেপ নেয়। কিন্তু বাধা দেয় হুজুর ফজর আলি, যিনি একজন তান্ত্রিক চিকিৎসক। ফজর আলী পরামর্শ দেন তিনি যেন তার মেয়েকে ঝামেলাযুক্ত ওষুধ সেবন না করিয়ে তার কাছ থেকে কালাম পাকের চিকিৎসা গ্রহণ করেন। ফজর আলির পরামর্শক্রমে আধুনিক চিকিৎসা গ্রহণ না করে স্বাভাবিকভাবে চলতে থাকলে রক্ত আমাশয় শারীরিক অবনতি ঘটে মৃত্যুবরণ করে তালেব মিয়ার মেয়ে। আলোচ্য উপন্যাসে মজিদের পরামর্শে খালেক ব্যাপারীর প্রিয়তমা স্ত্রী আমেনা বিবির চিকিৎসা করালে তার অবস্থা করুণ পরিণতির দিকে যায়। অতএব, উদ্দীপকের তালেব মিয়ার সাথে উপন্যাসের অনুরূপ চরিত্র খালেক ব্যাপারী।"
        },
        {
          "label": "ঘ",
          "question": "উদ্দীপকের ফজর আলি এবং 'লালসালু' উপন্যাসের মজিদরা গ্রামের মানুষদের অন্ধকারাচ্ছন্ন করে রাখে।\"- উক্তিটির যৌক্তিকতা বিচার করো।",
          "explanation": "উদ্দীপকের ফজর আলী এবং 'লালসালু' উপন্যাসের মজিদ গ্রামের মানুষদের অন্ধকারাচ্ছন্ন করে রাখে কেননা উভয় চরিত্রই নিজেদের আধিপত্য ও প্রভাব টিকিয়ে রাখতে নানা অপকৌশলের আশ্রয় গ্রহণ করে। 'লালসালু' উপন্যাসে ধর্মব্যবসা, কুসংস্কার ও অশিক্ষার চিত্র সুন্দরভাবে আলোচিত হয়েছে। অসহায়, দরিদ্র ও কুসংস্কারাচ্ছন্ন মজিদ নিজের স্বার্থ হাসিল করার জন্য ধর্ম ব্যবস্থাকে আশ্রয় করে জাঁকজমকপূর্ণ মাজার ব্যাবসার উন্মেষ ঘটায়। গ্রামের মানুষকে অসচেতন ও অশিক্ষিত রাখতে নানা অপকৌশলের আশ্রয় গ্রহণ করে সে। কেননা জনসাধারণ সচেতন হয়ে উঠলে মজিদের দীর্ঘদিনেরও আধিপত্য ধুলিস্যাৎ হয়ে যাবে। উদ্দীপকের তালেব মিয়ার মেয়ে অসুস্থ হলে বাধা হয়ে দাঁড়ান ফজর আলি। পরামর্শ দেন ঝামেলাযুক্ত সাধারণ চিকিৎসা না নিয়ে মেয়ের জন্য তার কাছ থেকে চিকিৎসা গ্রহণ করতে। ফজর আলির মেকি ও নামমাত্র চিকিৎসার কারণে তালেব মিয়ার কিশোরী কন্যার প্রাণ অকালেই ঝরে যায়। প্রতারক ফজর আলি নানা কৌশলে নিজের আধিপত্য ধরে রাখার কারণে তালেব মিয়ার মতো সাধারণ মানুষ সচেতন হয়ে উঠতে পারে না। 'লালসালু' উপন্যাসের মজিদ যে দীর্ঘদিন মাজার ও ধর্মব্যাবসার কারণে প্রতিপত্তিশালী ও ক্ষমতাশালী বনে গেছে। সে কৌশলে সচেতন যুবক আক্কাসের স্কুল প্রতিষ্ঠার মহতী উদ্যোগকে বানচাল করে দেয়। মজিদের মতো এমন স্বার্থপর ক্ষমতালিজু ও ধর্মান্ধ সমাজ প্রতিনিধির কারণে সচেতনতার সাবলীল পরিবেশ কখনোই বাস্তবতার মুখ দেখতে পারে না। সমাজ ও মানুষ নানাভাবে উপেক্ষিত ও বঞ্চিত হওয়ায় সব সময় অন্ধকার পরিবেশ বিরাজ করে। উদ্দীপকে ফজর আলি স্বীয় স্বার্থ হাসিল ও আধিপত্য অটুটু রাখার জন্য নানা কৌশলে সাধারণ মানুষকে অজ্ঞতার বেড়াজালে আবদ্ধ রাখেন। অনুরূপভাবে 'লালসালু' উপন্যাসের মজিদও নিজের দীর্ঘদিনের ধর্মব্যাবসা ও মাজার ব্যাবসা অক্ষত রাখতে আশ্রয় নেয় নানা কূটকৌশলের। ফলে সাধারণ শ্রেণির মানুষের মধ্যে সচেতনতার উজ্জ্বল পরিবেশ প্রতিভাত হয় না। তাই বলা যায়, প্রশ্নোল্লিখিত মন্তব্যটি যৌক্তিক।"
        }
      ]
    },
    {
      "number": "10",
      "uddipok": "'তুমি কি দেখেছ কভু জীবনের পরায়জয়? দুঃখের দহনে, করুণ রোদনে, তিলে তিলে তার ক্ষয়। আমি তো দেখেছি কত যে স্বপ্ন মুকুলেই ঝরে যায়। শুকনো পাতার মর্মরে বাজে কত সুর বেদনায়। আকাশে বাতাসে নিষ্ফল আশা হাহাকার হয়ে যায়।\"",
      "tag": "DCC 25",
      "sub_questions": [
        {
          "label": "ক",
          "question": "বাংলা সাহিত্যে প্রথম সার্থক নাটক কোনটি?",
          "explanation": "বাংলা সাহিত্যে প্রথম সার্থক নাটক 'শর্মিষ্ঠা'।"
        },
        {
          "label": "খ",
          "question": "শুভ কাজে অযথা বিলম্ব করা বুদ্ধিমানের কাজ নয়'- ব্যাখ্যা করো।",
          "explanation": "নবাব সিরাজউদ্দৌলার বিরুদ্ধে ষড়যন্ত্রের একপর্যায়ে নিজেদের ভাগবাঁটোয়ারা হিসাব করতে গিয়ে মিরজাফর প্রশ্নোক্ত মন্তব্যটি করেছিল। নবাব সিরাজউদ্দৌলার বিরুদ্ধে ষড়যন্ত্র করার জন্য তাঁর সিপাহসালার মিরজাফর ও কোম্পানির প্রতিনিধিরা মিরনের বাসগৃহে এক হয়েছিল। যুদ্ধে ক্লাইভ বিজয়ী হলে কে কতটা ভাগ পাবে তা নিয়ে দলিল তৈরি করেছিল তারা। কিন্তু দলিলে সই করতে গিয়ে চক্রান্তকারীরা তর্কে জড়িয়ে পড়ে। তখন বিলম্ব না করে দলিলে সই করার মাধ্যমে নিজ স্বার্থকে পাকাপোক্ত করার জন্য মিরজাফর আলোচ্য উক্তিটি করে।"
        },
        {
          "label": "গ",
          "question": "উদ্দীপকের সাথে 'সিরাজউদ্দৌলা' নাটকের সিরাজউদ্দৌলা চরিত্রের কোন দিকের সাদৃশ্য রয়েছে? বুঝিয়ে লেখো।",
          "explanation": "উদ্দীপকের সাথে 'সিরাজউদ্দৌলা' নাটকের নবাব সিরাজউদ্দৌলার মর্মবেদনার দিকটির সাদৃশ্য রয়েছে। 'সিরাজউদ্দৌলা' নাটকের নবাব সিরাজউদ্দৌলা এক ভাগ্য বিড়ম্বিত ব্যক্তি। সবকিছু থাকতেও ষড়যন্ত্রের কারণে পরাজয়ের গ্লানি তাঁর পিছু ছাড়েনি। প্রগাঢ় দেশপ্রেম ও সাহস থাকা সত্ত্বেও প্রধান অমাত্যবর্গের বিশ্বাসঘাতকতায় তাঁর করুণ পরিণতি ঘটে। পলাশির প্রান্তরে মিরজাফর ও তার অনুগত সৈন্যদের বিশ্বাসঘাতকতায় বাংলার স্বাধীনতার-সূর্য অস্তমিত হয়। ফলে ভাগ্যবিড়ম্বিত অসহায় নবাবের স্বাধীনতা রক্ষার স্বপ্ন বিপ্ল হয় এবং তার ব্যক্তিজীবনে নেমে আসে মর্মান্তিক পরিণতি। উদ্দীপকে জীবনযুদ্ধে পরাজিত ব্যক্তিমানসের মর্মবেদনা প্রকাশ পেয়েছে। সেখানে, দুঃখের দহনে তিলে তিগে জীবন কীভাবে নিঃশেষ হয়ে যায় তা মর্মন্তুদ ভাষায় বর্ণিত হয়েছে। উদ্দীপকের কবি অনেক স্বপ্নকে মুকুলেই ঝরে যেতে দেখেছেন। তিনি দেখেছেন ভাগ্যবিড়ম্বিত অসহায় মানুষের হাহাকার ধ্বনিত হতে। আর এই ভাগ্যাহত মানুষের বাস্তব প্রতিফলন ঘটেছে 'সিরাজউদ্দৌলা' নাটকের নবাবের মাঝে। তাই বলা যায় যে, উদ্দীপকের সাথে আলোচ্য নাটকের নবাবের মর্মবেদনার দিকটির সাদৃশ্য রয়েছে।"
        },
        {
          "label": "ঘ",
          "question": "\"উদ্দীপকটি 'সিরাজউদ্দৌলা' নাটকের আংশিক ভার ধারণ করেছে মাত্র।\"- মূল্যায়ন করো।",
          "explanation": "বাংলার স্বাধীনতা হারিয়ে নবাব সিরাজউদ্দৌলার যে মর্মবেদনা প্রকাশ পেয়েছে উদ্দীপকটি কেবল সেই দিকটি ধারণ করায় প্রশ্নোক্ত মন্তব্যটি যথার্থ। 'সিরাজউদ্দৌলা' নাটকটির কাহিনি উপস্থাপিত হয়েছে নবাব সিরাজউদ্দৌলা এবং অন্যান্য চরিত্রের সংলাপের মধ্য দিয়ে। নাটকটি আবর্তিত হয়েছে পলাশির যুদ্ধের নানা ঘটনাপ্রবাহকে কেন্দ্র করে। এই যুদ্ধে দেশপ্রেমিক সিরাজউদ্দৌলার স্থির, প্রতিজ্ঞ, সাহসী সংকল্প নাটকের মূল উপজীব্য। উদ্দীপকে দুঃখের দহনে তিলে তিলে জীবন কীভাবে নিঃশেষ হয়ে যায় তা করুণভাবে বর্ণিত হয়েছে। সেখানে অনেক স্বপ্ন মুকুলেই ঝরে যাওয়ার কথা বলা হয়েছে। ভাগ্যবিড়ম্বিত অসহায় মানুষের হাহাকার আকাশে-বাতাসে ধ্বনিত হয়। সর্বোপরি উদ্দীপকের বক্তব্যে জীবনযুদ্ধে পরাজিত ব্যক্তিমানসের হৃদয়াবেগ প্রকাশ পেয়েছে।উদ্দীপকটি মূলত পরাজিত নবাব সিরাজউদ্দৌলার মর্মবেদনাকে প্রকাশ করেছে। উদ্দীপকে নবাবের মর্মবেদনার কথা প্রকাশ পেলেও প্রকাশ পায়নি নবাব সিরাজউদ্দৌলার পরাজয়ের কারণ। নবাব সিরাজউদ্দৌলার অমাত্যদের বিশ্বাসঘাতকতা ও অসহযোগিতা বাংলাকে বিপন্ন করেছিল। তাঁকে করেছিল ক্ষমতাচ্যুত। এসব প্রেক্ষাপট উদ্দীপকে আলোচিত হয়নি। ফলে উদ্দীপকে আলোচ্য নাটক সম্পূর্ণভাবে প্রকাশ পায়নি। তাই যথার্থই বলা যায়, উদ্দীপকটি 'সিরাজউদ্দৌলা' নাটকের আংশিক ভাব ধারণ করেছে।"
        }
      ]
    },
    {
      "number": "11",
      "uddipok": "বশিরউদ্দিন এলাকার চেয়ারম্যান থাকা অবস্থায় তার যশ, খ্যাতি, পরিচিতি, টাকা, লোকজন কোনো কিছুর অভাব ছিল না। বিভিন্ন স্বার্থান্বেষী মানুষ বশিরউদ্দিনকে অতি প্রশংসা করে তাদের সুযোগ-সুবিধা নিত। তিনি ভাবতেন, সমস্ত মানুষ আমাকে আপন মনে করে। আমি বিপদে পড়লে সবার সহযোগিতা পাব। কিন্তু যখন তার চেয়ারম্যানের পদ চলে যায়, তার ধারণা সম্পূর্ণ বদলে যায়। তিনি আর দুধের মাছিদের খুঁজে পেলেন না। কেবল তার সাথে থাকে তার চাকর বাদল। বাদল বশিরউদ্দিনকে বলে, 'আমৃত্যু আপনার সেবা করে যাব।'",
      "tag": "DCC 25",
      "sub_questions": [
        {
          "label": "ক",
          "question": "সিপাহসালারের আদেশ পেয়ে টায়ার্ড সোলজারস শিবিরে ফিরতে লাগলে কে আক্রমণ করেন?",
          "explanation": "সিপাহসালারের আদেশ পেয়ে টায়ার্ড সোলজারস শিবিরে ফিরতে লাগলে কিলপ্যাট্রিক আক্রমণ করেন।"
        },
        {
          "label": "খ",
          "question": "'ঘুষ খেয়ে খেয়ে ঘুষ কথাটার অর্থই বদলে গিয়েছে আপনার কাছে।'- কে, কেন বলেছে?",
          "explanation": "ড্রেক ঘুস খাওয়ার কথা অস্বীকার করলে মার্টিন তাকে বলেছিল ঘুস খেয়ে খেয়ে ঘুস কথাটার অর্থই বদলে গেছে তাঁর কাছে। কলকাতা থেকে তাড়া খেয়ে ইস্ট ইন্ডিয়া কোম্পানির ড্রেক-কিলপ্যাট্রিক এবং তাদের দলবল ফোর্ট উইলিয়ামের জাহাজে আশ্রয় নিয়েছিল। সবাই মিলে শলাপরামর্শ করা অবস্থায় হ্যারি দাবি করে যে সে শুধুই কোম্পানির বেতনভোগী, ঘুসখোর নয়। সেই মুহূর্তে ড্রেকও বলে যে সেও ঘুস খায় না। তখন ড্রেকের এই মিথ্যাচারকে ব্যঙ্গ করে মার্টিন বলেছিল ঘুস খেয়ে খেয়ে ড্রেকের কাছে ঘুস কথার অর্থই বদলে গেছে।"
        },
        {
          "label": "গ",
          "question": "উদ্দীপকের বাদল চরিত্র 'সিরাজউদ্দৌলা' নাটকের কোন চরিত্রকে নির্দেশ করে? ব্যাখ্যা করো।",
          "explanation": "উদ্দীপকের বাদল চরিত্র 'সিরাজউদ্দৌলা' নাটকের মিরমর্দান চরিত্রকে নির্দেশ করে। 'সিরাজউদ্দৌলা' নাটকে নবাব সিরাজউদ্দৌলার একজন অত্যন্ত বিশ্বস্ত সেনাপতি হলেন মিরমর্দান। তিনি তাঁর শেষ রক্তবিন্দু পর্যন্ত নবাবের পক্ষে যুদ্ধ করে শহিদ হয়েছেন। যুদ্ধের সময় যখন নবাব ইংরেজদের কাছে পরাজিত হওয়া নিয়ে শঙ্কা প্রকাশ করছিলেন, তখন তাঁর পাশে অটল অবস্থানে ছিলেন মিরমদান। তিনি নবাবকে আশ্বস্ত করেছিলেন যে, তাঁর প্রাণ থাকতে নবাবের কোনো ক্ষতি হবে না। উদ্দীপকের বাদল সাবেক চেয়ারম্যান বশিরউদ্দিনের বিশ্বস্ত চাকর। বশিরউদ্দিন এলাকার চেয়ারম্যান থাকা অবস্থায় তার প্রচুর খ্যাতি ও সম্পদ ছিল। কিন্তু চেয়ারম্যানের পদ চলে যাওয়ার পরে কেউ আর তার পাশে থাকে না। সবার আচরণ বদলে যায়। কিন্তু বাদল এমন দুঃসময়েও আমৃত্যু বশিরউদ্দিনের সেবা করে যাওয়ার ইচ্ছা প্রকাশ করে। 'সিরাজউদ্দৌলা' নাটকে মিরমর্দান যেভাবে শেষ সময় পর্যন্ত নবাব সিরাজউদ্দৌলার পাশে থেকে সমর্থন জুগিয়েছিলেন, উদ্দীপকের বাদলও সেভাবেই তার মনিব বশিরউদ্দিনের সংকটকালীন তার সেবা করেছে। তাই বিশ্বস্ততা, কর্তব্যবোধ ও আনুগত্যের দিক থেকে বাদল চরিত্র মিরমর্দান চরিত্রকে নির্দেশ করে।"
        },
        {
          "label": "ঘ",
          "question": "\"উদ্দীপকের বশিরউদ্দিন ও বাদলের মধ্যে যে আত্মার সম্পর্ক, তা 'সিরাজউদ্দৌলা' নাটকে তেমন দেখা যায় না।\"- এ বিষয়ে তোমার মতামত দাও।",
          "explanation": "'সিরাজউদ্দৌলা' নাটকে নবাব সিরাজউদ্দৌলা ও তার বেশির ভাগ অমাত্যগণের মধ্যে গভীর কোনো আত্মার বন্ধন পরিলক্ষিত হয় না বলে প্রশ্নোক্ত মন্তব্যটিকে আমি সঠিক বলে মনে করি। 'সিরাজউদ্দৌলা' নাটকে নবাব সিরাজউদ্দৌলার বিশ্বস্ত ও চৌকস যোদ্ধারা হলেন, মোহনলাল, মিরমর্দান ও সাঁফ্রে। তারা সবসময়ই নবাবের প্রতি অনুগত ছিলেন। তবে নবাবের সাথে তাঁদের তেমন কোনো আত্মিক বা ব্যক্তিগত সম্পর্ক ছিল না। তাঁরা কেবল দেশপ্রেমিক সেনাপতি হিসেবে নবাবের হয়ে প্রাণপণ যুদ্ধ করে শহিদ হয়েছেন। এছাড়া নাটকটিতে তাঁদের সাথে নবাবের বিশেষ কোনো আত্মিক সম্পর্কের উল্লেখ নেই। উদ্দীপকের বাদল দীর্ঘদিন ধরে বশিরউদ্দিনের সেবা করে আসছে। সারাক্ষণ চাকর হিসেবে বশিরউদ্দিনের সাথে থাকার কারণে উভয়ের মধ্যে এক ধরনের আত্মীয়তার বন্ধন গড়ে উঠেছে। এ বন্ধনের কারণেই বশিরউদ্দিনের দুঃসময়ে সবাই তাকে ছেড়ে চলে গেলেও বাদল চলে যেতে পারে না। সে আমৃত্যু বশিরউদ্দিনের সেবা করবে বলে তাকে আশ্বস্ত করে। 'সিরাজউদ্দৌলা' নাটকে নবাব সিরাজউদ্দৌলা ও তাঁর দেশপ্রেমিক অমাত্যগণের মধ্যে কেবল নবাব ও অমাত্যের মধ্যকার স্বাভাবিক বিশ্বস্ততা ও আনুগত্যের সম্পর্ক লক্ষ করা যায়। কিন্তু উদ্দীপকের বশিরউদ্দিন ও বাদলের মধ্যে মনিব-ভৃত্যের সম্পর্কের ঊর্ধ্বে মানবিকতা, স্নেহ ও আত্মিক সম্পর্কের বিষয়টি প্রকটভাবে ধরা দেয়। একসাথে জীবনের অধিকাংশ সময় কাটানোর কারণেই তাদের মধ্যে এরূপ আত্মার বন্ধন সৃষ্টি হয়েছে। তাই বলা যায়, তাদের মধ্যে যে আত্মার সম্পর্ক, 'সিরাজউদ্দৌলা' নাটকে তেমন দেখা যায় না।"
        }
      ]
    }
  ]
}