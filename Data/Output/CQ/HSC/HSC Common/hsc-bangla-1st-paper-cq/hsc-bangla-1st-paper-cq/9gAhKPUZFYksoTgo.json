{
  "title": "ঢাকা বোর্ড ২০১৭",
  "subtitle": "বাংলা (11)",
  "questions": [
    {
      "number": "1",
      "uddipok": "বাংলাদেশের কুটির শিল্পকে সমৃদ্ধ করেছে নকশী কাঁথা। গ্রামের মেয়েরা সূচ-সুতার সাহায্যে অপূর্ব নকশা তোলে কাপড়ে। এই নকশী কাঁথা নিয়ে কাব্য রচিত হয়েছে। বিদেশে রপ্তানি হয় নকশী কাঁথা। এভাবে দরিদ্র মেয়েরা স্বাবলম্বী হয়ে উঠেছে। শহরেও কুটির শিল্পের জনপ্রিয়তা বাড়ছে। এটি এখন একটি লাভজনক ব্যবসা। এর ফলে আমাদের লোকশিল্প তার হারানো গৌরব ফিরে পাচ্ছে।",
      "tag": "DB 17",
      "sub_questions": [
        {
          "label": "ক",
          "question": "টেকো শব্দের অর্থ কী?",
          "explanation": "'টেকো' শব্দের অর্থ হলো- সুতা পাকাবার যন্ত্র।"
        },
        {
          "label": "খ",
          "question": "\"শিরে দিয়ে বাঁকা তাজ ঢেকে রাখে টাক\"- বলতে লেখক কী বুঝিয়েছেন?",
          "explanation": "শিরে দিয়ে বাঁকা তাজ ঢেকে রাখে টাক' উক্তিটি দ্বারা প্রাবন্ধিক চাষিদের বিলাসিতার দিকটিকে বুঝিয়েছেন। এ দেশে চাষিদের অর্থনৈতিক অবস্থা এতটাই খারাপ যে, নুন আনতে পান্তা ফুরায়। আগে যেখানে চাষিরা নিজেদের বস্ত্র নিজেরাই তৈরি করত, সেখানে আধুনিক সভ্যতার আগমনে বিলাসিতায় অভ্যস্ত হয়ে চাষিরা আরও হতদরিদ্র হয়ে পড়েছে। এর মানে সভ্যতার নানা উপাদান চাষিকে বিলাসী করে তুলেছে। আর এ অবস্থাটিকে বোঝাতেই প্রাবন্ধিক প্রশ্নোক্ত উক্তিটি করেছেন।"
        },
        {
          "label": "গ",
          "question": "উদ্দীপকের কোন দিকটি 'চাষার দুক্ষু' প্রবন্ধে প্রতিফলিত হয়েছে আলোচনা করো।",
          "explanation": "উদ্দীপক ও 'চাষার দুক্ষু' প্রবন্ধে কুটিরশিল্পের মাধ্যমে নারীদের স্বাবলম্বী হয়ে ওঠার দিকটি প্রকাশিত হয়েছে। গ্রামবাংলায় একসময় হস্ত ও কুটিরশিল্পের ব্যাপক প্রচলন ছিল। কুটিরশিল্পের মাধ্যমে গৃহবধূরা বস্ত্রসহ গৃহস্থালির নানা প্রয়োজন মেটানোর পাশাপাশি অর্থও উপার্জন করত। পরবর্তীতে যান্ত্রিক সভ্যতার আগ্রাসনে এ শিল্পের কদর কমে যায়। ফলে গ্রামীণ অনেক পরিবারই আর্থিক সংকটে পড়ে। আলোচ্য 'চাষার দুক্ষু' প্রবন্ধে প্রাবন্ধিক চাষাদের দুর্দশা নিরসনে তাই কুটিরশিল্পের ভূমিকার কথা জোর দিয়ে বলেছেন। উদ্দীপকে গ্রামীণ কুটিরশিল্পের অন্যতম উপাদান নকশিকাঁথা গুরুত্ব সম্পর্কে আলোকপাত করা হয়েছে। নকশিকাঁথা আমাদের লোক শিল্পের এক অনন্য নিদর্শন। আধুনিককালে যান্ত্রিক শিল্পের প্রভাবেও এর আবেদন পুরোপুরি শেষ হয়ে যায়নি। তাই বর্তমানে এ শিল্পের চাহিদা দেশের গণ্ডি ছাড়িয়ে বিশ্বব্যাপী ছড়িয়ে পড়েছে, যা দরিদ্র নারীদের কর্মসংস্থানের সুযোগ করে দিয়েছে। দূরদৃষ্টিসম্পন্ন প্রাবন্ধিক বিষয়টি অনুধাবন করেই কৃষক সমাজের সুদিন ফিরিয়ে আনার উপায় হিসেবে কুটিরশিল্পের প্রসার কামনা করেছেন। সেদিক বিবেচনায় উদ্দীপকে বিধৃত কুটিরশিল্পের মাধ্যমে নারীদের স্বাবলম্বী হয়ে ওঠার দিকটিই 'চাষার দুক্ষু' প্রবন্ধে প্রতিফলিত হয়েছে।"
        },
        {
          "label": "ঘ",
          "question": "উদ্দীপকের অন্তর্নিহিত তাৎপর্যটি 'চাষার দুক্ষু' প্রবন্ধের আলোকে বিশ্লেষণ করো",
          "explanation": "লোক-ঐতিহ্য রক্ষা ও আর্থ-সামাজিক উন্নয়নে কুটিরশিল্পের তাৎপর্যপূর্ণ ভূমিকা রয়েছে। 'চাষার দুক্ষু' প্রবন্ধে প্রাবন্ধিক দেখিয়েছেন, অধুনা যান্ত্রিক সভ্যতার আগ্রাসনে গ্রামীণ অর্থনীতির অন্যতম চালিকাশক্তি কুটিরশিল্পগুলো কীভাবে ধ্বংস হয়ে যাচ্ছে। এর ফলে আত্মনির্ভরশীল গ্রামীণ সমাজকে চরম সংকটে পড়তে হচ্ছে। এরূপ পরিস্থিতিতে শিক্ষিত হয়ে ওঠার পাশাপাশি কুটিরশিল্পের সুদিন ফিরিয়ে আনার মাধ্যমেই এ দেশের দরিদ্র জনগোষ্ঠীর দুর্দশা দূর করা সম্ভব বলে মনে করেন তিনি। উদ্দীপকে আর্থ-সামাজিক প্রেক্ষাপটের নিরিখে কুটিরশিল্পের উপযোগিতার দিকটি তুলে ধরা হয়েছে। এ দেশের লোকশিল্পের অন্যতম শাখা কুটিরশিল্প। গুণ ও মানে অনন্য হওয়ার কারণেই এ দেশের কুটিরশিল্প স্বমহিমায় আজও টিকে আছে। এমনকি এ শিল্পের চাহিদা বর্তমানে দেশের গণ্ডি পেরিয়ে বিদেশেও বিস্তৃত হচ্ছে, যা আমাদের অর্থনীতিতে ইতিবাচক ভূমিকা রাখছে। আলোচ্য 'চাষার দুক্ষু' প্রবন্ধের প্রাবন্ধিকও এমনটিই প্রত্যাশা করেছেন। 'চাষার দুক্ষু' প্রবন্ধে প্রাবন্ধিক গ্রামে গ্রামে পাঠশালা, ঘরে ঘরে চরকা ও রমণীদের হাতে টেকো থাকলে চাষাদের সংসারে অভাব থাকবে না বলে মত প্রকাশ করেছেন। কেননা এভাবে কুটিরশিল্প গড়ে তোলার মাধ্যমে তারা নিজেদের প্রয়োজন মিটিয়ে অর্থ উপার্জনের মাধ্যমে স্বাবলম্বী হয়ে উঠতে পারবে। আলোচ্য উদ্দীপকেও নকশিকাঁথা ও কুটিরশিল্পের মাধ্যমে নারীদের স্বাবলম্বনের চিত্র তুলে ধরা হয়েছে। অর্থাৎ উদ্দীপকের অন্তর্নিহিত ভাব- আর্থ-সামাজিক উন্নয়নে কুটিরশিল্পের ভূমিকা 'চাষার দুক্ষু' প্রবন্ধেও তাৎপর্যপূর্ণভাবে উপস্থাপিত হয়েছে।"
        }
      ]
    },
    {
      "number": "2",
      "uddipok": "নিঃসন্তান সৌদামিনী মালো দুর্ভিক্ষে মৃত এক মুসলমান কৃষক পরিবারের অসহায় শিশু পুত্রকে মাতৃস্নেহে বুকে তুলে নেয়। শিশুর নাম দেয় হরিদাস। বড় হয়ে হরিদাস যখন জানতে পারে সে মুসলমানের ছেলে তখন সে সৌদামিনীকে ছেড়ে পালিয়ে যায়। হরিদাসকে হারিয়ে সৌদামিনীর মাতৃহৃদয় হাহাকার করে ওঠে। ধর্ম, বর্ণ, অর্থ এসব কিছুর ঊর্ধ্বে মাতৃত্ব। শওকত ওসমানের' সৌদামিনী মালো' ছোটগল্পটিতে এভাবে মানবতার জয়গান ধ্বনিত হয়েছে।",
      "tag": "DB 17",
      "sub_questions": [
        {
          "label": "ক",
          "question": "আহ্বান' গল্পের বুড়িকে কে মা বলে ডাকে?",
          "explanation": "'আহ্বান' গল্পের বুড়িকে হাজরা ব্যাটার বউ মা বলে ডাকে।"
        },
        {
          "label": "খ",
          "question": "\"আমার মন হয়তো ওর ডাক এবার আর তাচ্ছিল্য করতে পারেনি\"- ব্যাখ্যা করো।",
          "explanation": "আহ্বান' গল্পে কথিত বুড়ির সাথে গল্পকথকের আত্মিক সম্পর্কের দিকটি উন্মোচিত হয়েছে। গল্পকথককে বড়ো বেশি স্নেহ করতেন বুড়ি। তাঁর স্নেহের আবেদনকে উপেক্ষা করতে পারেননি কথকও। তাই অনেকদিন পর গ্রামে এসে বুড়ির মৃত্যুর কথা শুনে আবেগে আপ্লুত হয়ে পড়েন লেখক। বুড়ির স্নেহের টানে গ্রামে এসেছেন- কথকের এ উপলব্ধির দিকটিই প্রশ্নোক্ত উক্তিতে প্রকাশিত হয়েছে।"
        },
        {
          "label": "গ",
          "question": "সৌদামিনী মালো' গল্পটির সাথে 'আহ্বান' গল্পের সাদৃশ্য-বৈসাদৃশ্য আলোচনা করো।",
          "explanation": "বিষয়বস্তুগত দিক থেকে সাদৃশ্য থাকলেও সমাজব্যবস্থার নিরিখে 'আহ্বান' গল্পের সঙ্গে 'সৌদামিনী মালো' গল্পের প্রভেদ বিদ্যমান। 'আহ্বান' গল্পের বুড়ির মাঝে জাতি-ধর্ম-বর্ণ নিরপেক্ষ চিরন্তন মাতৃরূপ প্রকাশ পেয়েছে। এ কারণেই মুসলিম হয়েও হিন্দু গোপালকে আপন পুত্রের মতো স্নেহ করেছে সে। তার খাওয়ার জন্য ফল এনে দিয়েছে, বসার জন্য বুনেছে খেজুর পাতার চাটাই। উদ্দীপকের সৌদামিনী মালোর মাঝেও এমন সর্বজনীন মাতৃত্বের পরিচয় বিধৃত হয়েছে। উদ্দীপকের সৌদামিনী মালোর সন্তানবাৎসল্যের কাছে পালিত পুত্র হরিদাসের ধর্ম-পরিচয় মুখ্য হয়ে ওঠেনি। এজন্য নিজে হিন্দু ধর্মের অনুসারী হওয়া সত্ত্বেও মুসলমানের পুত্রকে আপন করে নিয়েছে সে। পরে হরিদাস তার প্রকৃত পরিচয় জানতে পেরে নিরুদ্দিষ্ট হয়ে গেলে হাহাকার করে উঠেছে সৌদামিনীর হৃদয়। মাতৃহৃদয়ের অনুভূতি প্রকাশে 'আহ্বান' গল্পের বুড়িও সৌদামিনীর মতোই অনন্য। তাইতো নিঃসংকোচে গোপালের কাছে নিজের কাফনের কাপড় দাবি করেছে সে। বুড়ির আন্তরিক আহ্বানেই যেন গোপাল মৃত্যুর পরদিন গ্রামে এসে হাজির হয়েছে। এদিক থেকে গল্প দুটির মধ্যে মিল পরিলক্ষিত হয়। কিন্তু 'আহ্বান' গল্পের সমাজ উদারতার পরিচয় দিয়ে ভিন্ন ধর্মাবলম্বী কথক ও বুড়ির সম্পর্ককে স্বীকৃতি দিলেও উদ্দীপকে সামাজিক সংকীর্ণতার কারণে সৌদামিনীর সন্তানকে হারাতে হয়, যা 'আহ্বান' গল্পের সঙ্গে 'সৌদামিনী মালো' গল্পের বৈসাদৃশ্য নির্দেশ করে।"
        },
        {
          "label": "ঘ",
          "question": "উদ্দীপকের মূলবক্তব্য 'আহ্বান' গল্পের আলোকে বিশ্লেষণ করো।",
          "explanation": "শাশ্বত মাতৃত্ব ও মানবিকবোধই 'আহ্বান' গল্পের মূলসুর, যা উদ্দীপকেও প্রাধান্য পেয়েছে। 'আহ্বান' একটি উদার মানবিক সম্পর্কের গল্প। এখানে বুড়ির হৃদয়ে গোপালের প্রতি যে অপত্যস্নেহের প্রকাশ ঘটেছে তার কাছে জাতি-ধর্ম-বর্ণ পরিচয় নিমেষেই তুচ্ছ হয়ে গেছে। উদ্দীপকে এমন মাতৃহৃদয়ের পরিচয় পাওয়া গেলেও সেখানকার সমাজব্যবস্থা 'আহ্বান' গল্পের সমাজব্যবস্থা থেকে অনেকটাই ভিন্ন। উদ্দীপকে উল্লিখিত গল্পের সৌদামিনী মালো অসামান্য স্নেহবৎসল এক নারী। তাইতো মুসলমানের সন্তানকে নিজের সন্তান হিসেবে পালন করতে কোনো দ্বিধা হয়নি তার। তবুও হরিদাসকে নিজের কাছে আগলে রাখতে চেয়ে সমাজের চাপে ব্যর্থ হয়েছে সে। তবে হরিদাসকে হারিয়ে সৌদামিনীর হৃদয়ে যে হাহাকার ধ্বনিত হয়েছে, তা জাতি-ধর্ম-বর্ণের ব্যবধানকে প্রশ্নবিদ্ধ করেছে। বস্তুত এ গল্পে সৌদামিনীর মাতৃহৃদয়ের কাছে তুচ্ছ হয়ে গেছে সাম্প্রদায়িক চেতনা। এমনি মাতৃহৃদয়ের পরিচয় 'আহ্বান' গল্পে পাওয়া যায় বুড়ি চরিত্রের মাঝে। উদ্দীপক ও 'আহ্বান' গল্প উভয়ক্ষেত্রে সামাজিক সব প্রতিবন্ধকতা পরাজিত হয়েছে সৌদামিনী মালো ও বুড়ির অপত্যস্নেহের কাছে। এ কারণে হতদরিদ্র হওয়া সত্ত্বেও বুড়ি যেমন গোপালের জন্য ফল নিয়ে এসেছে, তেমনি গোপালও তার মাতৃহৃদয়ের আবেদনকে উপেক্ষা করতে পারেনি। আর তাই স্নেহের প্রতিদানে কথক বুড়িকে টাকা দিলে কষ্ট পেয়েও বুড়ি দমে যায়নি বরং নতুন উদ্যমে পরের দিন আবারও গোপালের জন্য কিছু একটা নিয়ে এসেছে। আর সবশেষে সে যে গোপালের কাছে কাফনের কাপড় চেয়েছে, তাতে নিঃসন্দেহে গোপালের প্রতি তার গভীর ভাবাবেগের দিকটিই প্রকাশিত হয়েছে। উদ্দীপকের সৌদামিনীও তেমনি এক স্নেহময়ী মা। সে বিবেচনায় উদ্দীপক ও 'আহ্বান' গল্পে সবকিছুর ঊর্ধ্বে মাতৃস্নেহের আবেদনই বড়ো হয়ে উঠেছে।"
        }
      ]
    },
    {
      "number": "3",
      "uddipok": "কেউ ছালটা ছাড়িয়ে নিয়ে সিদ্ধ করছে। পাতাগুলো ছিড়ে শিলে পিষছে কেউ। কচি ডালগুলো ভেঙে চিবোয় কত লোক..... দাঁত ভাল থাকে। কবিরাজরা প্রশংসায় পঞ্চমুখ। কাটে না, কিন্তু যত্নও করে না। হঠাৎ একদিন একটা নতুন ধরনের লোক এল। মুগ্ধ দৃষ্টিতে চেয়ে রইল নিমগাছের দিকে। ছাল তুললে না, পাতা ছিঁড়লে না, ডাল ভাঙলো না, মুগ্ধ দৃষ্টিতে চেয়ে রইলে শুধু।",
      "tag": "DB 17",
      "sub_questions": [
        {
          "label": "ক",
          "question": "বৃক্ষের গান শুনতে হবে কীভাবে?",
          "explanation": "বৃক্ষের গান শুনতে হবে অনুভূতির কান দিয়ে।"
        },
        {
          "label": "খ",
          "question": "\"মানুষের বৃদ্ধি কেবল দৈহিক নয়, আত্মিক\"- ব্যাখ্যা করো।",
          "explanation": "'জীবন ও বৃক্ষ' প্রবন্ধে প্রাবন্ধিক দৈহিক বৃদ্ধির পাশাপাশি আত্মিক বিকাশের ওপর বিশেষ জোর দিয়েছেন। পৃথিবীর সব প্রাণীর দৈহিক বৃদ্ধি ঘটে। তবে মানুষকে দৈহিক বৃদ্ধির পাশাপাশি আত্মিক বিকাশও ঘটাতে হয়। এই সর্বাঙ্গীণ বৃদ্ধি বা বিকাশে মানুষের নিজের ভূমিকা রয়েছে। প্রাবন্ধিক মনে করেন, সুখ-দুঃখ বা আনন্দ-বেদনার উপলব্ধির ফলে অন্তরের যে পরিপক্বতা তৈরি হয় সেটাই আত্মা। এই আত্মা মানুষকে সৃষ্টি করে নিতে হয়। জীবনের বিচিত্র অভিজ্ঞতা, প্রেম ও গভীর অনুভূতির মাধ্যমে মানুষ দৈহিক বৃদ্ধির পাশাপাশি আত্মারও বিকাশ ঘটাতে পারে, যা প্রশ্নোক্ত উক্তিটিতে উন্মোচিত হয়েছে।"
        },
        {
          "label": "গ",
          "question": "উদ্দীপকের নিমগাছটি 'জীবন ও বৃক্ষ' প্রবন্ধের ক্ষেত্রে কতটা প্রাসঙ্গিক আলোচনা করো।",
          "explanation": "'জীবন ও বৃক্ষ' প্রবন্ধে বৃক্ষের সাধনা ও ত্যাগকে মানব জীবনের আদর্শ হিসেবে গ্রহণ করার আহ্বান ধ্বনিত হয়েছে, যা আলোচ্য উদ্দীপকেও পরিদৃশ্যমান। 'জীবন ও বৃক্ষ' প্রবন্ধে প্রাবন্ধিক বলেছেন, বৃক্ষের দিকে তাকালে জীবনের তাৎপর্য সহজে উপলব্ধি করা যায়। নীরব ভাষায় বৃক্ষ আমাদের সার্থকতার গান শোনায়। অনুভূতির কান দিয়ে সে গান শুনতে হবে। বৃক্ষ যেমন করে ফুলে-ফলে পরিপূর্ণতা পায় আর সেসব অন্যকে দান করে সার্থকতার উজ্জ্বল দৃষ্টান্ত হয়ে ওঠে, তেমনি মানবজীবনের সার্থকতার জন্য ব্যক্তির নিজের সাধনাও বৃক্ষের মতো হওয়া উচিত বলে মনে করেন তিনি। উদ্দীপকে নিমের বিভিন্ন ভেষজ গুণের বর্ণনা রয়েছে। নিম এমন এক বৃক্ষ, যার বিভিন্ন অংশ রোগ নিরাময়ের কাজে ব্যবহৃত হয়। বিভিন্ন রোগের চিকিৎসাসহ প্রাত্যহিক নানা প্রয়োজনে নিমগাছ গুরুত্বপূর্ণ ভূমিকা রাখে। তবু নিমগাছটি কারো যত্ন বা মনোযোগ পায় না। সবার অবহেলার পাত্র হয়ে নীরবে মানুষের উপকার করে যায়। আলোচ্য 'জীবন ও বৃক্ষ' প্রবন্ধে প্রাবন্ধিক তাই পরার্থে আত্মনিবেদিত ও সমৃদ্ধ জীবনের মহত্তম প্রত্যাশা থেকে মানুষের জীবনকাঠামোকে তুলনা করেছেন বৃক্ষের সঙ্গে। সে নিরিখে উদ্দীপকের নিমগাছটি 'জীবন ও বৃক্ষ' প্রবন্ধের ক্ষেত্রে অত্যন্ত প্রাসঙ্গিক।"
        },
        {
          "label": "ঘ",
          "question": "উদ্দীপকের মূলবক্তব্য 'জীবন ও বৃক্ষ' প্রবন্ধের আলোকে বিশ্লেষণ করো।",
          "explanation": "'জীবন ও বৃক্ষ' প্রবন্ধে বৃক্ষের বিকশিত হয়ে ওঠার নীরব সাধনা ও ত্যাগের দিকটি মূলবক্তব্য হিসেবে উপস্থাপিত হয়েছে। 'জীবন ও বৃক্ষ' প্রবন্ধে বিকাশ ও দানের এক অপূর্ব নিদর্শন বৃক্ষ। বৃক্ষের বৃদ্ধি আছে, গতি আছে, আছে বিকাশ। মাটির রস টেনে নিয়ে নিজেকে মোটাসোটা করে তোলাতেই বৃক্ষের কাজ শেষ হয় না। তাকে ফুল ফোটাতে হয়, ফল ধরাতে হয়। এভাবে ফুলে-ফলে পরিপূর্ণ হয়ে অপরের কল্যাণে আত্মনিবেদন করাই বৃক্ষের ধর্ম। উদ্দীপকে রূপ ও গুণ ছাড়াও প্রাত্যহিক জীবনে নিমগাছের প্রয়োজনীয়তার দিকটি তুলে ধরেছেন লেখক। নিমগাছ দ্বিধাহীনভাবে মানুষের নানা ধরনের প্রয়োজন মেটায়। তবু কেউ তার যত্নও নেয় না। তার রূপ ও গুণের প্রশংসাও করে না কেউ। কেবল একজন লোক' তার সে অন্তর্নিহিত সৌন্দর্যকে উপলব্ধি করতে পারে। এভাবে উপেক্ষিত হয়েও নিমগাছটি নীরব সাধনার মতোই অলক্ষে সকলের উপকার করে যায়। আলোচ্য 'জীবন ও বৃক্ষ' প্রবন্ধে বৃক্ষের এমন নিস্বার্থ ভূমিকাকে নীরব সাধনা বলে উল্লেখ করা হয়েছে। 'জীবন ও বৃক্ষ' প্রবন্ধে বৃক্ষের বিকাশ ও দান সম্পর্কে আলোকপাত করা হয়েছে, ধ্বনিত হয়েছে বৃক্ষের আদর্শে জীবনকে মহিমান্বিত করে তোলার আহ্বান। প্রাবন্ধিক বিশ্বাস করেন- বৃক্ষের বিকাশ, পরিপূর্ণতা ও সার্থকতার পেছনে রয়েছে তার নীরব সাধনা। নিজ চেষ্টায় বৃক্ষ ফুলে-ফলে পরিপূর্ণতা লাভ করলেও সেসব অন্যকে দান করে সার্থকতার উজ্জ্বল দৃষ্টান্ত হয়ে ওঠে, যেমনটি উদ্দীপকে পরিলক্ষিত হয়। কেননা উদ্দীপকের নিমগাছটি প্রাবন্ধিকের ভাবনার মতোই বৃক্ষের বিকাশ। ও দানের বিষয়টিকে তুলে ধরে। সেদিক বিবেচনায় উদ্দীপকের মূলবক্তব্য তথা বৃক্ষের সাধনা ও ত্যাগের দিকটি 'জীবন ও বৃক্ষ' প্রবন্ধের আলোকে যথাযথ অর্থবহ। এ অর্থবহতা বৃক্ষের ক্ষেত্রে যেমন প্রযোজ্য, তেমনি মানুষের ক্ষেত্রেও।"
        }
      ]
    },
    {
      "number": "4",
      "uddipok": "\"মাগো ভাবনা কেন? আমরা তোমার শান্তিপ্রিয় শান্ত ছেলে তবু শত্রু এলে অস্ত্র হাতে লড়তে জানি তোমার ভয় নেই মা আমরা প্রতিবাদ করতে জানি।\" এভাবেই এই দেশকে ভালোবেসে এদেশের প্রতিবাদী মানুষ ব্যক্তিগত সুখ সাচ্ছন্দ্য বিসর্জন দিয়েছেন যুগে যুগে।",
      "tag": "DB 17,SCC 23",
      "sub_questions": [
        {
          "label": "ক",
          "question": "",
          "explanation": "ভিক্টোরিয়া পার্কের বর্তমান নাম বাহাদুর শাহ্ পার্ক।"
        },
        {
          "label": "খ",
          "question": "",
          "explanation": "জেলের ভেতর অনশনরত বঙ্গবন্ধুকে জোর করে খাওয়ানোর প্রসঙ্গে এ কথা বলা হয়েছে। ১৯৫২ সালে ভাষা আন্দোলনের সময় বঙ্গবন্ধু কারাগারে অনশন ধর্মঘট করছিলেন। কিন্তু অনশন চারদিন চলার পর জেল কর্তৃপক্ষ জোর করে নাকের ভেতর নল দিয়ে দুধের মতো তরল খাদ্য বঙ্গবন্ধুকে খাওয়াতে শুরু করে। জেল কর্তৃপক্ষের মনোভাব হলো জেলের মধ্যে বঙ্গবন্ধুকে কোনোভাবেই মরতে দেবে না।"
        },
        {
          "label": "গ",
          "question": "",
          "explanation": "'বায়ান্নর দিনগুলো' রচনার পাকিস্তানি শাসকগোষ্ঠীর অপশাসনের বিরুদ্ধে বঙ্গবন্ধু শেখ মুজিবুর রহমান এবং এ দেশের আপামর জনসাধারণের প্রতিবাদী মনোভাব ও আত্মত্যাগের যে স্বরূপ বিধৃত হয়েছে, উদ্দীপকের শেষ বাক্যে তারই প্রতিফলন ঘটেছে। আলোচ্য রচনায় বঙ্গবন্ধু শেখ মুজিবুর রহমান রাজবন্দি থাকাকালীন পাকিস্তানি শাসকগোষ্ঠীর অপশাসনের বিরুদ্ধে প্রতিবাদস্বরূপ যে অনশন করেছিলেন, তার বিবরণ তুলে ধরা হয়েছে। সাধারণ মানুষের অধিকার আদায়ের জন্য তিনি ব্যক্তিগত সুখ-স্বাচ্ছন্দ্য ত্যাগ করেছেন। এমনকি রাজবন্দিদের মুক্তির দাবিতে নিজের জীবন বিপন্ন করে তিনি আমরণ। অনশনও করেছেন। উদ্দীপকের কবিতাংশে দেশকে মা সম্বোধন করে তাকে অভয় প্রদান করা হয়েছে। কেননা, প্রত্যেক বাঙালির কাছে তার জন্মভূমি মায়ের সমতুল্য। তাই জন্মভূমির সম্মান রক্ষা করার জন্য যুগে যুগে এ দেশের মানুষ সম্মিলিত প্রচেষ্টায় পরাভূত করেছে অশুভ শক্তিকে। প্রিয় জন্মভূমিকে রক্ষা করতে বাঙালি জাতি জীবন বাজি রেখে যুদ্ধে ঝাঁপিয়ে পড়তেও কুণ্ঠাবোধ করেনি। বাংলা মায়ের শান্তিপ্রিয় ছেলেরা প্রয়োজনে বুকের রক্ত দিয়ে হলেও মাতৃভূমির সম্মান রক্ষা করতে বদ্ধ পরিকর। 'বায়ান্নর দিনগুলো' রচনায়ও পাকিস্তানি শাসকগোষ্ঠীর অন্যায়-অবিচারের বিরুদ্ধে ভাষা আন্দোলনসহ বাঙালির নানা আন্দোলন-সংগ্রামের বিবরণ তুলে ধরা হয়েছে। এখানে দেখা যায়, বঙ্গবন্ধু দেশবাসীর স্বার্থরক্ষায় আন্দোলন করার দায়ে কারাবন্দি হন। দেশ ও দেশের মানুষের অধিকার আদায়ের জন্য তিনি ব্যক্তিগত সুখ-স্বাচ্ছন্দ্য ত্যাগ করেন। এভাবে উদ্দীপকের শেষ বাক্যটি তথা মাতৃভূমির জন্য এদেশের মানুষের আত্মত্যাগের দিকটি 'বায়ান্নর দিনগুলো' রচনার বর্ণনায় বঙ্গবন্ধু শেখ মুজিবুর রহমান, মহিউদ্দিন আহমদ এবং এ দেশের গণমানুষের প্রতিবাদী মনোভাবের মধ্য দিয়ে প্রতিফলিত হয়েছে।"
        },
        {
          "label": "ঘ",
          "question": "",
          "explanation": "'বায়ান্নর দিনগুলো' রচনায় অধিকার আদায়ে বাঙালির যে আত্মত্যাগের চেতনা প্রতিফলিত হয়েছে, উদ্দীপকের কবিতাংশটিও একই চেতনা ধারণ করে। 'বায়ান্নর দিনগুলো' রচনা থেকে জানা যায়, বাঙালির ভাষার দাবিকে যৌক্তিক বিবেচনা করে বঙ্গবন্ধু শেখ মুজিবুর রহমান ভাষা আন্দোলনকে সমর্থন করেন। কারাবন্দি থাকা অবস্থাতেও তিনি বাঙালির মাতৃভাষা আন্দোলনের খোঁজ রাখেন। এছাড়া, তিনি অনশনব্রত গ্রহণ করে শাসকগোষ্ঠীর অন্যায় আচরণের প্রতিবাদ করেন। উদ্দীপকের কবিতাংশে অশুভ শক্তির বিরুদ্ধে বাঙালির প্রতিবাদী চেতনার অভিব্যক্তি প্রকাশ পেয়েছে। সুদীর্ঘকাল ধরে দেশের জন্য, দেশের মানুষের অধিকার আদায়ের জন্য রক্তদানের ইতিহাস বাঙালি জাতির প্রেরণার বাতিঘর হিসেবে কাজ করছে। ভিনদেশি হানাদারদের বিরুদ্ধে প্রতিরোধ-সংগ্রামের ঐতিহ্য মিশে আছে বাংলার মানুষের রক্তে। এ দেশের মানুষ জাতীয়তাবাদী চেতনায় উজ্জীবিত হয়ে বারবার পরাভূত করেছে অশুভ শক্তিকে। যে দেশে এমন বীর সন্তান আছে সে দেশ কখনো শত্রুর কাছে পরাভূত হতে পারে না বলে মনে করেন উদ্দীপকের কবি। 'বায়ান্নর দিনগুলো' রচনায়ও অন্যায়ের বিরুদ্ধে এমন প্রতিবাদী চেতনার জাগরণ লক্ষ করা যায়। 'বায়ান্নর দিনগুলো' রচনায় দেখা যায়, বঙ্গবন্ধু শেখ মুজিবুর রহমান জেলে থাকা অবস্থায় পাকিস্তানি শাসকগোষ্ঠীর অপশাসন এবং বিনা বিচারে রাজবন্দিদের কারাগারে আটকে রাখার প্রতিবাদে অনশন ধর্মঘট পালন করেন। তিনি সেসময় চলমান রাষ্ট্রভাষা আন্দোলনকেও অকুণ্ঠ সমর্থন জানান। এমনকি তাঁর জীবন সংকটাপন্ন হলেও তিনি অনশন অব্যাহত রাখেন। একইভাবে, আলোচ্য উদ্দীপকেও শত্রুর অন্যায় মনোভাবের বিরুদ্ধে প্রতিবাদ ধ্বনিত হয়েছে। বস্তুত, 'বায়ান্নর দিনগুলো' রচনা ও উদ্দীপক উভয়ক্ষেত্রেই অধিকার আদায়ে বাঙালির আত্মত্যাগের চেতনার বহিঃপ্রকাশ ঘটেছে।"
        }
      ]
    },
    {
      "number": "5",
      "uddipok": "\"নমি আমি প্রতিজনে, আদ্বিত্য-চন্ডাল প্রভু, ক্রীতদাস! সিন্ধুমূলে জলবিন্দু, বিশ্বমূলে অণু; সমগ্রে প্রকাশ! নমি কৃষি-তন্তজীবী, স্থপতি, তক্ষক, কর্ম চর্মকার! কত রাজ্য কত রাজ গড়িছ নীরবে হে পূজ্য, হে প্রিয়! একত্বে বরেণ্য তুমি, শরণ্য এককে- আত্মার আত্মীয়।\"",
      "tag": "DB 17",
      "sub_questions": [
        {
          "label": "ক",
          "question": "ঐকতান শব্দের অর্থ কী?",
          "explanation": "ঐকতান' শব্দের অর্থ-সমস্বর।"
        },
        {
          "label": "খ",
          "question": "\"যেথা পাই চিত্রময়ী বর্ণনার বাণী, কুড়াইয়া আনি\"- বলতে কবি কী বুঝিয়েছেন?",
          "explanation": "প্রশ্নোক্ত চরণটির মাধ্যমে কবি তাঁর কাব্যভান্ডারকে সমৃদ্ধ করতে পৃথিবীর শ্রেষ্ঠ সাহিত্য সম্পদ কুড়িয়ে আনার কথা অকপটে স্বীকার করেছেন। পৃথিবীর প্রাকৃতিক পরিবেশ ও জনজীবনে রয়েছে নানা বৈচিত্র্য। নানা প্রান্তের লেখকরা তাঁদের নিজ নিজ অনুভূতি ও অভিজ্ঞতার সমন্বয়ে কবিতা রচনা করেন। এভাবে পৃথিবীর বিচিত্র সৌন্দর্য, বৈচিত্র্যময় জনজীবন ও নানা প্রান্তের লেখকদের জীবনদৃষ্টির সমন্বয়ে বিশ্বসাহিত্য স্বতন্ত্র্য ভাব ও বিষয়ে সমৃদ্ধ হয়। তাই কবি রবীন্দ্রনাথ ঠাকুর অকপটে স্বীকার করেন যে, তাঁর পক্ষে পৃথিবীর সর্বত্রগামী হওয়া সম্ভব নয়। তাই তিনি পৃথিবীর শ্রেষ্ঠ সাহিত্যের সম্পদ কুড়িয়ে এনে নিজের সৃষ্টিকর্মকে সমৃদ্ধ করেন। প্রশ্নোক্ত চরণটিতে এ কথাই প্রকাশ পেয়েছে।"
        },
        {
          "label": "গ",
          "question": "উদ্দীপকটি 'ঐকতান' কবিতার কোন বিষয়ের সাথে সাদৃশ্যপূর্ণ আলোচনা করো।",
          "explanation": "জাউদ্দীপকটি 'ঐকতান' কবিতার শ্রমজীবী মানুষ ও তাদের বিচিত্র কর্মের প্রতি শ্রদ্ধাজ্ঞাপনের সাথে সাদৃশ্যপূর্ণ। 'ঐকতান' কবিতায় জীবন-মৃত্যুর সন্ধিক্ষণে দাঁড়িয়ে কবি তাঁর সীমাবদ্ধতা ও ব্যর্থতার স্বরূপ উপলব্ধি করতে পেরেছেন। তিনি বুঝতে পেরেছেন, এই বিরাট পৃথিবীর অনেক কিছুই তাঁর অজানা ও অধরা রয়ে গেছে। তিনি এও লক্ষ করেছেন- যে শ্রমজীবী মানুষের বিচিত্র কর্মভারে জগৎ-সংসার পরিচালিত হচ্ছে, তারাই তাঁর সৃষ্টিকর্মে অনেকাংশে উপেক্ষিত থেকে গেছে। উদ্দীপকের কবিতাংশে শ্রমজীবী মানুষদের প্রতি শ্রদ্ধা প্রদর্শন করা হয়েছে। কবি এখানে বিনম্রচিত্তে সমাজের অন্ত্যজ শ্রেণির উপেক্ষিত জনতার প্রতি প্রণতি জানিয়েছেন। কেননা, ব্রাত্যজন হিসেবে চিহ্নিত এসকল মেহনতি মানুষের অবদানেই মানব সমাজের জয়যাত্রা সূচিত হয়েছে। তাদের শ্রম ও ঘামের ফলেই সভ্যতার চাকা আজও গতিশীল। এমনকি আমাদের প্রয়োজনীয় প্রায় সকল দ্রব্যের মূল উৎপাদক তারা। উদ্দীপকের মানবদরদি কবির মতো 'ঐকতান' কবিতার কবি তাঁর সাহিত্যে এ শ্রেণির মানুষকে যথাযথ স্থান দিতে পারেননি। তাই নিজের সীমাবদ্ধতার কথা স্বীকার করে নিয়ে তাদের অবদানকে সশ্রদ্ধচিত্তে স্মরণ করেছেন তিনি। এছাড়া তাদের জীবনযন্ত্রণার কথকতাকে বাণীরূপ দেওয়ার জন্য ভবিষ্যতে মহৎ কবির আবাহন করেছেন কবি। তাঁর বিশ্বাস, অনাগত সে কবি শ্রমজীবী মানুষের সুখ-দুঃখের অংশীদার হয়ে সত্য ও কর্মের মধ্যে সৃষ্টি করবেন আত্মীয়তার বন্ধন। এভাবে উদ্দীপকটি 'ঐকতান' কবিতায় বিধৃত শ্রমজীবী মানুষের অবদানকে কৃতজ্ঞচিত্তে তুলে ধরার দিক থেকে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের শেষ পংক্তি দুটি 'ঐকতান' কবিতার মূলসুরকে ধ্বনিত করে তোলে- বিশ্লেষণ করো।",
          "explanation": "'ঐকতান' কবিতায় যুগপৎ কবি তার নিজের এবং সমকালীন বাংলা সাহিত্যের সীমাবদ্ধতা উন্মোচনের পাশাপাশি, শ্রমজীবী মানুষের অবদানের দিকটিকেও বিশেষ গুরুত্বের সঙ্গে তুলে ধরেছেন। 'ঐকতান' কবিতায় রবীন্দ্রনাথ সমগ্র জীবনের সাহিত্য সাধনার সাফল্য ও ব্যর্থতার হিসাব খুঁজতে প্রয়াসী হয়েছেন। এর অংশ হিসেবে আলোচ্য কবিতায় অকপটে নিজের সীমাবদ্ধতা ও অপূর্ণতার কথা ব্যক্ত করেছেন তিনি। আর তা করতে গিয়ে তাঁর সাহিত্যে সমাজের বৃহত্তর অংশ হিসেবে শ্রমজীবীদের যথার্থ স্থান দিতে পারেননি বলে আক্ষেপ করেছেন তিনি। উদ্দীপকের কবিতাংশে কবি বিনম্রচিত্তে শ্রমজীবীদের অনবদ্য ভূমিকাকে স্মরণ করেছেন। তাদের বিচিত্র কর্মভারে সভ্যতার চাকা গতিশীল। তাদের অবদানেই আমরা সুখী ও সমৃদ্ধ জীবনযাপন করতে পারছি। আলোচ্য কবিতাংশে সমাজ সচেতন কবি তাই শ্রমজীবীদের বন্দনা করেছেন কৃতজ্ঞতাভরে। একইভাবে 'ঐকতান' কবিতার পটভূমিতেও কবি অবহেলিত শ্রমজীবীদের অবদানকে তুলে ধরতে অনাগত মৃত্তিকা-সংলগ্ন কবির আবাহন করেছেন। 'ঐকতান' কবিতায় জীবন-মৃত্যুর সন্ধিক্ষণে দাঁড়িয়ে নিজের জ্ঞানের দীনতা উপলব্ধি করেছেন কবি। নানা দেশের বিচিত্র অভিজ্ঞতা ও চিত্রময় বর্ণনার বাণী ভিক্ষালব্ধ ধনের মতো সযত্নে আহরণ করে নিজের কাব্যভান্ডারকে পূর্ণ করেছেন তিনি। তবু তিনি বৃহত্তর জনজীবনের সর্বত্র প্রবেশের দ্বার খুঁজে পাননি। নানা পেশাজীবীর বিচিত্র কর্মভারে জগৎ-সংসার চালিত হচ্ছে। কিন্তু সমাজের উচ্চ মঞ্চে আসীন হওয়ায় বৃহত্তর জীবনধারার সঙ্গে সংযোগ স্থাপনে ব্যর্থ হয়েছেন তিনি। তাই নিজের সীমাবদ্ধতার কথা স্বীকার করে নিয়েই তিনি ভবিষ্যতের মহৎ কবির আবির্ভাব প্রত্যাশা করেছেন। তাঁর ধারণা, সে কবি সমাজের অন্ত্যজ শ্রেণির মানুষের আনন্দ-বেদনার অংশীদার হবেন। তাদের জীবন যাতনাকে তুলে ধরে সত্য ও কর্মের মধ্যে সৃষ্টি করবেন আত্মীয়তার বন্ধন। উদ্দীপকের কবিতাংশের রচয়িতাও তেমনি একজন জনমানুষের কবি। আলোচ্য কবিতাংশে রবীন্দ্রনাথের প্রত্যাশাকে পূর্ণ করে তিনি দলিত ও উপেক্ষিত কর্মজীবীদের বন্দনা করেছেন যা 'ঐকতান' কবিতার মূলভাব। সে বিবেচনায় প্রশ্নোক্ত মন্তব্যটি যথার্থ।"
        }
      ]
    },
    {
      "number": "6",
      "uddipok": "\"চলে যায় মরি হায় বসন্তের দিন। দূর শাখে পিক ডাকে বিরাম বিহীন।। অধীর সমীর- ভরে উচ্ছ্বসি বকুল ঝরে, গন্ধ সনে হল মন সুদূরে বিলীন। পুলকিত আম্রবীথি ফাল্গুনেরই তাপে, মধুকর গুঞ্জরণে ছায়াতল কাঁপে। কেন আজি অকারণে সারা বেলা আনমনে পরানে বাজায় বীণা কে গো উদাসীন।।\"",
      "tag": "DB 17",
      "sub_questions": [
        {
          "label": "ক",
          "question": "\"কহিল সে স্নিগ্ধ আঁখি তুলি\"- কার কথা বলা হয়েছে?",
          "explanation": "'কহিল সে স্নিগ্ধ আঁখি তুলি'- চরণটির মাধ্যমে বিরহকাতর কবির কথা বলা হয়েছে।"
        },
        {
          "label": "খ",
          "question": "'তাহারেই পড়ে মনে' কবিতাটিতে নাটকীয় গুণসম্পন্ন কবিতা বলা হয়ে কেন?",
          "explanation": "গঠনরীতির দিক থেকে 'তাহারেই পড়ে মনে' কবিতাটি সংলাপনির্ভর হওয়ায় কবিতাটিকে নাটকীয় গুণসম্পন্ন কবিতা বলা হয়। 'তাহারেই পড়ে মনে' কবিতাটিতে মূলত কবি ও কবিভন্তের মাঝে সংলাপের মধ্য দিয়ে নাটকীয়তা সৃষ্টি হয়েছে। এ নাটকীয়তাই কবিতাটির লক্ষণীয় বৈশিষ্ট্য। উল্লিখিত চরিত্রদুটির কথোপকথনের মাধ্যমে কবিতাটির বিষয়বস্তুর বিস্তৃতি ও ক্রমবিকাশ ঘটেছে। এর মধ্য দিয়ে কবি হৃদয়ের নিগূঢ় ভাব এখানে নাটকীয়ভাবে প্রকাশিত হয়েছে। এজন্য কবিতাটিকে নাটকীয় গুণসম্পন্ন বলা হয়।"
        },
        {
          "label": "গ",
          "question": "উদ্দীপকের বসন্ত বর্ণনার সাথে 'তাহারেই পড়ে মনে' কবিতার বসন্ত বর্ণনার সাদৃশ্য-বৈসাদৃশ্য আলোচনা করো।",
          "explanation": "কবি সুফিয়া কামালের 'তাহারেই পড়ে মনে' কবিতা ও উদ্দীপকের কবিতাংশে বসন্ত ঋতুর আশ্রয়ে মানবমনের অনুভূতির একটি বিশেষ দিক গভীর তাৎপর্য নিয়ে ধরা দিয়েছে। 'তাহারেই পড়ে মনে' কবিতায় স্মৃতিভারাতুর ব্যক্তিমনের বেদনার আবেগঘন প্রকাশ ঘটেছে। কবি এ কবিতায় বসন্ত-প্রকৃতির অনুষঙ্গো ভর করে ব্যক্তিহৃদয়ের বেদনাবোধের অসাধারণ অভিব্যক্তি ঘটিয়েছেন। এছাড়া কবি সুফিয়া কামাল বসন্ত ও শীত ঋতুর প্রতীকে জীবনের কোমল ও রুদ্ররূপকে উন্মোচন করেছেন কবিতাটিতে যা উদ্দীপকের কবিতাংশেও অনেকটাই পরিব্যাপ্ত হয়েছে। উদ্দীপকের গীতিকবিতায় একটি ম্লান বসন্তের বর্ণনা দেওয়া হয়েছে। ঋতু পরিক্রমায় প্রকৃতিতে বসন্ত এলেও কবির পরম আরাধ্যজনের অনুপস্থিতিতে আজ যেন তা ব্যর্থতায় পর্যবসিত হয়েছে। আর তাই বসন্তের শত সম্ভারের মাঝেও কবি তাঁর প্রিয়জনের অভাব অনুভব করছেন প্রগাঢ়ভাবে। অপরদিকে 'তাহারেই পড়ে মনে' কবিতায়ও কবির প্রিয়জনের বিচ্ছেদজনিত বেদনা-ভারাতুর মনে বসন্ত রঙিন পরশ বোলাতে পারছে না। তাই বারবার প্রত্যাখ্যাত হয়েছে ভক্তের প্রত্যাশিত বসন্ত-বন্দনার আবেদন। কেননা কবির মন তখনো বিদায়ী শীতের রিস্ততার হাহাকারে আচ্ছন্ন। অর্থাৎ কবিদ্বয়ের হৃদয়-যাতনা প্রকৃতিকে আশ্রয় করে বাণীরূপ পেয়েছে উদ্দীপক ও আলোচ্য কবিতায়। আর এদিক থেকেই কবিতা দুটি পরস্পর সম্পর্কিত।"
        },
        {
          "label": "ঘ",
          "question": "উদ্দীপকের মূলসূর 'তাহারেই পড়ে মনে' কবিতার আলোকে বিশ্লেষণ করো।",
          "explanation": "ব্যক্তিগত জীবনের সুখ-দুঃখ প্রকৃতির অনুষঙ্গে নিবিড়ভাবে উপস্থাপিত হয়েছে 'তাহারেই পড়ে মনে' কবিতায়, যা উদ্দীপকের মূল সুরও বটে। 'তাহারেই পড়ে মনে' কবিতায় বসন্ত ঋতুর আগমন উপলক্ষে কবি মনের অতীতচারিতার কষ্ট ফুটে উঠেছে। বসন্ত চির যৌবনের প্রতীক। সময়ের আবর্তনে প্রকৃতিতে বসন্ত এলেও বিরহকাতর কবিষয়ের কাছে আজ তা প্রকৃত অর্থেই মূল্যহীন। একদা পুষ্প, বৃক্ষ, পাখি তথা প্রকৃতির মহাসমারোহে কবিন্বয়ের জীবন পূর্ণতা লাভ করলেও এখন তাঁদের মনে কেবলই শূন্যতাবোধের হাহাকার। উদ্দীপকের কবিতাংশে বসন্তের আবেদন উপেক্ষিত থেকে গেছে। যদিও প্রকৃতির সর্বত্র বসন্তের চিত্ররূপময় প্রকাশ লক্ষিত হচ্ছে তথাপি প্রিয়জনের অনুপস্থিতিতে কবির হৃদয় আজ বিষণ্ণতায় পর্যবসিত হয়েছে। আর তাই ঋতুরাজ প্রকৃতিতে নবযৌবন নিয়ে আসলেও কবির অন্তরে তা প্রত্যাশিত দাগ কাটতে পারেনি। বসন্ত রাগের পরিবর্তে উদাসীন কবির মনে তাই বাজছে বিরহের সুর। এভাবে উদ্দীপকের কবির বিরহ-বেদনার এ দিকটি 'তাহারেই পড়ে মনে' কবিতার কবির অন্তর্যাতনাকেই যেন তুলে ধরেছে সর্বতোভাবে। 'তাহারেই পড়ে মনে' কবিতায় উদ্দীপকের কবির অন্তর্গত বিষাদই ধ্বনিত হয়েছে। প্রকৃতির চিরায়ত নিয়মে বসন্ত তার পরিপূর্ণ বৈভব নিয়ে উপস্থিত হলেও কবি আজ বসন্ত-বিমুখ। কেননা কবির অন্তরে বিরাজমান শীতের রিক্ততার হাহাকারে ঢাকা পড়ে গেছে বসন্ত-প্রকৃতির সকল আয়োজন। আর তাই সৌন্দর্যের ডালা সাজিয়ে পদার্পণ করেও কবিমনকে তা আলোড়িত করতে পারেনি। কবিতার সর্বত্র ধ্বনিত হয়েছে বিয়োগ-বেদনার হাহাকার। এ হাহাকার ধ্বনি কবিতাটিকে যেমন ভিন্নতর ব্যঞ্জনা দিয়েছে উদ্দীপকের কবিতাংশেও তেমনি মুখ্য হয়ে উঠেছে প্রিয়জনকে কাছে না পাওয়ার যাতনা। আর এভাবেই বিষাদ- বেদনা প্রকাশের সূত্রে উদ্দীপক ও 'তাহারেই পড়ে মনে' কবিতার অন্তর্গত দীর্ঘশ্বাস মিলেমিশে একাকার হয়ে গেছে। সে বিবেচনায় উদ্দীপকের মূল সুর 'তাহারেই পড়ে মনে' কবিতার আলোকে যথার্থ।"
        }
      ]
    },
    {
      "number": "7",
      "uddipok": "\"বন্ধু তোমার ছাড় উদ্বেগ, সুতীক্ষ্ণ কর চিত্ত বাংলার মাটি দুর্জয় ঘাঁটি বুঝে নিক দুর্বৃত্ত মূঢ় শত্রুকে হানো স্রোত রুখে, তন্দ্রাকর ছিন্ন, একাগ্র দেশে শত্রুরা এসে হয়ে যাক নিশ্চিহ্ন। ঘরে তোল ধান বিপ্লবী প্রাণ প্রস্তুত রাখো কাস্তে, গাও সারি গান, হাতিয়ারে শান দাও আজ উদয়াস্তে।\" সুকান্ত ভট্টাচার্য এই বিশ্বকে শিশুর বাসযোগ্য করার জন্য মহামানবকে আহ্বান জানিয়েছেন- \"হে মহামানব একবার এসো ফিরে\"……….",
      "tag": "DB 17",
      "sub_questions": [
        {
          "label": "ক",
          "question": "নূরলদীনের বাড়ি কোথায় ছিল?",
          "explanation": "নূরলদীনের বাড়ি ছিল রংপুরে।"
        },
        {
          "label": "খ",
          "question": "’যখন আমার স্বপ্ন লুট হয়ে যায়\"- বলতে কবি কী বুঝিয়েছেন?",
          "explanation": "'নূরলদীনের কথা মনে পড়ে যায়' কবিতায় কবি এদেশের মানুষের সমৃদ্ধ জীবনযাপনের স্বপ্ন নস্যাৎ হয়ে যাওয়ার প্রতি ইঙ্গিত করেছেন। সুদীর্ঘকালের ঔপনিবেশিক শাসনের পর ১৯৪৭ সালে দেশভাগের মধ্য দিয়ে একটি শোষণমুক্ত ও সমৃদ্ধ দেশের স্বপ্ন দেখেছিল বাংলার মানুষ। কিন্তু পাকিস্তান রাষ্ট্রের জন্মের পর থেকেই পশ্চিমা শাসকেরা পূর্বপাকিস্তান তথা বাংলার প্রতি বৈষম্যমূলক নীতি গ্রহণ করে। তারা বাঙালিদের ভাষা, সাহিত্য, সংস্কৃতিসহ জাতীয় জীবনের প্রায় সকল ক্ষেত্রে আগ্রাসন চালায়। তাদের বর্বরোচিত আক্রমণে স্বজনের রক্তে ভেসেছিল বাংলার মাটি। এভাবে সুখী ও সমৃদ্ধ বাংলাদেশের স্বপ্নভঙ্গ হওয়ার বিষয়টিকেই স্বপ্ন লুট হওয়ার মধ্য দিয়ে তুলে ধরেছেন কবি।"
        },
        {
          "label": "গ",
          "question": "উদ্দীপকের কবিতাটির সাথে 'নূরলদীনের কথা মনে পড়ে যায়' কবিতায় কোন বিষয়ে সাদৃশ্য রয়েছে? আলোচনা করো।",
          "explanation": "অশুভশক্তির বিরুদ্ধে সম্মিলিত প্রতিরোধ গড়ে তোলার আহ্বানের দিক থেকে উদ্দীপকের সাথে 'নূরলদীনের কথা মনে পড়ে যায়' কবিতার সাদৃশ্য রয়েছে। নূরলদীন একটি ঐতিহাসিক চরিত্র। ব্রিটিশবিরোধী আন্দোলনে তাঁর সাহস ও বীরত্বের কথা ইতিহাসে স্বর্ণাক্ষরে লেখা রয়েছে। তাঁর এ প্রতিবাদী চেতনা যুগ যুগ ধরে এদেশের মানুষকে মুক্তিসংগ্রামে প্রেরণা জুগিয়েছে। বাঙালির জাতীয় জীবনে নূরলদীনের মতো বিপ্লবীর প্রভাব তাই অনস্বীকার্য। উদ্দীপকে বাঙালির সংগ্রামী চেতনার কথা বলা হয়েছে। তিতুমীর, সূর্যসেন, প্রীতিলতা, বঙ্গবন্ধু শেখ মুজিবুর রহমান প্রমুখ নেতা দুঃসময়ে জাতিকে মুক্তির পথ দেখিয়েছেন। সাহসী কৃষক নেতা নূরলদীনও তেমনই এক ব্যক্তিত্ব। ১৭৮২ খ্রিষ্টাব্দে রংপুর-দিনাজপুর অঞ্চলের সাম্রাজ্যবাদবিরোধী আন্দোলনে তিনি অগ্রণী ভূমিকা পালন করেন। অসামান্য প্রতিবাদী চেতনা নিয়ে তিনি বাঙালিকে জাগিয়ে তুলতে পেরেছিলেন। নিপীড়িত কৃষক সমাজকে দেখিয়েছিলেন আশা ও সম্ভাবনার পথ। অন্যায়ের বিরুদ্ধে তাঁর এ আহ্বান উদ্দীপকের কবিতাংশেও একইভাবে বিধৃত হয়েছে। কবি এখানে শোষিত ও বঞ্চিত জনতাকে সকল দ্বিধা ও জড়তা কাটিয়ে শোষক শ্রেণিকে প্রতিরোধের জন্য প্রস্তুতি গ্রহণের আহ্বান জানিয়েছেন। এদিক থেকে উদ্দীপকের কবিতাংশের সাথে 'নূরলদীনের কথা মনে পড়ে যায়' কবিতার সাদৃশ্য পরিলক্ষিত হয়"
        },
        {
          "label": "ঘ",
          "question": "উদ্দীপকের কবি যে কারণে মহামানবের আবির্ভাব কামনা করেন সৈয়দ শামসুল হকও একই কারণে নূরলদীনের পুনরাবির্ভাব কামনা করেন- আলোচনা করো।",
          "explanation": "পাঠ্য কবিতায় সমকালীন সব আন্দোলন-সংগ্রামে প্রতিবাদী চেতনার ধারক হিসেবে নূরলদীনের কথা স্মরণ করেছেন কবি। 'নূরলদীনের কথা মনে পড়ে যায়' কবিতায় কবি ব্রিটিশবিরোধী আন্দোলনে নূরলদীনের সাহস আর ক্ষোভকে বাঙালির মুক্তি-সংগ্রামের সঙ্গে মিশিয়ে দিয়েছেন। কেননা, গণমানুষের দুঃসময়ে এ ধরনের মানুষের প্রেরণা নিয়েই সামনে এগিয়ে যায় জাতি। বস্তুত, এ কবিতায় নূরলদীন প্রতিবাদের চিরায়ত প্রতীক হিসেবে উঠে এসেছেন। উদ্দীপকে এমন একজন মহামানবের কথা বলা হয়েছে, যিনি দুঃসময়ে জাতিকে মুক্তির পথ দেখাবেন। যুগ যুগ ধরে বাঙালির স্বাধীনতা সংগ্রামের ইতিহাসে এ ধরনের আত্মত্যাগী ও সংগ্রামী মানুষের অবদান অনস্বীকার্য। তাঁদের প্রেরণাতেই যুগে যুগে এদেশের মানুষ অন্যায়ের বিরুদ্ধে সোচ্চার হয়েছে। অন্যদিকে, আলোচ্য কবিতাটিতে সকল অন্যায়-অত্যাচারের বিরুদ্ধে নূরলদীনকে উপস্থাপন করা হয়েছে প্রেরণার উৎস হিসেবে। বাঙালি জাতিকে জেগে উঠতে বলা হয়েছে নূরলদীনের সংগ্রামী চেতনায়। জাতির ক্রান্তিকালে মানবদরদি মানুষেরাই এগিয়ে আসেন পথ দেখাতে। একসময় কৃষকনেতা নূরলদীন যেমন এগিয়ে এসেছিলেন, তেমনই ১৯৭১- এ এসেছিলেন মুক্তিযোদ্ধারা। তাঁরা এদেশকে শত্রুসেনার আবাসে পরিণত হতে দেননি। পাকিস্তানি বাহিনীর বিরুদ্ধে যুদ্ধ করে লাখো শহিদের রক্তের প্রতিশোধ নিয়েছিলেন তাঁরা। তিতুমীর, সূর্যসেন, প্রীতিলতা, বঙ্গবন্ধু শেখ মুজিবুর রহমান প্রমুখ নেতাও বৈরী সময়ে দেশের প্রয়োজনে কান্ডারি হিসেবে অবতীর্ণ হয়েছিলেন। যুগে যুগে এমন মানুষেরাই নিপীড়িত মানুষকে অন্যায়ের বিরুদ্ধে লড়াই করার প্রেরণা জুগিয়েছেন। আর তাই, আলোচ্য উদ্দীপকে এ বিশ্বকে শিশুদের 'বসবাস-উপযোগী করার জন্য একজন মহামানবের আগমন প্রত্যাশা করেছেন কবি। একইভাবে সমকালীন আন্দোলন-সংগ্রামে প্রতিবাদী চেতনার ধারক হিসেবে নূরলদীনের কথা কবি স্মরণ করেছেন। তাঁরা উভয়ই শোষণমুক্ত, সুখী ও সমৃদ্ধ পৃথিবীর প্রত্যাশায়। সুযোগ্য নেতৃত্বের স্মরণ করেছেন। সে বিবেচনায় প্রশ্নোক্ত মন্তব্যটি যথার্থ।"
        }
      ]
    },
    {
      "number": "8",
      "uddipok": "বহিপীর: ..... বিবি সাহেব- তাহেরা: (বাধা দিয়ে উচ্চস্বরে) আমাকে বিবি ডাকবেন না। বিয়েতে আমি মত দিই নাই। আপনার সঙ্গে আমার বিয়ে হয়নি। বহিপীর: (একটু রেগে) আপনি মত না দিলেও আপনার বাপজান দিয়েছেন। তাহা ছাড়া সাক্ষী সাবুদ সমেত কাবিননামাও হইয়া গিয়াছে। এখন সেকথা বলিলে চলবে কেন। (সুর বদলিয়ে) দেখুন মন দিয়া আমার কথা শুনুন। তাহেরা: (আবার বাধা দিয়ে) আমি আপনার কোনো কথা শুনতে চাই না। আমার বাপজান আর সৎমা আপনাকে খুশি করার জন্য আপনার সঙ্গে বিয়ে দিয়েছেন। আমি যেন কোরবানির বকরি। আপনি পুলিশে খবর দিতে পারেন, আপনি আমার বাপজানকে ডেকে পাঠাতে পারেন, আমার ওপর জুলুম করতে পারেন। কিন্তু আমি আপনার সঙ্গে যাব না।",
      "tag": "DB 17",
      "sub_questions": [
        {
          "label": "ক",
          "question": "ধলা মিয়া কার ভাই?",
          "explanation": "ধলা মিয়া খালেক ব্যাপারীর দ্বিতীয় স্ত্রী তানু বিবির ভাই।"
        },
        {
          "label": "খ",
          "question": "\"শস্যের চেয়ে টুপি বেশি, ধর্মের আগাছা বেশি\"- বলতে কী বোঝানো হয়েছে?",
          "explanation": "প্রশ্নোক্ত উক্তিটি স্বারা এ দেশের প্রান্তিক মানুষের অন্ধ ধর্মবিশ্বাসের দিকটিকে বোঝানো হয়েছে। গ্রামবাংলায় সাধারণত শিক্ষার আলো জোরালো নয়। এর ফলে সেখানকার অধিকাংশ মানুষ হয় ধর্মান্ধ। তারা উন্নত চাষপদ্ধতি গ্রহণ করে না। খোদার ওপর ভরসা করে চুপ করে বসে থাকে। তাই গ্রামে দেখা দেয় দুর্ভিক্ষ ও শুরু হয় ক্ষুধার যন্ত্রণা। তখন ধর্মকে কেন্দ্র করে শুরু হয় ব্যবসা, ধর্মের নামে চলে ভন্ডামি। আলোচ্য উক্তিটি দ্বারা প্রান্তিক মানুষের জীবনে ধর্মের প্রতি অন্ধবিশ্বাস ও ধর্মকেন্দ্রিক ব্যবসার বিষয়টিই বোঝানো হয়েছে"
        },
        {
          "label": "গ",
          "question": "উদ্দীপকের তাহেরার সাথে 'লালসালু' উপন্যাসের জমিলা চরিত্রের সাদৃশ্য কতটুকু?",
          "explanation": "লালসালু' উপন্যাসের জমিলা চরিত্রের মধ্য দিয়ে প্রতিবাদী ও সাহসীকতার দিকটি পরিলক্ষিত হয়। 'লালসালু' উপন্যাসের কেন্দ্রীয় চরিত্র মজিদের দ্বিতীয় স্ত্রী জমিলা। মজিদ মোদাচ্ছের পীরের মাজারের খাদেম বলে গ্রামের সবাই তাকে মান্য করে। তাই জমিলার মধ্যেও মজিদ ধর্মপালন ও স্বামীর নির্দেশ মেনে চলার মতো বিষয়গুলো আশা করেছিল। কিন্তু জমিলার মধ্যে ছিল কিশোরীর চাঞ্চল্য। ফলে, মজিদ তাকে শাস্তি দিলেও সে তা না মেনে নিজের ঔদ্ধত্য প্রকাশ করে। উদ্দীপকের তাহেরা বহিপীরের স্ত্রী। নিজের অমতে বিয়ে হওয়ায় তাহেরা বহিপীরকে স্বামী বলে মানতে চায় না। বহিপীর তাহেরাকে তার সাথে নিয়ে যেতে চাইলে সে যেতে রাজী হয় না বরং মা-বাবা তাকে বৃদ্ধ পীরের সাথে বিয়ে দিয়ে ভুল করেছে বলে সে বহিপীরের কথার প্রতিবাদ করে। আলোচ্য উপন্যাসের জমিলার ক্ষেত্রে বিষয়টা একরকম না হলেও বাবার বয়সি স্বামী মজিদের প্রতি সে শ্রদ্ধশীল হতে পারে না। অর্থনৈতিক অসচ্ছলতার কারণে অসম বিয়ে হলেও জমিলা কিংবা তাহেরা কেউই তাদের অসহায়ত্বকে মেনে নেয়নি। তারা নিজেদের স্বাধীনতা রক্ষায় প্রতিবাদী ও সাহসী মনোভাব প্রদর্শন করেছে। নিজেদের স্ব স্ব অবস্থান থেকে 'লালসালু' উপন্যাসের জমিলা ও উদ্দীপকের তাহেরা দুজনই তাদের সাথে হওয়া অন্যায়ের বিরুদ্ধে প্রতিবাদ করেছে, যা তাদেরকে একে ওপরের সাথে সাদৃশ্যপূর্ণ করে তুলেছে।"
        },
        {
          "label": "ঘ",
          "question": "উদ্দীপকটিতে 'লালসালু' উপন্যাসের একটি খন্ডাংশের ইঙ্গিত রয়েছে- মন্তব্যটি বিশ্লেষণ করো।",
          "explanation": "সৈয়দ ওয়ালীওল্লাহ 'লালসালু' উপন্যাসে গ্রামবাংলার বাস্তব জীবনের চিত্র উপস্থাপন করেছেন। 'লালসালু' উপন্যাসের মজিদ একটি অজ্ঞাত কবরকে মোদাচ্ছের পীরের মাজার বলে মহব্বতনগর গ্রামে এসে নিজের প্রভাব ও প্রতিপত্তি বিস্তার করে। সে গ্রামের মানুষের ধর্মান্ধতার সুযোগে মাজারকে কেন্দ্র করে সবার ওপর কর্তৃত্ব স্থাপন করতে সক্ষম হয়। এমনকি, গ্রামের মাতব্বর খালেক ব্যাপারীর সাথে বিচার-সালিশেও সে অংশ নেয়। আবার, সে সন্তান লাভের আশায় অল্পবয়সি জমিলাকে দ্বিতীয় বিয়ে করে। মহব্বতনগর গ্রামে মজিদের অনেক প্রভাব থাকলেও জমিলা তাকে কোনো গুরুত্ব দেয় না। এ কারণে মজিদ নানারকম অত্যাচার করে জমিলার ওপর। উদ্দীপকের বৃদ্ধ বহিপীর অল্পবয়সি তাহেরাকে বিয়ে করে। কিন্তু বাবা ও সৎমা পীরকে খুশি করার আশায় তাহেরাকে তার সাথে বিয়ে দিলেও সে এই বিয়ে মেনে নেয় না। এ কারণে বহিপীর যখন তাহেরাকে সাথে করে নিয়ে যেতে চায়, তখন সে এর বিরোধিতা করে। এখানে মূলত তাহেরার স্বাধীনচেতা মনোভাবের পরিচয় পাওয়া যায়, যা আলোচ্য উপন্যাসের জমিলার প্রতিবাদের সাথে সামঞ্জস্যপূর্ণ। 'লালসালু' উপন্যাসে মজিদ চরিত্রের ভণ্ডামির দিকটি লক্ষ করা যায়। সে শস্যহীন অঞ্চল থেকে মহব্বতনগর গ্রামে আসে ভাগ্য পরিবর্তনের আশায়। এখানে এসে গ্রামের মানুষের সরলতার সুযোগে মজিদ নিজের মাজারকেন্দ্রিক ব্যবসায় প্রসিদ্ধি লাভ করে। সন্তানলাভের আশায় সে অল্পবয়সি জমিলাকে দ্বিতীয় বিয়ে করে। কিন্তু জমিলা স্বামী হিসেবে মজিদকে সম্মান করে না বা তার কোনো কথা মেনে চলে না। উদ্দীপকের বৃদ্ধ বহিপীরও অল্পবয়সি তাহেরাকে বিয়ে করে। কিন্তু তাহেরা এ বিয়ে মেনে না নেওয়ায় সে পীরের সাথে যেতে চায় না। আলোচ্য উপন্যাস ও উদ্দীপক উভয়স্থানে জমিলা ও তাহেরার প্রতিবাদী চেতনার মিল পাওয়া যায়। তবে, গ্রামীণ সমাজের নানা কুসংস্কারাচ্ছন্ন দিক উপন্যাসে আলোচিত হয়েছে, যা উদ্দীপকের স্বল্লায়তনে চিত্রায়িত হয়নি। তাই বলা যায়, 'উদ্দীপকটিতে 'লালসালু' উপন্যাসের একটি খন্ডাংশের ইঙ্গিত রয়েছে\"- মন্তব্যটি যথার্থ।"
        }
      ]
    },
    {
      "number": "9",
      "uddipok": "ওয়াজ করিবার সময় পীর সাহেবের প্রায়ই জবা আসিত। সে জ্যাকে মুরিদগণ 'ফানাফিল্লাহ' বলিত। এই 'ফানাফিল্লাহ'র সময় পীর সাহেব 'জ্বলিয়া গেলাম' পুড়িয়া গেলাম' বলিয়া চিৎকার করিয়া চিৎ হইয়া শুইয়া পড়িতেন। তাই জযবার সময় একখণ্ড কালো মখমল দিয়া পীর সাহেবের চোখ-মুখ ঢাকিয়া দিয়া তাঁহার হাত-পা টিপিয়া দিবার ওসিয়ত ছিল।",
      "tag": "SB 23,DB 17",
      "sub_questions": [
        {
          "label": "ক",
          "question": "তাহের আর কাদের মজিদকে প্রথম কোথায় দেখেছিল?",
          "explanation": "তাহের আর কাদের মজিদকে প্রথম দেখেছিল মতিগঞ্জের সড়কের ওপরে ।"
        },
        {
          "label": "খ",
          "question": "’’মজিদের শক্তি ওপর থেকে আসে, আসে ঐ সালু কাপড়ে আবৃত মাজার থেকে\"- ব্যাখ্যা করো।",
          "explanation": "মজিদ মহাব্বতনগর গ্রামে যে প্রভাব বিস্তার করেছিল তার শক্তি সে পেয়েছিল সালু কাপড়ে আবৃত মাজার থেকে প্রশ্নোক্ত উক্তিটিতে এ কথাই প্রকাশিত হয়েছে। মজিদ মহব্বনগর গ্রামে আগন্তুক হিসেবে প্রবেশ করে একসময় সেই গ্রামেই মজিদ শক্তির শিকড় গেড়েছিল। এই শক্তি সে পেয়েছিল মাজারকে কেন্দ্র করে গড়ে ওঠা সরল মানুষের বিশ্বাস থেকে। সালু কাপড়ে আবৃত মাজারটি মজিদকে দিয়েছিল শক্তি যা দিয়ে গ্রামে সে প্রভাব বিস্তার করেছিল। প্রশ্নোক্ত উক্তিটি দ্বারা এ কথাই বোঝানো হয়েছে।"
        },
        {
          "label": "গ",
          "question": "উদ্দীপকের পীর সাহেব 'লালসালু' উপন্যাসের কোন চরিত্রের প্রতিনিধি? আলোচনা করো।",
          "explanation": "উদ্দীপকের পীর সাহেব 'লালসালু' উপন্যাসের মজিদ চরিত্রের প্রতিনিধি। 'লালসালু' উপন্যাসের কেন্দ্রীয় চরিত্র মজিদ কুসংস্কার, শঠতা, প্রতারণা ও অন্ধবিশ্বাসের প্রতীক। ধর্মকে ব্যবহার করে, সে মহব্বতনগর গ্রামে তার অপ্রতিহত ক্ষমতা প্রতিষ্ঠা করেছে। তার প্রতিষ্ঠিত মাজারে লোক জমায়েত করে ধর্মপালনের ব্যবস্থা করে সে। মাজারে সমবেত সকলের মাঝে বসে সে জিকির শরু করে। জিকির করতে করতে মজিদ অজ্ঞান হয়ে পড়ে। সেসময় তার ভেতর থেকে বিচিত্র আওয়াজ আসতে থাকে। দেহ বারবার ঝুঁকে আসে যেন খোদার সন্নিকটে চলে গেছে সে। গ্রামের সরল মানুষ এ অবস্থায় তাকে নিয়ে ব্যস্ত হলেও তার এই ব্যাপারটি মূলত ভণ্ডামি। উদ্দীপকে পীর সাহেবকেও ওয়াজ করার সময় মজিদের অনুরূপ অবস্থায় দেখা যায়। ওয়াজ করতে করতে তিনি খোদার নৈকট্য লাভ করেছেন তা বোঝাতেই এ আয়োজন। আর এই আয়োজনে তার মুরিদরা অন্ধবিশ্বাসের কারণে তাকে নিয়ে ব্যতিব্যস্ত হয়। মূলত নিজের অপ্রতিহত ক্ষমতাকে প্রতিষ্ঠিত করার উদ্দেশ্যেই এরকম আচরণ করে উদ্দীপকের পীর সাহেব। উপন্যাসের মজিদও একইভাবে মানুষেকে প্রতারিত করতে অনুরূপ কাজ করে। প্রচলিত বিশ্বাস কাঠামো ও প্রথাবদ্ধ জীবনধারার প্রভু হতে চায়। প্রতিষ্ঠার লোভে তার মতোই প্রতারণার আশ্রয় নেন উদ্দীপকের পীর সাহেব। সেদিক বিবেচনায় উদ্দীপকের পীর সাহেব 'লালসালু' উপন্যাসের মজিদ চরিত্রের প্রতিনিধিত্ব করে।"
        },
        {
          "label": "ঘ",
          "question": "উদ্দীপকের বিষয়বস্তু 'লালসালু' উপন্যাসের সমাজচিত্রের প্রতি যে ইঙ্গিত প্রদান করে তা আলোচনা করো।",
          "explanation": "গ্রামীণ সমাজ জীবনের বাস্তবতায় কুসংস্কার আর অন্ধবিশ্বাসের জয়জয়কার, যার ইঙ্গিত রয়েছে 'লালসালু' উপন্যাসের সমাজচিত্র হিসেবে উদ্দীপকের বিষয়বস্তুতে। 'লালসালু' উপন্যাসের কাহিনিবিন্যাসে ও চরিত্র নির্মাণে শৈল্পিক দক্ষতায় ঔপন্যাসিক তুলে ধরেছেন গ্রামীণ সমাজজীবনের বাস্তব অথচ অন্ধকারাচ্ছন্ন এক দিক। গ্রামীণ সমাজে স্বার্থ ও লোভের বশবর্তী হয়ে এক শ্রেণির লোক কুসংস্কার ও অন্ধবিশ্বাসকে টিকিয়ে রাখতে নানা প্রতারণার আশ্রয় নেয়। আলোচ্য উপন্যাসে তারই প্রতীকী চরিত্র মজিদ। উদ্দীপকের পীর সাহেব মজিদের মতোই ভন্ড ও প্রতারক এক কূপমণ্ডুক চরিত্র। পীর সাহেব ও মজিদ সরলপ্রাণ মানুষগুলোকে ঠকিয়ে স্বার্থোদ্ধার করে নেয়। মানুষের মনকে আলোড়িত করতে তারা নিজেদের ক্ষমতা দেখাতে চায়। এ কারণে, পীর সাহেব ওয়াজ করতে করতে ইশ্বরের নৈকট্যপ্রাপ্ত হয়েছে এমন ভূমিকায় অবর্তীণ হয়। একই কাজ করতে দেখা যায়, 'লালসালু' উপন্যাসের মজিদকেও। ধর্ম মানুষকে কল্যাণের পথে আনে, কিন্তু পশ্চাৎপদ গ্রামীণ সমাজে ধর্মের মূল ভিত্তিটাকে দুর্বল করে দিয়েছে কুসংস্কার এবং অন্ধবিশ্বাস। স্বার্থান্বেষী কিছু মানুষ সরল ও ধর্মপ্রাণ এসব মানুষকে বিভ্রান্তি ও ভীতির মধ্যে রাখে। এর কারণ তাদের শোষণ প্রক্রিয়াকে চালু রাখা। ঔপন্যাসিক সৈয়দ ওয়ালীউল্লাহ্ সামাজ ব্যস্তবতার এই ভয়াবহ চিত্রটিই এঁকেছেন 'লালসালু' উপন্যাসে। গ্রামীণ সমাজের মানুষকে ঠকানোর যে চিত্রগুলো সেখানে আমরা দেখতে পাই আলোচ্য উদ্দীপকটি তারই একটি চিত্রকল্প। অর্থাৎ উদ্দীপকটি উপন্যাসে বিধৃত গ্রামীণ সমাজের অন্ধকারাচ্ছন্ন দিকটির প্রতি ইজিাত করে।"
        }
      ]
    },
    {
      "number": "10",
      "uddipok": "দ্বিজেন্দ্রলাল রায়ের বিখ্যাত ঐতিহাসিক নাটক 'সাজাহান'। পুত্র আওরঙ্গজেবের হাতে দারা, সুজা আর মুরাদের মৃত্যু বৃদ্ধ সম্রাট সাজাহানকে যন্ত্রণায় ক্ষত-বিক্ষত করে তোলে। তাঁর বন্দিদশা ও পিতৃহৃদয়ের হাহাকার এই নাটকটিকে শ্রেষ্ঠ ট্রাজেডি নাটকে পরিণত করেছে। সম্রাট সাজাহানের নাম অনুসারে নাটকের নামকরণ করা হয়েছে 'সাজাহান'।",
      "tag": "DB 17,DRMC 23",
      "sub_questions": [
        {
          "label": "ক",
          "question": "'কৃষ্ণকুমারী' নাটকের রচয়িতা কে?",
          "explanation": ""
        },
        {
          "label": "খ",
          "question": "“আসামির সে অধিকার থাকেক নাকি।” –কে, কোন প্রসঙ্গে উক্তিটি করেছে? ব্যাখ্যা করো।",
          "explanation": ""
        },
        {
          "label": "গ",
          "question": "উদ্দীপকের সাথে 'সিরাজউদ্দৌলা' নাটকের সাদৃশ্য আলোচনা করো।",
          "explanation": ""
        },
        {
          "label": "ঘ",
          "question": "উদ্দীপকের আলোকে 'সিরাজউদ্দৌলা' নাটকের নামকরণের সার্থকতা বিচার করো।",
          "explanation": ""
        }
      ]
    },
    {
      "number": "11",
      "uddipok": "ইতিহাসের এক বীর চরিত্র মহীশূরের টিপু সুলতান। ইংরেজদের বিরুদ্ধে টিপু যুদ্ধ করে প্রাণ দিয়েছেন। চতুর ইংরেজ টিপুর দরবারের এক উচ্চাভিলাষী সেনাপতিকে হাত করেছিল। এই সেনাপতি গোপনে টিপুর সব খবর ইংরেজদের কাছে পৌঁছে দিত। যুদ্ধের এক পর্যায়ে সে দূর্গের দরজা খুলে দিলে ইংরেজরা দুর্গে প্রবেশ করে। নিজ লোকের বিশ্বাসঘাতকতায় টিপু প্রাণ হারান।",
      "tag": "DB 17,DRMC 23",
      "sub_questions": [
        {
          "label": "ক",
          "question": "সিরাজউদ্দৌলার স্ত্রীর নাম কী?",
          "explanation": "সিরাজউদ্দৌলার স্ত্রীর নাম লুৎফুন্নেসা।"
        },
        {
          "label": "খ",
          "question": "\"শুভ কাজে অযথা বিলম্ব করা বুদ্ধিমানের কাজ নয়\"- ব্যাখ্যা করো।",
          "explanation": "নবাব সিরাজউদ্দৌলার বিরুদ্ধে ষড়যন্ত্রের এক পর্যায়ে নিজেদের ভাগ- বাটোয়ারা হিসেব করতে গিয়ে মিরজাফর প্রশ্নোক্ত মন্তব্যটি করেছিল। নবাব সিরাজউদ্দৌলার বিরুদ্ধে ষড়যন্ত্র করার জন্য তার সিপাহসালার ও কোম্পানির প্রতিনিধিরা মিরনের বাসগৃহে একত্রিত হয়েছিল। যুদ্ধে ক্লাইভ বিজয়ী হলে কে কতটা ভাগ পাবে তা নিয়ে দলিল তৈরি করেছিল তারা। কিন্তু দলিলে সই করতে গিয়ে তারা তর্কে জড়িয়ে পড়ে। তখন কালবিলম্ব না করে দলিলে সই করার মাধ্যমে নিজ স্বার্থকে পাকাপোক্ত করার জন্য মিরজাফর আলোচ্য উক্তিটি করে।"
        },
        {
          "label": "গ",
          "question": "উদ্দীপকের সেনাপতির সঙ্গে তোমার পঠিত নাটকের কোন চরিত্রের মিল রয়েছে? আলোচনা করো।",
          "explanation": "উদ্দীপকের সেনাপতির সঙ্গে 'সিরাজউদ্দৌলা' নাটকের বিশ্বাসঘাতক সেনাপতি ও অমাত্যদের মিল রয়েছে। আলোচ্য নাটকের নবাব সিরাজউদ্দৌলা ১৭৫৭ খ্রিষ্টাব্দের ২৩শে জুন পলাশির প্রান্তরে ইংরেজদের বিরুদ্ধে যুদ্ধে অবতীর্ণ হন। নবাব সিরাজউদ্দৌলা ছিলেন প্রকৃত বীর ও খাঁটি দেশপ্রেমিক। ইংরেজদের তুলনায় তাঁর অস্ত্র, গোলাবারুদ, সৈন্য সবই বেশি ছিল। কিন্তু যুদ্ধক্ষেত্রে তাঁর প্রধান সেনাপতি মিরজাফরসহ অধিকাংশ সৈন্য সক্রিয় ভূমিকা পালন না করে নিষ্ক্রিয় থাকে। এসব বিশ্বাসঘাতকের মধ্যে ছিল রাজবল্লভ, জগৎশেঠ, রায়দুর্লভ প্রমুখ। ফলে বিপুল পরিমাণ সমর-সামর্থ্য থাকা সত্ত্বেও নবাবের পরাজয় ঘটে।উদ্দীপকের টিপু সুলতান ইতিহাসের এক বীর চরিত্র। কিন্তু চতুর ইংরেজরা তার এক উচ্চাভিলাষী সেনাপতিকে কৌশলে হাত করেছিল। উক্ত সেনাপতির মতোই ঘটনা ঘটিয়েছিল আলোচ্য নাটকের সিরাজউদ্দৌলার সেনাপতি ও অমাত্যবর্গ। তারা ইংরেজদের সাথে হাত মিলিয়ে বাংলার স্বাধীনতা বিকিয়ে দিয়েছিল। উদ্দীপকের সেনাপতি যেভাবে বিশ্বাসঘাতকতা করে ইংরেজদের কাছে সব খবর পৌঁছে দিত সিরাজউদ্দৌলার বিশ্বাসঘাতক নিকটজনেরাও তাই করেছিল। অতএব, উদ্দীপকের সেনাপতির সঙ্গে আলোচ্য নাটকের সিরাজউদ্দৌলার প্রধান সেনাপতি মিরজাফর ও অমাত্যদের মিল রয়েছে"
        },
        {
          "label": "ঘ",
          "question": "'টিপু সুলতান এবং নবাব সিরাজউদ্দৌলার জীবনের নির্মম পরিণতি একই সূত্রে গাঁথা'- মন্তব্যটির যথার্থতা বিশ্লেষণ করো।",
          "explanation": "টিপু সুলতান ও নবাব সিরাজউদ্দৌলা দুজনকেই বিশ্বাসঘাতকতার শিকার হয়ে নির্মম পরিণতি বরণ করতে হয়েছে। 'সিরাজউদ্দৌলা' নাটকে নবাব সিরাজউদ্দৌলার ছিল বিপুলসংখ্যক সৈন্য ও সমর-সার্মথ্য। কিন্তু তাঁর দরবারের সেনাপতি ও অমাত্যবর্গ ছিল বিশ্বাসঘাতক। তারা ইংরেজ বেনিয়াদের সাথে হাত মিলিয়েছিল। এ বিশ্বাসঘাতকতা ও প্রাসাদ-ষড়যন্ত্রই নবাবের লক্ষ্য পূরণে অন্তরায় হয়ে দাঁড়ায়। এজন্য পলাশির যুদ্ধে তাঁকে করুণ পরিণতি বরণ করতে হয়। উদ্দীপকের টিপু সুলতান একজন সাহসী বীর। তিনি ইংরেজদের কাছে কখনো মাথা নত করেননি। টিপু সুলতানের মাঝে দেশপ্রেম থাকলেও দুর্ভাগ্যক্রমে তাঁর সেনাপতি ছিল বিশ্বাসঘাতক। সে ইংরেজদের সাথে গোপনে আঁতাত করে এবং যুদ্ধে ইংরেজদের পক্ষ অবলম্বন করে। ফলে টিপু সুলতান অসীম সাহস ও বীরত্ব নিয়ে লড়াই করলেও তাঁকে করুণ পরিণতি মেনে নিতে হয়। উদ্দীপকের টিপু সুলতান আলোচ্য নাটকের নবাব সিরাজউদ্দৌলার মতোই নির্মম পরিণতির শিকার। কারণ, তাঁর দরবারে ছিল একজন উচ্চাভিলাষী ও বিশ্বাসঘাতক সেনাপতি। সে ভিনদেশি শত্রুর সাথে হাত মিলিয়েছিল। একইরকম বিশ্বাসঘাকতা করেছিল নবাব সিরাজউদ্দৌলার প্রধান সেনাপতিসহ দরবারের উচ্চপদস্থ ব্যক্তিরাও। এভাবেই শক্তি- সামর্থ্য থাকা সত্ত্বেও পরাজিত হন টিপু সুলতান ও সিরাজউদ্দৌলা। অতএব, টিপু সুলতান ও নবাব সিরাজউদ্দৌলার জীবনের নির্মম পরিণতি একই সূত্রে গাঁথা- এ মন্তব্যটি যথার্থ।"
        }
      ]
    }
  ]
}