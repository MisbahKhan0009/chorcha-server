{
  "title": "ঢাকা বোর্ড ২০১৯",
  "subtitle": "বাংলা (11)",
  "questions": [
    {
      "number": "1",
      "uddipok": "নিজেকে জানা অত্যন্ত গুরুত্বপূর্ণ বিষয়। সক্রেটিস বলেছেন, 'নিজেকে জানো'। একথা সকলেই জানে যে, আত্মোপলব্ধির মধ্য দিয়ে নির্মিত হয় ব্যক্তিত্ববোধ। আর প্রবল ইচ্ছাশক্তিই পরাধীনতার জাল থেকে বের করে নিজেকে প্রতিষ্ঠিত করতে সাহায্য করে। সুতরাং ইচ্ছাশক্তি ও সত্যপথকে ধারণ করে স্বাধীনতভাবে বেঁচে থাকার জন্য নিজেকে প্রস্তুত করতে হবে।",
      "tag": "DIN.B 24,DB 19",
      "sub_questions": [
        {
          "label": "ক",
          "question": "'আমার পথ' প্রবন্ধটি কোন প্রবন্ধগ্রন্থ থেকে নেয়া হয়েছে?",
          "explanation": "'আমার পথ' প্রবন্ধটি রুদ্রমঙ্গল প্রবন্ধগ্রন্থ থেকে নেয়া হয়েছে।"
        },
        {
          "label": "খ",
          "question": "'আমার পথ' প্রবন্ধে প্রাবন্ধিক ভুল করতে রাজি আছেন কেন? বুঝিয়ে দাও।",
          "explanation": "ভুলের মাধ্যমে মানুষ তার নিজের আত্মাকে জানতে পারে। প্রতিটি মানুষই ভুল করে। তবে লেখকের মতে ভুল করা দোষের কিছু নয়। কেননা, তার মতে, সত্যকে জানতে, নিজের আত্মাকে জানার জন্য ভুল সহায়ক ভূমিকা পালন করে। ভুলের মাধ্যমেই মানুষ নিজেকে চিনতে পারে এবং নিজেকে সংশোধনও করতে পারে। তাই লেখক আলোচ্য উক্তিটি করেছেন।"
        },
        {
          "label": "গ",
          "question": "উদ্দীপকের সাথে 'আমার পথ' প্রবন্ধের কোন দিকটির সাদৃশ্য রয়েছে? ব্যাখ্যা কর।",
          "explanation": "নিজেকে চেনার মাধ্যমে আত্মবিশ্বাসী হওয়া ও আত্মাকে উপলব্ধি করার দিকটিতে উদ্দীপকের সাথে আমার পথ প্রবন্ধের সাদৃশ্য পাওয়া যায়। সত্য ধারন করার মাধ্যমেই একজন মানুষ নিজেকে চিনতে সক্ষম হয়। অন্যায় ও মিথ্যার সাথে লড়াই করার শক্তি পায়। আমার পথ' প্রবন্ধে এ বিষয়টিই অত্যন্ত চমৎকারভাবে ফুটিয়ে তোলা হয়েছে। উদ্দীপকে মহান দার্শনিক সক্রেটিসের 'নিজেকে জানো' তত্ত্বের বিশ্লেষণ করা হয়েছে। বলা হয়েছে, নিজেকে 'চেনার মাধ্যমেই মানুষ সত্যের আলোর উদ্ভাসিত হয়ে উঠতে পারে। একইভাবে, আমার পথ' প্রবন্ধে সত্যের মহিমা প্রকাশিত হয়েছে। সেখানে দেখানো হয়েছে কীভাবে একজন মানুষ সাধারণ থেকে অসাধারণে পরিণত হতে পারে। সত্যকে চেনার মাধ্যমে নিজের শক্তি ও সামর্থ্যকে উদঘাটন করতে পারে। তাই বলা যায়, সত্যকে উপলব্ধির দিক দিয়ে উদ্দীপক ও আমার পথ' প্রবন্ধ সাদৃশ্যপূর্ণ।"
        },
        {
          "label": "ঘ",
          "question": "'নিজেকে জানো'-এ কথাটি 'আমার পথ' প্রবন্ধের মূল বিষয়বস্তুকে নির্দেশ করে কিনা তা বিশ্লেষণ কর।",
          "explanation": "'আমার পথ' প্রবন্ধে অত্মসত্য উপলব্ধির উপর গুরুত্ব দেওয়া হয়েছে, যা উদ্দীপকের 'নিজেকে জানো কথাটির সঙ্গে সংগতিপূর্ণ। 'আমার পথ' প্রবন্ধের মূল বিষয় হলো মনুষ্যত্ববোধ জাগ্রত করে গোটা মানবসমাজকে ঐক্যবদ্ধ করা। আপাতদৃষ্টিতে এ অসাধ্যকে সাধন করার মূল উপাদান হচ্ছে আপন সত্যকে জানা, তথা প্রতিটি মানুষের মাঝে সঞ্চিত অপার সম্ভাবনাময় শক্তি সামর্থ্যকে জানা। উদ্দীপকে মহান দার্শনিক সক্রেটিসের 'নিজেকে জানো তত্ত্ব ব্যাখ্যা করা হয়েছে। এখানে বলা হয়েছে, নিজেকে জানা ও বোঝার মাধ্যমেই ব্যক্তিত্ববোধ তৈরী হয়। মিথ্যা থেকে বেরিয়ে এসে মানুষ সত্যের আলোতে উদ্ভাসিত হতে পারে। 'আমার পথ' প্রবন্ধেও ও বিষয়টির বিস্তারিত আলোচনা দেখতে পাওয়া যায়। নিঃসন্দেহে বলা যায়, নিজেকে জানো'- কথাটি আমার পথ প্রবন্ধের মূল বিষয়বস্তুকে নির্দেশ করে।"
        }
      ]
    },
    {
      "number": "2",
      "uddipok": "গাছের একটি শসা চুরির অপরাধে দরিদ্র বালক ফজলকে নির্দয়ভাবে প্রহার করেন ধনী গৃহস্থ কোবাদ আলী। বালকটি আর্তনাদ করে বলে আর সে কখনও কিছু চুরি করবে না। ঘটনাটি দেখে মনু মাস্টারের প্রাণ কেঁদে ওঠে। দরিদ্র বালক ক্ষুধার জ্বালায় চুরি করেছে। নগণ্য একটি অপরাধে এমন অমানবিক শাস্তি! অথচ অন্যায়ভাবে কত মানুষের জমি দখল করে ধনী হয়েছেন কোবাদ আলী। মন খারাপ হলেও চুরির পক্ষ নিয়ে কথা বলার অবকাশ পান না মনু মাস্টার।",
      "tag": "DB 19",
      "sub_questions": [
        {
          "label": "ক",
          "question": "ওয়াটারলু যুদ্ধ কত সালে সংঘটিত হয়?",
          "explanation": "ওয়াটারলু যুদ্ধ ১৮১৫ সালে সংঘটিত হয়।"
        },
        {
          "label": "খ",
          "question": "সমাজের ধনবৃদ্ধির অর্থ ধনীর ধনবৃদ্ধি।\"- উক্তিটি সপ্রসঙ্গ ব্যাখ্যা করো।",
          "explanation": "সমাজের ধনবৃদ্ধি সম্পর্কে বিড়ালের মত প্রকাশ পেয়েছে আলোচ্য উক্তিটিতে। কমলাকান্তের মতে, যার যত ক্ষমতা, সে তত ধন সঞ্চয় করতে না পারলে কিংবা সঞ্চয় করে চোরের জ্বালায় নির্বিঘ্নে ভোগ না করতে পারলে কেউ ধন সঞ্চয় করবে না। তাতে সমাজের ধনবৃদ্ধি হবে না। কিন্তু সমাজের ধনবৃদ্ধি সম্পর্কে বিড়ালের মতে ভিন্ন। তার মতে, সমাজের ধনবৃদ্ধি মূলত ধনীর ধনবৃদ্ধি। কারণ তাতে দরিদ্রদের অবস্থার কোনো পরিবর্তন হয় না। প্রশ্নোক্ত উক্তিটিতে বিড়ালের স্বগতোক্তিতে লেখক সমাজের ধনবৃদ্ধি সম্পর্কিত আত্মোপলব্ধি তুলে ধরেছেন।"
        },
        {
          "label": "গ",
          "question": "উদ্দীপকের ফজল চরিত্রের সাথে 'বিড়াল' রচনার বিড়াল চরিত্রের সাদৃশ্য ও বৈসাদৃশ্য তুলে ধরো।",
          "explanation": "ক্ষুধার তাড়নায় চুরি করার দিক থেকে সাদৃশ্য থাকলেও অন্যায়ের প্রতিবাদের দিক থেকে 'বিড়াল' রচনার বিড়ালের সাথে উদ্দীপকের ফজল চরিত্রের বৈসাদৃশ্য রয়েছে। 'বিড়াল' প্রবন্ধের অসহায় বিড়াল নিরুপায় হয়ে কমলাকান্তের জন্য রাখা দুধটুকু খেয়ে ফেলে। এ কারণে কমলাকান্ত বিড়ালটিকে মারতে উদ্যত হয়। কিন্তু বিড়াল এর প্রতিবাদ করে এবং তার চুরি করার পেছনে ধনীদের কার্পণ্য ও অবহেলাকে দায়ী করে। তার অভিযোগ, লোকজন মাছের কাঁটা, পাতের ভাত, উচ্ছিষ্ট ইত্যাদি বিড়ালকে না দিয়ে নর্দমায় ফেলে দেয়। মানুষের এ সকল কাজের জন্য সে চুরি করতে বাধ্য হয়। উদ্দীপকের বালক ফজল হতদরিদ্র। ক্ষুধার জ্বালায় একজনের গাছ থেকে সে শসা চুরি করে খায়। এদিক থেকে আলোচ্য রচনার বিড়ালের সঙ্গে তার সাদৃশ্য রয়েছে। চুরির অপরাধে ফজলকে নির্মমভাবে প্রহার করা হয়। অসহায়ভাবে সে কেবলই তা সহ্য করেছে। 'বিড়াল' প্রবন্ধের বিড়াল চুরি করার পেছনের কারণ তুলে ধরে এর প্রতিবাদ করলেও উদ্দীপকের ফজলের মাঝে এ বিষয়টি অনুপস্থিত। অর্থাৎ চুরির যৌক্তিক কারণ তুলে ধরার দিক থেকে আলোচ্য রচনার বিড়ালের সঙ্গে উদ্দীপকের ফজলের বৈসাদৃশ্য পরিলক্ষিত হয়।"
        },
        {
          "label": "ঘ",
          "question": "উদ্দীপকের মনু মাস্টারের অসহায়ত্বই প্রতিফলিত হয়েছে কমলাকান্তের কথা ও আচরণে\"- উক্তিটির যথার্থতা মূল্যায়ন করো।",
          "explanation": "'উদ্দীপকের মনু মাস্টারের অসহায়ত্বই প্রতিফলিত হয়েছে কমলাকান্তের কথা ও আচরণে'- মন্তব্যটি যথার্থ। 'বিড়াল' রচনায় ধনী-দরিদ্রের বৈষম্য, দারিদ্র্যের বঞ্চনা, সমাজের অরাজকতায় ধনীর ভূমিকা ইত্যাদি বিষয় বিড়ালের মাধ্যমে প্রকাশ পেয়েছে। বিড়ালের সোশিয়ালিস্টিক, সুবিচারিক, সুতার্কিক কথা শুনে কমলাকান্ত বিস্মিত হয় এবং যুক্তিতে পর্যুদস্ত হয়। বৈষম্যের নীতিতে সমাজ পরিচালিত হচ্ছে। এ সত্য উপলব্ধি করতে পারলেও এর সমাধানে কমলাকান্ত যে অক্ষম, তা তার কথা ও আচরণে ফুটে উঠেছে। উদ্দীপকে দুর্বলের ওপর সবলের অত্যাচারের প্রত্যক্ষদর্শী মনু মাস্টার। দরিদ্র বালক ফজলকে শসা চুরির অভিযোগে নির্দয়ভাবে প্রহার করে গৃহস্থ কোবাদ আলী। নগণ্য অপরাধে অমানবিক নির্যাতনের শিকার হয়েছে ফজল- এই ঘটনায় মনু মাস্টারের প্রাণ কেঁদে ওঠে। অথচ অন্যায়ভাবে মানুষের জমি দখল করেই ধনী হয়েছে কোবাদ আলী। আর আজ সামান্য অপরাধে ফজলের ওপর পাশবিক নির্যাতন চালিয়েছে সে। মন খারাপ হলেও কোবাদ আলীর অন্যায়ের প্রতিবাদ জানাতে অপারগ মনু মাস্টার। আমাদের সমাজে নানারকম বৈষম্য পরিলক্ষিত হয়। 'বিড়াল' প্রবন্ধে বিড়ালের কণ্ঠে পৃথিবীর সকল বঞ্চিত, নিষ্পেষিত, দলিতের ক্ষোভ-প্রতিবাদ- মর্মবেদনা ধ্বনিত হয়েছে। সমাজের নানা অসংগতি, বৈষম্য ইত্যাদি কমলাকান্তের সম্মুখে উন্মোচিত হলেও তা দূরীকরণে সে অপারগ। কমলাকান্তের কথা ও আচরণে সেই অসহায়ত্বই ফুটে উঠেছে। উদ্দীপকের কোবাদ আলী শোষক শ্রেণির প্রতিভূ। অন্যায়ভাবে মানুষের জমি দখল করে সে ধনী হয়েছে। আর নিপীড়ন ও নির্যাতনে জর্জরিত গ্রামের মানুষ। এরই ধারাবাহিকতায় সামান্য অপরাধে ফজলকে সে অমানবিক শাস্তি প্রদান করেছে। এ ঘটনায় মনু মাস্টারের অন্তর ব্যথিত হলেও প্রতিবাদ জানানোর ভাষা তার নেই। অসহায়ত্বের দিক থেকে উদ্দীপকের মনু মাস্টারের সঙ্গে আলোচ্য প্রবন্ধের কমলাকান্তের সাদৃশ্য রয়েছে। তাই বলা যায়, প্রশ্নোক্ত উক্তিটি যথার্থ।"
        }
      ]
    },
    {
      "number": "3",
      "uddipok": "কলিমদ্দি দফাদারের বোর্ড অফিস শীতলক্ষ্যার তীরের বাজারে। নদীর এপারে- ওপারে বেশ কিছু বড় বড় কল-কারখানা। এগুলো শাসনের সুবিধার্থে একদল খান সেনা বাজারসংলগ্ন হাই স্কুলটিকে ছাউনি করে নিয়েছে। কোনো কোনো রাত্রে গুলিবিনিময় হয়। কোথা হতে কোন পথে কেমন করে মুক্তিফৌজ আসে, আক্রমণ করে এবং প্রতি আক্রমণ করলে কোথায় হাওয়া হয়ে যায়, খান সেনারা তার রহস্য ভেদ করতে পারে না ।",
      "tag": "DB 19",
      "sub_questions": [
        {
          "label": "ক",
          "question": "'বর্ষাকালেই তো জুৎ'- কথাটি কে বলেছিল?",
          "explanation": "'বর্ষাকালেই তো জুৎ'- কথাটি বলেছিল কুলির বেশধারী এক মুক্তিযোদ্ধা।"
        },
        {
          "label": "খ",
          "question": "\"রাশিয়ায় ছিল জেনারেল উইন্টার, আমাদের জেনারেল মনসুন\"- ব্যাখ্যা করো।",
          "explanation": "'রেইনকোট' গল্পে মুক্তিযুদ্ধের সময় মুক্তিযোদ্ধাদের জন্য বর্ষাঋতুর সহায়ক ভূমিকার বিষয়টি প্রকাশ পেয়েছে। ইতিহাস থেকে জানা যায়, দ্বিতীয় বিশ্বযুদ্ধের সময় প্রচন্ড শীতের কবলে পড়ে জার্মান বাহিনী রাশিয়ায় পর্যুদস্ত হয়েছিল। বাংলাদেশের মুক্তিযুদ্ধের সময় বর্ষাঋতুর কারণে পাকিস্তানি বাহিনী একইভাবে পর্যুদস্ত হয়েছিল। বাংলার প্রবল ঝড়-বৃষ্টির সাথে হানাদার বাহিনীর পরিচয় ছিল না। ফলে তাদের মুক্তিযোদ্ধাদের পাশাপাশি বর্ষাঋতুর সাথেও লড়তে হয়েছিল। 'রেইনকোট' গল্পে বর্ষাঋতুকে তাই রাশিয়ার জেনারেল উইনটারের সাথে তুলনা করা হয়েছে।"
        },
        {
          "label": "গ",
          "question": "উদ্দীপকটির শেষাংশের বক্তব্য 'রেইনকোট' গল্পের কোন বিষয়টি নির্দেশ করে? ব্যাখ্যা করো।",
          "explanation": "উদ্দীপকের শেষাংশের বক্তব্য 'রেইনকোট' গল্পের গেরিলা আক্রমণের দিকটি নির্দেশ করে। মুক্তিযুদ্ধের সময়কার ঢাকার পরিস্থিতি বর্ণনা করা হয়েছে 'রেইনকোট' গল্পে। মুক্তিযোদ্ধারা যুদ্ধের শেষ পর্যায়ে ঢাকায় গেরিলা আক্রমণ শুরু করে। এরই ধারাবাহিকতায় তারা ঢাকা কলেজের সামনের ট্রান্সফর্মার গুঁড়িয়ে দেয়। কারণ কলেজের জিমন্যাশিয়ামে ছিল মিলিটারি ক্যাম্প। এত কাছে এসে আক্রমণ করলেও মুক্তিযোদ্ধাদের কোনো খোঁজ পাওয়া যেত না। উদ্দীপকেও মুক্তিযোদ্ধাদের দুঃসাহসিক অভিযানের চিত্র তুলে ধরা হয়েছে। মুক্তিযোদ্ধারা অতর্কিত হামলা চালায় পাকিস্তানি হানাদার বাহিনীর ওপর। তারা যে ভয়াবহ আক্রমণ চালায় পাকিস্তানি বাহিনীর ওপর তার অনুরূপ চিত্র ফুটে উঠেছে 'রেইনকোট' গল্পে। মুক্তিযোদ্ধাদের আক্রমণে দিশাহারা হয়ে যায় পাকিস্তানি বাহিনী। কিন্তু পাল্টা আক্রমণের জন্য তারা মুক্তিযোদ্ধাদের খুঁজে পেত না। মুক্তিযোদ্ধাদের এমন অসীম সাহসিকতা এবং তাদের গেরিলা আক্রমণের বিষয়টি নির্দেশ করা হয়েছে উদ্দীপকের শেষাংশের বক্তব্যে এবং 'রেইনকোট' গল্পে।"
        },
        {
          "label": "ঘ",
          "question": "\"উদ্দীপকটিতে 'রেইনকোট' গল্পের আংশিক বক্তব্য প্রকাশিত হয়েছে।\"- তোমার মতামতসহ আলোচনা করো।",
          "explanation": "কেবল মুক্তিযোদ্ধাদের গেরিলা আক্রমণের দিকটি উঠে আসায় \"উদ্দীপকটিতে 'রেইনকোট' গল্পের আংশিক উন্মোচিত হয়েছে। 'রেইনকোট' গল্পে লেখক মুক্তিযুদ্ধের বিভিন্ন বিষয়ের কথা উল্লেখ করেছেন। তিনি মুক্তিযুদ্ধের বিষয়টি তুলে ধরলেও কেবল যুদ্ধের বর্ণনা না দিয়ে যুদ্ধকালীন বিভিন্ন পরিস্থিতিরও অবতারণা করেছেন। লেখক মুক্তিযুদ্ধের ভাব প্রকাশ করলেও এর বিস্তৃত পরিস্থিতির সন্নিবেশ ঘটিয়েছেন গল্পটিতে। সেখানে যুদ্ধের ভয়াবহতা প্রকাশের পাশাপাশি সমসাময়িক সামাজিক পরিস্থিতিরও অবতারণা করেছেন। উদ্দীপকে মুক্তিযুদ্ধের একটি নির্দিষ্ট আবহ তুলে ধরা হয়েছে। একটি এলাকায় পাকিস্তানি বাহিনীর আগমন এবং মুক্তিবাহিনীর প্রতিরোধের দিকটি ফুটে উঠেছে উদ্দীপকটিতে। এখানে উঠে এসেছে মুক্তিবাহিনীর সাহসী গেরিলা আক্রমণের দিকটি। তাদের অতর্কিত হামলায় বিপর্যস্ত হয়ে পড়ে পাকিস্তানিরা। এ বিষয়গুলো 'রেইনকোট' গল্পেও ঠাঁই পেয়েছে। কিন্তু 'রেইনকোট' গল্পে বিশ্বাসঘাতক প্রিন্সিপাল সাহেব, ভীতু লেকচারার নুরুল - হুদাসহ আরও কিছু বিষয় উঠে এসেছে, যা উদ্দীপকে চিত্রায়িত হয়নি। উদ্দীপক ও 'রেইনকোট' গল্পের মূল উপজীব্য বিষয় হচ্ছে মুক্তিযুদ্ধ। কিন্তু গল্পের বিষয়বস্তুর বিস্তৃতির দিকটা ভিন্ন। 'রেইনকোট' গল্পে রেইনকোটটি প্রতীকী অর্থে ব্যবহৃত হয়েছে। মুক্তিযোদ্ধা শ্যালকের রেইনকোট গায়ে দিয়ে ভীতু নুরুল হুদার মধ্যে যে সাহস ও দেশপ্রেম জাগ্রত হয় তার প্রকৃতি ব্যাখ্যা করা হয়েছে 'রেইনকোট' গল্পে। এছাড়া বিশ্বাসঘাতক প্রিন্সিপাল সাহেব এবং পাকিস্তানি মিলিটারির নির্মমতার পাশাপাশি সামাজিক অস্থিরতার চিত্রও তুলে ধরা হয়েছে গল্পটিতে। কিন্তু উদ্দীপকটিতে এমন কোনো প্রসঙ্গ নেই। তাই প্রশ্নোক্ত উক্তিটি যথার্থ ও যৌক্তিক।"
        }
      ]
    },
    {
      "number": "4",
      "uddipok": "সালাম ও সালমার সংসারে সচ্ছলতা কিংবা বিলাসিতা না থাকলেও শান্তি এবং ভালোবাসার অভাব ছিল না। কিন্তু লোভে পড়ে বাড়তি পাওয়ার আশায় দুর্নীতির দায়ে অফিস সহকারীর চাকরিটা হারায় সালাম। তাদের সংসারে বাসা বাঁধে চরম দারিদ্র্য আর হতাশা। অগত্যা সালামের স্ত্রী সালমা অন্যের বাড়িতে ঝিয়ের কাজ নেয়। সকাল-সন্ধ্যায় বর্ণনাতীত পরিশ্রম করে ক্লান্ত হয়ে ঘরে ফেরে সে। সালমার ক্লান্ত ও মলিন চেহারা দেখে সালাম মনে মনে খুব কষ্ট পায়। অথচ মুখ ফুটে সে কথা বলতে পারে না সে। কারণ সে ভালো করেই জানে যে, এই কষ্টের জন্য সে নিজেই দায়ী।",
      "tag": "DB 19",
      "sub_questions": [
        {
          "label": "ক",
          "question": "বন্দুক কিনতে মসিয়ে কত ফ্রাঁ সঞ্চয় করেছিল?",
          "explanation": "বন্দুক কিনতে মসিঁয়ে চারশত ফ্রাঁ সঞ্চয় করেছিল।"
        },
        {
          "label": "খ",
          "question": "\"এ রকম জীবন দশ বছর ধরে চলল\"- ব্যাখ্যা করো।",
          "explanation": "মসিয়ে ও মাদাম লোইসেলের পরিশ্রমী জীবনযাপনের বিষয়টি আলোচ্য অংশে ফুটে উঠেছে। বান্ধবীর কাছ থেকে ধার করা হীরের হার মাদাম লোইসেল বল নাচের অনুষ্ঠানে গিয়ে হারিয়ে ফেলে। সেই হার ফিরিয়ে দেওয়ার জন্য তাদের অনেক অর্থ ঋণ করতে হয়। সেই অর্থ পরিশোধ করতে তারা কঠোর পরিশ্রম শুরু করে। বাসার কাজের লোক বিদায় করে দিয়ে মাদাম লোইসেল নিজেই বাসার সব কাজ করে। এমনকি তারা বাসা পরিবর্তন করে নিচু ছাদের কামরা ভাড়া নেয়। মঁসিয়ে লোইসেলও সন্ধ্যাবেলা অফিসের কাজের বাইরে অতিরিক্ত কাজ করে। এভাবেই তাদের দশ বছর পার হয়।"
        },
        {
          "label": "গ",
          "question": "উদ্দীপকের সালমার সাথে 'নেকলেস' গল্পের কোন চরিত্রের মিল রয়েছে? আলোচনা করো।",
          "explanation": "উদ্দীপকের সালমার সাথে 'নেকলেস' গল্পের মাদাম লোইসেল বা মাতিলদা চরিত্রের সাদৃশ্য রয়েছে। অনিয়ন্ত্রিত উচ্চাকাঙ্ক্ষার কারণে মানুষের জীবনে যে বিপর্যয় নেমে আসে তারই প্রতিফলন ঘটেছে 'নেকলেস' গল্পে। এ গল্পের প্রধান চরিত্র মাতিলদা উচ্চাকাঙ্ক্ষার কারণেই বিপর্যয়ের সম্মুখীন হয়। বান্ধবীর কাছ থেকে ধার করা নেকলেসটি হারিয়ে যাওয়ার ঘটনায় তার সহজ-স্বাভাবিক জীবনে বিপর্যয় নেমে আসে; দারিদ্র্যের কশাঘাতে বিপযন্ন হয়ে ওঠে। উদ্দীপকের সালমার স্বামী সালামের দুর্নীতির কারণে চাকরি চলে গেলে তাদের সংসারে নেমে আসে চরম দারিদ্র্য। সালমা বাধ্য হয়ে অন্যের বাড়িতে ঝিয়ের কাজ নেয়। রাত-দিন হাড়ভাঙা পরিশ্রমের ফলে তার চেহারায় মলিনতার ছাপ ফুটে ওঠে। আলোচ্য গল্পের মাতিলদা এবং তার স্বামীও প্রচুর ধার-দেনার সম্মুখীন হয়। ধনী বান্ধবীর কাছ থেকে হীরার নেকলেস ধার করে এনে হারিয়ে ফেলে মাদাম লোইসেল। আর সেই নেকলেস ফেরত দিতেই ধার করতে হয় তাদের। এই ধার শোধ করতে গিয়ে মাতিলদাকে ঘরের সকল কাজ ও বাইরের পরিশ্রমের কাজগুলো প্রতিনিয়ত করতে হয়। দশ বছর ধরে এমন ভয়াবহ দারিদ্র্য সহ্য করায় মাতিলদার চেহারায় অল্প বয়সেই বার্ধক্যের ছাপ পড়ে যায়। মাত্রাতিরিক্ত দারিদ্র্যের কশাঘাতে পরিশ্রমে জর্জরিত হয়েই সালমা ও মাতিলদার জীবনে বিপর্যয় নেমে আসে।"
        },
        {
          "label": "ঘ",
          "question": "উদ্দীপক ও 'নেকলেস' গল্পের বিষয়বস্তু একসূত্রে গাঁথা- মূল্যায়ন করো।'",
          "explanation": "লোভ ও বিলাসী জীবনের উচ্চাকাঙ্ক্ষাজাত করুণ পরিণতি উদ্দীপক ও 'নেকলেস' গল্পে বাণীরূপ লাভ করেছে। 'নেকলেস' গল্পের মাতিলদা সর্বদা উচ্চাভিলাষী স্বপ্নে বিভোর থাকত। জনশিক্ষামন্ত্রীর অনুষ্ঠানে হীরার নেকলেস পরা তার সাধ্যের বাইরে ছিল। তবুও সে বান্ধবীর কাছ থেকে হীরার নেকলেস ধার করে। পরবর্তীতে সেই নেকলেসটি হারিয়ে ফেলায় তার জীবনে নেমে আসে দুঃসময়। হার ফেরত দিতে গিয়ে কঠোর পরিশ্রম করে দারিদ্র্যপূর্ণ জীবন বেছে নিতে হয় তাকে। মূলত, সাধ্যের বাইরে শখ করার জন্যই তাকে এই করুণ পরিস্থিতির সম্মুখীন হতে হয়। উদ্দীপকের সালমা ও সালামের সংসারে সচ্ছলতা না থাকলেও শান্তি ছিল। কিন্তু লোভে পড়ে বাড়তি আয়ের জন্য দুর্নীতির সাথে জড়িয়ে পড়ায় সালামের চাকরি চলে যায়। এরপর চরম দারিদ্র্য নেমে আসে তাদের সংসারে। তার স্ত্রীকে অন্যের বাড়িতে ঝিয়ের কাজ করতে হয়। হাড়ভাঙা পরিশ্রম করায় চেহারায় মলিনতার ছাপ পড়ে। যেহেতু নিজের কর্মদোষেই স্ত্রীর এই কষ্ট, তাই সালাম মুখ ফুটে কিছু বলতেও পারে না। 'নেকলেস' গল্পের মাদাম লোইসেলের দিন কাটত নানারকম বিলাসী চিন্তায় মগ্ন থেকে। সে এমন এক উচ্চাভিলাসী জীবনযাপনের স্বপ্ন দেখত যা তার জন্য সত্য হওয়া সম্ভব ছিল না। নিজের আকাঙ্ক্ষা পূরণের জন্য মাতিলদা জনশিক্ষামন্ত্রীর অনুষ্ঠানে বান্ধবীর কাছ থেকে একটি হীরার নেকলেস ধার নিয়েছিল, যা পরবর্তীতে হারিয়ে ফেলে সে। হারানো হারটি ফেরত দিতে গিয়ে তাকে এক কঠিন জীবনসংগ্রামের সম্মুখীন হতে হয়। উদ্দীপকের সালামকেও উচ্চাভিলাসী জীবনযাপনের জন্য অন্যায় করতে দেখা যায়। সেই অন্যায়ের কারণে চাকরি চলে গেলে তাকেও দারিদ্র্যের মুখোমুখি হতে হয়। বস্তুত সামর্থ্যের বাইরে গিয়ে বিলাসী জীবনযাপনের উচ্চাকাঙ্ক্ষাই উদ্দীপক ও 'নেকলেস' গল্পের পরিণতিকে একই সমতলে এনে দাঁড় করিয়েছে। তাই বলা যায়, \"উদ্দীপক ও 'নেকলেস' গল্পের বিষয়বস্তু একসূত্রে গাঁথা”- মন্তব্যটি সঠিক।"
        }
      ]
    },
    {
      "number": "5",
      "uddipok": "সাবাস বাংলাদেশ, এ পৃথিবী অবাক তাকিয়ে রয় জ্বলে পুড়ে মরে ছারখার তবু মাথা নোয়াবার নয়।",
      "tag": "CB 24,DB 19,DRMC 23",
      "sub_questions": [
        {
          "label": "ক",
          "question": "কবি শামসুর রাহমানের পৈতৃক নিবাস কোথায়?",
          "explanation": ""
        },
        {
          "label": "খ",
          "question": "\" এ রঙের বিপরীতে আছে অন্য রং” বলতে কী বোঝানো হয়েছে?",
          "explanation": ""
        },
        {
          "label": "গ",
          "question": "উদ্দীপকের সাথে ফেব্রুয়ারি ১৯৬৯' কবিতার কোন অংশবিশেষের সাদৃশ্য আছে? আলোচনা করো ।",
          "explanation": ""
        },
        {
          "label": "ঘ",
          "question": "উদ্দীপকটি ' ফেব্রুয়ারি ১৯৬৯' কবিতার সমগ্র ভাব ধারণ করেনি।” – মন্তব্যটি যাচাই করো।",
          "explanation": ""
        }
      ]
    },
    {
      "number": "6",
      "uddipok": "রত্না এবং রতনের দাম্পত্য জীবন বেশ সুখে-শান্তিতেই কাটছিল। কিন্তু বিনা মেঘে বজ্রপাতের ন্যায় মরণব্যাধিতে আক্রান্ত হয়ে মৃত্যুবরণ করল রতন। কালের বিবর্তনে জীবন নামের একজন ভালো মানুষের সাথে রত্নার পুনরায় বিয়ে হলেও প্রথম স্বামীর স্মৃতি একমুহূর্তের জন্যেও ভুলতে পারেনি সে। কেননা, প্রথম স্বামী ছিল তার সকল কাজের সহযোগী ও প্রেরণাদাতা। প্রতি বসন্তে রত্না তাই প্রথম স্বামীর কথা বিশেষভাবে স্মরণ করে নীরবে কাঁদে। কারণ, তার ভালোবাসার মানুষটি বসন্তকালের পূর্বলগ্নেই তাকে ছেড়ে চির বিদায় নিয়েছে।",
      "tag": "DB 19",
      "sub_questions": [
        {
          "label": "ক",
          "question": "\"কহিল সে স্নিগ্ধ আঁখি তুলি\"- কার কথা বলা হয়েছে?",
          "explanation": "'কহিল সে স্নিগ্ধ আঁখি তুলি'- চরণটির মাধ্যমে বিরহকাতর কবির কথা বলা হয়েছে।"
        },
        {
          "label": "খ",
          "question": "\"পুষ্পশূন্য দিগন্তের পথে\" বলতে কী বোঝানো হয়েছে?",
          "explanation": "‘পুষ্পশূন্য দিগন্তের পথে' বলতে কবি বিবর্ণ ও নিষ্প্রাণ প্রান্তরকে বুঝিয়েছেন। আলোচ্য কবিতাটিতে নিঃসঙ্গ ও নিষ্প্রাণ প্রকৃতি এবং কবির চেতনা যেন একাত্ম হয়ে উঠেছে। এ ক্ষেত্রে শীতকালীন প্রকৃতি যেমন তার সজীবতা হারিয়ে রুক্ষমূর্তি ধারণ করেছে, তেমনি শোকে মুহ্যমান কবির চেতনাও যেন প্রিয়জনের চলে যাওয়াকে কেন্দ্র করে বিষণ্ণতার রূপ পরিগ্রহ করেছে। আর তাই অকালে অপ্রাপ্তি নিয়ে স্বজনের চলে যাওয়ার এ বিষয়টিকে তিনি 'পুষ্পশূন্য দিগন্তের পথে' বলে অভিহিত করেছেন।"
        },
        {
          "label": "গ",
          "question": "উদ্দীপকে 'তাহারেই পড়ে মনে' কবিতার বিষয়বস্তু ভিন্ন আঙ্গিকে উপস্থাপিত হয়েছে। বুঝিয়ে লেখো।",
          "explanation": "প্রিয়জন হারানোর বিরহ বেদনাকে উপজীব্য করার দিক থেকে উদ্দীপকে 'তাহারেই পড়ে মনে' কবিতার বিষয়বস্তুর প্রতিফলন ঘটেছে। 'তাহারেই পড়ে মনে' কবিতায় স্মৃতিভারাতুর ব্যক্তিমনের বেদনার আবেগঘন প্রকাশ ঘটেছে। কবিতাটিতে বসন্ত-প্রকৃতির অনুষঙ্গে ভর করে ব্যক্তিহৃদয়ের বেদনাবোধের অসাধারণ অভিব্যক্তি ঘটিয়েছেন কবি। এছাড়া এ কবিতায় কবি সুফিয়া কামাল বসন্ত ও শীত ঋতুর প্রতীকে জীবনের কোমল ও রুদ্ররূপকে উন্মোচন করেছেন। উদ্দীপকের রতন হঠাৎ করেই দুরারোগ্য ব্যধিতে আক্রান্ত হয়ে মৃত্যুবরণ করে। তার মৃত্যু স্ত্রী রত্নার জীবনের ছন্দপতন ঘটায়। পরবর্তী সময়ে রত্নার আরেকজনের সঙ্গে বিয়ে হলেও রতনের কথা সে কোনোভাবেই ভুলতে পারেনি। সকল কাজের প্রেরণাদাতা রতনের স্মৃতি সর্বদাই তার মনকে আচ্ছন্ন করে রেখেছে। একইভাবে, আলোচ্য কবিতার কবির স্বামী সৈয়দ নেহাল হোসেনেরও আকস্মিক মৃত্যু হয়। ফলে কবির জীবনে নেমে আসে শূন্যতা। সাহিত্য সাধনার প্রধান সহায়ক ও উৎসাহদাতা স্বামীর মৃত্যু কবির জীবনে বয়ে আনে দুঃসহ বিষণ্ণতা। এ ক্ষেত্রে যদিও উদ্দীপকের রত্না দ্বিতীয় বিয়ে করে সুখী হওয়ার চেষ্টা করেছে, তবুও প্রথম স্বামীকে হারানো শোক কাটিয়ে উঠতে পারেনি সে। এ বিবেচনায় কিছুটা ভিন্ন আঙ্গিকে হলেও উদ্দীপকটিতে আলোচ্য কবিতার বিষয়বস্তুর ছায়াপাত ঘটেছে।"
        },
        {
          "label": "ঘ",
          "question": "\"উদ্দীপকের রত্না আর 'তাহারেই পড়ে মনে' কবিতার কবির কষ্ট একসূত্রে গাঁথা\"- বিশ্লেষণ করো।",
          "explanation": "শোকানুভূতির প্রগাঢ়তার দিক থেকে উদ্দীপকের রত্না আর 'তাহারেই পড়ে মনে' কবিতার কবির কষ্ট একসূত্রে গাঁথা। 'তাহারেই পড়ে মনে' কবিতায় কবিহৃদয়ের শোকানুভূতির বহিঃপ্রকাশ ঘটেছে। আর তাই সময়ের আবর্তনে প্রকৃতিতে বসন্ত এলেও বিরহকাতর কবির কাছে আজ তা প্রকৃত অর্থেই মূল্যহীন। একদা পুষ্প, বৃক্ষ, পাখি তথা প্রকৃতির মহাসমারোহে কবির জীবন পূর্ণতা লাভ করলেও এখন তাঁর মনে কেবলই শূন্যতাবোধের হাহাকার। উদ্দীপকের রত্নার স্বামী দুরারোগ্য ব্যাধিতে আক্রান্ত হয়ে মারা যায়। পরে আবার বিয়ে করলেও জামিলের স্মৃতি তাকে সর্বদাই তাড়িয়ে বেড়ায়। একইভাবে, আলোচ্য কবিতার কবির স্বামী সৈয়দ নেহাল হোসেনের মৃত্যুতে কবির জীবনও বিষাদময় রিক্ততায় ভরে ওঠে। হাহাকার নেমে আসে জীবনের প্রতিটি অধ্যায়ে। অর্থাৎ প্রিয়জন হারানোর বিরহ-বেদনা উভয়কেই ভারাক্রান্ত করে তোলে। প্রিয়জনের মৃত্যু স্বভাবতই মানুষের হৃদয়কে শোকে কাতর করে তোলে। আর তা যদি হয় জীবনসঙ্গীর মৃত্যু তবে তা আরও বেশি বেদনাদায়ক হয়ে ওঠে। আলোচ্য কবিতার কবির স্বামী ছিলেন তাঁর সকল কাজের উৎসাহদাতা। এমন একজন জীবনসঙ্গী হারিয়ে কবি নিমজ্জিত হন সীমাহীন কষ্টের সাগরে। ফলে বসন্ত এলেও কবিমনে শিহরণ জাগে না বরং তার হৃদয়জুড়ে শীতের রিস্ততা, অর্থাৎ স্বামী বিরহের বেদনাবিধুর অনুভূতিই সদা জাগরুক থাকে। এ রকম পরিস্থিতির সৃষ্টি হয়েছে উদ্দীপকের রত্নার ক্ষেত্রেও। আর তাই প্রাণপ্রিয় স্বামীর মৃত্যুতে তার সুখময় জীবনের ছন্দপতন ঘটেছে। সে বিবেচনায় প্রশ্নোক্ত মন্তব্যটি যথার্থ।"
        }
      ]
    },
    {
      "number": "7",
      "uddipok": "রেদওয়ান তরুণ প্রতিভাবান কবি-সাহিত্যিক হিসেবে বেশ খ্যাতি অর্জন করেছে। যদিও আর্থিক অনটনের মধ্য দিয়ে সে জীবন-যাপন করছে, তবু সে কখনও নিজেকে দরিদ্র মনে করে না। কেননা সে জানে, তার চিন্তা-চেতনার রাজ্যে সে নিজেই সম্রাট। আপন চেতনালোকে সে লালন করে ভিন্ন এক পৃথিবী; যেখানে রূপ-সৌন্দর্য ও মাধুর্যে সে হয় অভিভূত। আর সেই রূপ-সৌন্দর্য এবং মাধুর্যেই তরুণ কবি রেদওয়ান সৃষ্টি করে তার প্রতিটি কবিতা।",
      "tag": "DB 19",
      "sub_questions": [
        {
          "label": "ক",
          "question": "বনচারী বাতাসের তালে কী দোলে?",
          "explanation": "বনচারী বাতাসের তালে বন্য পানলতা দোলে।"
        },
        {
          "label": "খ",
          "question": "কবির চেতনার মণি উজ্জ্বল হয়ে ওঠে কেন?",
          "explanation": "সৃষ্টির প্রেরণায় উজ্জীবিত হন বলে কবির চেতনার মণি উজ্জ্বল হয়ে ওঠে। কবি সৃজনশীল মানুষ। তাই তাঁর কাছে চেতনার জগৎ সত্য হয়ে ধরা দেয়। সেখানে তিনি শব্দ দিয়ে গড়ে তোলেন সৌধ, যা বাস্তব জীবনসংগ্রামের অভিজ্ঞতার ভেতর দিয়ে উত্তীর্ণ হয় কবিতার সার্বভৌমত্বে। এ সময় কবি সৃষ্টির আনন্দে উদ্বেল হন। আর নবসৃষ্টির এ প্রেরণা থেকেই কবির চেতনার মণি উজ্জ্বল হয়ে ওঠে।"
        },
        {
          "label": "গ",
          "question": "উদ্দীপকে 'লোক-লোকান্তর' কবিতার কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকে 'লোক-লোকান্তর' কবিতায় প্রকাশিত কবির আত্মচেতনার দিকটি ফুটে উঠেছে। 'লোক-লোকান্তর' কবিতাটিতে কবি আল মাহমুদ চিত্রকল্পের মালা গেঁথে তাঁর কাব্য চেতনাকে মূর্ত করে তুলতে চান। তিনি তাঁর চেতনার দ্বারা সর্বতোভাবে সকল অনুভূতিতে বিরাজ করেন। চিত্রকল্পে ভর করে তিনি নির্মাণ করেন কবিতার অবয়ব। এ কবিতাই তাঁর অনুভূতি প্রকাশের প্রধান মাধ্যম। শুধু তা-ই নয়, কবিতার মধ্যেই জীবনের প্রতিবিম্ব দেখতে পান কবি। উদ্দীপকে তরুণ কবি রেদওয়ানের আত্মোপলব্ধির বিষয়টি প্রকাশিত হয়েছে। অন্তর্লোকের ঐশ্বর্যের সন্ধান পেয়েছে বলেই জাগতিক বাধা- বিপত্তি, অভাব-অনটন তার কাছে প্রাধান্য পায় না। জাগতিক সবকিছুর ঊর্ধ্বে চেতনার জগৎকেই অবলম্বন করে। তার অস্তিত্বজুড়ে শুধুই কবিতা। সেখানে নানা রূপ ও রঙে যেন কবিতারই খেলা চলে। কবি ও কবিতা এখানে একাকার। এ বিষয়টি 'লোক-লোকান্তর' কবিতায়ও একইভাবে পরিলক্ষিত হয়। এ কবিতার কবি যে চেতনার জগতের কথা বলেছেন, কাব্য ভাবনাই তার মূল। আর সে ভাবনাকে প্রাধান্য দিয়ে সৌন্দর্যালোকে অবগাহন করে কবিতার ভুবন নির্মাণ করেন কবি। অর্থাৎ কবি ও কবিতার একাত্মতার দিকটি এখানেও একইভাবে বিধৃত হয়েছে। উদ্দীপকে 'লোক-লোকান্তর' কবিতার এ দিকটিই ফুটে উঠেছে।"
        },
        {
          "label": "ঘ",
          "question": "\"উদ্দীপকটিতে যে বিষয়টি ফুটে উঠেছে তা 'লোক-লোকান্তর' কবিতার সার্বিক বিষয় নয়\"- যুক্তিপূর্ণ মতামত দিয়ে বুঝিয়ে দাও।।",
          "explanation": "'উদ্দীপকের বিষয়বস্তু 'লোক-লোকান্তর' কবিতার মর্মবাণীকে পুরোপুরি ধারণ করে না বলেই আমি মনে করি। 'লোক-লোকান্তর' কবিতায় কবির কাব্য ভাবনার প্রাধান্যের পাশাপাশি আরও কয়েকটি বিষয় উপস্থাপিত হয়েছে। প্রকৃতির রহস্যময়তা, তার সাথে মানবমনের নিবিড় সম্পর্ক, কাব্য চেতনার কাছে বাহ্য জগতের গুরুত্বহীনতাসহ নানা দিক কবিতাটিতে স্থান পেয়েছে। এছাড়া বাংলার প্রকৃতির চিরায়ত সৌন্দর্য অত্যন্ত সুনিপুণভাবে ফুটে উঠেছে এ কবিতায়। উদ্দীপকে রেদওয়ান নামের এক তরুণ কবির কথা বলা হয়েছে। অভাব- অনটনের মধ্যে জীবনযাপন করলেও এ নিয়ে তার কোনো আক্ষেপ নেই। এ ক্ষেত্রে অন্তর্লোকের ঐশ্বর্যকেই প্রাধান্য দেয় সে। আর আত্মচেতনার জগতে একমাত্র অধিশ্বর সে। সে চেতনার জগৎকে অবলম্বন করেই গড়ে তোলে শব্দ সৌধ, কবিতার ভুবন। উদ্দীপকে ফুটে ওঠা আত্মচেতনার এ দিকটি আলোচ্য 'লোক-লোকান্তর' কবিতারও অন্যতম বিষয়। তবে এটিই এ কবিতার মূলভাব নয়। 'লোক-লোকান্তর' কবিতায় কবিচেতনা কোনো জড়াশ্রিত অবয়বকে ঘিরে অঙ্কুরিত হয়নি বরং তা আত্মপ্রকাশ করেছে একটি পাখির অবয়বে, যা একই সাথে প্রাণপ্রাচুর্যেরও প্রতীক। তবে কবির অস্তিত্বজুড়ে থাকে শুধু সৃষ্টির প্রেরণা। এ ক্ষেত্রে সময় ও পরিস্থিতি তাঁকে প্রভাবিত করে। এর পাশাপাশি চিন্তার স্বকীয়তা কবিকে উৎসাহিত করে মানবমুক্তির ইতিহাস সৃজনে। কবিতাটিতে প্রকাশিত এ সকল বিষয় উদ্দীপকে উঠে আসেনি। সেখানে কেবল কবি রেদওয়ানের চেতনার জগতের কথাই বলা হয়েছে। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "8",
      "uddipok": "মেহের আলী রসুলপুর গ্রামের একজন বিত্তবান লোক। প্রতিপত্তির মালিক হওয়ার জন্য গ্রামের সকলে তাকে বেশ সম্মান করে। অপরদিকে, মেহের আলী সম্মানের চোখে দেখে তারই গ্রামে বসবাসরত সোলায়মান আলীকে। তার ওপর মেহের আলীর অগাধ বিশ্বাস। তাই সোলায়মান আলী মৌখিকভাবে যে নির্দেশনাই দেন মেহের আলী তা বাস্তবায়ন করতে কুণ্ঠাবোধ করে না। একদিন সোলায়মান আলী মেহের আলীকে বললেন, \"মেহের, তোমার স্ত্রী 'সংসারে অশুভ শক্তির ছায়ারূপে বিরাজ করছে। তাকে তুমি অবিলম্বে তালাক দাও।\" এমন নির্দেশনা পেয়ে কালবিলম্ব না করে স্ত্রীকে তালাক দেয় মেহের আলী।",
      "tag": "DB 19",
      "sub_questions": [
        {
          "label": "ক",
          "question": "কে পক্ষাঘাতে আক্রান্ত?",
          "explanation": "পক্ষাঘাতে আক্রান্ত খেতানির মা।"
        },
        {
          "label": "খ",
          "question": "\"জমিলা যেন ঠাঁটাপড়া মানুষের মতো হয়ে গেছে\"- বাক্যটি ব্যাখ্যা করো।",
          "explanation": "আলোচ্য উক্তিটিতে চঞ্চল জমিলার পিতৃবয়সি মজিদের সাথে বিয়ের পর স্বামী মজিদের প্রতিনিয়ত শাসন আর উপদেশের কারণে সৃষ্ট মানসিক বৈক্লব্যকে বোঝানো হয়েছে। অল্পবয়সি কিশোরী বধূ জমিলা জীবনকে যেভাবে ভেবেছিল, তার জীবনটা সে রকম হয়নি। তার বিয়ে হয় পিতৃবয়সের এক বুড়ো লোকের সঙ্গে, যার পূর্বের এক স্ত্রী আছে। এছাড়া জমিলার স্বামী মজিদ নানাভাবে জমিলাকে শাসন করার চেষ্টা করে। ফলে শারীরিক ও মানসিকভাবে ভেঙে পড়ে জমিলা। আর এটি বোঝানোর জন্যই প্রশ্নোক্ত বাক্যটি বলা হয়েছে।"
        },
        {
          "label": "গ",
          "question": "উদ্দীপকের মেহের আলী 'লালসালু' উপন্যাসের কোন চরিত্রের প্রতীক বহন করে? যুক্তিসহকারে আলোচনা করো।",
          "explanation": "উদ্দীপকের মেহের আলী 'লালসালু' উপন্যাসের সম্পদশালী খালেক ব্যাপারী চরিত্রের প্রতীক। 'লালসালু' উপন্যাসের খালেক ব্যাপারী গ্রামে অনেক সম্পদের মালিক। কিন্তু সে ধর্মব্যবসায়ী মজিদের একান্ত অনুগত। সে মজিদের প্রতিষ্ঠার পেছনে নিয়ামক শক্তি হিসেবে ভূমিকা রাখে। মজিদ যা বলে তা বাস্তবায়ন করে খালেক ব্যাপারী। উদ্দীপকের মেহের আলী রসুলপুর গ্রামের সম্মানিত লোক। তার প্রচুর অর্থ- সম্পদ থাকায় মানুষ তাকে সম্মান করে। কিন্তু মেহের আলী সম্মান করেন গ্রামের সোলায়মান আলীকে। সোলায়মান আলীর সকল কথা বাস্তবায়ন করেন তিনি। এমনকি তার স্ত্রীর ব্যাপারে সোলায়মান আলী যখন বলেছেন, তার স্ত্রী পরিবারে অশুভ শক্তির ছায়ারূপে বিরাজ করছে, তাকে তালাক দিতে হবে, তখনই কোনো যাচাই-বাছাই ছাড়াই মেহের আলী নিজের স্ত্রীকে তালাক দিয়েছেন। তার এমন বৈশিষ্ট্যের কারণে তাকে 'লালসালু' উপন্যাসের খালেক ব্যাপারীর প্রতিরূপ কল্পনা করা যায়। উদ্দীপকের মেহের আলীর মতো খালেক ব্যাপারীও নিজের একান্ত প্রিয় প্রথম স্ত্রী আমেনা বিবিকে তালাক দেয় ভন্ড মজিদের কথায়। বিত্তবান হলেও অন্ধের মতো অন্যের তাবেদারিত্ব করার ব্যাপারে উভয়েই একে অপরের ছায়া স্বরূপ।"
        },
        {
          "label": "ঘ",
          "question": "\"উদ্দীপকে মেহের আলীর স্ত্রীর জীবন এবং 'লালসালু' উপন্যাসের আমেনা বিবির জীবনের পরিণতি একই\"- মন্তব্যটি বিশ্লেষণ করো।",
          "explanation": "উদ্দীপকের মেহের আলীর স্ত্রীর সাথে 'লালসালু' উপন্যাসের আমেনা বিবির তালাকপ্রাপ্ত হওয়া একসূত্রে গাঁথা। 'লালসালু' উপন্যাসের আমেনা বিবি ধর্মব্যবসায়ী মজিদের প্রতিহিংসার শিকার। তার প্রতি সে এবং তার স্বামী খালেক ব্যাপারীর অন্ধভক্তিও এজন্য দায়ী। খালেক ব্যাপারী ভন্ড মজিদকে বিশ্বাস করতো। মজিদ যাই বলত সেটাই পালন করতে সে পিছপা হতো না। আর এ দিকটিকেই অস্ত্র হিসেবে ব্যবহার করে মজিদ। ফলে আমেনা বিবিকে তালাকপ্রাপ্ত হয়ে সুখের সংসার জলাঞ্জলি দিতে হয়। উদ্দীপকের মেহের আলীও গ্রামের সোলায়মান আলী নামক ব্যক্তির একনিষ্ঠ অনুসারী। তার প্রতি আনুগত্য প্রকাশে মেহের আলীর কোনো ত্রুটি নেই। সোলায়মান আলী যা হুকুম করেন তা বাস্তবায়নে তিনি মোটেও বিলম্ব করেন না। এমনকি নিজের স্ত্রীর ক্ষেত্রে সোলায়মান আলীর হুকুম বাস্তবায়নে তিনি চরম নিষ্ঠুরতার পরিচয় দেন। তার স্ত্রী সংসারে অশুভ শক্তির ছায়ারূপে বিরাজ করছে, সোলায়মান আলী এমন অভিযোগ তুললে অন্ধভক্ত মেহের আলী সে কথার সত্যতা উপলব্ধি না করেই নিজ স্ত্রীকে তালাক দেন। 'লালসালু' উপন্যাসের আমেনা বিবির পরিণতি আমাদের আহত করে। অজ্ঞতা-কুসংস্কার ও অন্ধ ধর্মীয় বিশ্বাসের কারণে ভন্ড মজিদ তার সংসার জীবনকে ধ্বংস করে দেয়। আমেনা বিবি ছিল মহব্বতনগর গ্রামের প্রতিপত্তিশালী খালেক ব্যাপারীর প্রথম স্ত্রী। সন্তানের প্রত্যাশায় খালেক ব্যাপারী ও তার স্ত্রী উন্মুখ হয়ে থাকে। তাই আমেনা বিবি আওয়ালপুরের পিরের কাছ থেকেও পানি পড়া আনতে চায়। কিন্তু মজিদের এটি ভালো লাগে না, ফলে প্রতিশোধ নিতে মজিদ খালেক ব্যাপারীকে বলে আমেনা বিবির পেটে বেড়ি আছে। এই বেড়ি কাটাতে দুর্বল শরীরে আমেনা বিবিকে মাজারের চারপাশ চক্কর দিতে বলে। এতে মানসিক ও শারীরীকভাবে দুর্বল হয়ে আমেনা বিবি বেহুঁশ হয়ে পড়ে। নাটকীয় এসব ঘটনা ঘটিয়ে মজিদ খালেক ব্যাপারীকে তার স্ত্রীকে তালাক দিতে বলে। শেষ পর্যন্ত খালেক ব্যাপারী মজিদের কথায় স্ত্রীকে তালাক দেয়। সুতরাং, আলোচ্য উপন্যাসের আমেনা বিবি ও উদ্দীপকের মেহের আলীর স্ত্রী একই রকম পরিণতির স্বীকার। তাই বলা যায় প্রশ্নোক্ত মন্তব্যটি সঠিক।"
        }
      ]
    },
    {
      "number": "9",
      "uddipok": "সালামতপুর গ্রামের বেশিরভাগ মানুষই নিরক্ষর, কুসংস্কারাচ্ছন্ন ও ধর্মান্ধ। গ্রামে বাস করে এক শিক্ষিত যুবক নাম তার কামাল। সে বিশ্ববিদ্যালয় থেকে এম. এ ডিগ্রি লাভ করে গ্রামে ফিরে এসেছে গ্রামের উন্নয়ন করার জন্য। গ্রামের মানুষকে সুশিক্ষায় শিক্ষিত করার লক্ষ্যে গ্রামে সে একটি স্কুল প্রতিষ্ঠা করতে চায়। সে উদ্দেশ্যে গ্রামের লোকজনকে ডেকে সভা আহ্বান করলে গ্রামের প্রভাবশালী ব্যক্তি বাদল মাতব্বর কামালের স্কুল প্রতিষ্ঠার পরিবর্তে মক্তর গড়ার পক্ষে মতামত দেন। কামাল এর প্রতিবাদ করলে কামালকে বাদল মাতব্বর তার সাঙ্গোপাঙ্গদের সহযোগিতায় সুকৌশলে গ্রাম ছাড়তে বাধ্য করেন।",
      "tag": "DB 19",
      "sub_questions": [
        {
          "label": "ক",
          "question": "গারো পাহাড় মধুপুরগড় থেকে কত দিনের পথ?",
          "explanation": "গারো পাহাড় মধুপুরগড় থেকে তিন দিনের পথ।"
        },
        {
          "label": "খ",
          "question": "\"শস্যের চেয়ে টুপি বেশি, ধর্মের আগাছা বেশি\"- ব্যাখ্যা করো।",
          "explanation": "আলোচ্য উক্তিটি দ্বারা প্রচন্ড অভাবের মধ্যে থেকেও সাধারণ মানুষের তা থেকে উত্তরণের চেয়ে তথাকথিত ধর্মচর্চার প্রতি অধিক আগ্রহের দিকটিকে বোঝানো হয়েছে। 'লালসালু' উপন্যাসে দুর্ভিক্ষপীড়িত এক জনবহুল অঞ্চলের কথা বলা হয়েছে। কিন্তু সেখানকার মানুষ দুর্ভিক্ষ থেকে বাঁচতে ফসল উৎপাদনে যত্নশীল না হয়ে ধর্মচর্চায় বেশি ব্যস্ত থাকে। অর্থাৎ ফসল উৎপাদন করে অভাব দূর করার জন্য যতটুকু যত্নশীল হওয়া প্রয়োজন তা তারা করে না। পক্ষান্তরে তারা যে ধর্ম নিয়ে বাড়াবাড়ি করে সেটাও বাহ্যিক, এটা তাদের অন্তরের বিষয় হয়ে উঠতে পারেনি। আর এ কারণেই তাদের মন ধর্মীয় নানা কুসংস্কারে আচ্ছন্ন। এমনকি কেউ কেউ ধর্মকে ব্যক্তিস্বার্থে ব্যবহার করতেও পিছপা হয় না। আর তাই লেখক আলোচ্য উক্তিটি করেছেন।"
        },
        {
          "label": "গ",
          "question": "উদ্দীপকের কামালের সাথে 'লালসালু' উপন্যাসের আক্কাসের যে সাদৃশ্য রয়েছে, তা নিজের ভাষায় বর্ণনা করো।",
          "explanation": "স্কুল প্রতিষ্ঠার মাধ্যমে গ্রামের মানুষকে শিক্ষিত ও সচেতন করে তোলার আকাঙ্ক্ষার দিক থেকে 'লালসালু' উপন্যাসের আক্কাসের সাথে উদ্দীপকের কামালের উদ্দেশ্যগত মিল পাওয়া যায়। 'লালসালু' উপন্যাসে মোদাব্বের মিঞার ছেলে আক্কাস গ্রামে একটি স্কুল প্রতিষ্ঠা করতে চায়। সে নিজে করিমগঞ্জ স্কুলে পড়াশোনা করেছে। তাই সে চায় সকলের সহায়তায় একটি স্কুল প্রতিষ্ঠা করে গ্রামের অশিক্ষিত মানুষকে সচেতন ও শিক্ষিত করে তুলতে। কিন্তু ভন্ড মাজার ব্যবসায়ী মজিদের বিরোধিতার কারণে আক্কাসের সে উদ্দেশ্য সফল হয়নি। উদ্দীপকের কামালের মাঝেও আক্কাসের মতোই চারিত্রিক বৈশিষ্ট্য লক্ষ করা যায়। সে অজপাড়াগাঁ সালামতপুরের ছেলে হয়েও শহরের বিশ্ববিদ্যালয়ে পড়াশোনা করেছে। আলোচ্য উপন্যাসের আক্কাসের মতো সেও অশিক্ষিত, কুসংস্কারাচ্ছন্ন, ধর্মান্ধ ও অসচেতন মানুষকে শিক্ষিত করে তুলতে গ্রামে একটি স্কুল প্রতিষ্ঠা করতে চায়। কিন্তু 'লালসালু' উপন্যাসের আক্কাসের মতো সেও স্কুল প্রতিষ্ঠার কাজে বিরোধিতার সম্মুখীন হয়। গ্রামের বাদল মাতব্বর তার স্কুল প্রতিষ্ঠায় বিরোধিতা করে এর পরিবর্তে মক্তব গড়তে চায়। বস্তুত গ্রামের মানুষের কল্যাণচিন্তায় স্কুল প্রতিষ্ঠা করার আকাঙ্ক্ষার দিকটিতেই উদ্দীপকের কামাল ও 'লালসালু' উপন্যাসের আক্কাসের মধ্যে মিল লক্ষ করা যায়।"
        },
        {
          "label": "ঘ",
          "question": "\"উদ্দীপকের বিষয়বস্তু 'লালসালু' উপন্যাসের খণ্ডচিত্র মাত্র, সামগ্রিক চিত্র নয়\"- বিশ্লেষণ করো।",
          "explanation": "উদ্দীপকের বিষয়বস্তুতে জনকল্যাণমূলক কাজের বিরুদ্ধে ধর্মান্ধ ও স্বার্থান্ধ মানুষের প্রতিরোধ প্রচেষ্টার দিকটি ফুটে উঠেছে, যা আলোচ্য উপন্যাসের বিশেষ একটি দিককে ধারণ করে। 'লালসালু' উপন্যাসে আমরা দেখতে পাই মহব্বতনগর গ্রামে মাজার ব্যবসায়ী মজিদ প্রতারণার জাল বিছিয়ে রেখেছে। ধর্মের দোহাই দিয়ে সে প্রতিনিয়ত অশিক্ষিত, কুসংস্কারাচ্ছন্ন মানুষগুলোকে ঠকিয়ে নিজের স্বার্থ হাসিল করছে। ধর্মকে আশ্রয় করেই সে মহব্বতনগর গ্রামে তার প্রভাব- প্রতিপত্তি বাড়াতে সক্ষম হয়। আক্কাস গ্রামে বিদ্যালয় প্রতিষ্ঠা, করতে চাইলে কৌশলী মজিদ ধর্মীয় আবেগকে কাজে লাগিয়ে মক্তব প্রতিষ্ঠার ধুয়া তোলে এবং বিদ্যালয় প্রতিষ্ঠার আয়োজনকে নস্যাত করে দেয়। উদ্দীপকে দেখা যায়, অজপাড়াগাঁ সালামতপুরের বেশিরভাগ মানুষই অশিক্ষিত, ধর্মান্ধ ও কুসংস্কারাচ্ছন্ন। এই গ্রামেরই সন্তান কামাল বিশ্ববিদ্যালয়ে পড়াশোনা করে গ্রামে ফিরে এসেছে। নিজে শিক্ষিত হওয়ায় সে শিক্ষার গুরুত্ব অনুধাবন করতে পারে। তাই তার প্রবল ইচ্ছা গ্রামের অশিক্ষিত মানুষদের শিক্ষিত করে তুলবে। আর এ লক্ষ্যে সে গ্রামে একটি স্কুল প্রতিষ্ঠা করতে চায়। কিন্তু গ্রামের প্রভাবশালী বাদল মাতব্বর গ্রামে কোরআন শিক্ষার মক্তব গড়ার ধুয়ো তুলে কামালের বিদ্যালয় প্রতিষ্ঠার আয়োজনকে নস্যাৎ করে দেয়। কামাল এর প্রতিবাদ করলে তারা তাকে গ্রামছাড়া করে। 'লালসালু' উপন্যাসের আক্কাস ও উদ্দীপকের কামাল উভয়েই গ্রামের উন্নয়নে কাজ করতে গিয়ে ধর্মান্ধ ও স্বার্থান্ধ মানুষের বিরোধিতার সম্মুখীন হয়েছে আক্কাসের বিদ্যালয় প্রতিষ্ঠার আয়োজন 'লালসালু' উপন্যাসের নিতান্তই খণ্ডচিত্র; উপন্যাসে সমসাময়িক সমাজের একটি বিশেষ দিককে সবিস্তারে বর্ণনা করা হয়েছে যা উদ্দীপকের ক্ষুদ্র পরিসরে একান্তভাবেই অনুপস্থিত জীবিকার ধান্ধায় বহির্গত মজিদের মহব্বতনগর গ্রামে আসা, জীবিকার তাগিদে ভণ্ডামি ও শঠতার আশ্রয় নেওয়া, নারী লোলুপতা, প্রতারণাহসহ বিভিন্ন বিষয় উপন্যাসে বিধৃত হয়েছে, উদ্দীপকে এসকল বিষয়ের প্রতি আলোকপাত অনুপস্থিত। সুতরাং আমরা বলতে পারি, উদ্দীপকের বিষয়বস্তু 'লালসালু' উপন্যাসের আংশিক বিষয়কে ধারণ করেছে, সমগ্র বিষয়কে নয়।"
        }
      ]
    },
    {
      "number": "10",
      "uddipok": "মির্জা জহিরউদ্দিন মুহাম্মদ বাবর ছিলেন ভারতের মুঘল সাম্রাজ্যের প্রতিষ্ঠাতা। তাঁর মৃত্যুর পর বড় ছেলে হুমায়ুন অল্প বয়সে সিংহাসনে আরোহন করেন। দুঃখের বিষয় এই যে, সিংহাসনে আরোহণের পরই নানামুখী ষড়যন্ত্র শুরু হয়। তথাপি সাহসিকতার সাথে তরুণ হুমায়ুন তাঁর শাসনকার্য চালিয়ে যান। হুমায়ুন তাঁর অন্যান্য ভাইসহ আত্মীয়-স্বজনদের কাছ থেকে অসহযোগিতা পাওয়া সত্ত্বেও শক্ত হাতে সবকিছু ধরে রাখতে সক্ষম হন।",
      "tag": "DB 19,ACC 24",
      "sub_questions": [
        {
          "label": "ক",
          "question": "রবার্ট ক্লাইভ কাকে সেরা বিশ্বাসঘাতক বলেছেন?",
          "explanation": "রবার্ট ক্লাইভ উমিচাঁদকে সেরা বিশ্বাসঘাতক বলেছেন।"
        },
        {
          "label": "খ",
          "question": "\"কত বড় শক্তি, তবু কত, তুচ্ছ।\"- উক্তিটি ব্যাখ্যা করো।",
          "explanation": "ইংরেজদের তুলনায় শক্তি ও সামর্থ্যে বেশি হওয়া সত্ত্বেও বিশ্বাসঘাতকদের কারণে পরাজয় অবশ্যম্ভাবী জেনেই নবাব সিরাজউদ্দৌলা প্রশ্নোক্ত কথাটি বলেছেন। 'সিরাজউদ্দৌলা' নাটকে পলাশির প্রান্তরে যুদ্ধের ময়দানে ইংরেজদের তুলনায় নবাব সিরাজউদ্দৌলার সৈন্য সংখ্যা ছিল অধিক এবং শক্তিশালী। কিন্তু নবাবের বাহিনীতে বিশ্বাসঘাতক মিরজাফর এবং তার অনুসারী সৈন্যও ছিল। মিরজাফর নবাবের সেনাপ্রধান হলেও তার প্রতি নবাবের বিশ্বাস ছিল না। তাই সামর্থ্য থাকা সত্ত্বেও পরাজয় ঠেকানো যাবে না ভেবে নবাব প্রশ্নোক্ত উক্তিটি করেছেন।"
        },
        {
          "label": "গ",
          "question": "উদ্দীপকের হুমায়ুনের সিংহাসনে আরোহণ এবং নবাব সিরাজউদ্দৌলার সিংহাসনে আরোহণের সাদৃশ্য তুলে ধরো।",
          "explanation": "ক্ষমতারোহণের পর দেশি-বিদেশি চক্রান্ত-ষড়যন্ত্রের মতো কঠিন পরিস্থিতির মুখোমুখি হওয়ার দিক থেকে উদ্দীপকের হুমায়ুন ও নবাব সিরাজউদ্দৌলার ক্ষমতারোহণের সাদৃশ্য রয়েছে। 'সিরাজউদ্দৌলা' নাটকের সিরাজউদ্দৌলা অল্প বয়সে সিংহাসনে আরোহণ করেন। তাঁর এই সিংহাসনে অধিষ্ঠিত হওয়া পরিবার ও দরবারে অনেকের কাছেই ঈর্ষার কারণ হয়ে দাঁড়ায়। তারা নবাবের বিরুদ্ধে গভীর চক্রান্ত-ষড়যন্ত্রে লিপ্ত হয়। শাসনকার্য পরিচালনা করতে গিয়ে নবাব এসব চক্রান্তকারীর অসহযোগিতার শিকার হন। উদ্দীপকে সম্রাট বাবরের মৃত্যুর পর তার পুত্র হুমায়ুন অল্প বয়সে সিংহাসনে আরোহণ করেন। কিন্তু সিংহাসনে বসার পরই নানা দিক থেকে ষড়যন্ত্র শুরু হয়ে যায়। তাঁর স্বজনরাও তাঁর বিরুদ্ধে ষড়যন্ত্রে লিপ্ত হয়। সম্রাট হুমায়ুন কঠোর হস্তে নানামুখী ষড়যন্ত্রের মোকাবিলা করে শাসনকার্য চালান। এমনিভাবে নবাব সিরাজউদ্দৌলাও ক্ষমতারোহণের পর নানামুখী ষড়যন্ত্রের সম্মুখীন হন। ক্ষমতারোহণের পর বৈরী পরিস্থিতিতে পড়ার ক্ষেত্রে উদ্দীপকের হুমায়ুনের সাথে নবাব সিরাজউদ্দৌলার সাদৃশ্য রয়েছে।"
        },
        {
          "label": "ঘ",
          "question": "\"আংশিক সাদৃশ্য থাকলেও হুমায়ুন ও সিরাজউদ্দৌলার পরিণতি এক নয়\"- বিশ্লেষণ করো।",
          "explanation": "ষড়যন্ত্রকারীদের মোকাবিলার ক্ষেত্রে জয়-পরাজয়ের দিক থেকে উদ্দীপকের হুমায়ুনের পরিণতি এবং নবাব সিরাজউদ্দৌলার পরিণতি ভিন্ন ধারায় প্রবহমান। 'সিরাজউদ্দৌলা' নাটকে নবাব সিরাজউদ্দৌলার পরিণতি ছিল খুবই করুণ। অল্প বয়সে সিংহাসনে আরোহণের পর থেকে দেশি-বিদেশি ষড়যন্ত্রের জালে আটকা পড়ে তাঁকে বরণ করতে হয় নির্মম পরিণতি। ষড়যন্ত্রকারী আত্মীয়স্বজন ও অমাত্যবর্গের কারণে তাঁকে হারাতে হয় সিংহাসন। অবশেষে মৃত্যুই হয় তাঁর শেষ পরিণতি। উদ্দীপকের সম্রাট হুমায়ুন ষড়যন্ত্রের মুখোমুখি হলেও তাঁকে করুণ পরিণতির সম্মুখীন হতে হয় না। উদ্দীপকের অল্পবয়সি সম্রাট হুমায়ুনও ক্ষমতারোহণের পর কঠিন পরিস্থিতির মুখোমুখি হন। কিন্তু তিনি রাজকার্য পরিচালনা করতে গিয়ে সিরাজউদ্দৌলার মতো বেসামাল হয়ে পড়েননি। সম্রাট হুমায়ুনের স্বজনরা তাঁর বিরোধিতা করলেও তিনি বিব্রত না হয়ে শক্ত হাতে তা দমন করে শাসনকার্য পরিচালনা করতে সক্ষম হন। নাটকের নবাব সিরাজউদ্দৌলা মানবীয় গুণাবলিতে আচ্ছন্ন হয়ে শাসনকার্যে কঠোর হতে পারেননি। তিনি শওকতজঙ্গ ও মিরজাফরকে যথার্থ শাস্তি দেননি, ঘসেটি বেগমের প্রতিও ছিলেন স্বভাবজাত দুর্বল। আর তিনি নিজের বিশ্বাসঘাতক অমাত্যদের সরলমনে বিশ্বাস করেছিলেন। তাই তাঁর ভাগ্যে জুটেছে করুণ পরিণতি তথা মৃত্যু। ঐতিহাসিক এমন নির্মম বাস্তবতার প্রেক্ষিতে বলা যায়, 'উদ্দীপকের হুমায়ুনের শেষ পরিণতি এবং নবাব সিরাজউদ্দৌলার পরিণতি ভিন্ন, ধারায় প্রবহমান।'- প্রশ্নোক্ত মন্তব্যটি সঠিক ও যথার্থ।"
        }
      ]
    },
    {
      "number": "11",
      "uddipok": "\"বর্গি এল খাজনা নিতে মারল মানুষ কত। পুড়ল শহর, পুড়ল শ্যামল গ্রাম যে শত শত। হানাদারের সঙ্গে জোরে লড়ে মুক্তি সেনা, তাদের কথা দেশের মানুষ কখনো ভুলবে না ו\"",
      "tag": "DB 19",
      "sub_questions": [
        {
          "label": "ক",
          "question": "সিরাজউদ্দৌলার হত্যাকারীর নাম কী?",
          "explanation": "সিরাজউদ্দৌলার হত্যাকারীর নাম মোহাম্মদি বেগ।"
        },
        {
          "label": "খ",
          "question": "\"আমরা এমন কিছু করলাম যা ইতিহাস হবে।\"- উক্তিটির তাৎপর্য বিশ্লেষণ করো।",
          "explanation": "'সিরাজউদ্দৌলা' নাটকে ইংরেজ সেনাপতি রবার্ট ক্লাইভ এ উক্তিটি করেছেন। নবাব সিরাজউদ্দৌলাকে সিংহাসনচ্যুত করে বাংলার সিংহাসন করায়ত্ত করতে চায় বিশ্বাসঘাতকের দল। তাই নিজ নিজ সংকীর্ণ স্বার্থকে বাস্তবে রূপদান করার জন্য তারা ইংরেজদের সাথে একটি ঘৃণ্য চুক্তি করে। এ ঘটনার মাধ্যমেই পাকভারত উপমহাদেশে ইংরেজদের দীর্ঘ শাসনের বীজ রোপিত হয়। চুক্তিপত্রে একেক করে জগৎশেঠ, মিরজাফর, রাজবল্লভ সবাই স্বাক্ষর দেয়। এই চুক্তির মাধ্যমে বাংলার পরাধীনতার পথ সুগম হয়। এ সনদই শত্রুদের বিজয় বার্তা ঘোষণা করে ১৭৫৭ সালে ২৩শে জুন ঐতিহাসিক পলাশির প্রান্তরে যা পাকভারতকে সুদীর্ঘ পরাধীনতার জালে আবদ্ধ করে। উক্তিটি এ ইঙ্গিত বহন করে।"
        },
        {
          "label": "গ",
          "question": "উদ্দীপকটি 'সিরাজউদ্দৌলা' নাটকের কোন দিকটিকে নির্দেশ করে? আলোচনা করো।",
          "explanation": "উদ্দীপকের বর্গিরা 'সিরাজউদ্দৌলা' নাটকের ইংরেজ, ইস্ট ইন্ডিয়া কোম্পানির প্রতিনিধিত্ব করে। 'সিরাজউদ্দৌলা' নাটকের ইস্ট ইন্ডিয়া কোম্পানির ইংরেজ সেনাপতি ও কর্মকর্তারা এ দেশে বাণিজ্য' করার নামে এ দেশের মানুষের সহায় সম্পদ অবাধ লুণ্ঠনের অপচেষ্টা চালায়। তারা সুযোগ পেলেই এ দেশের লবণ চাষি কৃষকের লবণ লুণ্ঠন, কৃষকের কৃষিপণ্য বিনা টাকায় ছিনিয়ে নিত। তাদের অবাধ লুণ্ঠনের কারণে বাংলার মানুষ তৎকালে হিমশিম খাচ্ছিল। ইংরেজ বেনিয়াদের এই অপকর্মের দিকটি ছিল ঠিক বর্গি লুটেরাদের মতোই। উদ্দীপকের বর্গিরা এ দেশের মানুষের ওপরে খাজনা আদায় ও নানা অজুহাতে অর্থ-সম্পদের অবাধ লুণ্ঠন চালায়। ওই বর্গি দস্যুদের মতোই ১৯৭১ সালে এ দেশের মানুষের জানমাল লুণ্ঠন ও ধ্বংস করার অপকর্মে লিপ্ত হয় পাকিস্তানি হানাদার বাহিনী। পাকিস্তানি হানাদারদের অপকর্ম ও অন্যায় আচরণ রুখে দিতে এ দেশের সূর্যসন্তান মুক্তিসেনা শহিদ হন, যুদ্ধ করে এ দেশকে স্বাধীন করেন। উদ্দীপকের বর্গিদের মতো 'সিরাজউদ্দৌলা' নাটকের ইংরেজ বণিক দস্যুরা এ দেশের মানুষের অর্থ- সম্পদ লুণ্ঠন করে। তাদের অবাধ লুণ্ঠন অব্যাহত রাখার জন্য বাংলার শেষ স্বাধীন নবাব সিরাজের পতন ঘটায় ষড়যন্ত্রমূলক অন্যায্য ও 'প্রহসনের যুদ্ধে। এসব দিক বিচারে, উদ্দীপকের বর্গিরা 'সিরাজউদ্দৌলা' নাটকের ইংরেজ ইন্ডিয়া কোম্পানির প্রতিনিধিত্ব করে বলা যায়।"
        },
        {
          "label": "ঘ",
          "question": "\"উদ্দীপকের মুক্তিসেনা এবং 'সিরাজউদ্দৌলা' নাটকের সিরাজউদ্দৌলা একই সূত্রে গাঁথা।\"- মন্তব্যটির যথার্থতা প্রমাণ করো।",
          "explanation": "বাংলাদেশের স্বাধীনতা অর্জনের জন্য যুদ্ধ করে শহিদ হওয়ার দিক থেকে উদ্দীপকের মুক্তিসেনা এবং 'সিরাজউদ্দৌলা' নাটকের সিরাজউদ্দৌলা একই সূত্রে গাঁথা।'- মন্তব্যটি যথার্থ। দেশের বীর দেশপ্রেমিক সাহসী সন্তানরা দেশপ্রেমে উজ্জীবিত হয়ে দেশের স্বাধীনতা অর্জন ও দেশের মানুষের অধিকার সুরক্ষার জন্য আগ্রাসী দেশবিরোধী অশুভ শক্তির বিরুদ্ধে যুদ্ধে লিপ্ত হন। প্রয়োজনে দেশের স্বাধীনতার জন্য লড়াই-সংগ্রাম করে রণাঙ্গনে জীবন উৎসর্গ করে শহিদ হন। 'সিরাজউদ্দৌলা' নাটকের দেশপ্রেমিক নবাব সিরাজউদ্দৌলা এবং উদ্দীপকের মুক্তিসেনারা এ দেশের স্বাধীনতা ও সার্বভৌমত্ব রক্ষার জন্য যুদ্ধ করে জীবন উৎসর্গ করে গেছেন। ১৯৭১ সালে হানাদার পাকিস্তানি মিলিটারিরা অন্যায় যুদ্ধে এ দেশের লাখ লাখ মানুষকে হত্যা করে। এ দেশের মানুষের বসতঘর জ্বালিয়ে- পুড়িয়ে ছারখার করে দেয়। ওই সকল দেশবিরোধী স্বাধীনতা ক্ষুণ্ণকারী হানাদারের অপকর্ম রুখে দিতে এ দেশের দেশপ্রেমিক সাহসী বীর মুক্তিসেনা প্রাণপণে মুক্তিসংগ্রামে লিপ্ত হন। অনেক মুক্তিসেনা বীরত্বপূর্ণ লড়াই করে শত্রুর হাতে শহিদ হন। কিন্তু তাঁরা পিছপা হননি। একইভাবে 'সিরাজউদ্দৌলা' নাটকের দেশপ্রেমিক স্বাধীনতাপ্রেমিক বাংলা-বিহার-উড়িষ্যার শেষ স্বাধীন নবাব সিরাজউদ্দৌলা দেশের স্বাধীনতা রক্ষার জন্য ১৭৫৭ সালে পলাশির প্রান্তরে যুদ্ধ করে করুণ পরিণতির মুখে পতিত হন। 'সিরাজউদ্দৌলা' নাটকের বীর দেশপ্রেমিক সিরাজ শত্রুর অন্যায় দাবি মেনে নিয়ে জীবন বাঁচাননি। তিনি ইংরেজ বেনিয়া ও এ দেশীয় ষড়যন্ত্রকারী অশুভ শক্তিকে রুখে দিতে যুদ্ধ করে শহিদ হন। তাঁর কাছে নিজের জীবনের চেয়ে দেশের মানুষের অধিকার রক্ষার জন্য লড়াই করে জীবন উৎসর্গ করাই শ্রেয় বলে প্রতীয়মান হয়েছে। সেদিক থেকে উদ্দীপকের ১৯৭১ সালের হানাদার অপশক্তির সাথে দেশপ্রেমিক মুক্তিসেনাদের শহিদ হওয়ার অনুষঙ্গে মিল রয়েছে। এসব দিক বিবেচনায় প্রশ্নোক্ত মন্তব্যটি যথার্থ বলা যায়।"
        }
      ]
    }
  ]
}