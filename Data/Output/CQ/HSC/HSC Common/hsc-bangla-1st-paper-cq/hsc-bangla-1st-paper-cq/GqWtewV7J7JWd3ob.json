{
  "title": "বিএএফ শাহীন কলেজ ২০২৪",
  "subtitle": "(11)",
  "questions": [
    {
      "number": "1",
      "uddipok": "রাভীন্দ্র ও শিলপাবার জন্ম ও বড়ো হয়ে ওটা গুজরাটের দুটি আলাদা গ্রামে যার একটির সাথে আরেকটির দূরত্ব প্রায় একশ কিলোমিটার। ফেসবুকে তাদের পরিচয় এবং সেখান থেকেই প্রণয়। রাভীন্দ্র পারমার দলিত সম্প্রদায়ের আর যাকে ভালোবাসেন সেই শিলপাবা উপেন্দ্রসিং ভালা রাজপুত পরিবারের মেয়ে। রাভীন্দ্রকে বিয়ে করতে তাই শিলপাবাকে বাড়ি ছেড়ে পালাতে হয়েছিল। কিন্তু হুমকি লেগেই ছিল। বাসা ও শহর বদলাতে হয়েছে বারবার। প্রকৌশলী রাভীন্দ্রকে চাকরি পর্যন্ত ছাড়তে হয়েছিল। এখন তারা দুজনই আইন নিয়ে পড়ছেন।",
      "tag": "BAFSC 24",
      "sub_questions": [
        {
          "label": "ক",
          "question": "বিলাসী গল্পে কোন রোগের নাম আছে?",
          "explanation": "বিলাসী গল্পে ম্যালেরিয়া রোগের নাম আছে।"
        },
        {
          "label": "খ",
          "question": "'গ্রামের মধ্যে মৃত্যুঞ্জয়ের ছিল এমনি সুনাম'। ব্যাখ্যা করো।",
          "explanation": "প্রশ্নোক্ত উক্তিটিতে গ্রামের মধ্যে মৃত্যুঞ্জয়ের নেতিবাচক ভাবমূর্তিকে ব্যঙ্গার্থে 'সুনাম' বলা হয়েছে। মৃত্যুঞ্জয় সম্পর্কে উদ্ধৃত উক্তিতে 'সুনাম' শব্দটি গল্পকথক ন্যাড়া 'দুর্নাম' অর্থে ব্যবহার করেছে। আত্মীয়-পরিজনহীন মৃত্যুঞ্জয়ের এক জ্ঞাতি খুড়া ছিল। সে তার নামে দুর্নাম রটনা করে বেড়াত। দুর্নাম রটানোর কারণে গ্রামের মধ্যে মৃত্যুঞ্জয়ের এমন একটা নেতিবাচক ভাবমূর্তি গড়ে উঠেছিল যে, গ্রামবাসী তার সঙ্গে প্রকাশ্যে মেলামেশা দূরে থাক, তার সঙ্গে - সংশ্রব থাকার কথাটা পর্যন্ত স্বীকার করত না। নিজ গ্রামে মৃত্যুঞ্জয়ের এমন নেতিবাচক ভাবমূর্তি প্রসঙ্গেই গল্পটিতে উদ্ধৃত উক্তিটির অবতারণা করা হয়েছে।"
        },
        {
          "label": "গ",
          "question": "উদ্দীপকের রাভীন্দ্র পারমার ও শিলপাবা উপেন্দ্রসিং ভালা প্রেম বিলাসী' গল্পের কোন অংশের সাথে মিল, পাওয়া যায়।- বিশ্লেষণ করো।",
          "explanation": "উদ্দীপকের রাভীন্দ্র পারমার ও শিলপাবা উপেন্দ্রসিং ভালার প্রেম 'বিলাসী' গল্পের মৃত্যুঞ্জয় ও বিলাসীর বর্ণপ্রথার উর্ধ্বে উঠে বিয়ে ও সংসার করার সাথে মিল পাওয়া যায়। 'বিলাসী' গল্পে বিলাসী সাপুড়ের মেয়ে। আর মৃত্যুঞ্জয় হলো নালতের মিত্তির বংশের ছেলে। হিন্দুধর্মে বিয়ের ক্ষেত্রে উঁচু-নিচু জাত বিবেচনা অত্যন্ত গুরুত্বপূর্ণ। কিন্তু তারা দুজন মানবিক চাহিদাকে প্রাধান্য দিয়ে জাত-ধর্মের সংকীর্ণতা ভেঙে ফেলে। মৃত্যুঞ্জয়ের অসুস্থতার সময় বিলাসী তাকে বিয়ে করে এবং সেবা-যত্ন দিয়ে পাশে থাকে। উদ্দীপকেও আমরা এমন প্রণয় লক্ষ করি। রাভীন্দ্র পারমার দলিত সম্প্রদায়ের ছেলে আর শিলপাবা উপেন্দ্রসিং রাজপুত পরিবারের মেয়ে। ফেসবুকের মাধ্যমে উভয়ের পরিচয় ও প্রণয় হয়। কিন্তু সমাজ তাদের এ বিয়ে স্বীকৃতি দেয়নি। তাতে তারা ভালোবাসা ছেড়ে পিছপা হয়নি। রাভীন্দ্রকে বিয়ে করতে শিলপাবা বাড়ি ছেড়ে পালিয়ে যায়। বারবার বাসা বদল করেও তাদের প্রেম অক্ষুণ্ণ রাখে। এই প্রেমের বিষয়টি 'বিলাসী' গল্পের মৃত্যুঞ্জয়-বিলাসীর প্রণয়ের সঙ্গে মিলে যায়। সাপুড়ে কন্যার সঙ্গে মিত্তির বংশের ছেলের বিয়ে গোড়া হিন্দুসমাজ মেনে 'না নেওয়ায় তাদের দুজনকে বাড়ি ছাড়া হতে হয়। তবু তারা ভালোবাসার মর্যাদা দিয়ে একসাথে জীবন সংগ্রাম চালিয়ে যায়।"
        },
        {
          "label": "ঘ",
          "question": "প্রেক্ষাপট ভিন্ন হলেও উদ্দীপক ও বিলাসী গল্প হিন্দু সমাজের অনুদারতা ও বর্ণপ্রথা বৈষম্যকেই স্মরণ করিয়ে দেয়'।- মন্তব্যটি মূল্যায়ন করো।",
          "explanation": "\"প্রেক্ষাপট ভিন্ন হলেও উদ্দীপক ও 'বিলাসী' গল্প হিন্দু সমাজের অনুদার ও বর্ণপ্রথা বৈষম্যকেই স্মরণ করিয়ে দেয়।\" উদ্দীপক ও - 'বিলাসী' গল্পের মানব-মানবীর প্রেম ও সমাজের সংস্কারাচ্ছন্ন মনোভাব মন্তব্যটিকে ধারণ করেছে। 'বিলাসী' গল্পে মৃত্যুঞ্জয়ের অসুস্থতার প্রেক্ষাপটে বিলাসী সেবাব্রত করার জন্য স্ত্রী হিসেবে ঘরে আসে। সাপুড়ের মেয়ে বিবেচনার চেয়ে মৃত্যুঞ্জয়কে সুস্থ করে তোলার মানবিক দৃষ্টিভঙ্গিই সেখানে মুখ্য হয়ে ওঠে। কিন্তু অনুদার ও বর্ণপ্রথার বৈষম্যে আচ্ছন্ন সমাজও তা গ্রহণ করে না। তারা মিত্তির বংশের মৃত্যুঞ্জয় ও সাপুড়ে কন্যার বিয়ে মহা অন্যায় হিসেবে বিবেচনা করে। বিলাসীর হাতের রান্না খাওয়া 'অন্নপাপ' আখ্যা দিয়ে তাদের উভয়কে সমাজচ্যুত করে। উদ্দীপকেও এমন অনুদার ও বৈষম্যমূলক আচরণ ফুটে ওঠে। রাভীন্দ্র ও শিলপাবা উভয়ের প্রণয়ের মাঝে বাধার দেয়াল হয়ে দাঁড়ায় সংস্কারাচ্ছন্ন হিন্দুসমাজ। রাভীন্দ্র দলিত সম্প্রদায়ের এবং শিলপাবা রাজপুত পরিবারের হওয়ায় দুজনের সম্পর্ক হিন্দুসমাজ মেনে নেয় না। তাদের হুমকি-ধমকি দিয়ে বারবার বাসা বদল করতে বাধ্য করে। প্রকৌশলী রাভীন্দ্রকে এজন্য চাকরি পর্যন্ত ছাড়তে হয়েছে। বর্ণপ্রথার বৈষম্য ও অনুদার মনোভাবই তাদের এমন পরিস্থিতি সৃষ্টি করেছে। 'বিলাসী' গল্পেও হিন্দুসমাজের বৈষম্যমূলক আচরণ ফুটে উঠেছে। শয্যাশায়ী মৃত্যুঞ্জয়ের বাঁচার অধিকার রয়েছে। জীবন-মৃত্যুর দোলাচলতায় বর্ণবৈষম্য খুবই অমানবিক। সেই মুহূর্তে প্রয়োজন মানবিক ও উদার মনোভঙ্গি। বিলাসী মৃত্যুঞ্জয়কে তেমন মনোভাব নিয়েই সেবাব্রত করেছে। তার জন্য রান্না করেছে এবং তাকে খাইয়েছে। এমন মহৎ কর্মও হিন্দুসমাজের ক্ষুদ্র দৃষ্টিভঙ্গিতে অন্নপাপ সাব্যস্ত হয়। কারণ, মানুষের চেয়ে সাপুড়ের মেয়ে পরিচয় বড় হয়ে যায়। ফলে বিলাসীকে নির্যাতিত হতে হয় এবং মৃত্যুঞ্জয়সহ বাড়িছাড়া করা হয়। উদ্দীপকের প্রেক্ষাপট রাভীন্দ্র ও শিলপাবার প্রেম ও প্রণয় হলেও আলোচ্য গল্পের মতো হিন্দুসমাজের অনুদার ও বর্ণপ্রথার বৈষম্য সেখানেও প্রতীয়মান। তারাও ভালোবেসে বিয়ে করে বর্ণবৈষম্যের কারণে সমাজ ছাড়া হয়।"
        }
      ]
    },
    {
      "number": "2",
      "uddipok": "জেলে বন্দি থাকাকালে ভগৎ সিং ভারতীয় বন্দিদের সমানাধিকারের দাবিতে ৬৪ দিন অনশন করেন। ভগৎ সিং ও বটুকেশ্বর দত্ত দু'জনই করেছিলেন অনশন ধর্মঘট। তাঁদের স্ট্রেচারে করে যখন আদালতে আনা হয়, তখন অন্য কারাবন্দিরা অনশনের কথা জানতে পেরে যোগ দেন। ৬৪ দিনের অনশনের পর ব্রিটিশ শক্তি নতি স্বীকার করে। নিজের দেশকে মুক্ত করার জন্য জীবন বাজি রেখে ভগৎ সিং নানা সংগ্রামে অংশ নেন ব্রিটিশদের বিরুদ্ধে। পরে হাসিমুখে ব্রিটিশদের দেওয়া ফাঁসির দড়ি তিনি বরণ করে নেন।",
      "tag": "BAFSC 24",
      "sub_questions": [
        {
          "label": "ক",
          "question": "মহিউদ্দিন কোন রোগে আক্রান্ত ছিলেন?",
          "explanation": "মহিউদ্দিন প্লুরিসিস রোগে আক্রান্ত ছিলেন।"
        },
        {
          "label": "খ",
          "question": "'মানুষের যখন পতন আসে তখন পদে পদে ভুল করতে থাকে'। উক্তিটি ব্যাখ্যা করো।",
          "explanation": "পাকিস্তান সরকার ভাষা আন্দোলনকারীদের গ্রেফতার করার পরিবর্তে গুলি করে হত্যার অপকৌশল গ্রহণ প্রসঙ্গে লেখক প্রশ্নোক্ত কথাটি বলেছিলেন। ১৯৫২ সালে বাংলাকে রাষ্ট্রভাষা করার দাবিতে রাজপথে নামে পূর্ব পাকিস্তানের ছাত্র-জনতা। ২১শে ফেব্রুয়ারি ঢাকা বিশ্ববিদ্যালয় এলাকায় ১৪৪ ধারা ভঙ্গ করে আন্দোলনকারীরা প্রতিবাদ-মিছিল বের করে। পাকিস্তানি শাসকগোষ্ঠীর নির্দেশে পুলিশ আন্দোলনকারীদের ওপর নির্বিচারে গুলি চালায়। বাঙালির অধিকার আদায়ের সংগ্রামকে প্রতিহত করতে এমন ঘৃণ্য অপকৌশল গ্রহণ করলে শাসকগোষ্ঠীর প্রতি এদেশের মানুষের ঘৃণা বাড়তে থাকে। এরকম প্রেক্ষাপটে 'বায়ান্নর দিনগুলো' রচনার লেখক শেখ মুজিবুর রহমান মনে করেন, পাকিস্তান সরকারের এ ধরনের অপকৌশলই তাদের পতন ত্বরান্বিত করবে।"
        },
        {
          "label": "গ",
          "question": "উদ্দীপকে বর্ণিত অনশন-ধর্মঘটের সাথে 'বায়ান্নর দিনগুলো' রচনায় কোন দিকটি প্রকাশ পেয়েছে? বর্ণনা করো।",
          "explanation": "উদ্দীপকের অনশন ধর্মঘট পালনের মধ্যে 'বায়ান্নর দিনগুলো রচনায় বর্ণিত বাঙালির অধিকার আদায়ে বঙ্গবন্ধু শেখ মুজিবুর রহমানের আন্দোলন ও অনশন ধর্মঘট পালনের দিকগুলো প্রতিফলিত হয়েছে। 'বায়ান্নর দিনগুলো' রচনায় বঙ্গবন্ধু শেখ মুজিবুর রহমানের জেল জীবন ও জেল থেকে মুক্তিলাভের স্মৃতি বিবৃত হয়েছে। তিনি তৎকালীন পাকিস্তান সরকারের অপশাসন ও বিনাবিচারে বছরের পর বছর এদেশের নেতা কর্মীদের জেলে আটকে রাখার প্রতিবাদে ১৯৫২ সালে অনশন ধর্মঘট করেন। তাঁর অনশন ধর্মঘটের মধ্য দিয়ে এদেশের মানুষের অধিকার = রক্ষার বিষয়টি প্রতিফলিত হয়েছে। উদ্দীপকের ভগৎ সিং ও বটুকেশ্বর ভারতীয় বন্দিদের সমানাধিকারের দাবিতে ৬৪ দিন অনশন করেন। তাঁদের একনিষ্ঠার কারণে অন্যরাও যোগ দেয় তাঁদের ধর্মঘটে। নিজের দেশকে মুক্ত করার জন্য তাঁরা জীবন বাজি রেখে ব্রিটিশদের বিরুদ্ধে সংগ্রামে অংশ নেন। আলোচ্য রচনায়ও বঙ্গবন্ধু শেখ মুজিবুর রহমান নিজের জীবনের ঝুঁকি নিয়ে অন্যায়ের প্রতিবাদস্বরূপ অনশন ধর্মঘট পালন করেন। উদ্দীপকে বিপ্লবীদের সংগ্রামী মনোভাবের কাছে শাসকগোষ্ঠী নতি স্বীকার করতে বাধ্য হয়। উদ্দীপকের এই বিষয়টিই 'বায়ান্নর দিনগুলো' রচনায় বঙ্গবন্ধুর অনশন ধর্মঘটের মাঝে প্রতিফলিত হয়েছে।"
        },
        {
          "label": "ঘ",
          "question": "\"উদ্দীপকে বর্ণিত ভগৎ সিং এর নিজের জীবনকে উৎসর্গ করার সঙ্গে 'বায়ান্নর দিনগুলো' রচনার প্রেক্ষাপট ও কাহিনির ভিন্নতা রয়েছে\"- মন্তব্যটি বিশ্লেষণ করো।",
          "explanation": "সংগ্রামী চেতনায় উদ্দীপকের ভগৎ সিং-এর আন্দোলন ও 'বায়ান্নর দিনগুলো' রচনায় বঙ্গবন্ধু শেখ মুজিবুর রহমানের কর্মকাণ্ড একসূত্রে গাঁথা হলেও প্রেক্ষাপট ও কাহিনির ভিন্নতা রয়েছে। আলোচ্য রচনার প্রেক্ষাপট ১৯৫২ সাল। এই সময় বঙ্গবন্ধু কারাবন্দি থেকেও শাসকদের অন্যায়-অত্যাচারের প্রতিবাদে অনশন ধর্মঘট পালন করেন। দেশ ও জাতির কল্যাণে তিনি ছিলেন নিবেদিত প্রাণ। অন্যায়ের বিরুদ্ধে প্রতিবাদ করতে গিয়ে তিনি সর্বোচ্চ ত্যাগ স্বীকার করেছেন। উদ্দীপকে ব্রিটিশ উপনিবেশ থেকে জাতিসত্তাকে রক্ষা করতে গিয়ে ভগৎ সিং-এর ভূমিকার কথা বর্ণিত হয়েছে। ভারতীয় বন্দিদের সমানাধিকারের দাবিতে অনশন ধর্মঘট পালন করেন তিনি ও তাঁর সহযোগী। জেল কর্তৃপক্ষের শোষণের চিত্র প্রত্যক্ষ করে তিনি এই আত্মত্যাগ স্বীকার করেন। তাঁদের নীরব সংগ্রামে ব্রিটিশ সরকার নতি স্বীকার করে। উদ্দীপক ও আলোচ্য রচনার মূল উপজীব্য বিষয় হলো দেশমাতৃকার জন্য আত্মত্যাগ। উভয়ক্ষেত্রে সংগ্রামী মনোভাবের চিত্র ফুটে উঠেছে। তা সত্ত্বেও প্রেক্ষাপট ও কাহিনির ভিন্নতা রয়েছে উভয়ক্ষেত্রে। 'বায়ান্নর দিনগুলো' রচনার কেন্দ্রে আছেন বঙ্গবন্ধু নিজেই এবং এর পটভূমি ১৯৫২ সালে বঙ্গবন্ধুর কারাজীবন, তৎকালীন শাসকগোষ্ঠীর অপশাসন ও অবিচারের বিরুদ্ধে বঙ্গবন্ধুর প্রতিবাদ। একই চিত্র পরিলক্ষিত হয় উদ্দীপকের ভগৎ সিং-এর কর্মকান্ডে। তবে পরিণতি ভিন্নধর্মী, কেননা এখানে মূল চরিত্রের পরিণতি ছিল ফাঁসি। ব্রিটিশদের বিরুদ্ধে সংগ্রাম করতে গিয়ে উদ্দীপকের ভগৎ সিংকে ফাঁসিকাষ্ঠে ঝুলতে হয়। কিন্তু আলোচ্য রচনায় তেমন কোনো বিষয় পরিলক্ষিত হয় না। তাছাড়া রচনার পটভূমি কথকের অবস্থান ও মূল চরিত্রের পরিণতিতে ভিন্নতা লক্ষ করা যায়। এসব বিবেচনায় উল্লিখিত মন্তব্যটি যথার্থ।"
        }
      ]
    },
    {
      "number": "3",
      "uddipok": "জনাব মামুন সাহেব একজন গার্মেন্টস ব্যবসায়ী। প্রতি বছর ঈদ আসলে তিনি তার গ্রামের গরিব দুস্থদের মধ্যে শাড়ি, কাপড় ও লুঙ্গি বিতরণ করেন। একই গ্রামের জনাব শফিক সাহেব তিনিও একজন বড়ো ব্যবসায়ী। তিনি প্রতি বছর তাঁর গ্রামের গরিব অসহায়দের স্বাবলম্বী করে তোলার জন্য তাঁর জাকাতের টাকা দিয়ে কিছু গরিব মানুষকে রিকশা, ভ্যানগাড়ি, গরু-ছাগল কিনে দেন।",
      "tag": "BAFSC 24",
      "sub_questions": [
        {
          "label": "ক",
          "question": "'মানব-কল্যাণ' প্রবন্ধটি কোথায় থেকে সংকলন করা হয়েছে?",
          "explanation": "মানব-কল্যাণ' প্রবন্ধটি 'মানবতন্ত্র' গ্রন্থ থেকে সংকলন করা হয়েছে।"
        },
        {
          "label": "খ",
          "question": "প্রচলিত মানব-কল্যাণকে লেখক মানব আপমান বলেছেন কেন? ব্যাখ্যা করো।",
          "explanation": "প্রচলিত মানব-কল্যাণ মানুষকে ছোটো করে বলে লেখক এমন মানব-কল্যাণকে মানব অপমান বলেছেন। সাধারণভাবে অনেকে দুস্থ মানুষকে করুণাবশত দান-খয়রাতকে মানব- কল্যাণ মনে করেন। কিন্তু লেখকের মতে, এমন ধারণা সংকীর্ণ মনোভাবের পরিচায়ক। এগুলোকে তিনি এক ধরনের মানব অপমান বলে মনে করেন। কারণ, এসবের মাধ্যমে কখনোই প্রকৃত মানব-কল্যাণ সাধিত হয় না। তাই লেখক প্রচলিত মানব-কল্যাণকে মানব অপমান বলেছেন।"
        },
        {
          "label": "গ",
          "question": "জনাব মামুন সাহেবের কর্মকান্ড 'মানব-কল্যাণ' প্রবন্ধের কোন দিকটিকে ইঙ্গিত করে? বিশ্লেষণ করো।",
          "explanation": "উদ্দীপকের মামুন সাহেবের কর্মকাণ্ড 'মানব-কল্যাণ' প্রবন্ধের দুস্থ মানুষকে করুণাবশত দান-খয়রাত করাকে মানব-কল্যাণ মনে করার দিকটিকে ইঙ্গিত করে। 'মানব-কল্যাণ' প্রবন্ধে লেখক বলেছেন যে, আমাদের সমাজের অনেকে আছেন, যারা দান-খয়রাত আর কাঙালি ভোজনকে মানব-কল্যাণ মনে করেন। তারা মনে করেন, মানুষের জৈবঅস্তিত্বের প্রতি সহানুভূতিশীল হওয়াই মানব-কল্যাণ। অনেকে আবার বাহবা কুড়োবার জন্যও এসব করে থাকেন। কেউ কেউ এক মুষ্টি ভিক্ষা দেওয়াকেও মানব-কল্যাণ মনে করেন, যা লেখক মানতে রাজি নন। উদ্দীপকের মামুন সাহেব ঈদে গ্রামের গরিব দুস্থদের মধ্যে শাড়ি, কাপড় ও লুঙ্গি বিতরণ করেন। তিনি একজন গার্মেন্টস ব্যবসায়ী। চাইলেই অসহায় মানুষদের স্বাবলম্বী করে তোলার উদ্যোগ নিতে পারতেন। তা না করে শাড়ি-লুঙ্গি দিয়ে মানুষের প্রতি করুণা দেখান, যা মানুষের মর্যাদাকে খাটো করার শামিল। কিন্তু মানব-কল্যাণের উৎস মানুষের মর্যাদাবোধ বৃদ্ধি আর মানবিক চেতনা বিকাশের সাথে সম্পর্কিত। তাই বলা যায়, 'মানব-কল্যাণ' প্রবন্ধে যারা সাময়িক অনুগ্রহ * করাকে মানব-কল্যাণ মনে করে মামুন সাহেবের কর্মকাণ্ড তাদের সমগোত্রীয়।।"
        },
        {
          "label": "ঘ",
          "question": "'উদ্দীপকের জনাব শফিক সাহেবের কর্মকান্ড যেন লেখকের প্রকৃত মানব-কল্যাণের স্বরূপ'। মন্তব্যটি বিচার করো।",
          "explanation": "উদ্দীপকের জনাব শফিক সাহেবের গ্রামের অসহায়দের স্বাবলম্বী করে তোলার কর্মকাণ্ড 'মানব-কল্যাণ প্রবন্ধের লেখকের প্রকৃত মানব- কল্যাণের স্বরূপ। 'মানব-কল্যাণ' প্রবন্ধে লেখক মানব-কল্যাণ ধারণাটির তাৎপর্য বিচারে সচেষ্ট হয়েছেন। তাঁর মতে, মানব-কল্যাণ হলো মানুষের সার্বিক মঙ্গলের প্রয়াস, যা মানব-মর্যাদার সহায়ক। এ কল্যাণের লক্ষ্য সকল অবমাননাকর অবস্থা থেকে মর্যাদাপূর্ণ অবস্থায় মানুষের উত্তরণ ঘটানো। কিন্তু যারা দয়া বা করুণার বশবর্তী হয়ে দান-খয়রাতকে মানব- কল্যাণ মনে করে, তারা কখনোই প্রকৃত মানবসেবক নয়। উদ্দীপকের জনাব শফিক সাহেব একজন বড়ো ব্যবসায়ী। তার চিন্তা-চেতনা খুবই বাস্তবধর্মী। আত্মজাহির করার প্রবণতা তার মাঝে অনুপস্থিত। তিনি মানুষকে করুণা না করে দায়িত্ববোধ থেকে স্বাবলম্বী করে তুলতে চান। প্রতি ঈদে তিনি গ্রামের অসহায় মানুষদের স্বাবলম্বী করার প্রয়াসে জাকাতের অর্থ থেকে রিকশা, ভ্যানগাড়ি, গরু-ছাগল কিনে দেন। 'মানব-কল্যাণ' প্রবন্ধে মানব-কল্যাণের যে আদর্শ তুলে ধরা হয়েছে, তা উদ্দীপকের শফিক সাহেবের মধ্যে দেখতে পাওয়া যায়। কারণ তিনি অসহায় মানুষগুলোর সার্বিক কল্যাণের সাথে নিজেকে যুক্ত করতে চেয়েছেন। শফিক সাহেবের কেবল আর্থিক অনুদান দিয়েই নিজের দায়িত্বের ইতি টানেননি। তাই 'মানব-কল্যাণ' প্রবন্ধের আলোকে বলা যায়, উদ্দীপকের শফিক সাহেবের মধ্যে মানব-কল্যাণের স্বরূপ ফুটে উঠেছে।"
        }
      ]
    },
    {
      "number": "4",
      "uddipok": "শোভা রানির জন্মের পূর্বেই তার বাবা মারা যায়। বাবা মারা যাওয়ার পর শ্বশুরবাড়ি থেকে তাড়িয়ে দেয় তার মা প্রতিমা রানিকে। পরে শোভা রানির মামার বাড়ি, পিসির বাড়ি আশ্রয় নেওয়া মা প্রতিমা রানিকে শেষ পর্যন্ত সেই জায়গাও ছাড়তে হয় নানা কারণে। এরপর একমাত্র মেয়ে শোভা রানিকে নিয়ে শুরু হয় প্রতিমা রানির নিরন্তর সংগ্রাম। কখনো স্কুলে দপ্তরির কাজ, কখনো মানুষের বাড়িতে কাজের লোক, কখনো স্থানীয় কারখানায় কাজ করতেন। সপ্তম শ্রেণিতে পড়ার সময় সেই শোভা রানিও যোগ দেয় মায়ের সংগ্রামে। তিনি এলাকার কয়েকটি ছোটো বাচ্চাকে পড়ানো শুরু করলেন। অবশেষে নানা ঘাত-প্রতিঘাত পেরিয়ে ব্রাহ্মণবাড়িয়ার শোভা রানি সুযোগ পেলন বুয়েটে।",
      "tag": "BAFSC 24",
      "sub_questions": [
        {
          "label": "ক",
          "question": "মাসি-পিসি বাজারের তোলা নিয়ে কার সাথে ঝগড়া করে?",
          "explanation": "মাসি-পিসি বাজারের তোলা নিয়ে সরকার বাবুর সাথে ঝগড়া করে।"
        },
        {
          "label": "খ",
          "question": "যুদ্ধের আয়োজন করে তৈরি হয়ে থাকে মাসি-পিসি।'- ব্যাখ্যা করো।",
          "explanation": "প্রশ্নোক্ত উক্তিটিতে সম্ভাব্য আক্রমণ থেকে রক্ষা পেতে মাসি-পিসির নানারকম প্রস্তুতির দিকটি প্রকাশ পেয়েছে। 'মাসি-পিসি' গল্পে 'রাতের বেলা দুশ্চরিত্র ও লোভী প্রতিবেশী গোকুল আহ্লাদিকে তুলে নিতে কয়েক জন গুন্ডা-বদমাশকে পাঠায়। কিন্তু মাসি- পিসি দা-বঁটি হাতে তুলে নিয়ে প্রতিবেশীদের সহায়তায় গুন্ডা- বদমাশদের তাড়িয়ে দেয়। কিন্তু তবুও এ কুচক্রীরা রাতে আবার আক্রমণ চালাতে পারে- এ আশঙ্কায় মাসি-পিসি নিরাপত্তার জন্য প্রস্তুতি নিয়ে রাখে। এ বিষয়টি বোঝাতে গল্পকার আলোচ্য উক্তিটি করেন।"
        },
        {
          "label": "গ",
          "question": "উদ্দীপকের প্রতিমা রানি 'মাসি-পিসি' গল্পের কোন চরিত্রের প্রতিনিধিত্ব করে? বিশ্লেষণ করো।",
          "explanation": "উদ্দীপকের প্রতিমা রানি ও 'মাসি-পিসি' গল্পের মাসি-পিসি চরিত্রের জীবন যুদ্ধে টিকে থাকার নিদারুণ বাস্তবতার প্রতিনিধিত্ব করে। 'মাসি-পিসি' গল্পের মাসি-পিসিকে আহ্লাদির বাবা বাড়িতে আশ্রয় দিলেও ভরণপোষণের দায়িত্ব তাদের নিজেদেরই নিতে হয়। কারণ আহ্লাদির বাবার নিজের সংসার চালানোই দায় ছিল। তাই নিজের জীবিকার জন্য তারা ধান ভেনে, কাঁথা সেলাই করে, ডালের বড়ি বেচে, হোগলা গেঁথে, শাকপাতা ফলমূল ডাটা কুড়িয়ে দিনাতিপাত করত। শাকপাতা খুদ কুঁড়ো ভোজন আর বছরে দুজোড়া থানের খরচ তারা'এভাবেই জোগাড় করত। কিন্তু দুর্ভিক্ষের সময় বাঁচবার জন্য তাদের লড়তে হয়েছে সাংঘাতিকভাবে। তখন থেকেই জীবনের তাগিদে তারা শহরের বাজারে তরিতরকারি ফলমূল বেচতে শুরু করে। গেরস্তের বাড়তি শাকসবজি ফলমূল নিয়ে মাসি-পিসি সালতি বেয়ে • শহরের বাজারে গিয়ে বেচে আসে। এভাবেই তাদের জীবনযুদ্ধ চলে। উদ্দীপকের প্রতিমা রানিকে স্বামীর মৃত্যুর পর শ্বশুরবাড়ি থেকে বিতাড়িত হতে হয়। ভাই ও ননদের বাড়িতে কিছুদিন আশ্রয় পেলেও শেষ পর্যন্ত সেখান থেকেও চলে আসতে হয়। এরপর মেয়ে শোভা রানিকে নিয়ে তার নিরন্তর সংগ্রাম চলে। কখনো স্কুলের দপ্তরির কাজ, কখনো মানুষের বাড়িতে গৃহকর্মীর কাজ আবার কখনো কারখানায় কাজ করে জীবন- সংগ্রাম চালিয়ে যায়। তাই বলা যায়, সংসারবঞ্চিত অসহায় নারীর টিকে থাকার লড়াইয়ের দিক থেকে উদ্দীপকের প্রতিমা রানি ও মাসি-পিসির জীবনের গল্প সাযুজ্যপূর্ণ।।"
        },
        {
          "label": "ঘ",
          "question": "\"উদ্দীপকের প্রতিমা রানির সংগ্রাম যেন 'মাসি-পিসি' গল্পের মাসি- পিসির সংগ্রামকেও হার মানায়।\" মন্তব্যটি বিচার করো।",
          "explanation": "উদ্দীপকের প্রতিমা রানির সংগ্রাম নিদারুণ বাস্তবাতায় ও পরিস্থিতি মোকাবিলায় 'মাসি-পিসি' গল্পের মাসি-পিসির সংগ্রামকেও হার মানায়। 'মাসি-পিসি' গল্পের মাসি-পিসি ভাগ্যবিড়ম্বিত দুই বিধবা। কিন্তু তারা জীবনের নিদারুণ বাস্তবতার কাছে হার মানেনি। সংসার জীবনে বঞ্চিত হলেও বাপের বাড়িতে এসে তারা নতুন করে বেঁচে থাকার যুদ্ধে নামে। আহ্লাদির বাবা তাদের আশ্রয় দিলেও নিজেদের ভরণপোষণের ভার তারা নিজেরাই বহন করে, কখনো ধান ভেনে, কাঁথা সেলাই করে, ডালের বড়ি বেচে, হোগলা গেঁথে বিক্রি করে তাদের জীবন চলত। এমনকি আহ্লাদির দায়িত্ব গ্রহণেও তারা পিছপা হয়নি। উদ্দীপকের প্রতিমা রানির সংগ্রাম ও বাস্তবতা আরও কঠিন। স্বামীর মৃত্যুর পর প্রথমে তাকে শ্বশুরবাড়ি থেকে তাড়িয়ে দেওয়া হয়। আশ্রয় নেয় ভাই ও ননদের বাড়িতে। কিন্তু সেখানে বিভিন্ন কারণে সে থাকতে পারেনি। আশ্রয়হীন এ অসহায় অবস্থা থেকে উত্তরণের জন্য বেছে নেয় সংগ্রামী জীবন। স্কুলের দপ্তরির কাজ, গৃহকর্মীর কাজ, কারখানায় শ্রমিকের কাজ করে নিরন্তর সংগ্রাম চালাতে হয় প্রতিমা রানিকে। 'মাসি-পিসি' গল্পের মাসি ও পিসিকে প্রতিমা রানির মতো সর্বত্র থেকে বিতাড়িত হতে হয়নি। তারা স্বামীর মৃত্যুর পর বাবার বাড়িতে আশ্রয় লাভ করে। সেখানে জীবন চালাতে দারুণ কষ্ট মেনে নেয়। বেঁচে থাকার তাগিদে তারা নতুন নতুন আয়ের পথ খোঁজে। গ্রামের শাক-সবজি শহরে বেচে বেশি লাভ করা যায়। এই উপলব্ধি থেকে দীর্ঘ পথ নৌকা চালিয়ে শাক-সবজি গ্রাম থেকে শহরে নিয়ে যায়। উদ্দীপকের প্রতিমা রানিও জীবন নির্বাহ করতে এমন সংগ্রাম করে। তবে তার সংগ্রামের কাছে মাসি- পিসির সংগ্রাম হার মানে। কেননা, প্রতিমা রানি মাসি-পিসির মতো বাবার বাড়িতে আশ্রয় নিতে পারিনি। ফলে তার সংগ্রাম আরও তীব্র হয়।"
        }
      ]
    },
    {
      "number": "5",
      "uddipok": "আমরা অগ্নি আমরা ঝড় আমরা তরুণ দল, দেহে মোদের শক্তি আছে মনে প্রবল বল। আমি তরুণ তুমি তরুণ রক্ত মোদের তাজা, তেড়াবেড়া বক্রতাকে মোরাই করবো সোজা। ছুটবো আমরা ঝড়ের বেগে অন্যায়ের'ই পিছে, আমরা তরুণ রক্ত গরম ভয় আছে আর কীসে? সাফলাতে আমরা সেরা ইতিহাসে কয়, আমরা তরুণ আমরা যুবক মাথা নোয়াবার নয়।",
      "tag": "BAFSC 24",
      "sub_questions": [
        {
          "label": "ক",
          "question": "কবি সুকান্ত ভট্টাচার্য কোন পত্রিকার আজীবন সম্পাদক ছিলেন?",
          "explanation": "কবি সুকান্ত ভট্টাচার্য 'দৈনিক স্বাধীনতা' পত্রিকার 'কিশোর সভা' অংশের আজীবন সম্পাদক ছিলেন।"
        },
        {
          "label": "খ",
          "question": "এ দেশের বুকে আঠারো আসুক নেমে চরণটি ব্যাখ্যা করো.",
          "explanation": "কবি উক্ত পঙ্ক্তিটির মাধ্যমে প্রত্যাশা করেছেন, আঠারো বছর বয়সের ইতিবাচক বৈশিষ্ট্যগুলো যেন জাতীয় জীবনের চালিকাশক্তি হয়ে ওঠে। আঠারো বছর বয়স বহু ইতিবাচক বৈশিষ্ট্যে সমৃদ্ধ। এ বয়সের তরুণরা জড়-নিশ্চল প্রথাবদ্ধ জীবনকে পেছনে ফেলে সবসময় নতুন জীবন রচনার স্বপ্ন দেখে। কল্যাণচিন্তা, সেবাব্রত, উদ্দীপনা, সাহসিকতা, চলার দুর্বার গতি- এসবই আঠারো বছর বয়সি তারুণ্যের বৈশিষ্ট্য। কবির কামনা এসব বৈশিষ্ট্য দিয়েই যেন তরুণরা জাতীয় জীবনের ইতিবাচক পরিবর্তন ঘটায়।"
        },
        {
          "label": "গ",
          "question": "উদ্দীপকের সঙ্গে 'আঠারো বছর বয়স' কবিতার কোন দিকটি প্রকাশ পেয়েছে? বর্ণনা করো।",
          "explanation": "উদ্দীপকে 'আঠারো বছর বয়স' কবিতার তরুণদের দুঃসাহসী চেতনা প্রকাশ পেয়েছে। আঠারো বছর বয়সের তরুণেরা নতুন জীবনের স্বপ্ন দেখে। এ বয়সে মানুষ কৈশোর থেকে যৌবনে পদার্পণ করে। নানা দুঃসাহসী সংকল্প ও উদ্যোগ এ বয়সের তরুণদের মনে উঁকি দেয়। এ বয়সেই মানুষ আত্মপ্রত্যয়ী হয়। এ বয়সেই তরুণেরা সকল প্রকার বাধা-বিপত্তি অতিক্রম করে সাহস ও শক্তি নিয়ে সামনের দিকে এগিয়ে যায়। উদ্দীপকের কবিতাংশেও তারুণ্যের উদ্যম ও চঞ্চলতার চিত্র ফুটে উঠেছে। তারুণ্যের মধ্যে থাকে কোনো ভয়, মন থাকে প্রকৃতির মতো উচ্ছল। এ সময় পৃথিবীর কোনো বাধাই তাদের কাছে বাধা বলে মনে হয় না। কবি তাই তেড়াবেড়া বক্রতাকে সোজা করতে তারুণ্যের শক্তিকে কল্পনা করেছেন। কেননা, তারাই ঝড়ের বেগে অন্যায়ের পেছনে ছুটতে জানে। তারুণ্যের স্বভাবজাত বৈশিষ্ট্যের কারণে কোনো ভয় তাদেরকে স্পর্শ করে না। 'আঠারো বছর বয়স' কবিতাতেও তরুণদের এমন বৈশিষ্ট্যের কথা বলা হয়েছে। তাই বলা যায়, উদ্দীপকটির সাথে 'আঠারো বছর বয়স' কবিতার তরুণদের দুঃসাহসী চেতনা ও তারুণ্যের উন্মাদনায় সাদৃশ্য রয়েছে।"
        },
        {
          "label": "ঘ",
          "question": "আঠারো বছর বয়স' কবিতায় এ বয়সের কিছু আশঙ্কার কথা থাকলেও উদ্দীপকে তা অনুপস্থিত'-মন্তব্যটি মূল্যায়ন করো।",
          "explanation": "'আঠারো বছর বয়স' কবিতায় যৌবনের কিছু আশঙ্কার কথা থাকলেও উদ্দীপকে সে আশঙ্কার কথা অনুপস্থিত। 'আঠারো বছর বয়স' কবিতায় যৌবনের ভালো-মন্দ, ইতিবাচক-নেতিবাচক নানা সম্ভাবনা ও আশঙ্কার কতা বলা হয়েছে। এ বয়সে কানে আসে নানা ধরনের মন্ত্রণা। ভালো-মন্দ নতুন নতুন তত্ত্ব ও ভাবধারার সঙ্গে পরিচিত হয়ে তাদের বিপথে যাওয়ার প্রবণতা থাকে এ বয়সে। এ সময় সচেতন হয়ে সুনির্দিষ্ট লক্ষ্যে জীবন পরিচালনা করতে না পারলে এ বয়সটা কালো নেতিবাচক অধ্যায় হয়ে উঠতে পারে। উদ্দীপকে তারুণ্যের ইতিবাচক দিক প্রকাশ করা হয়েছে। তরুণেরা অসীম সাহসী এবং আত্মত্যাগের মহান মন্ত্রে উজ্জীবিত। আত্মশক্তিতে বলীয়ান থাকায় তারা নিভীক। ইতিহাসের বাঁকে বাঁকে এদের সাফল্য গাঁথা রয়েছে। তাই তারা কখনো কারো কাছে মাথা নত করে না। এরা জীবনের সকল বাধাকে অতিক্রম করে প্রচন্ড সাহসের সাথে। উদ্দীপকের কবি তারুণ্যের ইতিবাচক দিকগুলোকে প্রকাশ করেছেন। 'আঠারো বছর বয়স' কবিতায় কবি। তরুণ বয়সের ইতিবাচক ও নেতিবাচক উভয় দিকের কথা বলেছেন। কবি এ বয়সের কিছু আশঙ্কার কথাও তুলে ধরেছেন। কবির মতে, এই বয়সের তরুণেরা ইতিবাচক- নেতবিাচক নানা তত্ত্ব, মতবাদ ও ভালো-মন্দ বিভিন্ন ভাবধারার সাথে পরিচিতও হয় এ সময়ে। তার আশঙ্কা তারুণেরা বিপণে ঝুঁকতে পারে। এজন্য এ সময় সচেতন থাকার কথা বলেছেন। উদ্দীপকে আলোচ্য কবিতার তারুণ্যে এই শঙ্কা প্রকাশ পায়নি। সেখানে কেবল তরুণদের দুঃসাহসিক চেতনাকেই তুলে ধরা হয়েছে।"
        }
      ]
    },
    {
      "number": "6",
      "uddipok": "জাতির জনক বঙ্গবন্ধু শেখ মুজিবুর রহমান সপ্তম শ্রেণিতে পড়া অবস্থায় সকল অনিয়ম ও অন্যায়ের বিরুদ্ধে লড়াই করতে শুরু করেছিলেন। তারপর এক এক করে ব্রিটিশ শাসনের বিরুদ্ধে, পশ্চিম পাকিস্তান সরকারের সকল অনিয়ম, অন্যায় ও অত্যাচারের বিরুদ্ধে বিদ্রোহ করেছেন স্বাধীনতা আন্দোলন পর্যন্ত। বায়ান্নর ভাষা আন্দোলন, ৬৯-এর গণআন্দোলন, ৭১- এর স্বাধীনতা আন্দোলন সর্বক্ষেত্রেই বঙ্গবন্ধু বৈষম্যের বিরুদ্ধে লড়াই করে জীবনের এক যুগেরও বেশি সময় কাটিয়েছেন কারাগারে। আমৃত্যু তিনি মানুষের অধিকার প্রতিষ্ঠার জন্য সংগ্রাম করেছেন।",
      "tag": "BAFSC 24",
      "sub_questions": [
        {
          "label": "ক",
          "question": "বিদ্রোহী' কবিতাটি 'অগ্নি-বীণা' কাব্যের কত নম্বর কবিতা?",
          "explanation": "'বিদ্রোহী' কবিতাটি 'অগ্নিবীণা' কাব্যের দুই নম্বর কবিতা।"
        },
        {
          "label": "খ",
          "question": "'যবে উৎপীড়িতের ক্রন্দন-রোল আকাশে বাতাসে ধ্বনিবে না।'- ব্যাখ্যা করো।",
          "explanation": "নির্যাতিত ও নিপীড়িত মানুষের দুঃখকষ্ট ও আর্তচিৎকার বন্ধ না হওয়া পর্যন্ত কবি বিপ্লব-প্রতিবাদ চালিয়ে যাবেন বোঝাতে তিনি প্রশ্নোক্ত কথাটি বলেছেন। অসাম্য ও বঞ্চনার বিরুদ্ধে কবির বিদ্রোহ নিরন্তর। যেখানেই তিনি অত্যাচার ও অনাচার দেখেছেন, সেখানেই বিদ্রোহ ঘোষণা করেছেন। নিপীড়কের বিরুদ্ধে এবং আর্তমানবতার পক্ষে প্রতিবাদে ফুঁসে উঠেছেন তিনি। তাঁর হুংকারে কেঁপে উঠেছে অত্যাচারীর ক্ষমতার মসনদ। অপশক্তির বিরুদ্ধে লড়াই করতে করতে ক্লান্ত হয়ে গেলেও উৎপীড়িত মানুষের পক্ষে বিপ্লব- প্রতিবাদ অব্যাহত রাখার প্রত্যয় ব্যক্ত করেছেন তিনি। এ বিষয়টিকে স্পষ্ট করতেই তিনি প্রশ্নোক্ত চরণটির অবতারণা করেছেন।"
        },
        {
          "label": "গ",
          "question": "উদ্দীপকে 'বিদ্রোহী' কবিতার কোন দিকটি প্রকাশ পেয়েছে বর্ণনা করো।",
          "explanation": "উদ্দীপকের সাথে 'বিদ্রোহী' কবিতার সাদৃশ্যপূর্ণ দিকটি হচ্ছে দ্রোহ চেতনা। 'বিদ্রোহী' কবিতায় নানা ব্যঞ্জনায় কবির বিদ্রোহের স্বরূপ ফুটে উঠেছে। যেখানেই অন্যায়-অত্যাচার দেখেছেন, সেখানেই তিনি বিদ্রোহের অগ্নিমন্ত্রে ফুঁসে উঠেছেন। বিশেষ করে, পরাধীন মাতৃভূমিতে বিজাতীয় শাসকদের আগ্রাসন ও শোষণ-নির্যাতন তাঁকে পীড়িত করেছে। সংগত কারণেই এই অপশক্তির বিরুদ্ধে দ্রোহ ঘোষণা করেছেন তিনি। বস্তুত, মানুষ হয়ে মানুষের ওপর প্রভুত্ব ফলানো সামন্ত প্রভুদের ধ্বংসের মধ্যেই তিনি মুক্তির নতুন আলো দেখতে পেয়েছেন। উদ্দীপকের বঙ্গবন্ধু শেখ মুজিবুর রহমানও বিদ্রোহী চেতনার ধারক। তিনি সপ্তম শ্রেণিতে পড়া অবস্থায়ই অন্যায়ের বিরুদ্ধে লড়াই শুরু করেছেন। এরপর ব্রিটিশ শাসনের বিরুদ্ধেও তিনি রুখে দাঁড়িয়েছেন। বায়ান্নর ভাষা আন্দোলন, উনসত্তরের গণঅভ্যুত্থান এবং মহান মুক্তিযুদ্ধের সময়ও তিনি অনিয়ম, অন্যায় ও বৈষম্যের বিরুদ্ধে আপসহীন বিদ্রোহ করেছেন। অধিকার আদায়ে অন্যায়ের প্রতিবাদ করতে গিয়ে জীবনে এক যুগেরও -বেশি সময় তিনি কারাগারে কাটিয়েছেন। বিদ্রোহের এই বিধ্বংসী রূপটি আলোচ্য' কবিতায়ও একইভাবে ফুটে উঠেছে। সেখানে বীর ধর্মের অনুসারী কবি ব্রিটিশ বেনিয়াদের তৈরি সকল নিয়ম ও শৃঙ্খল ভেঙে ফেলতে প্রয়াসী হয়েছেন। অর্থাৎ, উদ্দীপক ও 'বিদ্রোহী' কবিতা উভয়ক্ষেত্রেই বিদ্রোহী চেতনার বহিঃপ্রকাশ লক্ষ করা যায়। এটিই উদ্দীপকের সঙ্গে আলোচ্য কবিতার সাদৃশ্যপূর্ণ দিক।"
        },
        {
          "label": "ঘ",
          "question": "উদ্দীপকের বঙ্গবন্ধু এবং 'বিদ্রোহী' কবিতার কবি কাজী নজরুল ইসলাম যেন একই পথের পথিক।' উক্তিটির যথার্থতা নিরূপণ করো।",
          "explanation": "উদ্দীপকের বঙ্গবন্ধু এবং 'বিদ্রোহী' কবিতার কবি কাজী নজরুল ইসলাম অন্যায় ও বৈষম্যের বিরুদ্ধে বিদ্রোহী চেতনার বহিঃপ্রকাশে একই পথের পথিক হয়েছেন। 'বিদ্রোহী' কবিতায় সামাজিক অনাচারের বিরুদ্ধে আত্মজাগরণে উন্মুখ কবির সদম্ভ আত্মপ্রকাশ লক্ষ করা যায়, তাঁর বিদ্রোহ মূলত সামাজিক বৈষম্য, সমাজে বিরাজমান অপশাসন আলোয়তনের বিরুদ্ধে। তিনি সমাজের উৎপীড়িত জনতার ক্রন্দনরোল না থামা পর্যন্ত সংগ্রাম চালিয়ে যাওয়ার প্রত্যয় ব্যক্ত করেছেন। সমাজে শান্তি প্রতিষ্ঠা করতেই তিনি সকল অন্যায়-অনিয়মের বিরুদ্ধে বিদ্রোহ ঘোষণা করেছেন। উদ্দীপকের বঙ্গবন্ধু শেখ মুজিবুর রহমান আজীবন অন্যায় ও বৈষম্যের বিরুদ্ধে সংগ্রাম করেছেন। স্কুলে পড়া অবস্থায় তিনি সকল অনিয়ম ও অন্যায়ের বিরুদ্ধে প্রতিবাদ করে আসছেন। বায়ান্নর ভাষাআন্দোলন, উনসত্তরের গণআন্দোলন এবং মহান স্বাধীনতা সংগ্রামেও তিনি পাকিস্তানি শাসকদের অন্যায়, শোষণ ও বৈষম্যের বিরুদ্ধে বিদ্রোহ করেছেন। এজন্য জীবনের প্রায় এক যুগেরও বেশি সময় তাঁকে কারাগারে থাকতে হয়েছেন। 'বিদ্রোহী' কবিতার কবি কাজী নজরুল ইসলামও আজীবন অন্যায়ের বিরুদ্ধে সোচ্চার ছিলেন। তাঁর ক্ষুরধার লেখনিতে সেই দ্রোহেরই স্ফুরণ ঘটেছে। অপশক্তির উৎখাতে তিনি ভয়াল থেকে ভয়ানক হতেও কুণ্ঠাবোধ করেন না। তাঁর দৃপ্ত ঘোষণা, যতদিন অত্যাচারী, নির্যাতিত মানুষের কান্না বন্ধ হবে না, ততদিন তিনি অশান্তই থাকবেন। তাকে কেউ থামাতে পারবে না। তিনি অনিয়ম ও উচ্ছৃঙ্খলতাকে দলিত-মথিত করবেন। কোনো অন্যায় তিনি মানবেন না। এভাবেই তাঁর মাঝে বিদ্রোহ চেতনা ফুটে উঠেছে, যা উদ্দীপকের বঙ্গবন্ধুর মাঝেও বর্তমান ছিল। এজন্য আলোচ্য কবিতার কবি ও বঙ্গবন্ধুকে একই পথের পথিক বলা সমীচীন।"
        }
      ]
    },
    {
      "number": "7",
      "uddipok": "অনুজের হস্ত ধরিয়া নিকটে বসাইয়া হাসান বলিতে লাগিলেন, ভাই স্থির হও। আমি আমার বিষদাতাকে চিনি।... যাহা হউক ভাই, তাহার নাম আমি কখনোই মুখে আনিব না। তাহার প্রতি আমার রাগ, হিংসাদ্বেষ কিছুই নাই। ঈশ্বরের নামে শপথ করিয়া বলিতেছি, আমার বিষদাতার মুক্তির জন্য ঈশ্বরের নিকট প্রার্থনা করিব।",
      "tag": "BAFSC 24",
      "sub_questions": [
        {
          "label": "ক",
          "question": "প্রতিদান কবিতার কবির নাম কী?",
          "explanation": "প্রতিদান কবিতার কবির নাম জসীমউদ্দীন।"
        },
        {
          "label": "খ",
          "question": "'কাঁটা পেয়ে তারে ফুল করি দান সারাটি জনমভর'- চরণটি ব্যাখ্যা করো।",
          "explanation": "কবি অনিষ্টকারীর উপকার করতে চান বলে কাঁটার বিনিময়ে ফুল দান করেন। কবি বিশ্বাস করেন, অনিষ্টকারীকে কেবল ক্ষমা করেই নয়, বরং প্রতিদান হিসেবে তার উপকার করার মাধ্যমে পৃথিবীকে সুন্দর করা সম্ভব। কেউ ক্ষতি করেছে বলে প্রতিশোধের বশবর্তী হয়ে তারও ক্ষতি করতে হবে কবি তা মানতে নারাজ। তাই কবিকে কেউ কাঁটা দিলে কবি তাকে প্রতিদানে ফুল উপহার দেন। অর্থাৎ, কেউ তাঁর অনিষ্ট করলে বিনিময়ে তার মঙ্গল সাধন করেন।"
        },
        {
          "label": "গ",
          "question": "উদ্দীপকের হাসানের কর্মকাণ্ডে 'প্রতিদান' কবিতার কবির কোন গুণাবলি প্রকাশ পেয়েছে? বর্ণনা করো।",
          "explanation": "উদ্দীপকের হাসানের কর্মকাণ্ডে 'প্রতিদান' কবিতার ক্ষমা ও মহানুভবতার গুণাবলি প্রকাশ পেয়েছে। 'প্রতিদান' কবিতায় কবি সহানশীলতা, উদারতা ও ক্ষমাশীলতার দৃষ্টান্ত উপস্থাপন করেছেন। কবি সমাজে বিদ্যমান হানাহানি-হিংসা-বিদ্বেষের বিপরীতে প্রীতিময় পরিবেশের আকাঙ্ক্ষা করেছেন। কেননা, ভালোবাসাপূর্ণ মানুষই নির্মাণ করতে পারে সুন্দর, নিরাপদ পৃথিবী। কবি অনিষ্টকারীর উপকার করার মাধ্যমে মহানুভবতার শক্তিতে পৃথিবীকে নির্মল ও সুন্দর করে তুলতে চেয়েছেন। কেননা, অপরের উপকারেই মানবজীবনের সুখ ও সার্থকতা নিহিত। উদ্দীপকে হাসান তাঁর বিষদাতার পরিচয় জেনেও কোনো প্রতিশোধ গ্রহণ করেন না। বরং ভাইকে স্থির থাকতে বলেন। বিষদাতার প্রতি তাঁর মনে কোনো বিদ্বেষ নেই এবং তাকে তিনি ক্ষমা করেছেন বলেও স্পষ্ট জানান। শুধু তাই নয়, প্রতিজ্ঞা করেন তাঁর বিষদাতার জন্য তিনি ঈশ্বরের কাছে ক্ষমা প্রার্থনা করবেন। 'প্রতিদান' কবিতায়ও কবি অনিষ্টকারীর ওপর প্রতিশোধের বীজ বপন না করে তাকে উপকার করার মাধ্যমেই পৃথিবীতে শান্তি স্থাপন করতে চেয়েছেন। তাই দেখা যায়, ক্ষমাশীলতার পরিপ্রেক্ষিতে উদ্দীপকের হাসানের সঙ্গে 'প্রতিদান' কবিতার মিল পাওয়া যায়। উভয় জায়গায় অনিষ্টকারীকে ক্ষমা করা ও তার মঙ্গল কামনার বিষয়টি লক্ষ করা যায়।"
        },
        {
          "label": "ঘ",
          "question": "\"উদ্দীপকের বিষদাতা 'প্রতিদান' কবিতার নিষ্ঠুর মানুষদের প্রতিনিধি।'- মন্তব্যটি মূল্যায়ন করো।",
          "explanation": "উদ্দীপকের বিষদাতা 'প্রতিদান' কবিতার নিষ্ঠুর মানুষদের প্রতিনিধি- অনিষ্টকারীদের চারিত্রিক সাদৃশ্য বিবেচনায় মন্তব্যটি যথার্থ বলা যায়। 'প্রতিদান' কবিতার নিষ্ঠুর সব মানুষ বিশ্বাসঘাতক হিসেবে কাছের লোকের ক্ষতি করে থাকে। তারা অন্যের বুকে আঘাত হানতেও দ্বিধা করে না। হত্যার উদ্দেশ্যে বিষে ভরা বাণ মারে এসব লোক। এরা নিষ্ঠুর কথায় অপরের বুক ভেঙে চুরমার করে দেয়। মানবিকতা ও মনুষ্যত্ব হারিয়ে এই বৈশিষ্ট্যের লোকেরা অনিষ্টতার সর্বনিম্ন পর্যায়ে উপনীত হয়। উদ্দীপকের বিষদাতাও এমন নিষ্ঠুরতার প্রমাণ দিয়েছে। নীতিবোধ ও বিবেকবর্জিত হয়ে সে তার আপনজনের মৃত্যুর পথ প্রশস্ত করে। বিষ প্রয়োগ করে হাসানকে সে হত্যা করার ঘৃণ্য ষড়যন্ত্রে লিপ্ত থাকে। কতটা নিষ্ঠুর হলে মানুষ এমন হীন, কাজ সংঘটিত করে তা কল্পনাতীত। এমন শত্রুর প্রতি হাসান প্রতিশোধ পরায়ণ না হয়ে তাকে ক্ষমা ও মহত্বের বাণী শোনান। 'প্রতিদান' কবিতার নিষ্ঠুর মানুষেরা উদ্দীপকের এই বিষদাতারই সার্থক প্রতিনিধি। আলোচ্য কবিতায় কবি প্রতিদান নাম দিয়ে ক্ষতির বিপরীতে অনিষ্টকারীদের প্রতি উদার ও ক্ষমার মহান বাণী ধ্বনিত করেছেন। কবি নিষ্ঠুরতার প্রতিদান নিষ্ঠুরতা নয় বরং কল্যাণ কামনায় মহৎ করেছেন। তিনি বলতে চেয়েছেন যে তাঁর ঘর ভাঙবে তিনি তার ঘর বেঁধে দেবেন। যে তাঁকে পথে নামাবে তিনি তার জন্য পথে পথে ঘুরবেন। যে বা যারাই বুকে আঘাত করবে তিনি তাদের জন্য এতটাই দরদি হতে কুণ্ঠাবোধ করবেন না। এমনকি তাঁকে বিষবাণে জর্জরিত করলেও তিনি বিষদাতাকে বুকভরা গান শোনাবেন। কবিতার এসব নিষ্ঠুর মানুষের প্রতিচ্ছবি উদ্দীপকের হাসানের বিষদাতা। সে বিষ প্রয়োগ করে হত্যার চেষ্টা করলেও হাসান তাকে ক্ষমা করে মহত্ত্ব প্রকাশ করেন।"
        }
      ]
    },
    {
      "number": "8",
      "uddipok": "আর কিছু নয়, গফরগাঁ থাইকা পির সাহেবরে নিয়া আসো তোমরা। অনেক ভেবে-চিন্তে বললেন রহিম সর্দার। 'তাই করুন তাই করুন' এক বাক্যে সায় দিল গ্রামবাসীরা। গফরগাঁ থেকে জবরদস্ত পির মনোয়ার হাজিকেই নিয়ে আসবে ওরা। দেশজোড়া নাম মনোয়ার হাজির। অলৌকিক ক্ষমতাসম্পন্ন ব্যক্তি তিনি। মুমূর্ষু রোগীকে এক ফুঁয়ে ভালো করে দিয়েছেন এমন দৃষ্টান্তও আছে।",
      "tag": "BAFSC 24",
      "sub_questions": [
        {
          "label": "ক",
          "question": "আওয়ালপুরের পিরের আদিনিবাস কোথায়?",
          "explanation": "আওয়ালপুরের পীরের আদিনিবাস মধ্যপ্রাচ্যে।"
        },
        {
          "label": "খ",
          "question": "'এখন সে ঝড়ের মুখে উড়ে চলা পাতা নয়, সচ্ছলতাই শিকড়গাড়া 'বৃক্ষ' কার সম্পর্কে এবং কেন এ কথা বলা হয়েছে? ব্যাখ্যা করো।",
          "explanation": "প্রশ্নোক্ত কথাটির মাধ্যমে মজিদের জীবনের অতীত পরিস্থিতির সঙ্গে বর্তমান পরিস্থিতির পার্থক্য বোঝানো হয়েছে। 'লালসালু' উপন্যাসের মজিদ মসজিদে যাওয়ার পথে তার অতীত জীবনের কথা মনে পড়ে যায়। দশ বা বারো বছর আগে এক নিঃস্তব্ধ শ্রাবণের দুপুরে সে মহব্বতনগর গ্রামে প্রবেশ করেছিল। তখন সে ছিল ভাগ্যান্বেষী ও দুস্থ একজন মানুষ। কিন্তু আজ সে জোত-জমি, সম্মান-প্রতিপত্তির মালিক। বছরগুলো ভালোই কেটেছে তার; হয়তো ভবিষ্যতেও এমনই কাটবে। তাই নিজের বর্তমান অবস্থা সম্পর্কে বোঝাতেই মজিদ প্রশ্নোক্ত কথাটি ভেবেছে।"
        },
        {
          "label": "গ",
          "question": "উদ্দীপকে রহিম সর্দার 'লালসালু' উপন্যাসের কোন চরিত্রের প্রতিনিধিত্ব করে? বিশ্লেষণ করো।",
          "explanation": "উদ্দীপকের রহিম সর্দার 'লালসালু' উপন্যাসের মতলুব খাঁ চরিত্রের প্রতিনিধিত্ব করে। 'লালসালু' উপন্যাসে ঔপন্যাসিক সৈয়দ ওয়ালীউল্লাহ্ ধর্মতাত্ত্বিক ব্যাবসা, পিরবাদ, মাজার সংস্কৃতি ইত্যাদির নানা কুপ্রভাবে কীভাবে একটি সমাজ রসাতলে যাচ্ছে তার একটি নিখুঁত চিত্র এঁকেছেন। মজিদ একটি পরিত্যক্ত কবরকে পিরের মাজার বানিয়ে ধর্মব্যাবসা শুরু করে। আবার আওয়ালপুরের পিরও অলৌকিক শক্তির প্রচার করে সরল বিশ্বাসী মানুষকে মুরিদ বানিয়ে ব্যাবসা চালিয়ে যাচ্ছে। উদ্দীপকের রহিম সর্দার একজন কুসংস্কারাচ্ছন্ন মানুষ। তিনি পিরের অলৌকিক ক্ষমতায় বিশ্বাস স্থাপন করেন। তাই গ্রামে যখন নানা সমস্যা দেখা দেয় তখন তারা গফরগাঁও থেকে পির আনার কথা চিন্তা করে। কেননা তাদের বিশ্বাস পীর সাহেব তার অলৌকিক ক্ষমতা দিয়ে গ্রামের সকল সমস্যার সমাধান করবেন। গ্রামের চাষিদের সমর্থন নিয়ে রহিম সর্দার সিদ্ধান্ত নেন পির মনোয়ার হাজিকেই তারা আনবে। তাদের বিশ্বাস তিনি মুমূর্ষু রোগীকেও এক ফুঁয়ে ভালো করে দিতে পারেন। এমনি একটি দৃশ্যপট আমরা 'লালসালু' উপন্যাসে দেখতে পাই। এ উপন্যাসে আওয়ালপুরের মতলুব খাঁ পিরের একনিষ্ঠ ভক্ত। আওয়ালপুরে এসে পির সাহেব তার বাড়িতেই আস্তানা গড়ে তোলেন। পির সাহেবের নানা অলৌকিক ক্ষমতায় তিনি বিশ্বাস করেন। তাই আমরা বলতে পারি, পিরের প্রতি আস্থাশীলতায় রহিম সর্দার 'লালসালু' উপন্যাসের মতলুব খাঁর চরিত্রের প্রতিনিধিত্ব করে।"
        },
        {
          "label": "ঘ",
          "question": "'উদ্দীপক এবং 'লালসালু' উপন্যাস উভয়ক্ষেত্রে সামাজিক সমস্যা একই'- মন্তব্যটি বিচার করো।",
          "explanation": "উদ্দীপক এবং 'লালসালু' উপন্যাসের উভয়ক্ষেত্রে মানুষের ধর্মীয় অনুভূতিকে পুঁজি করে ধর্মব্যবসায়ের চিত্র ফুটে উঠেছে। 'লালসালু' উপন্যাসের প্রেক্ষাপটে রয়েছে এদেশের গ্রামীণ জীবনের চিরচেনা সমস্যাগুলো। মহব্বতনগর গ্রামবাসীর সরলতা, অশিক্ষা, ধর্মবিশ্বাস, কুসংস্কার, নারীদের পরাধীন জীবনসহ অন্যান্য বিষয় ঠাঁই পেয়েছে। এ উপন্যাসের মজিদ মানুষের ধর্মবিশ্বাসকে পঁজি করে মহব্বতনগর গ্রামে তার আধিপত্য বিস্তার করে। উদ্দীপকের গ্রামবাসীদের মধ্যে কুসংস্কার বিদ্যমান। তারা পীর প্রথায় বিশ্বাস করে। পিরকে অলৌকিক ক্ষমতাধর বলে মনে করে। তাদের বিশ্বাস পির সাহেব তার অলৌকিক ক্ষমতা দিয়ে যেকোনো সমস্যার সমাধান করতে পারেন। তাই তারা গফরগাঁও থেকে জবরদস্ত পীর মনোয়ার হাজিকে আনার সিদ্ধান্ত নেয়। মানুষের এই কুসংস্কার ও ধর্মান্ধতার সুযোগ নিয়ে একশ্রেণির ভন্ড প্রতারকরা তাদের ধর্মকেন্দ্রিক ব্যবসাকে রমরমা ব্যবসায়ে পরিণত করেছে। উদ্দীপক এবং আলোচ্য উপন্যাসে আমরা এর প্রমাণ পাই। 'লালসালু' উপন্যাসের মজিদ একজন ভণ্ড ধর্মব্যবসায়ী। মাজারের প্রধান হওয়ায় গ্রামের সকলে তাকে সমীহ করে। আর তারই সুযোগ নেয় মজিদ। গ্রামের সহজসরল মানুষের ধর্মীয় অনুভূতিকে পুঁজি করে মজিদ তার প্রভাব বিস্তার করে। নিজের স্বার্থকে চরিতার্থ করে। উদ্দীপকেও আমরা মনোয়ার হাজি নামক পিরের গুণকীর্তন দেখতে পাই। তার সম্পর্কে প্রচলিত আছে তিনি মুমূর্ষু রোগীকে ভালো করতে পারেন। তিনি অলৌকিক ক্ষমতার অধিকারী। জনসাধারণের মনে এইসব বিশ্বাস ঢুকিয়ে দিয়ে তিনি তার পির ব্যাবসাকে জাঁকজমক করে তোলেন। তাই উদ্দীপক ও আলোচ্য উপন্যাসের প্রেক্ষাপটে আমরা বলতে পারি, কুসংস্কার এবং ধর্মকেন্দ্রিক ব্যাবসা উভয়স্থানেই সামাজিক সমস্যারূপে অধিষ্ঠিত হয়েছে।"
        }
      ]
    },
    {
      "number": "9",
      "uddipok": "ধর্ম মানুষকে সঠিক পথের দিশা দেয়। কিন্তু আমরা অনেকেই সেই দিশা পাই না। সমাজের এক শ্রেণির ধর্ম ব্যবসায়ী নিজের স্বার্থ চরিতার্থ করার জন্য ধর্মের ভুল ব্যাখ্যা দেয়। ধর্ম তাদের মূল ব্যবসার হাতিয়ার। আর ধর্মভীরু মানুষ তা সরল মনে বিশ্বাস করে এদের সমাজের মাথা করে রাখে।",
      "tag": "BAFSC 24",
      "sub_questions": [
        {
          "label": "ক",
          "question": "লালসালু' উপন্যাসের উর্দু অনুবাদ করেন কে?",
          "explanation": "লালসালু' উপন্যাসের উর্দু অনুবাদক ছিলেন কলিমুল্লাহ।"
        },
        {
          "label": "খ",
          "question": "'যেন বিশাল সূর্যোদয় হয়েছে, আর সে আলোয় প্রদীপের আলোয় নিশ্চিহ্ন হয়ে গেছে' - ব্যাখ্যা করো।",
          "explanation": "আওয়ালপুরে আগত পীরসাহেব এবং মজিদের অবস্থান বোঝাতে প্রশ্নোক্ত কথাটি বলা হয়েছে। 'লালসালু' উপন্যাসে দেখা যায়, আওয়ালপুরে আগত নতুন এক পীর মজিদের জন্য অস্তিত্বের সংকট হয়ে দাঁড়ায়। নানারকম চিন্তা করতে করতে মজিদ একদিন আওয়ালপুরের পিরের সমাবেশে হাজির হয়। সেখানে সে দেখতে পায় ঐ পিরের সামনে শত শত লোক বিভোর হয়ে বসে আছে; কেউ কাউকে লক্ষ করছে না। এমনকি, মজিদকে চেনে এমন লোকও এই ভিড়ের মধ্যে তার প্রতি মনোযোগী হয় না। সেখানে পীরসাহেব যেন সূর্যের উজ্জ্বল আলো ছড়াচ্ছেন; আর মজিদ প্রদীপের সামান্য আলো, যা সূর্যের আলোর কাছে ম্লান হয়ে গেছে। তাই বলা হয়েছে, যেন বিশাল সূর্যোদয় হয়েছে, আর সে আলোয় প্রদীপের আলো নিশ্চিহ্ন হয়ে গেছে।"
        },
        {
          "label": "গ",
          "question": "উদ্দীপকে 'লালসালু' উপন্যাসের কোন দিকটি প্রকাশ পেয়েছে? ব্যাখ্যা করো।",
          "explanation": "উদ্দীপকের বর্ণনায় 'লালসালু' উপন্যাসের ধর্মব্যবসার নগ্নচিত্র উজ্জ্বলভাবে ধরা পড়েছে। 'লালসালু' উপন্যাসের কাহিনিতে বিধৃত হয়েছে সহজসরল গ্রামীণ জীবনের - বাস্তবতায় ভন্ড ধর্মব্যবসায়ীদের উত্থানের চিত্র। তার ভেতর দিয়ে ধর্মকে আশ্রয় করে ধর্মব্যবসায়ীদের গ্রামের নিরীহ ধর্মভীরু মানুষের ওপর শোষণ- পীড়নের কদর্যচিত্র ফুটে উঠেছে যা উদ্দীপকের বক্তব্যের সাথে সাদৃশ্যপূর্ণ। উদ্দীপকে বর্ণিত হয়েছে ধর্মের ইতিবাচক ও নেতিবাচক দিক। ধর্ম মানুষকে সৎ জীবনে পরিচালিত করে, দেখায় আলোর পথ। কিন্তু সমাজের এক শ্রেণির ধর্মব্যবসায়ী নিজেদের স্বার্থ হাসিলের জন্য ধর্মের ভুল ব্যাখ্যা দেয়। ধর্ম তাদের ব্যবসার মূল হাতিয়ার, যা 'লালসালু' উপন্যাসের কাহিনিতে বাস্তবতার আলোকে অভিন্নভাবে মজিদ চরিত্রে বহিঃপ্রকাশ ঘটেছে। উপন্যাসের মজিদ নিজের স্বার্থ হাসিলের জন্য লালসালু কাপড়ের মোড়কে কাল্পনিক মোদাচ্ছের পীরের মাজার আবিষ্কার করে মহব্বতনগর গ্রামের সহজসরল ধর্মভীরু-কুসংস্কারাচ্ছন্ন গ্রামবাসীকে শোষণ-শাসন ও পীড়ন করে নিজের ভাগ্যের উন্নতি সাধন করেছে। মজিদ মূলত ব্যক্তিস্বার্থ চরিতার্থ করতে গিয়ে প্রকৃত জীবনধর্মের বিরুদ্ধে অবস্থান নেয়। সহজসরল গ্রামবাসীকে ধর্মের দোহাই দিয়ে সে প্রভূত ধনসম্পদের মালিক হয়। এসব দিক দিয়ে বলা যায়, উদ্দীপকে 'লালসালু' উপন্যাসে ধর্ম ব্যবসার নগ্নচিত্র ফুটে উঠেছে।"
        },
        {
          "label": "ঘ",
          "question": "\"মজিদ যেন 'লালসালু' উপন্যাসে ধর্ম ব্যবসায়ীর প্রতিচ্ছবি\" মন্তব্যটি বিচার করো।",
          "explanation": "\"মজিদ যেন 'লালসালু' উপন্যাসের ধর্মব্যবসায়ীর প্রতিচ্ছবি\"- মন্তব্যটি যথার্থ। 'লালসালু' উপন্যাসের মজিদ একজন স্বার্থপর, ভন্ড ও প্রতারণার প্রতীকী রূপ। সে নিজের স্বার্থ হাসিলের জন্য ধর্মের নামে সহজসরল গ্রামীণ মানুষের সহায়সম্পদ শোষণ করেছে। সে প্রগতিবিরোধী অশুভ শক্তি। তার হৃদয়ে মানবিক বোধ নেই। সে জীবনধর্মের বিরোধী। সে ধর্মের দোহাই দিয়ে মূলত ব্যক্তিস্বার্থ হাসিল করেছে। উদ্দীপকে বর্ণিত হয়েছে ধর্মের শুভ ও অশুভ প্রভাবের দিক। ধর্ম মানুষকে দেয় সঠিক পথের দিশা। কিন্তু কিছু ভন্ড ধর্মব্যবসায়ীর কারণে মানুষ সেই সত্য থেকে বঞ্চিত হয়। তাদের ধর্মীয় ভুল ব্যাখ্যার কারণে সাধারণ মানুষ প্রতারিত হয়। ধর্মকে ব্যবহার করে তারা খুব সহজেই সাধারণ মানুষকে নিয়ন্ত্রণ করতে পারে। 'লালসালু' উপন্যাসের মজিদ ব্যক্তিস্বার্থ চরিতার্থ করার মানসে ধর্মের ভুল ব্যাখ্যা দিয়েছে। ধর্ম তার ব্যবসার মূল হাতিয়ার। আর গ্রামের সহজসরল মানুষ তাকে বিশ্বাস করে প্রতারিত হয়েছে। তারা অজ্ঞতার কারণে ভন্ড মজিদকে আশ্রয়-প্রশ্রয় দিয়ে সমাজের মাথা করে রেখেছে। সে ধর্মের কারণেই মহব্বতনগরের কুসংস্কারাচ্ছন্ন ধর্মভীরু মানুষদের সম্পদ শোষণ করেছে ও মর্যাদা অর্জন করতে পেরেছে। সে একজন ধর্মব্যবসায়ী ঘৃণিত ব্যক্তির সার্থক প্রতিভূ চরিত্র। উদ্দীপক ও 'লালসালু' উপন্যাসের আলোকে প্রশ্নোক্ত মন্তব্যটি যথার্থ বলা যায়।"
        }
      ]
    },
    {
      "number": "10",
      "uddipok": "১৯৭৫ সালের ১৫ই আগস্ট দেশি বিদেশি ষড়যন্ত্র, কতিপয় বিপথগামী সেনাসদস্য ও খন্দকার মোশতাকসহ বঙ্গবন্ধুর কিছু কাছের মানুষের বিশ্বাসঘাতকতার জন্য স্বাধীন বাংলাদেশের স্থপতি বঙ্গবন্ধু শেখ মুজিবুর রহমানকে সপরিবার নির্মমভাবে হত্যা করা হয়। তারা বঙ্গবন্ধুকে হত্যার মাধ্যমে এদেশ থেকে বঙ্গবন্ধুর নাম চিরতের মুছে দিতে চেয়েছিল নিজেদের স্বার্থপরতার জন্য।",
      "tag": "BAFSC 24",
      "sub_questions": [
        {
          "label": "ক",
          "question": "পলাশি যুদ্ধ কত তারিখে সংঘটিত হয়?",
          "explanation": "১৭৫৭ সালের ২৩ জুন তারিখে পলাশির যুদ্ধ সংঘটিত হয়।"
        },
        {
          "label": "খ",
          "question": "'শুভকাজে বিলম্ব করা বুদ্ধিমানের কাজ নয়'- কথাটি কে এবং কেন বলেছিলেন? ব্যাখ্যা করো।",
          "explanation": "'সিরাজউদ্দৌলা' নাটকের দ্বিতীয় অঙ্কের তৃতীয় দৃশ্যে মীর জাফর ষড়যন্ত্রের দলিলে স্বাক্ষর করা প্রসঙ্গে এ কথা বলেছিলেন । নবাব সিরাজউদ্দৌলার বিরুদ্ধে ষড়যন্ত্র করার জন্য তার সিপাহসালার মীর জাফর ও কোম্পানির প্রতিনিধিরা মিরনের বাসগৃহে একত্রিত হয়েছিলেন।"
        },
        {
          "label": "গ",
          "question": "উদ্দীপকের বর্ণিত বিষয়টি 'সিরাজউদ্দৌলা' নাটকের সাথে কোন দিক থেকে সাদৃশ্যপূর্ণ? ব্যাখ্যা করো।",
          "explanation": "উদ্দীপকের বঙ্গবন্ধু শেখ মুজিবুর রহমানকে হত্যার ষড়যন্ত্রের বিষয়টির সাথে 'সিরাজউদ্দৌলা' নাটকের নবাব সিরাজউদ্দৌলার সাথে বিশ্বাসঘাতকতার দিক থেকে সাদৃশ্যপূর্ণ। 'সিরাজউদ্দৌলা' নাটকের প্রধান চরিত্র নবাব সিরাজউদ্দৌলার করুণ পরিণতির চিত্র আমরা নাটকে লক্ষ করি। নাটকে নবাব সিরাজউদ্দৌলা পলাশির যুদ্ধে ইংরেজদের কাছে পরাজিত হন। মিরজাফর, রায়দুর্লভ, রাজবল্লভদের মতো বিশ্বাসঘাতকদের জন্য সিরাজউদ্দৌলার সেনাবাহিনী পরাজিত হতে শুরু করে। যন্ত্রণায় দগ্ধ হন সিরাজউদ্দৌলা। উদ্দীপকে সর্বকালের সর্বশ্রেষ্ঠ বাঙালি শেখ মুজিবুর রহমান বাঙালি জাতির স্বাধীনতার ঘোষক। বাঙালি জাতিকে স্বাধীনতার স্বপ্ন দেখিয়েছেন, এ জাতিকে স্বাধীন করেছেন। সদ্য স্বাধীন দেশকে পুনর্গঠনের কাজে যখন তিনি ব্যস্ত তখন তাঁরই পেছনে চলছিল তাঁর বিরুদ্ধে চক্রান্ত। দেশদ্রোহী চক্রান্তকারীরা ১৯৭৫ সালের ১৫ই আগস্ট তাঁকে সপরিবারে হত্যা করে। এই নির্মম হত্যাকাণ্ড একটি জাতির জন্য দুঃখজনক এবং একই সাথে দুর্ভাগ্যজনক। 'সিরাজউদ্দৌলা' নাটকেও স্বীয় অমাত্যদের বিশ্বাসঘাতকতার কারণে নবাব পরাজিত হন। পরবর্তীতে তারই নিকটস্থ লোক মোহাম্মাদি বেগ তাকে নির্মমভাবে হত্যা করে। অর্থাৎ চিশ্বাসঘাতকতার দিকদিয়ে উদ্দীপকের সঙ্গে আলোচ্য নাটকের সাদৃশ্য রয়েছে।"
        },
        {
          "label": "ঘ",
          "question": "'উদ্দীপকের ভাবটি নবাব সিরাজউদ্দৌলার পতনের অন্যতম কারণ'- উদ্দীপকের আলোকে মন্তব্যটি বিশ্লেষণ করো।",
          "explanation": "উদ্দীপকে ফুটে উঠা বিশ্বাসঘাতকতার দিকটি আলোচ্য নাটকের নবাব সিরাজউদ্দৌলার পতনেরও অন্যতম কারণ। 'সিরাজউদ্দৌলা' নাটকে নবাব সিরাজউদ্দৌলা দেশপ্রেমিক ও বীর ছিলেন। একই সাথে তিনি ছিলেন সহানুভূতিশীল। তাঁর সেনাপতিদের প্রতি তিনি ছিলেন আস্থাশীল। কিন্তু তাদের মাঝে কিছু বিশ্বাসঘাতকের কারণে সিরাজউদ্দৌলাকে নির্মম পরিণতির শিকার হতে হয়। তাঁর সেনাপতি ও কাছের লোক ক্ষমতা ও অর্থের লোভে তাঁকে ক্ষমতাচ্যুত করার ষড়যন্ত্রে লিপ্ত হয়। পলাশির যুদ্ধে সিরাজউদ্দৌলার বিপুল সৈন্য ও সমর সামর্থ্য থাকা সত্ত্বেও সেনাপতি মিরজাফরের বিশ্বাসঘাতকতার কারণে তিনি ইংরেজদের কাছে পরাজিত হন। পরবর্তীতে মোহাম্মদি বেগের হাতে নিহত হন নবাব সিরাজউদ্দৌলা। উদ্দীপকের বঙ্গবন্ধু শেখ মুজিবুর রহমান আলোচ্য নাটকের নবাব সিরাজউদ্দৌলার মতো নির্মম পরিণতির শিকার। সদ্য স্বাধীন হওয়া দেশটিকে নিয়ে দেখা স্বপ্ন বাস্তবায়নে যখন তিনি ব্যস্ত ঠিক তখনই তারই আড়ালে গঠিত হয় একদল ষড়যন্ত্রকারী। ১৯৭৫ সালের ১৫ই আগস্ট দেশি-বিদেশি ষড়যন্ত্র, কিছু বিপথগামী সেনাসদস্য ও বঙ্গবন্ধুর কাছের মানুষ খন্দকার মোশতাকসহ কিছু বিশ্বাসঘাতক তাদের হীন স্বার্থ উদ্ধারে বঙ্গবন্ধুকে হত্যার ষড়যন্ত্র করে। রাতের আঁধারে তাঁকে নিজ গৃহে সপরিবারে নিমর্মভাবে হত্যা করে বিশ্বাসঘাতকের দল। বাংলার শেষ স্বাধীন নবাব সিরাজউদ্দৌলা এবং সদ্য স্বাধীন হওয়া বাংলাদেশের জাতির পিতা বঙ্গবন্ধুর মৃত্যু বাংলাদেশ ও জাতির জন্য একটি অন্ধকার অধ্যায়। এ জাতির ঘুরে দাঁড়ানোর সময় কিছু বিশ্বাসঘাতক এই ধরনের নির্মম হত্যাকান্ডের মাধ্যমে দেশ ও জাতিকে খোঁড়া বানানোর অপচেষ্টা চালিয়েছিল। স্বার্থপরতার জন্য যারা বঙ্গবন্ধুকে চিরতরে নিঃশেষ করেছে, তাদেরই পূর্বসূরী হিসেবে মিরজাফরসহ বিশ্বাসঘাতকেরা নবাব সিরাজউদ্দৌলাকে ক্ষমতাচ্যুত ও নিষ্ঠুরভাবে হত্যা করে। তাই বলা যায়, বঙ্গবন্ধু শেখ মুজিবুর রহমান আর নবাব সিরাজউদ্দৌলার পতনের অন্যতম কারণ ছিল স্বার্থপরতার দরুন বিশ্বাসঘাতকতা।"
        }
      ]
    },
    {
      "number": "11",
      "uddipok": "বিপ্লবী ক্ষুদিরাম বসু ব্রিটিশবিরোধী আন্দোলনের অগ্র সৈনিক। ইংরেজ ম্যাজিস্ট্যাট কিংস ফোর্ডকে হত্যার উদ্দেশ্যে আক্রমণ করে। আদালতের কাঠগড়ায় দাঁড়িয়ে সত্য ভাষণে এক বিন্দুও বিচলিত হননি। স্বেচ্ছায় ফাঁসির দড়ি গলায় পরেছেন।",
      "tag": "BAFSC 24",
      "sub_questions": [
        {
          "label": "ক",
          "question": "সিরাজউদ্দৌলার হত্যাকারীর নাম কী?",
          "explanation": "সিরাজদ্দৌলার হত্যকারীর নাম মোহাম্মদি বেগ।"
        },
        {
          "label": "খ",
          "question": "'ফরাসিরা ডাকাত আর ইংরেজরা অতিশয় সজ্জন ব্যক্তি, কেমন'? উক্তিটিতে কী বোঝানো হয়েছে?",
          "explanation": "ফরাসিরা আর ইংরেজরা এদেশে এসেছে মূলত বাণিজ্য করার নামে অবাধ লুণ্ঠন করতে, কেউ সজ্জন ব্যক্তি নন, তাদের লক্ষ্য অভিন্ন, সিরাজউদ্দৌলা একথাই বোঝাতে চেয়েছেন। ইংরেজরা নবাব সিরাজউদ্দৌলার নিষেধ সত্ত্বেও ফোর্ট উইলিয়াম দুর্গের নির্মাণ কাজ চালিয়ে যায়। ইংরেজদের এই নিয়ম বহির্ভূত কর্মকাণ্ডে ক্ষুব্ধ হয়ে নবাব ফোর্ট উইলিয়াম দুর্গ দখল করে নেন এবং ওয়াটস ও হলওয়েলকে বন্দি করেন। বন্দিদের কাছে নবাবের নির্দেশ অমান্যের কারণ জানতে চাইলে হলওয়েল জানায়, তারা ফরাসিদের কাছ থেকে আত্মরক্ষার জন্য দুর্গ নির্মাণ করছিল। হলওয়েলের এ কথার পরিপ্রেক্ষিতে নবাব কটাক্ষ করে প্রশ্নোক্ত উক্তিটি করেছেন।"
        },
        {
          "label": "গ",
          "question": "উদ্দীপকের ক্ষুদিরাম বসুর সাথে 'সিরাজউদ্দৌলা' নাটকের কোন চরিত্রের সাদৃশ্য আছে? আলোচনা করো।",
          "explanation": "উদ্দীপকের ক্ষুদিরাম বসুর সাথে 'সিরাজউদ্দৌলা' নাটকের দেশপ্রেমিক নবাব সিরাজ চরিত্রের সাদৃশ্য আছে। আলোচ্য নাটকে নবাব সিরাজউদ্দৌলা সিংহাসনে আসীন হয়েই নানা প্রতিবন্ধকতার মুখোমুখি হন। তিনি কতিপয় অমাত্যদের বিশ্বাসঘাতকতা এবং প্রাসাদ-ষড়যন্ত্রের শিকার হয়ে বিপর্যয়ের মধ্যে পতিত হন। তারপরও তিনি শত্রুর কাছে মাথা নত করেননি। স্বল্পসংখ্যক বিশ্বস্ত সৈন্য নিয়েই তিনি ইংরেজদের বিরুদ্ধে প্রতিরোধ গড়ে তোলার চেষ্টা করেন। নিশ্চিত মৃত্যু জেনেও নবাব সিরাজউদ্দৌলা কোনো সন্ধির পথ বেছে নেননি। বরং মৃত্যুকেই আলিঙ্গন করে নিয়েছে অবলীলায়। উদ্দীপকে ক্ষুদিরাম বসুর মাঝেও আমরা তেমনি নির্ভীক সত্তা দেখতে পাই। ব্রিটিশ বিরোধী আন্দোলনে তার দেশাত্মবোধ ও সাহসী সত্তার পরিচয় ফুটে ওঠে। ইংরেজ ম্যাজিস্ট্রেটকে হত্যাচেষ্টার অপরাধে তাঁকে ফাঁসির সম্মুখীন হতে হয়। আদালতের কাঠগড়ায় দাঁড়িয়ে সেই মুহূর্তেও তিনি সত্য ঘোষণা দেন। দেশপ্রেমে উজ্জীবিত হয়ে সাহসী উচ্চারণে তিনি পিছপা হননি। এই সাহস ও দেশাত্ববোধের দিকটি 'সিরাজউদ্দৌলা' নাটকের নবাব সিরাজউদ্দৌলার ক্ষেত্রেও দৃশ্যমান। এভাবেই চরিত্র দুটি পরস্পর সাদৃশ্যপূর্ণ।"
        },
        {
          "label": "ঘ",
          "question": "'দেশপ্রেমিক মৃত্যু ভয়ে ভীত নয়' উদ্দীপক ও 'সিরাজউদ্দৌলা' নাটক অবলম্বনে মন্তব্যটি মূল্যায়ন করো।",
          "explanation": "'দেশপ্রেমিক মৃত্যু ভয়ে ভীত নয়' উদ্দীপক ও সিরাজউদ্দৌলা নাটকের দেশপ্রেম ও নিভীক চেতনা অবলম্বনে মন্তব্যটি যথার্থ বলে বিবেচিত। নবাব সিরাজউদ্দৌলা ছিলেন বাংলার শেষ স্বাধীন নবাব। তিনি তাঁর অমাত্যবর্গের বিশ্বাসঘাতকতার কারণে পলাশির যুদ্ধে পরাজিত হন। তাঁর মধ্যে ছিল দেশের প্রতি অকৃত্রিম ভালোবাসা। তাই দেশের স্বাধীনতা রক্ষার জন্য তিনি আমৃত্যু লড়াই করেছেন। দেশপ্রেমিক বীরদের সঙ্গে নিয়ে ইংরেজদের বিরুদ্ধে যুদ্ধে অংশগ্রহণ করে তিনি নিজের জীবনকে উৎসর্গ করেছেন। উদ্দীপকের ক্ষুদিরাম বসুও স্বেচ্ছায় ফাঁসির দড়ি গলায় পরেছেন তবুও শত্রুর কাছে নত করেননি। ব্রিটিশ বিরোধী আন্দোলনের অংশ হিসেবে তিনি ইংরেজ ম্যাজিস্ট্রেট কিংস ফোর্ডকে হত্যার উদ্দেশ্যে আক্রমণ করেন। এজন্য তাকে আদালতে দাঁড় করানো হলে তিনি নির্ভীক চিত্তে সত্য ভাষণ দেন। 'সিরাজউদ্দৌলা' নাটকে নবাব সিরাজউদ্দৌলার করুণ পরিণতি লক্ষ করা যায়। এর অর্থ এই নয় যে তিনি ভীতু ও কাপুরুষ। নাটকের শুরু থেকে শেষ পর্যন্ত চারটি অঙ্কে আমরা তাঁকে সাহসী ও বীর হিসেবে দেখতে পাই। সিরাজউদ্দৌলা কখনো শত্রুর কাছে মাথা নত করেননি। আর পুরো নাটকে নবাবের এই দেশপ্রেমই মূল উপজীব্য হয়ে উঠেছে। উদ্দীপকেও এই নির্ভীক দেশপ্রেমের বিষয়টি প্রাধান্য পেয়েছে। এ বিবেচনায় প্রশ্নোক্ত উক্তিটি যথার্থ বলেই প্রতীয়মান হয়।"
        }
      ]
    }
  ]
}