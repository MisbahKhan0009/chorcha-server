{
  "title": "ঝিনাইদহ ক্যাডেট ২০২৩",
  "subtitle": "বাংলা (11)",
  "questions": [
    {
      "number": "1",
      "uddipok": "কল্লোল চক্রবর্তী ও স্নেহা দাস বিশ্ববিদ্যালয় জীবনের সহপাঠী। প্রথমে বন্ধুত্ব তারপরে জীবনসঙ্গী হিসেবে নির্বাচনের প্রস্তুতি উভয়ের। লেখাপড়া শেষ করে দুজনই কর্পোরেট জব করছে এবং পরিবারের আপত্তি সত্ত্বেও দুজনে বিয়ের পিঁড়িতে বসতে পেরেছে। কল্লোল উচ্চবর্ণের পাত্র বিধায় তার পরিবার এ বিয়ে মেনে নিতে পারেনি। পরে মেনে নিতে বাধ্য হয়েছে। এভাবে প্রথাগত সামাজিক সংস্কারের বিপরীতে মানবতার জয় হয়েছে।",
      "tag": "JCC 23",
      "sub_questions": [
        {
          "label": "ক",
          "question": "'বিলাসী' গল্পে মৃত্যুঞ্জয়ের আমবাগানটির দৈর্ঘ্য কত ছিল?",
          "explanation": "'বিলাসী' গল্পে মৃত্যুঞ্জয়ের আমবাগানটির দৈর্ঘ্য ছিল কুড়ি পঁচিশ বিঘা।"
        },
        {
          "label": "খ",
          "question": "*ওরে বাপরে আমি একলা থাকতে পারব না'- এই উক্তিটি ব্যাখ্যা করো।",
          "explanation": "উক্তিটির মাধ্যমে ন্যাড়া তার এক আত্মীয়ার দৃষ্টান্ত তুলে ধরে তার মেকি স্বামীপ্রেমের প্রতি ইঙ্গিত করেছে। 'বিলাসী' গল্পে ন্যাড়ার এক আত্মীয় মারা গেলে তার বিধবা স্ত্রী শোকাহত হয়ে স্বামীর সঙ্গে সহমরণের জন্য হাহাকার করতে থাকে। কিন্তু লাশের পাশে তাকে একাকী রেখে ন্যাড়া যখন মৃতের সৎকারের জন্য লোক ডাকতে বাইরে পা বাড়ায়, তখনই সে চিৎকার করে উদ্ধৃত উক্তিটি করে। এ ঘটনা থেকে বোঝা যায়, বহুদিনের সাহচর্য সত্ত্বেও স্বামীর সঙ্গে তার হৃদয়ের গভীর সংযোগ ঘটেনি। এভাবে উক্তিটির মধ্য দিয়ে তার মেকি স্বামীপ্রেমের বহিঃপ্রকাশ ঘটেছে।"
        },
        {
          "label": "গ",
          "question": "উদ্দীপকে 'বিলাসী' গল্পের কোন দিকটি প্রতিফলিত হয়েছে? আলোচনা করে বুঝিয়ে দাও।",
          "explanation": "উদ্দীপকে 'বিলাসী' গল্পের উঁচুজাতের মৃত্যুঞ্জয় কর্তৃক নিচু জাতের বিলাসীকে বিয়ে করার দিকটি প্রতিফলিত হয়েছে। 'বিলাসী' গল্পে জাতিভেদ প্রথার নির্মম রূপ দেখতে পাওয়া যায়। বিলাসী সাপুড়ের মেয়ে এবং মৃত্যুঞ্জয় কায়স্থ ঘরের ছেলে। উঁচু জাতের ছেলে হয়ে বিলাসীর সাথে প্রীতিডোরে বাঁধা পড়ে মৃত্যুঞ্জয়। কিন্তু তার খুড়াসহ সমাজের মানুষজন এ বিষয়টিকে মেনে নিতে পারেনি। মৃত্যুঞ্জয় কোনোকিছুরই তোয়াক্কা করে না। বিলাসীকে সে স্ত্রী হিসেবে গ্রহণ করে । জাতিভেদ তার সামনে কোনো বাধা হয়ে দাঁড়াতে পারেনি উদ্দীপকে কল্লোল চক্রবর্তী ও স্নেহা দাস নামক দুই সহপাঠীর বন্ধুত্ব এবং পরিণতিতে একে অপরকে জীবনসঙ্গী হিসেবে গ্রহণ করার কথা বর্ণিত হয়েছে। উচ্চবর্ণের হওয়ায় কল্লোলের পরিবার থেকে আপত্তি থাকলেও তাদের দুজনের কারণে শেষ পর্যন্ত তারা মেনে নিতে বাধ্য হয়। এ দিক বিবেচনায় 'বিলাসী' গল্পের মৃত্যুঞ্জয়ের সাথে বিলাসীর সম্পর্ক ও বিয়ে উদ্দীপকের ঘটনার সমান্তরাল।"
        },
        {
          "label": "ঘ",
          "question": "“কল্লোল চক্রবর্তীর সমাজ-পরিবারের মতো যদি মৃত্যুঞ্জয়ের সমাজ-পরিবার সহনশীল হতো তবে মৃত্যুঞ্জয় বিলাসীর করুণ পরিণতি দেখতে হতো না' – মন্তব্যটি বিশ্লেষণ করো।",
          "explanation": "শুধু জাতিভেদ নামক কুসংস্কারের জাঁতাকলে নিষ্পেষিত হওয়া মৃত্যুঞ্জয় বিলাসীর করুণ পরিণতি লক্ষ করলেই বলা যায় যে, প্রশ্নোক্ত মন্তব্য যুক্তিসংগত। 'বিলাসী' গল্পে তৎকালীন হিন্দু সমাজের জাতিভেদ প্রথার করুণ শিকার মৃত্যুঞ্জয় ও বিলাসী। উঁচু জাতের মৃত্যুঞ্জয়ের খুড়ো ও তাদের সমাজ নিচু জাতের বিলাসীর সম্পর্ক মেনে নেয়নি। সাপুড়ের মেয়ে হয়ে জন্ম নেওয়াটাই যেন বিলাসীর সবচেয়ে বড়ো অপরাধ। ফলে ভালোবাসার টানে মৃত্যুঞ্জয় জাত-কুল বিসর্জন দিয়ে সাপুড়ে হয়ে যায়। এরই ফলশ্রুতিতে সাপের কামড়ে তার করুণ মৃত্যু হয় এবং তাকে অনুসরণ করে বিলাসীরও প্রয়াণ ঘটে উদ্দীপকে কল্লোল চক্রবর্তী ও স্নেহা দাস সমাজের প্রচলিত জাতিভেদকে উপেক্ষা করে ভালোবাসার বন্ধনে আবদ্ধ হয়েছে। পরিণতিতে বিয়েও হয় তাদের। উঁচু জাতের হওয়ায় কল্লোলের পরিবার ও সমাজ প্রথমে মানতে না চাইলেও পরবর্তীতে তাদের সম্পর্ক মেনে নিতে বাধ্য হয়। অসম বর্ণের এমন সম্পর্ক 'বিলাসী' গল্পেও দেখা যায়, মৃত্যুঞ্জয় ও বিলাসীর প্রণয় ও পরিণয়ে । উদ্দীপকের সাথে 'বিলাসী' গল্পের অসম বর্ণের প্রণয় ও পরিণয়ের সাদৃশ্য দেখা গেলেও গল্পে, বর্ণিত সমাজ বেশি কট্টরপন্থী। ফলে সমাজ বিশেষত মৃত্যুঞ্জয়ের খুড়া কোনোভাবেই এ সম্পর্ক মেনে নিতে পারেনি। তার অস্বীকৃতি ও সংঘবদ্ধ আক্রমণের কারণেই মৃত্যুঞ্জয়কে জাত-ধর্ম ছাড়তে হয় এবং শেষ পর্যন্ত করুণ মৃত্যু হয় তার। বিলাসীও তার অনুগামী হয়। তাই বলা যায় যে, কল্লোল চক্রবর্তীর সমাজ-পরিবারের মতো যদি মৃত্যুঞ্জয়ের সমাজ-পরিবার সহনশীল হতো তবে মৃত্যুঞ্জয় বিলাসীর এমন করুণ পরিণতি নাও হতে পারত ।"
        }
      ]
    },
    {
      "number": "2",
      "uddipok": "সাহেব আলি সচিবালয়ের একজন স্বপ্ন বেতনভুক্ত কর্মচারী। বাড়তি উপার্জনের অনেক পথ তার জানা আছে। এর মধ্যে ভাড়া বাড়ি থেকে নিজের তৈরি করা বাড়িতে উঠেছে। পরিবারের সকলকে আরাম-আয়েশে রেখেছে। কিন্তু তার কালোটাকার উৎস কোথায়? টাকা কামানোর নেশায় এখন সে দিশেহারা। মাঝে মাঝে বিবেকের দংশনে ক্ষত-বিক্ষত হয় সাহেব আলির হৃদয়।",
      "tag": "JCC 23",
      "sub_questions": [
        {
          "label": "ক",
          "question": "'আমার পথ' প্রবন্ধে কোনটি সবচেয়ে বড়ো দাসত্ব?",
          "explanation": "‘আমার পথ' প্রবন্ধে পরাবলম্বনই সবচেয়ে বড়ো দাসত্ব ।"
        },
        {
          "label": "খ",
          "question": "কৰি নিজেকে 'অভিশাপ-রথের সারথি' বলে অভিহিত করেছেন কেন? বুঝিয়ে দাও।",
          "explanation": "সকল অন্যায়-অবিচারের বিরুদ্ধে অভিশাপ হয়ে আবির্ভূত হয়েছেন বলেই কৰি নিজেকে অভিশাপ-রথের সারথি' বলে অভিহিত করেছেন। কবি পুরাতন-জীর্ণ সমাজকে ঢেলে সাজাতে চান। কিন্তু সমাজের নিয়ম পালটাতে গেলে বাধার সম্মুখীন হতে হয়, সমাজরক্ষকদের আক্রমণের শিকার হতে হয়। কবি এ সকল অন্যায়ের বিরুদ্ধে সোচ্চার। তিনি তাদের অন্যায়কে অভিশাপ হয়ে ধ্বংস করতে চান। তাই তিনি নিজেকে। অভিশাপ-রথের সারথি' বলে অভিহিত করেছেন।"
        },
        {
          "label": "গ",
          "question": "'ভুল করতে করতে একসময় মানুষ সত্যের মুখোমুখি দাঁড়ায়'- 'আমার পথ' প্রবন্ধ ও উদ্দীপক অনুসারে লেখো।",
          "explanation": "সাহেব আলির বিবেকের দংশনে ক্ষত-বিক্ষত হওয়াই প্রমাণ করে 'ভুল করতে করতে একসময় মানুষ সত্যের মুখোমুখি দাঁড়ায়'। 'আমার পথ' প্রবন্ধে লেখক এমন এক 'আমি'র আবাহন প্রত্যাশা করেছেন, যার পথ সত্য; সত্য প্রকাশে তিনি নির্ভীক অসংকোেচ। তিনি ভুল করতে রাজি আছেন, কিন্তু ভণ্ডামি করতে প্রস্তুত নন। এই ভুল ব্যক্তির, সমাজের কিংবা যেকোনো প্রকার বিশ্বাসের হতে পারে। তবে ভুল যারই হোক বা যেমনই হোক-এর থেকে বেরিয়ে আসাই লেখকের একান্ত প্রত্যাশা । উদ্দীপকে মিথ্যা বা অন্যায়ের সাথে আপস করা জনৈক সাহেব আলি নামক একজন সরকারি কর্মচারীর কথা বর্ণিত হয়েছে। সে বাড়তি উপার্জনের জন্য বিকল্প পথ অর্থাৎ অবৈধ পথের খোঁজ পায় এবং প্রভূত ধন-সম্পদের মালিক হয়। কিন্তু মাঝেমাঝে বিবেকের দংশন তাকে ক্ষত-বিক্ষত করে। নিজের ভুল বুঝতে পারার মাঝে যে সত্যান্বেষী মন তার রয়েছে তা-ই ‘আমার পথ' প্রবন্ধের লেখকের মানসিকতাকে কিছুটা হলেও স্পর্শ করে ।"
        },
        {
          "label": "ঘ",
          "question": "“সাহেব আলীর ক্ষত-বিক্ষত হৃদয়ই যেন 'আমার পথ' প্রবন্ধের সত্যকে চিনে নেওয়ার পথ”— আলোচনা করে বুঝিয়ে দাও।",
          "explanation": "বিবেকের দংশনে মানুষ মিথ্যা-প্রবঞ্চনা থেকে বের হওয়ার পথ খুঁজে পায় বলে বলা যায় যে, সাহেব আলির ক্ষত-বিক্ষত হৃদয়ই যেন 'আমার পথ' প্রবন্ধের সত্যকে চিনে নেবার পথ । ‘আমার পথ' প্রবন্ধে লেখক নিজেকে আবিষ্কারের মাধ্যমে প্রকৃত সত্য উদ্ঘাটনে প্রয়াসী হয়েছেন। তিনি ভুল করতে রাজি আছেন, কিন্তু ভুলের ওপর স্থির থাকতে চান না। কেননা, সেক্ষেত্রে তা হবে ভণ্ডামি। তাঁর মতে, একমাত্র মিথ্যা থেকে বেরিয়ে আসতে পারলেই সত্যিকারের মনুষ্যত্ব অর্জন করা সম্ভব। উদ্দীপকের সচিবালয়ের কর্মচারী সাহেব আলির মাধ্যমে অন্যায় ও অবৈধ পথে উপার্জনকারী অনেকের মুখোশ উন্মোচিত হয়েছে। সে অল্প বেতনের কর্মচারী হয়েও অঢেল ধন-সম্পদের মালিক হয় অবৈধ উপার্জনের মাধ্যমে। তবে বিবেকের দংশনে ক্ষত-বিক্ষত হয় তার হৃদয়। এখানে এসে তার মাঝে 'আমার পথ' প্রবন্ধের লেখকের মানসিকতার। কিছুটা সাদৃশ্য লক্ষ করা যায় । উদ্দীপকের সাহেব আলি অন্যায়ের সাথে আপস করে প্রভূত সম্পত্তির মালিক হলেও সত্য থেকে বিচ্যুত হওয়ার গ্লানি তাকে মনুষ্যত্ব অর্জনের। পথে কিছুটা হলেও ধরে রেখেছে। 'আমার পথ' প্রবন্ধের লেখকও মনে করেন যে, মিথ্যা থেকে বেরিয়ে আসা সম্ভব হলেই মনুষ্যত্ববোধের জাগরণ ঘটবে। তাই বলা যায়, প্রশ্নোক্ত মন্তব্যটি যুক্তিসংগত।"
        }
      ]
    },
    {
      "number": "3",
      "uddipok": "হাসান মাহমুদ ভয়াবহ অগ্নিকাণ্ডে দোকান পাট, ব্যাবসা প্রতিষ্ঠান সব হারিয়ে খুবই বিপন্ন অবস্থায় পড়ল। ঢাকার বঙ্গবাজারে তার আটটি কাপড়ের দোকান ও ৪০ জন কর্মচারী ছিল। এখন সব হারিয়ে পথে বসার মতো অবস্থা তার। দিশেহারা হয়ে সে তার বাল্যবন্ধু রাকিবের কাছে ছুটে গেল সাহায্যের আশায়। রাকিব তার বন্ধু হাসানকে কিছু টাকা দিলো এবং নতুন করে ব্যাবসা শুরু করার পরামর্শ দিলো। বন্ধুর পরামর্শে সে তার বাড়ির পাশের ফাঁকা জায়গায় পোলটি ফার্ম করল এবং একটি পুকুর লিজ নিল মাছ চাষের জন্য। এভাবে হাসান কঠিন পরিশ্রমের বিনিময়ে অল্প সময়ের মধ্যে নিজের অবস্থার উন্নতি করতে সক্ষম হলো।",
      "tag": "JCC 23",
      "sub_questions": [
        {
          "label": "ক",
          "question": "সত্যিকারের মানব কল্যাণ কীসের ফসল ?",
          "explanation": "সত্যিকারের মানব-কল্যাণ মহৎ চিন্তা-ভাবনার ফসল ।"
        },
        {
          "label": "খ",
          "question": "ওপরের হাত সব সময় নিচের হাত থেকে শ্রেষ্ঠ।'- কথাটি দ্বারা কী বোঝানো হয়েছে?",
          "explanation": "দান করা একটি উত্তম কাজ হওয়ায় ওপরের হাত সব সময় নিচের হাতের থেকে শ্রেষ্ঠ । ওপরের হাত বলতে দাতাকে বোঝানো হয়। আর নিচের হাত দ্বারা বোঝানো হয় গ্রহীতাকে। মহানবি হযরত মুহাম্মদ (স.) ওপরের হাতকে উত্তম বলেছেন। কারণ, ওপরের হাত ওপর থেকে অনুগ্রহ বর্ষণ করে, আর নিচের হাত সেই দান গ্রহণ করে। মূলত দান করার মাহাত্ম্য এবং দানগ্রহীতার দীনতা তুলে ধরতেই প্রশ্নোক্ত কথাটি বলা হয়েছে ।"
        },
        {
          "label": "গ",
          "question": "উদ্দীপকটিতে 'মানব কল্যাণ' প্রবন্ধের কোন দিকটি স্পষ্ট হয়ে উঠেছে? আলোচনা করো ।",
          "explanation": "উদ্দীপকটিতে ‘মানব-কল্যাণ' প্রবন্ধের পরিকল্পনা মাফিক ও মর্যাদাপূর্ণ উপায়ে মানব-কল্যাণের দিকটি স্পষ্ট হয়ে উঠেছে। ‘মানব-কল্যাণ' প্রবন্ধে লেখক মানুষের উপকার করা তথা মানব- কল্যাণে অবদান রাখার বিষয়টিকে নিয়ে আমাদের ভাবনার জগতে নাড়া দিতে সচেষ্ট হয়েছেন । আমরা সাধারণত মানুষকে সামান্য আর্থিক দান- খয়রাত করাকেই মানব-কল্যাণ ভেবে থাকি । কিন্তু লেখক মানব-কল্যাণ বলতে মানুষের সার্বিক মঙ্গলের প্রয়াসকে বোঝাতে চেয়েছেন । উদ্দীপকে হাসান মাহমুদ ভয়াবহ অগ্নিকাণ্ডে দোকানপাট, ব্যবসা প্রতিষ্ঠান সব হারিয়ে পথে বসার মতো অবস্থা হয় । এ অবস্থায় তার বাল্যবন্ধু টাকা ও প্রয়োজনীয় পরামর্শ দিয়ে এ অবস্থা থেকে উত্তরণের পথ দেখান । তার এ ধরনের উদ্যোগ মূলত ‘মানব-কল্যাণ' প্রবন্ধে উল্লেখিত প্রকৃত মানব- কল্যাণকে ইঙ্গিত করে। কেননা, রাকিব বিপদগ্রস্ত বন্ধুকে কিছু টাকা দিয়েই দায় সারা গোছের দাতা না হয়ে বন্ধুর অবস্থা উত্তরণে সামগ্রিক অবদান রেখেছে।"
        },
        {
          "label": "ঘ",
          "question": "'পরিশ্রমের মাধ্যমেই মর্যাদাপূর্ণ জীবনের অধিকারী হওয়া যায়— মন্তব্যটি উদ্দীপক ও প্রবন্ধের আলোকে মূল্যায়ন করো ।",
          "explanation": "মানুষের কাছে হাত পেতে নেওয়া বা সামান্য দান-খরয়াতে মানুষের মর্যাদা ক্ষুণ্ণ হলেও কঠোর শ্রমের মাধ্যমে অর্জিত আয় মর্যাদাপূর্ণ হয়ে থাকে । 'মানব-কল্যাণ' প্রবন্ধে লেখক মানব-কল্যাণ ধারণাটির তাৎপর্য বিচারে সচেষ্ট হয়েছেন। তাঁর মতে, মানব-কল্যাণ হলো মানুষের সার্বিক মঙ্গলের প্রয়াস। এ কল্যাণের লক্ষ্য সকল অবমাননাকর অবস্থা থেকে মর্যাদাপূর্ণ অবস্থায় মানুষের উত্তরণ ঘটানো। হাত পাতলেই পাঁচ-দশ টাকা দেওয়ার চেয়ে হাত পাতা বন্ধ করার লক্ষ্যে কাজ করা বেশি কার্যকর। উদ্দীপকে অগ্নিকাণ্ডে চরমভাবে ক্ষতিগ্রস্ত ব্যবসায়ী হাসান মাহমুদ স্বীয় বন্ধু রাকিবের সহযোগিতায় ঘুরে দাঁড়িয়েছেন। রাকিব বিপদগ্রস্ত বন্ধুকে কিছু টাকা দিয়েই দায়িত্ব সারতে পারতেন; কিন্তু তিনি তা না করে পরামর্শ ও সার্বিক সহযোগিতার মাধ্যমে হাসান মাহমুদকে ঘুরে দাঁড়াতে সহযোগিতা করেছেন। তার এহেন কাজে 'মানব কল্যাণ' প্রবন্ধের লেখকের মানসিকতার প্রতিফলন ঘটেছে। উদ্দীপকের হাসান মাহমুদকে তার বন্ধু রাকিব যে সাহায্য করেছে, তাতে উভয়েরই মর্যাদা অক্ষুণ্ণ থেকেছে। প্রবন্ধে লেখকও এমন কর্মকেই প্রকৃত মানব-কল্যাণ বলেছেন। মানুষকে ভিক্ষা দিলে ভিক্ষকের সমস্যার সমাধান তো হয়ই না, উপরন্তু তা ভিক্ষুকের জন্য অমর্যাদাকর। পক্ষান্তরে যথাযথ কাজে নিয়োগের মাধ্যমে সমাজ থেকে ভিক্ষাবৃত্তি দূর করতে পারলে সেটি হবে কার্যকর ও ফলপ্রসূ। তাই বলা যায় যে, প্রশ্নোত্তর মন্তব্যটি যৌক্তিক।"
        }
      ]
    },
    {
      "number": "4",
      "uddipok": "স্বামী ও পাঁচ ছেলে মেয়ে নিয়ে সুবলা রানীর সংসার। স্বামী দুলালের কোনো আয়-রোজগার নেই। এক সময় ভ্যান চালাত। ভ্যান বিক্রি করে বড়ো মেয়ের বিয়ে দিয়েছে। সুবলা রানী মুড়ি-চিড়া ভেজে, অন্যের বাড়িতে কাজ করে কায়-ক্লেশে সংসার চালায়। স্বামী সারাক্ষণ নেশায় বুঁদ হয়ে থাকে আর কারণে অকারণে সুবলার ওপর নির্যাতন চালায় ।",
      "tag": "JCC 23",
      "sub_questions": [
        {
          "label": "ক",
          "question": "সালতি কী?",
          "explanation": "সালতি হলো শালকাঠ নির্মিত বা তালকাঠের সরু ডোঙা বা নৌকা ।"
        },
        {
          "label": "খ",
          "question": "'কাঁথা কম্বলটা চুবিয়ে রাখি জলে'— কেন? ব্যাখ্যা করো ।",
          "explanation": "শত্রুরা ঘরে আগুন ধরিয়ে দিতে পারে এই শঙ্কায় পিসি কাঁথা কম্বলটা জলে চুবিয়ে রাখতে চেয়েছে। আহ্লাদিকে ধরে নিয়ে যাওয়ার জন্য চৌকিদার কানাই একটি ষড়যন্ত্র করে। সে মাঝরাতে মাসি-পিসির নিকট এসে বলে এক্ষুনি তাদেরকে কাছারি বাড়ি যেতে হবে। চক্রান্ত বুঝতে পেরে মাসি-পিসি যেতে চায় না। তারা বটি আর দা উঁচিয়ে কানাইদের বিতাড়িত করে। কিন্তু তাদের ভয় হয় যদি কানাইরা আবার ফিরে এসে ঘরে আগুন ধরিয়ে দেয়। তাই পিসি কাঁথা-কম্বলটা জলে চুবিয়ে রাখতে চেয়েছে।"
        },
        {
          "label": "গ",
          "question": "উদ্দীপকটি 'মাসি-পিসি' গল্পের কোন দিকটিকে ধারণ করেছে? আলোচনা করো।",
          "explanation": "উদ্দীপকটি 'মাসি-পিসি' গল্পের আহ্লাদির স্বামীর সংসারের নির্যাতনের শিকার হওয়ার দিকটিকে ধারণ করেছে। স্বামীর নির্মম নির্যাতনের শিকার পিতৃমাতৃহীন এক তরুণীর করুণ জীবনকাহিনি নিয়ে রচিত হয়েছে 'মাসি-পিসি' গল্পটি। আহ্লাদি নামক ওই তরুণীর স্বামী জগু একজন মদ্যপ। মাসির সাথে কৈলাশের কথোপকথনে ফুটে ওঠে আহ্লাদির ওপর স্বামীর নির্যাতনের চিত্র। খাবার তো ঠিক মতো দেয়ই না উল্টো স্ত্রীকে নানাভাবে নির্যাতন করে জগু । উদ্দীপকে সুবলা রানীর স্বামীগৃহে নির্যাতনের শিকার হওয়ার বর্ণনা ফুটে উঠেছে। তার স্বামী দুলালের আয়-রোজগার নেই। উল্টো সারাক্ষণ নেশায় বুঁদ হয়ে থাকে আর কারণে-অকারণে সুবলার উপর নির্যাতন চালায়। স্বামীর হাতে সুবলার এহেন নির্যাতনের শিকার হওয়ার বিষয়টি 'মাসি-পিসি' গল্পের জগু কর্তৃক তার স্ত্রী আহ্লাদির নির্যাতিত হওয়ার সাথে সাদৃশ্যপূর্ণ।"
        },
        {
          "label": "ঘ",
          "question": "“সংগ্রামী' নারীর জীবনচিত্র উদ্দীপক ও 'মাসি-পিসি' গল্পের উপজীব্য বিষয়”- মন্তব্যটি বিশ্লেষণ করো।",
          "explanation": "নির্যাতিত আহ্লাদিকে আশ্রয় দেওয়া মাসি-পিসির জীবন-সংগ্রাম লক্ষ করে বলা যায় যে, সংগ্রামী নারীর জীবনচিত্র উদ্দীপক ও 'মাসি-পিসি' গল্পের উপজীব্য বিষয় । 'মাসি-পিসি' গল্পে আহ্লাদি নামক এক তরুণীর মাসি ও পিসি দুজনেই বিধবা ও নিঃস্ব। তারা তাদের অস্তিত্ব রক্ষার পাশাপাশি বিরূপ সমাজ থেকে আহ্লাদিকে রক্ষার জন্য বুদ্ধিদীপ্ত ও সাহসী সংগ্রাম পরিচালনা করে। জীবিকা নির্বাহের কঠিন সংগ্রাম, নারী হয়ে নৌকাচালনা, সবজির ব্যবসায় পরিচালনা, সর্বোপরি আহ্লাদিকে নিরাপদে রাখার ক্ষেত্রে তাদের জীবনযুদ্ধ প্রশংসার দাবি রাখে। উদ্দীপকে সুবলা রানী স্বামী ও পাঁচ সন্তান নিয়ে সংসার করে। স্বামী দুলাল কোনো কাজ করে না। নেশায় বুঁদ হয়ে থাকে এবং কারণে-অকারণে সুবলার উপর নির্যাতন চালায়। এসব সহ্য করেও সুবলা মুড়ি-চিড়া ভেজে অন্যের বাড়িতে কাজ করে সংসার চালায়। নারী হয়েও সংসার আগলানোর বিষয়ে 'মাসি-পিসি' গল্পের আহ্লাদির মাসি ও পিসির সাথে সুবলা রানীর সাদৃশ্য লক্ষ করা যায় । উদ্দীপকের সুবলা নারী স্বামীগৃহে নির্যাতিত হয়েও যেভাবে শক্তহাতে সংসারের হাল ধরেছে, তেমনি সংগ্রামী ভূমিকা পালন করে 'মাসি-পিসি' গল্পের বিধবা ও নিঃস্ব মাসি ও পিসি। তারা দুজনে নৌকা চালানো, সবজি ব্যবসায় ইত্যাদি কাজে যুক্ত থেকে জীবনযুদ্ধ পরিচালনা করে। পাশাপাশি আহ্লাদির সমস্ত দেখভালও তারাই করে। তাই বলা যায় যে, প্রশ্নোক্ত মন্তব্যটি যথার্থ।"
        }
      ]
    },
    {
      "number": "5",
      "uddipok": "বিশ্ববিদ্যালয়ের শিক্ষিকা রেহনুমা আজ সমাজে সুপ্রতিষ্ঠিত নারী। স্বামী আশরাফ দশ বছর আগে বিদেশে পিএইচডি করতে গিয়ে আর ফিরে আসেনি। প্রথম দিকে খোঁজ-খবর রাখলেও এখন যোগাযোগ একদমই বন্ধ। আশরাফ সেখানে এক বিদেশিনীর সাথে সংসার পেতেছে। অবশ্য রেহনুমাকে এখনো ডিভোর্স লেটার পাঠায়নি। বেদনায় মুষড়ে পড়লেও এখনো আশাহত হয়নি সে। তার বিশ্বাস একদিন তার স্বামী ঠিকই ফিরে আসবে। স্বামীর স্মৃতিকে আঁকড়ে ধরে শুধু স্বপ্ন বুনে চলেছে।",
      "tag": "JCC 23",
      "sub_questions": [
        {
          "label": "ক",
          "question": "'তাহারেই পড়ে মনে' কবিতাটি কোন ছন্দে লেখা?",
          "explanation": "'তাহারেই পড়ে মনে' কবিতাটি অক্ষরবৃত্ত ছন্দে লেখা।"
        },
        {
          "label": "খ",
          "question": "'পুষ্পশূন্য দিগন্তের পথে'— এখানে কবি কী বুঝিয়েছেন?",
          "explanation": "'পুষ্পশূন্য দিগন্তের পথে' বলতে কৰি বিবর্ণ ও নিষ্প্রাণ প্রান্তরকে বুঝিয়েছেন । আলোচ্য কবিতাটিতে নিঃসঙ্গ ও নিষ্প্রাণ প্রকৃতি এবং কবির চেতনা যেন একাত্ম হয়ে উঠেছে। এ ক্ষেত্রে শীতকালীন প্রকৃতি যেমন তার সজীবতা হারিয়ে রুক্ষমূর্তি ধারণ করেছে, তেমনি শোকে মুহ্যমান কবির চেতনাও যেন প্রিয়জনের চলে যাওয়াকে কেন্দ্র করে বিষণ্ণতার রূপ পরিগ্রহ করেছে। আর তাই অকালে অপ্রাপ্তি নিয়ে স্বজনের চলে যাওয়ার এ বিষয়টিকে তিনি 'পুষ্পশূন্য দিগন্তের পথে' বলে অভিহিত করেছেন ।"
        },
        {
          "label": "গ",
          "question": "উদ্দীপকে প্রতিফলিত আশরাফ 'তাহারেই পড়ে মনে' কবিতায় কার প্রতিনিধি? আলোচনা করে বুঝিয়ে দাও ।",
          "explanation": "উদ্দীপকে প্রতিফলিত আশরাফ 'তাহারেই পড়ে মনে' কবিতায় কবির প্রথম স্বামীর প্রতিনিধি। 'তাহারেই পড়ে মনে' কবিতায় কবির ব্যক্তিজীবনের দুঃখময় ঘটনার ছায়াপাত ঘটেছে। তাঁর সাহিত্য সাধনার প্রধান সহায়ক ও উৎসাহদাতা স্বামীর আকস্মিক মৃত্যুতে কবির জীবনে প্রচণ্ড শূন্যতা নেমে আসে। কবিয়ন আচ্ছন্ন হয়ে যায় রিক্ততার হাহাকারে। তাই বসন্ত এলেও উদাসীন কবির অন্তরজুড়ে রিক্ত শীতের করুণ বিদায়ের বেদনা। উদ্দীপকে বিশ্ববিদ্যালয়ের শিক্ষিকা রেহনুমার বেদনায় ভারাক্রান্ত অনুভূতির প্রকাশ ঘটেছে। তার স্বামী আশরাফ দশ বছর আগে বিদেশে পিএইচডি করতে গিয়ে আর ফিরে আসেনি। সেখানে সে আবার বিয়েও করেছে। কিন্তু রেহনুমা কোনোভাবেই স্বামীর স্মৃতি ভুলতে পারেন না। পুরোপুরি একই রকম না হলেও 'তাহারেই পড়ে মনে' কবিতায় কবির অনুভবও সমান্তরাল। কবি তাঁর পরপারে চলে যাওয়া স্বামীকে ভুলতে পারেন না ।"
        },
        {
          "label": "ঘ",
          "question": "“উদ্দীপকে রেহনুমার মনোবেদনা আর 'তাহারেই পড়ে মনে' কবিতার কবির বিরহ-বেদনা একসূত্রে গাঁথা”— তোমার উত্তরের সপক্ষে যুক্তি দাও ।",
          "explanation": "একজন নারীর কাছে সবচেয়ে প্রিয়জন হলেন তার স্বামী; আর সে স্বামীর শূন্যতা প্রতি মুহূর্তে অনুভব করার বেদনায় রেহনুমা ও কবি একাকার বলে প্রশ্নোক্ত মন্তব্যটি যথার্থ। 'তাহারেই পড়ে মনে' কবিতাটি আপাতদৃষ্টিতে প্রকৃতিঘনিষ্ঠ হলেও এতে কবির ব্যক্তিগত আবেগ-অনুভূতির পরিচয় ফুটে উঠেছে। কবির সাহিত্য সাধনার প্রধান সহায়ক এবং উৎসাহদাতা স্বামীর আকস্মিক মৃত্যুতে বসন্ত এলেও কবি তার সাথে একাত্ম হতে পারেন না; শীতকালরূপী স্বামীর স্মৃতি তাঁকে তাড়িয়ে বেড়ায় উদ্দীপকের রেহনুমা বিশ্ববিদ্যালয়ের শিক্ষক। তার স্বামী বিদেশে উচ্চতর ডিগ্রি নিতে গিয়ে আর ফিরে আসেনি। দশ বছর ধরে স্বামীর স্মৃতি আঁকড়ে ধরে তার ফিরে আসার অপেক্ষায় দিন গুনছেন রেহনুমা। বিদেশে স্বামীর ভিন্ন নারীর পাণিগ্রহণের সংবাদও তাকে বিচলিত করতে পারেনি। প্রায় একই ধরনের অনুভূতি 'তাহারেই পড়ে মনে' কবিতায় কবির ভাষ্যে দেখতে পাওয়া যায় । উদ্দীপকের রেহনুমা এবং 'তাহারেই পড়ে মনে' কবিতার কবি উভয়ের বাস্তবতা ভিন্ন হলেও প্রিয়জনের প্রতি অনুভবে পরস্পর সমান্তরাল। উভয়েই স্বামীর শূন্যতা প্রতি মুহূর্তে অনুভব করেন। আর ফিরে পাওয়া হবে না জেনেও তারা প্রিয়জনের স্মৃতিতে আবিষ্ট। তাদের আবেগ-অনুভূতির বিবেচনায় তাই বলা যায় যে, উদ্দীপকের রেহনুমার মনোবেদনা আর 'তাহারেই পড়ে মনে' কবিতার কবির বিরহ-বেদনা একসূত্রে গাঁথা ।"
        }
      ]
    },
    {
      "number": "6",
      "uddipok": "“ওরা চল্লিশ জন কিম্বা আরও বেশি যারা প্রাণ দিয়েছে ওখানে রমনার রৌদ্রদগ্ধ কৃষ্ণচূড়া গাছের তলায় ভাষার জন্য, মাতৃভাষার জন্য, বাংলার জন্য যারা প্রাণ দিয়েছে ওখানে একটি দেশের মহান সংস্কৃতির মর্যাদার জন্য সেইসব মৃত্যুর নামে আমি ফাঁসির দাবি করছি যারা আমার মাতৃভাষাকে নির্বাসন দিতে চেয়েছে তাদের জন্য আমি ফাঁসি দাবি করছি “হে আমার মৃত ভায়েরা...... তোমাদের আশা অগ্নিশিখার মতো জ্বলবে প্রতিশোধ ও বিজয়ের আনন্দে।\"",
      "tag": "JCC 23",
      "sub_questions": [
        {
          "label": "ক",
          "question": "'ফেব্রুয়ারি ১৯৬৯' কবিতায় আমাদের চেতনার রং কী?",
          "explanation": "'ফেব্রুয়ারি ১৯৬৯' কবিতায় আমাদের চেতনার রং একুশের কৃষ্ণচূড়া ।"
        },
        {
          "label": "খ",
          "question": "সেই ফুল আমাদের প্রাণ'- বলতে কী বোঝ? ব্যাখ্যা করো।",
          "explanation": "সেই ফুল আমাদের প্রাণ' বলতে আমাদের প্রাণপ্রাচুর্যে ভরা মুক্তি ও স্বাধিকার চেতনাকে বোঝানো হয়েছে। ১৯৬৯-এর ফেব্রুয়ারিতে কবি দেশে কিছু লোকের অপতৎপরতা লক্ষ করেছেন। চারদিকে সন্ত্রাসের রং ছড়িয়ে পড়তে দেখেছেন তিনি। পাশাপাশি তিনি ভাষা আন্দোলনে আত্মদানকারী বীর শহিদ সালাম ও বরকতকে আবারও রাজপথে নেমে আসতে দেখেন। অর্থাৎ ভাষা আন্দোলনের জাতীয়তাবাদী চেতনার তখনো মৃত্যু ঘটেনি। ফলে সেই বাস্তবতায়ও মুক্তি ও স্বাধিকার চেতনায় বাঙালি আবার উজ্জীবিত হয়। আর এ চেতনাই বাঙালির প্রাণরূপে প্রতিভাত হয়েছে।"
        },
        {
          "label": "গ",
          "question": "উদ্দীপকটি 'ফেব্রুয়ারি ১৯৬৯' কবিতার সঙ্গে কোন দিক দিয়ে সাদৃশ্যপূর্ণ? আলোচনা করে বুঝিয়ে",
          "explanation": "দ্দীপকটি সংগ্রামী চেতনার দিক থেকে 'ফেব্রুয়ারি ১৯৬৯' কবিতার সঙ্গে সাদৃশ্যপূর্ণ । ১৯৬৯ সালে পাকিস্তানি শাসকগোষ্ঠীর বিরুদ্ধে তৎকালীন পূর্ববঙ্গে যে গণ আন্দোলন সূচিত হয়েছিল, ‘ফেব্রুয়ারি ১৯৬৯' কবিতাটি সেই গণজাগরণের পটভূমিতে রচিত। দেশকে ভালোবেসে মানুষের আত্মদান ও আত্মাহুতির প্রেরণাকে এ কবিতায় কবি গভীর মমতা ও শ্রদ্ধার সঙ্গে তুলে ধরেছেন । কবিতাটিতে একুশের রক্তঝরা দিনগুলোতে স্বৈরশাসনের বিরুদ্ধে এদেশের সংগ্রামী মানুষের আত্মাহুতির মাহাত্মে প্রগাঢ়তা লাভ করেছে । উদ্দীপকের কবিতাংশে আমাদের মাতৃভাষা ও সাংস্কৃতিক ঐতিহ্য রক্ষার আন্দোলনে আত্মদানকারী শহিদগণের কথা ফুটে উঠেছে। তাঁরা সংখ্যায় চল্লিশজন বা তারও বেশি বলে কবি দাবি করেছেন। তৎকালীন পাকিস্তানি শাসকগোষ্ঠী, যারা মূলত এহেন হত্যাকাণ্ডের জন্য দায়ী তাদের বিচার চেয়েছেন কবি। শহিদদের চেতনা চিরজাগ্রত বলেও কবি ঘোষণা করেন। এই সংগ্রামী চেতনাই যেন সংক্রমিত হয়েছে ১৯৬৯-এ এসে। 'ফেব্রুয়ারি ১৯৬৯' কবিতায় যে গণজাগরণ ফুটিয়ে তোলা হয়েছে, তার প্রেরণা ১৯৫২ সালের ২১ ফেব্রুয়ারি থেকেই পাওয়া। এদিক থেকে . উদ্দীপকটি আলোচ্য কবিতার সঙ্গে সাদৃশ্যপূর্ণ ।"
        },
        {
          "label": "ঘ",
          "question": "উদ্দীপকের সংগ্রামী চেতনা 'ফেব্রুয়ারি ১৯৬৯' কবিতার বাঙ্গালির স্বতঃস্ফূর্ত সংগ্রামী চেতনার শিল্পরূপ” – বিশ্লেষণ করো।",
          "explanation": "উদ্দীপকের কবিতাংশ এবং ‘ফেব্রুয়ারি ১৯৬৯' কবিতায় মূলত একই জাতীয়তাবাদী চেতনা এবং সংগ্রামী মনোভাবের প্রকাশ ঘটেছে। ‘ফেব্রুয়ারি ১৯৬৯' কবিতাটিতে ১৯৬৯ সালের গণ-অভ্যুত্থানের চিত্র ফুটে উঠলেও তা যেন ১৯৫২ সালের ভাষা আন্দোলনের ধারাবাহিকতা মাত্র । কবির বর্ণনামতে, জাতিগত শোষণ ও নিপীড়নের বিরুদ্ধে এদেশের সাধারণ মানুষ ক্ষুব্ধ হয়ে ওঠে ১৯৬৯-এ। প্রত্যন্ত গ্রামগঞ্জ, হাটবাজার, কলকারখানা, স্কুল-কলেজ-বিশ্ববিদ্যালয় থেকে অসংখ্য মানুষ জড়ো হয় ঢাকার রাজপথে। 'জান দেবো, তবু মান দেবো না’– এই মন্ত্রে সবাই উজ্জীবিত । উদ্দীপকের কবিতাংশে ভাষা ও সংস্কৃতির জন্য আত্মদানকারী শহিদদের কথা বর্ণিত হয়েছে। বাংলা ভাষা ও বাঙালির সাংস্কৃতিক ঐতিহ্য রক্ষার আন্দোলনে ৪০ জন বা তারও বেশি মানুষকে হত্যা করেছে ক্ষমতাসীন গোষ্ঠী। শহিদরা জীবন দিয়ে যে সংগ্রামের বীজ বপন করে গেলেন, তা ছিল দুর্মর। ১৯৬৯ সালের গণ-অভ্যুত্থানের পটভূমিতে লেখা 'ফেব্রুয়ারি ১৯৬৯' কবিতাটিও সেই একই চেতনার বিচ্ছুরণ। এ কারণে ফেব্রুয়ারি এলেই যেন বাঙালি উজ্জীবিত হয়ে ওঠে। উদ্দীপক ও ফেব্রুয়ারি ১৯৬৯' কবিতায় বর্ণিত সময়কাল ভিন্ন হলেও উভয়ক্ষেত্রে একই চেতনা কাজ করেছে। উভয় স্থানেই বাঙালির দুর্মর সংগ্রামী চেতনার স্ফুরণ ঘটেছে এবং তা প্রজন্ম থেকে প্রজন্মে সঞ্চারিত হচ্ছে। আর তাই ফেব্রুয়ারি মাস এলেই বাঙালি স্বাধিকার চেতনায় উজ্জীবিত হয়। কেননা ভাষা আন্দোলনের মাধ্যমেই বাঙালির মধ্যে জাতীয়তাবাদী চেতনার জাগরণ ঘটে আর এ চেতনাই ১৯৬৯ এর গণ-- অভুত্থানসহ সকল আন্দোলন সংগ্রামে ভূমিকা রাখে। তাই বলা যায় যে, উদ্দীপকের সংগ্রামী চেতনা এবং ‘ফেব্রুয়ারি ১৯৬৯' কবিতা বাঙালির স্বতঃস্ফূর্ত সংগ্রামী চেতনার শিল্পরূপ।"
        }
      ]
    },
    {
      "number": "7",
      "uddipok": "শত যুগের ঘন আঁধার গায়ে আজো আছে সেই আঁধারে মানুষগুলো লড়াই করে বাঁচে মনে আমার ঝলসে ওঠে একাত্তরের কথা পাখির ডানায় লিখেছিলাম প্রিয় স্বাধীনতা।",
      "tag": "JCC 23",
      "sub_questions": [
        {
          "label": "ক",
          "question": "জিহবায় উচ্চারিত প্রতিটি সত্য শব্দ কী?",
          "explanation": "জিহ্বায় উচ্চারিত প্রতিটি সত্য শব্দ কবিতা"
        },
        {
          "label": "খ",
          "question": "ভালোবাসা দিলে মা মরে যায় — এ চরণটিতে কবি কী বলতে চেয়েছেন? বুঝিয়ে দাও।",
          "explanation": "দেশমাতৃকার প্রতি কবির ভালোবাসার দিকটি কবিতায় প্রতিফলিত হয়েছে। দেশাত্মবোধে উজ্জীবিত হলে দেশপ্রেমিকের চেতনায় দেশই মাতৃরূপে ফিরে আসে। আর চেতনায় দেশমাতাকে ধারণ করলে জন্মদাত্রী মায়ের আবেদন তার কাছে তুচ্ছ হয়ে যায়। প্রশ্নোক্ত উক্তিটি দ্বারা কবি এ কথাটি বোঝাতে চেয়েছেন।"
        },
        {
          "label": "গ",
          "question": "উদ্দীপকের বিষয়ের সাথে 'আমি কিংবদন্তির কথা বলছি' কবিতার যে বিষয়ের সাদৃশ্য লক্ষ করা যায় তা বর্ণনা করো",
          "explanation": "উদ্দীপকের কবিতাংশে উঠে আসা এদেশের মাটির সন্তানদের টিকে থাকার গৌরবোজ্জ্বল সংগ্রামের ইতিহাসের সাথে 'আমি কিংবদন্তির কথা বলছি' কবিতার সাদৃশ্য লক্ষ করা যায়। 'আমি কিংবদন্তির কথা বলছি' কবিতাটিতে উচ্চারিত হয়েছে ঐতিহ্য- সচেতন শিকড়সন্ধানী মানুষের সর্বাঙ্গীণ মুক্তির দৃপ্ত ঘোষণা। কবি তাঁর পূর্বপুরুষের সাহসী ও গৌরবোজ্জ্বল ইতিহাসের কথা উপস্থাপনের মধ্য দিয়ে তাঁর বক্তব্যকে এগিয়ে নিয়ে চলেন। 'কবির বর্ণিত এই ইতিহাস বাংলার জনগণের লড়াই করে টিকে থাকার ইতিহাস। উদ্দীপকের কবিতাংশে শত যুগের ঘন আঁধারে বেঁচে থাকা এদেশের ভূমিপুত্রদের কথা বর্ণিত হয়েছে। অন্ধকারের বিরুদ্ধে লড়াই করে বেঁচে থাকা এ মানুষগুলো স্বাধীনতার স্বপ্ন দেখে। এরই পরিক্রমায় চূড়ান্ত স্বাধীনতা অর্জিত হয় ১৯৭১ সালে। পুরোপুরি না হলেও এদেশের জনগণের সংগ্রামের ধারাবাহিকতা আমি কিংবদন্তির কথা বলছি' কবিতার সমান্তরাল।"
        },
        {
          "label": "ঘ",
          "question": "“উদ্দীপকে প্রতিফলিত স্বাধীনতার কথা ও 'আমি কিংবদন্তির কথা বলছি' কবিতার সর্বাঙ্গীন মানব মুক্তির কথা একসূত্রে গাঁথা” – বিশ্লেষণ করো ।",
          "explanation": "এ মাটির সন্তানদের ধারাবাহিক লড়াই-সংগ্রামের ইতিহাসকে গুরুত্বসহ বিবেচনা করে বলা যায় যে, প্রশ্নে উল্লিখিত উক্তিটি যথার্থ। 'আমি কিংবদন্তির কথা বলছি' কবিতায় বাঙালি জাতির হাজার বছরের সংগ্রামের পরিক্রমা কাব্যিক ব্যঞ্জনায় ফুটে উঠেছে। কবি এই কবিতায় পৌনঃপুনিকভাবে মানবমুক্তির আকাঙ্ক্ষায় সোচ্চার হয়ে উঠেছেন। কবি তাঁর পূর্বপুরুষের সাহসী ও গৌরবোজ্জ্বল ইতিহাসের কথা উপস্থাপনের মধ্য দিয়ে তাঁর বক্তব্যকে এগিয়ে নিয়ে চলেন। মানবমুক্তির জন্য অবধারিত যুদ্ধের বর্ণনা ফুটে ওঠে তাঁর কবিতার ছত্রে ছত্রে। উদ্দীপকের কবিতাংশে অজ্ঞানতা, শোষণ, বঞ্চনাসহ নানাবিধ অন্ধকারের বিরুদ্ধে লড়াই করা বাঙালি জাতির গৌরবোজ্জ্বল ইতিহাস বর্ণিত হয়েছে। পরাধীনতার শৃঙ্খল ভাঙতে বাঙালি বারবার লড়াই করেছে। ১৯৭১ এসে তারা পাখির ডানায় \"প্রিয় স্বাধীনতা' লিখতে পেরেছে রক্তক্ষয়ী সংগ্রামের মাধ্যমে। ''আমি কিংবদন্তির কথা বলছি' কবিতায়ও বাঙালির এহেন সংগ্রামী ঐতিহ্যের কথা বর্ণিত হয়েছে।"
        }
      ]
    },
    {
      "number": "8",
      "uddipok": "শিমুলতলী গ্রামের মৌলবি সাহেব একজন জনদরদী ও খোদাভীরু মানুষ। ধর্মীয় গোঁড়ামি ও কুসংস্কারকে তিনি প্রশ্রয় দেন না। পানিপড়া, তেলপড়া, তাবিজ-কবচ এসবের বিরুদ্ধে তিনি গ্রামবাসীকে সচেতন করে বক্তব্য দেন। জমির আলীর মেয়ে সালেহাকে ভূতে ধরেছে সন্দেহে যখন গ্রামবাসী তাঁর শরণাপন্ন হন তখন তিনি তাদেরকে শহরে ডাক্তারের কাছে যাওয়ার পরামর্শ দেন। সালেহা ছিল হিস্টিরিয়া রোগী। উন্নত চিকিৎসা পেয়ে দ্রুত আরোগ্য লাভ করে। এভাবেই মৌলবি সাহেব শিমুলতলী গ্রামকে অন্ধকার থেকে আলোর পথে নিয়ে চলেছেন।",
      "tag": "JCC 23",
      "sub_questions": [
        {
          "label": "ক",
          "question": "মহব্বতনগরে মজিদ প্রথমে কার বাড়িতে আশ্রয় নেয়?",
          "explanation": "মহব্বতনগরে মজিদ প্রথমে খালেক ব্যাপারীর বাড়িতে আশ্রয় নেয়।"
        },
        {
          "label": "খ",
          "question": "“দলিল-দস্তাবেজ জাল হয়, কিন্তু খোদাতালার কালাম জাল হয় না”- ব্যাখ্যা করো।",
          "explanation": "'লালসালু' উপন্যাসের ভণ্ড মজিদ তার দেওয়া পানিপড়া, প্রতিদ্বন্দ্বী পিরের নামে খাওয়ানো হবে শুনে খেপে গিয়ে প্রশ্নোক্ত উক্তিটি করে। খালেক ব্যাপারীর প্রথম স্ত্রী আমেনা বিবি সন্তান কামনায় আওয়ালপুরে আসা নতুন পিরের কাছ থেকে পানিপড়া খেতে চায় ৷ কিন্তু ভণ্ড মজিদের সাথে সেই পিরের স্বার্থগত দ্বন্দ্ব থাকার কারণে ব্যাপারী তার ছোটো স্ত্রীর ভাই ধলা মিয়াকে গোপনে রাতের অন্ধকারে আওয়ালপুরে গিয়ে পানিপড়া আনতে বলে। কিন্তু ধলা মিয়া ভীতু প্রকৃতির লোক হওয়ায় রাতের অন্ধকারে সেখানে না গিয়ে মজিদের কাছে আসে পানিপড়া নিতে । আর মজিদকে এই পানিপড়া দেওয়ার কথা গোপন রাখতে বলে। মজিদের পানিপড়া আওয়ালপুরে আগত পিরের নামে চালিয়ে দেওয়ার হঠকারিতাপূর্ণ প্রস্তাবে মজিদ রেগে গিয়ে প্রশ্নোক্ত উক্তিটি করে ।"
        },
        {
          "label": "গ",
          "question": "উদ্দীপকে 'লালসালু' উপন্যাসের কোন দিকটি ফুটে উঠেছে? ব্যাখ্যা করো ।",
          "explanation": "উদ্দীপকে 'লালসালু' উপন্যাসের ধর্মান্ধতা ও ধর্মীয় কুসংস্কারের দিকটি ফুটে উঠেছে। 'লালসালু' উপন্যাসে অশিক্ষা ও কুসংস্কারে জর্জরিত এক জনপদের জনজীবনের বর্ণনা ফুটে উঠেছে। মহব্বতনগর গ্রামে প্রবেশ করে মজিদ গ্রামবাসীর মাঝে ধর্মান্ধতা পাকাপোক্ত করে দেয়। বিপদে-আপদে, রোগে- শোকে এখানকার মানুষ তথাকথিত মোদাচ্ছের পিরের মাজারে উপস্থিত হয়। মাজারের খাদেম মজিদের কাছে জানায় তাদের সকল আর্জি। এমনকি খালেক ব্যাপারী মতো লোকের স্ত্রীও পানিপড়া, তাবিজ-কবজে বিশ্বাস করে। | উদ্দীপকে শিমুলতলী গ্রামের মানুষের নানাবিধ কুসংস্কারের পরিচয় পাওয়া যায়। পানিপড়া, তেলপড়া, তাবিজ-কবচ ইত্যাদি তাদের কাছে রোগের প্রতিষেধক বলে মনে হয়। হিস্টিরিয়া আক্রান্ত সালেহাকে ভূতে ধরেছে বলে মনে করে তারা। প্রায় একই ধরনের চিত্র দেখা যায় 'লালসালু' উপন্যাসে উল্লিখিত মহব্বতনগর গ্রামের মানুষের কর্মকাণ্ডে। তারাও অসুস্থ মানুষকে চিকিৎসা না করিয়ে বরং তাবিজ-কবজ ও পানিপড়া জাতীয় কুসংস্কারে বিশ্বাস করে।"
        },
        {
          "label": "ঘ",
          "question": "“উদ্দীপকের মৌলবি সাহেবের মতো যদি 'লালসালু' উপন্যাসের মজিদ আলোকের অভিসারী হতো তবে সমাজ থেকে গোঁড়ামি-কুসংস্কার উঠে যেত”— মন্তব্যটি বিশ্লেষণ করো।",
          "explanation": "উদ্দীপকের মৌলবি সাহেব আধুনিক জীবনবোধে সচেতন বলে মজিদের ঠিক বিপরীত - এ বিষয়টি বিবেচনায় বলা যায়, প্রশ্নোক্ত মন্তব্যটি যথার্থ। 'লালসালু' উপন্যাসে মহব্বতনগর গ্রামের অশিক্ষিত ও কুসংস্কারাচ্ছন্ন মানুষের মাঝে ধর্মান্ধতার বীজবপন করে কথিত মোদাচ্ছের পিরের মাজারের খাদেম মজিদ। তারা রোগ-শোকে ডাক্তার না খুঁজে; চলে আসে মাজারের খাদেম মজিদের কাছে। সে-ও এই সুযোগে ঝাড়-ফুঁক, পানিপড়া এসবের মাধ্যমে সমাধান দেয়। আওয়ালপুরের পীর সাহেবের মাঝেও এসব লক্ষ করা যায়। উদ্দীপকে শিমুলতলী গ্রামের জনৈক মৌলবি সাহেব কর্তৃক আধুনিক বিজ্ঞানসম্মত সমাধান দেওয়ার কথা বর্ণিত হয়েছে। তার কাছে অসুস্থ মানুষজন তাবিজ-কবচ, পানিপড়া ইত্যাদির জন্য আসলে তিনি তাদের ডাক্তারের কাছে পাঠান। জিনে ধরেছে বলে কথিত হিস্টিরিয়া রোগীকে শহরের ডাক্তারের কাছে নিতে বলেন। 'লালসালু' উপন্যাসেও সাধারণ মানুষের কর্মকাণ্ড উদ্দীপকের মতোই। কিন্তু সেখানে মজিদ তাদের কুসংস্কারের সুযোগ গ্রহণ করে । উদ্দীপকের মৌলবি সাহেব এবং 'লালসালু' উপন্যাসের মজিদ প্রায় একই ধরনের মানুষ হলেও জীবনচেতনায় ভিন্ন। মৌলবি সাহেব আধুনিক বিজ্ঞানমনস্ক আলোকাভিসারী হলেও মজিদ তার উলটো। সে অন্ধকারের প্রতিভূ হিসেবে 'নিজেকে প্রতিষ্ঠিত করেছে। মানুষকে অন্ধকারে রাখতে পারলেই তার লাভ। তাই বলা যায় যে, উদ্দীপকের মৌলবি সাহেবের মতো যদি 'লালসালু' উপন্যাসের মজিদও আলোকাভিসারী হতো, তবে সমাজ থেকে গোঁড়ামি-কুসংস্কার উঠে যেত।"
        }
      ]
    },
    {
      "number": "9",
      "uddipok": "চৌদ্দ বছরের কিশোরী রাহাতনের বিয়ে হয় পঞ্চাশোর্ধ সগীর আলির সাথে। ঋণ পরিশোধের টাকার বদলে রাহাতনকে গছিয়ে দিয়েছে তার বাবা সগীর আলির কাছে। সগীর আলির এটি তৃতীয় বিয়ে । প্রথম স্ত্রী মারা গিয়েছে বিশ বছর আগে। দ্বিতীয় স্ত্রী ছেলেপুলেসহ বর্তমান । প্রথম প্রথম নতুন পরিবেশে ভয়ে জড়োসড়ো হয়ে থাকলেও রাহাতন ধীরে ধীরে নিজেকে প্রকাশ করতে থাকে। তাঁর কিশোরীসুলভ চপলতা পরিবারের সদস্যরা বিশেষ করে সগীর আলি ভালোভাবে নেয় না। একদিন মনের খেয়ালে বাড়ি থেকে খানিক দূরে চলে যায় নদীর ধারে। এ কারণে সগীর আলি তাকে দড়ি দিয়ে বেঁধে রাখে ।",
      "tag": "JCC 23",
      "sub_questions": [
        {
          "label": "ক",
          "question": "গ্রামের মহিলাদের সঙ্গে মজিদের যোগসূত্র কে?",
          "explanation": "গ্রামের মহিলাদের সঙ্গে মজিদের যোগসূত্র হলো রহিমা।"
        },
        {
          "label": "খ",
          "question": "‘তারা দু-জনেই কিন্তু ভুল করে'— ব্যাখ্যা করো।",
          "explanation": "'লালসালু' উপন্যাসের মজিদ ও রহিমা, জমিলার সহজ-সরল ভাব দেখে তার প্রতিবাদী মনোভাবকে বুঝতে ভুল করে । মজিদ সন্তান লাভের আশায় ও নিজের চাহিদা চরিতার্থ করতে অল্পবয়সি জমিলাকে দ্বিতীয় স্ত্রী হিসেবে বিয়ে করে ঘরে তোলে। জমিলার সহজ- সরল ভাব দেখে রহিমা এবং মজিদ মনে করে জমিলা কোমল ও নমনীয় থাকবে। প্রকৃতপক্ষে, তারা দুজনেই জমিলার প্রতিবাদী রূপ সম্পর্কে জ্ঞাত নয় বলে তাকে চিনতে ভুল করে।"
        },
        {
          "label": "গ",
          "question": "উদ্দীপকের সগীর আলীর সাথে 'লালসালু' উপন্যাসের কোন চরিত্রটির সাদৃশ্য রয়েছে? আলোচনা করো ।",
          "explanation": "উদ্দীপকের সগীর আলীর মধ্যে 'লালসালু' উপন্যাসের মজিদ চরিত্রের সাদৃশ্য রয়েছে। 'লালসালু' উপন্যাসে কপর্দকহীন মজিদ কথিত মোদাচ্ছের পিরের মাজারের কল্যাণে ধীরে ধীরে মহব্বনগরের হর্তাকর্তা হয়ে যায়। বিয়ে করে সংসারী হয়। প্রথম স্ত্রীর কোনো সন্তান না থাকায় সে আবার বিয়ে করে তার চেয়ে বয়সে অনেক ছোটো কিশোরী জমিলাকে। জমিলার কিশোরীসুলভ চপলতা কিছুদিনের মধ্যেই তাকে চিন্তিত করে। তার ওপর চড়াও হয় মজিদ, মারধোর করে মাজারের পাশে খুঁটির সাথে বেঁধে রাখে । উদ্দীপকে সগীর আলী তৃতীয় স্ত্রী হিসেবে ঘরে আনে কিশোরী রাহাতনকে। প্রথম প্রথম নতুন পরিবেশে ভয়ে জড়োসড়ো হয়ে থাকলেও রাহাতন ধীরে ধীরে নিজেকে প্রকাশ করতে থাকে। তার কিশোরীসুলভ চপলতাকে স্বামী সগীর আলি ভালোভাবে নেয় না। বাড়ি থেকে খানিকটা দূরে নদীর ধারে চলে যাওয়ার অপরাধে তাকে সগীর আলী দড়ি দিয়ে বেঁধে রাখে সগীর আলীর কর্মকাণ্ড 'লালসালু' উপন্যাসে জমিলার প্রতি মজিদের আচরণের সাদৃশ্য প্রকাশ করে ।"
        },
        {
          "label": "ঘ",
          "question": "“উদ্দীপকটি 'লালসালু' উপন্যাসের খণ্ডাংশমাত্র”. তোমার মতামতের পক্ষে যুক্তি দেখাও।",
          "explanation": "উদ্দীপকে মজিদ কর্তৃক একাধিক বিয়ে করা ও কিশোরীসুলভ চপলতায় স্ত্রীকে নির্যাতন ছাড়া অন্যান্য বিষয়াদি অনুপস্থিত থাকায় বলা যায় যে, প্রশ্নোক্ত মন্তব্যটি যথাযথ। 'লালসালু' উপন্যাসের কাহিনি এগিয়ে চলেছে কুসংস্কারাচ্ছন্ন গ্রামীণ জনপদের মানুষের জীবনে ধর্মান্ধতার প্রসারতাকে কেন্দ্র করো। মজিদ কথিত মাজারকে কেন্দ্র করে ধর্মব্যবসায়ের মাধ্যমে গ্রামের হর্তাকর্তা বনে যায়। খালেক ব্যাপারীর মতো ক্ষমতাশালীরাও তার ছত্রছায়ায় আসতে বাধ্য হয়। তার কর্মকাণ্ডের জন্য যাকেই সে হুমকি মনে করে, তাকেই সমূলে বিনাশ করতে উদ্যত হয়। উদ্দীপকে সগীর আলি তৃতীয় স্ত্রী হিসেবে ঘরে আনে কিশোরী রাহাতনকে। রাহাতনের কিশোরীসুলভ চপলতাকে সে বরদাস্ত করে না। এমনকি বাড়ির বাইরে যাওয়ায় তাকে দড়ি দিয়ে বেঁধে রাখে। 'লালসালু' উপন্যাসে কিশোরী স্ত্রী গ্রহণ এবং পরবর্তীতে তার ওপর নির্যাতনের চিত্র উদ্দীপকের সমান্তরাল। তবে উপন্যাসের বিস্তৃত অঙ্গনে আরও অনেক বিষয় ওঠে এসেছে। একাধিক বিয়ে করা এবং স্ত্রীকে নির্যাতন করার বিষয়টি উদ্দীপক ও ‘লালসালু' উপন্যাসে থাকলেও এর পাশাপাশি তৎকালীন সমাজব্যবস্থা, মানুষের জীবনযাত্রা, আক্কাসের স্কুল প্রতিষ্ঠার চেষ্টাসহ নানাবিধ বিষয় উপন্যাসে ফুটে উঠেছে। মজিদের সার্বক্ষণিক অস্তিত্ববাদের লড়াই অব্যাহত থাকে উপন্যাসের শুরু থেকে শেষ পর্যন্ত। তাই বলা যায় যে, উদ্দীপকটি 'লালসালু' উপন্যাসের খণ্ডাংশ মাত্র ।"
        }
      ]
    },
    {
      "number": "10",
      "uddipok": "রসুলপুর গ্রামের চেয়ারম্যান ওহাব মিয়া গ্রামের মানুষের কাছে একজন সহৃদয় ব্যক্তি হিসেবে সুনাম কুড়িয়েছেন। শিক্ষা-দীক্ষা, পানীয় জলের সুব্যবস্থা, দরিদ্র কৃষকদের জন্য সহজ শর্তে ঋণদান, বেকার যুবকদের জন্য নানা ধরনের প্রশিক্ষণের ব্যবস্থা ইত্যাদি জনহিতকর কাজের মধ্য দিয়ে গ্রামের উন্নতির জন্য সর্বাত্মক প্রচেষ্টা চালিয়ে যাচ্ছেন। গ্রামের মানুষজনও তাকে প্রাণ দিয়ে ভালোবাসে।",
      "tag": "JCC 23",
      "sub_questions": [
        {
          "label": "ক",
          "question": "‘সিরাজউদ্দৌলা' নাটকে কয়টি অঙ্ক রয়েছে?",
          "explanation": "সিরাজউদ্দৌলা' নাটকে চারটি অঙ্ক রয়েছে।"
        },
        {
          "label": "খ",
          "question": "'যত বড় মুখ নয় তত বড় কথা'— উক্তিটি দ্বারা কী বোঝানো হয়েছে? ব্যাখ্যা করো।",
          "explanation": "ইংরেজ পক্ষের সৈনিক ওয়ালি খান ইংরেজদের যুদ্ধ বন্ধ করে নবাব সৈন্যের কাছে আত্মসমর্পণের পরামর্শ দিলে ক্রেটন বাঙালিকে কাপুরুষ আখ্যা দিয়ে ওয়ালি খানকে এ কথা বলেছিলেন। নবাব সৈন্যরা ফোর্ট উইলিয়াম দুর্গ আক্রমণ করলে ইংরেজ সৈন্যরা প্রাতকগ্রস্ত হয়ে পড়ে। নবাবের সাহসী সৈনিকরা দুর্গের কাছাকাছি এসে যায়। এমতাবস্থায় ইংরেজদের বেতনভোগী বাঙালি সৈনিক ওয়ালি খান ইংরেজ সেনাপতি ক্লেটনকে যুদ্ধ বন্ধ করে নবাব সেনাদের কাছে আত্মসমর্পণ করতে বলে, নইলে সকলের প্রাণ যাবে বলে অভিমত | পোষণ করে। তখন ইংরেজ সেনাপতি ক্রেটন ক্ষুব্ধ হয়ে বলে, কাপুরুষ বাঙালির কথায় যুদ্ধ বন্ধ হবে না। ওয়ালি খান বলে, বাঙালি কাপুরুষ এ কথা বলবেন না সাহেব। ইংরেজদের হয়ে যুদ্ধ করছি কোম্পানির টাকার জন্য, তা বলে বাঙালি কাপুরুষ নয়। যুদ্ধ বন্ধ না করলে নবাব সৈন্য এক্ষুনি তার প্রাণ নেবে। এ কথার জবাবে ক্ষিপ্ত ক্লেটন তাকে বলে, যত বড়ো মুখ নয়, তত বড়ো কথা।"
        },
        {
          "label": "গ",
          "question": "উদ্দীপকের ওহাব মিয়ার সাথে 'সিরাজউদ্দৌলা' নাটকের কোন চরিত্রের মিল রয়েছে এবং কীভাবে? আলোচনা করো ।",
          "explanation": "উদ্দীপকের ওহাব মিয়ার সাথে 'সিরাজউদ্দৌলা' নাটকের নবাব সিরাজউদ্দৌলা চরিত্রের মিল রয়েছে। 'সিরাজউদ্দৌলা' নাটকে প্রজাহিতৈষী নবাব সিরাজউদ্দৌলার করুণ পরিণতির কথা বর্ণিত হয়েছে। প্রজাসাধারণের মাঝে তাঁর ব্যাপক জনপ্রিয়তার কারণ তিনি তাঁর পূর্বসূরি নবাব আলিবর্দি খানের মতোই দেশপ্রেমিক ছিলেন। বিদেশি বণিকদের মাথাচাড়া দিয়ে ওঠার বিরুদ্ধে শক্ত অবস্থান নিয়েছিলেন। সাধারণ মানুষের সাথে দুর্ব্যবহারকারী ইংরেজদের কঠোর শাস্তি দিতে তৎপর ছিলেন। উদ্দীপকে চেয়ারম্যান ওহাব মিয়ার নানাবিধ সমাজকল্যাণমূলক কাজের বর্ণনা ফুটে উঠেছে। তিনি শিক্ষা-দীক্ষা, পানীয় জলের সুব্যবস্থা করা, দরিদ্র কৃষকদের সহজশর্তে ঋণদান, বেকার যুবকদের জন্য নানারকম প্রশিক্ষণের ব্যবস্থা করার মাধ্যমে গ্রামের সর্বাত্মক উন্নতির চেষ্টা করে যাচ্ছেন। তার এহেন কর্মকাণ্ডের সাথে নবাব সিরাজউদ্দৌলার প্রজাতিতৈষী বৈশিষ্ট্যের সাদৃশ্য লক্ষ করা যায়। অবশ্য নবাবের কাজ ভিন্ন প্রেক্ষাপটে, ভিন্ন উপায়ে সংঘটিত হয়েছে ।"
        },
        {
          "label": "ঘ",
          "question": "“উদ্দীপকটি 'সিরাজউদ্দৌলা' নাটকের আংশিক চিত্র মাত্র” – বিশ্লেষণ করো।",
          "explanation": "উদ্দীপকে শুধু জনহিতৈষী কর্মকাণ্ডের দিকটি ফুটে ওঠায় বলা যায় যে, উদ্দীপকটি 'সিরাজউদ্দৌলা' নাটকের আংশিক চিত্র মাত্র । 'সিরাজউদ্দৌলা' নাটকে বাংলা, বিহার ও উড়িষ্যার নবাব সিরাজউদ্দৌলার করুণ পরিণতির কথা বর্ণিত হয়েছে । প্রজাহিতৈষী নবাব ইংরেজ বনিকদলের চক্ষুশূল হয়েছেন, তাদের অন্যায়ের বিহিত করতে গিয়ে। তবে নবাবের অতি আপন লোকজনের ষড়যন্ত্রে করুণ পরিণতি বরণ করতে হয় তাঁকে। পুরো নাটকজুড়ে দেখা যায় ষড়যন্ত্র, বিশ্বাসঘাতকতার ছড়াছড়ি। ফলে জাতি হিসেবে আমাদের অন্ধকারের পথে যাত্রা শুরু হয়। উদ্দীপকে চেয়ারম্যান ওহাব মিয়ার মাধ্যমে সমাজের দায়িত্বশীল লোকেদের জনহিতৈষী কর্মকাণ্ডের পরিচয় ফুটে উঠেছে। তাঁর এলাকার মানুষকে নানাভাবে সাহায্য-সহযোগিতার মাধ্যমে এগিয়ে নিতে সদা তৎপর ওহাব মিয়া। যার যেমন প্রয়োজন, তাকে তেমনভাবে সাহায্য করেন তিনি। \"সিরাজউদ্দৌলা' নাটকে নবাব সিরাজউদ্দৌলার এসব প্রজাহিতৈষী বৈশিষ্ট্য উদ্দীপকে ফুটে উঠেছে। তবে নাটকের বিস্তীর্ণ পরিসরে আরও অনেক ঘটনার ঘনঘটা রয়েছে । উদ্দীপকের ওহাব মিয়ার সাথে নাটকের সিরাজউদ্দৌলা চরিত্রের কিছুটা মিল পাওয়া যায়। তবে নাটকের নবাবের সংগ্রাম, কখনো বিদেশিদের বিরুদ্ধে, কখনো নিজের লোকজনের বিরুদ্ধে ছিল। খালা ঘসেটি বেগম, প্রধান সেনাপতি মিরজাফরসহ অনেকের চক্রান্তের কারণে পরাজয়ের মানি ভোগ করতে হয় নবাবকে। এসবের কিছুই উদ্দীপকের পাওয়া যায় না। তাই বলা যায় যে, প্রশ্নোক্ত মন্তব্যটি যথার্থ।"
        }
      ]
    },
    {
      "number": "11",
      "uddipok": "বীর মুক্তিযোদ্ধা লতিফ মিয়া বীরত্বের সাথে যুদ্ধ করে নিজের গ্রাম ও গ্রামের মানুষকে রক্ষা করেছে। তার চাচাতো ভাই রফিক মিয়া পাকিস্তানি বাহিনীর দোসররূপে কাজ করেছে এবং বিভিন্ন সময় লতিফ মিয়া ও তার বাহিনীকে বিপদে ফেলার চেষ্টা করেছে। লতিফ মিয়া অনেক বুঝিয়েও রফিক মিয়াকে সুপথে আনতে পারেনি। একসময় রফিক মিয়া সুকৌশলে লতিফ মিয়াকে ধরিয়ে দেয় পাকিস্তানি বাহিনীর হাতে।",
      "tag": "JCC 23",
      "sub_questions": [
        {
          "label": "ক",
          "question": "পলাশির যুদ্ধে ইংরেজদের পক্ষে সৈন্যসংখ্যা কত ছিল?",
          "explanation": "পলাশির যুদ্ধে ইংরেজদের পক্ষে সৈন্যসংখ্যা ছিল তিন হাজার।"
        },
        {
          "label": "খ",
          "question": "ঘরের লোক অবিশ্বাসী হলে বাহিরের লোকের পক্ষে সবই সম্ভব'- ব্যাখ্যা করো।",
          "explanation": "প্রশ্নোক্ত মন্তব্যটি দ্বারা নবাব সিরাজউদ্দৌলার অমাত্যবর্গের বিশ্বাসঘাতকতার দিকটি বোঝানো হয়েছে। ইংরেজদের সঙ্গে যুদ্ধে রাজ অমাত্যগণ নবাব সিরাজউদ্দৌলার কর্তৃত্ব রক্ষায় জীবন উৎসর্গ করবেন বলে পবিত্র গ্রন্থ নিয়ে শপথ করেছিলেন। কিন্তু নবাবকে পরাজিত করতে গোপনে অনেকেই ষড়যন্ত্র করেছিলেন ইংরেজদের সাথে, যা তাদের কর্মকাণ্ডে প্রকাশ পেয়েছে। অমাত্যবর্গের এই বিশ্বাসঘাতকতার দিকটিই প্রশ্নোক্ত মন্তব্যে প্রকাশ পেয়েছে।"
        },
        {
          "label": "গ",
          "question": "উদ্দীপকের রফিক মিয়া 'সিরাজউদ্দৌলা' নাটকের কোন চরিত্রের সঙ্গে সাদৃশ্যপূর্ণ? আলোচনা করো।",
          "explanation": "উদ্দীপকের রফিক মিয়া 'সিরাজউদ্দৌলা' নাটকের মিরজাফর চরিত্রের সঙ্গে সাদৃশ্যপূর্ণ । নবাব সিরাজউদ্দৌলার শোচনীয় পরাজয় ও করুণ পরিণতির ঘটনা প্রকাশিত হয়েছে 'সিরাজউদ্দৌলা' নাটকে। ইংরেজ বেনিয়া শক্তির সাথে হাত মিলিয়ে নবাবের পরাজয় নিশ্চিত করেছেন যারা, তাদের অন্যতম সেনাপতি মিরজাফর। তিনি প্রধান সেনাপতি হয়ে যেখানে দেশ ও জাতির পক্ষে প্রাণপণে লড়াই করার কথা, সেখানে চরম বিশ্বাসঘাতকতার নজির স্থাপন করেছেন। উদ্দীপকে ১৯৭১ সালে সংঘটিত আমাদের মুক্তিযুদ্ধে পাকিস্তানি হানাদার বাহিনীর সহায়তাকারী জনৈক রফিক মিয়ার কর্মকাণ্ডের কথা বর্ণিত হয়েছে। রফিক মিয়া এদেশের হয়েও দেশ ও জাতির সাথে চরম বেইমানি করে। এমনকি চাচাতো ভাই মুক্তিযোদ্ধা লতিফ মিয়াকে কৌশলে পাকিস্তানি বাহিনীর হাতে ধরিয়ে দেয়। তার এহেন আচরণ 'সিরাজউদ্দৌলা' নাটকের মিরজাফর চরিত্রকে মনে করিয়ে দেয়। কেননা, মিরজাফরও দেশ ও জাতির বিরুদ্ধে গিয়ে ইংরেজদের পক্ষে কাজ করেন এবং নবাবের পরাজয় নিশ্চিত করেন।"
        },
        {
          "label": "ঘ",
          "question": "‘উদ্দীপকের রফিক মিয়া ও নাটকের মিরজাফর যেন বিশ্বাসঘাতকের অভিন্ন প্রতিমূর্তি -মন্তব্যটি বিশ্লেষণ করো।",
          "explanation": "দেশমাতৃকার সাথে বিশ্বাসঘাতকতা করে বিদেশি শক্তির সহায়তাকারী হওয়ায় উদ্দীপকের রফিক মিয়া ও 'সিরাজউদ্দৌলা' নাটকের মিরজাফরকে বিশ্বাসঘাতকের অভিন্ন প্রতিমূর্তি বলা যায় । 'সিরাজউদ্দৌলা' নাটকের অন্যতম চরিত্র মিরজাফর। তার প্রথম পরিচয় হলো তিনি নবাবের প্রধান সেনাপতি। এত গুরুত্বপূর্ণ দায়িত্বে থেকেও তিনি নবাবের সাথে বেইমানি করে নবাবের পরাজয়ে ভূমিকা রাখেন। ইংরেজদের হাতের ক্রীড়নক হিসেবে কাজ করেন তিনি। এর ফলে নবাব শুধু পরাজিতই হননি, হয়েছেন চরম পরিণতির শিকার। উদ্দীপকের রফিক মিয়া এদেশে জন্মগ্রহণ করলেও ১৯৭১ সালের মুক্তিযুদ্ধে পাকিস্তানি বাহিনীর সহায়তাকারী হিসেবে কাজ করে। দেশের মাটি ও মানুষের ক্ষতিসাধনে সচেষ্ট হয় সে। তার অপকর্ম থেকে রেহাই পায়নি আপনজনও; নিজের চাচাতো ভাই মুক্তিযোদ্ধা লতিফ মিয়াকে পাকিস্তানি বাহিনীর হাতে ধরিয়ে দেয় সে। 'সিরাজউদ্দৌলা' নাটকের মিরজাফর চরিত্রেও এরকম বৈশিষ্ট্য দেখা যায়। নবাবের প্রধান সেনাপতি হয়েও তিনি বিশ্বাসঘাতকতা করে ইংরেজদের পক্ষে কাজ করেন।"
        }
      ]
    }
  ]
}