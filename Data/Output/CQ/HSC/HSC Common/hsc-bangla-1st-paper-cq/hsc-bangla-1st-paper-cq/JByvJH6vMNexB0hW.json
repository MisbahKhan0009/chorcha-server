{
  "title": "ঢাকা কমার্স কলেজ ২০২৪",
  "subtitle": "(11)",
  "questions": [
    {
      "number": "1",
      "uddipok": "শিক্ষিত যুবক অপূর্ব গ্রামের দরিদ্র কৃষকদের নিয়ে একটি সমবায় সমিতি গড়ে তোলে; সমন্বিত কৃষি চাষের মাধ্যমে সকলের ভাগ্যোন্নয়ন করতে। সমিতি গড়ার কাজ ভালোভাবেই এগিয়ে চলছিল; সমস্যা দেখা দেয় যখন অপূর্ব তার সমিতিতে ডোম সম্প্রদায়ের অনুকূল নামের একজনকে সমিতির সদস্য করে নেয়। অনেকেই স্পষ্ট জানিয়ে দেয়, একজন ডোমের সঙ্গে তারা একই সমিতিতে 'থাকতে পারবে না। গ্রামপ্রধান অসীম রায় সমিতির অস্থায়ী অফিস গুড়িয়ে দিয়ে অপূর্বকেই গ্রামছাড়া করার হুমকি দেয় এবং তার বিরুদ্ধে লোকজনকে ক্ষেপিয়ে তুলতে প্রতিনিয়ত তৎপর থাকে। গ্রামবাসীর বিরুদ্ধাচরণের কারণে একটা পর্যায়ে গিয়ে ভেঙে যায় অপূর্বের সমিতি গড়ার সকল স্বপ্ন।",
      "tag": "DCC 24",
      "sub_questions": [
        {
          "label": "ক",
          "question": "'পারিবারিক প্রবন্ধ' গ্রন্থটির রচয়িতা কে?",
          "explanation": "'পারিবারিক প্রবন্ধ' গ্রন্থটির রচয়িতা ভূদেবচন্দ্র মুখোপাধ্যায়।"
        },
        {
          "label": "খ",
          "question": "'স্বদেশের মঙ্গলের জন্য সমস্ত অকাতরে সহ্য করিয়া টানিয়া লইয়া চলিলাম।' উদ্ধৃতিটি কোন প্রসঙ্গে, কে কেন বলেছে?",
          "explanation": "বিলাসী ও মৃত্যুঞ্জয়ের প্রতি সমাজের অন্যায়-অনাচারকে ব্যঙ্গবিদ্রুপ করে ন্যাড়া আলোচ্য উদ্ধৃতিটি করেছে। মৃতপ্রায় মৃত্যুঞ্জয়ের সেবা শুশ্রুষায় এগিয়ে আসা বিলাসীর রান্না করা ভাত খায় মৃত্যুঞ্জয়। কিন্তু তৎকালীন কুসংস্কারাশ্রয়ী সমাজের চোখে নিচু শ্রেণির কারো হাতে ভাত খাওয়া ছিল ঘোর পাপ। এই পাপের প্রায়শ্চিত্ত নেই, এটি ছিল সেই সমাজের ভাবনা। পাপের ছোঁয়া যেন তাদের গায়ে না লাগে সেই জন্যই তৎকালীন আচারসর্বস্ব সমাজের নিষ্ঠুর মানুষগুলো প্রায়শ্চিত্তের অভিপ্রায়ে মৃত্যুঞ্জয়কে ঘরে আটকে রেখে দুর্বল বিলাসীকে শারীরিক নির্যাতন করে গ্রামের বাইরে নিয়ে যায়। মূলত সমাজের এই অন্যায় ও অমানবিক আচরণকে ব্যক্ত করে রক্ষণশীল সমাজের ভাবনার প্রকাশ করতে গিয়ে ন্যাড়া আলোচ্য উক্তিটি করেছে।"
        },
        {
          "label": "গ",
          "question": "উদ্দীপকের অসীম রায় চরিত্রের সঙ্গে 'বিলাসী' গল্পের সংগতিপূর্ণ চরিত্রের সাদৃশ্য নিরূপণ করো।",
          "explanation": "উদ্দীপকের অসীম রায় চরিত্রের সঙ্গে 'বিলাসী' গল্পের খুড়া চরিত্রের সাদৃশ্য রয়েছে। মৃত্যুঞ্জয়ের খুড়া একজন স্বার্থান্বেষী এবং কূটকৌশলী মানুষ। ভাইপো মৃত্যুঞ্জয়ের সম্পত্তি দখল করার জন্য সে তার বিরুদ্ধে অপপ্রচার চালায়। অসুস্থ অবস্থায় বিলাসীর হাতে ভাত খেলে খুড়া তার বিরুদ্ধে অন্নপাপের অভিযোগ তোলে। এ পাপের বিচার না হলে ধর্মের সাথে গ্রামের নামও রসাতলে যাবে বলে অভিমত জানায়। তার এমন অপপ্রচার এবং কূটকৌশলের কারণে মৃত্যুঞ্জয় পৈত্রিক ভিটেমাটি ছাড়তে বাধ্য হয়। উদ্দীপকের গ্রামপ্রধান অসীম রায় আচারসর্বস্ব বর্ণবাদী হিন্দু সমাজের প্রতিনিধি। অপূর্ব তার সমিতিতে ডোম সম্প্রদায়ের অনুকূলকে সদস্য করলে অসীম রায় তা মেনে নিতে পারেনি। সে অপূর্বের বিরুদ্ধে লোকজনকে ক্ষেপিয়ে তুলে তার অফিস ভেঙে দিয়ে তাকে গ্রামছাড়া করে। 'বিলাসী' গল্পের বিলাসীও নিচু জাতের বলে খুড়া নিজের স্বার্থে অন্যায়ভাবে তাকে গ্রামছাড়া করে। তাই বলা যায়, বর্ণবাদী এবং স্বার্থসন্ধানী হওয়ায় অসীম রায় ও খুড়া সাদৃশ্যপূর্ণ চরিত্র।"
        },
        {
          "label": "ঘ",
          "question": "উদ্দীপকের ঘটনা 'বিলাসী' গল্পের বিষয়বস্তুকে কীভাবে ধারণ করে তা ব্যাখ্যা করো।",
          "explanation": "উদ্দীপকের ঘটনায় বর্ণবাদের প্রভাব থাকায় তা 'বিলাসী' গল্পের বিষয়বস্তুকে ধারণ করেছে। 'বিলাসী' গল্পে সমাজের মর্মমূলে জেঁকে বসা জাতিভেদের আগ্রাসী রূপটি মূর্ত হয়ে উঠেছে। তৎকালীন অনুদার সমাজব্যবস্থা কায়স্থ ঘরের ছেলে মৃত্যুঞ্জয়ের সাথে নিম্নবর্ণের বিলাসীর সম্পর্ককে মেনে নিতে পারেনি। এজন্য মৃত্যুঞ্জয়কে ঘরছাড়া হতে হয়। লাঞ্ছিত হতে হয় বিলাসীকে। শুধু তাই নয়, শেষাবধি মৃত্যুঞ্জয় ও বিলাসীর করুণ পরিণতিকে ধর্মান্ধ গ্রামবাসী ধর্মীয় অনাচারের ফল বলেই বিশ্বাস করেছে। উদ্দীপকে বর্ণবাদের ভয়াবহতা প্রকাশ পেয়েছে। শিক্ষিত যুবক অপূর্ব গ্রামের কৃষকদের ভাগ্যোন্নয়নের জন্য সমিতি গড়ে তোলে। সেই সমিতিতে ডোম সম্প্রদায়ের অনুকূলকে সদস্য করলে গ্রাম প্রধান অসীম রায় তা মেনে নিতে পারেনি। সে বর্ণবাদের স্বপক্ষে জনমত গড়ে তুলে অপূর্বের অফিস ভেঙে দেয় এবং তাকে গ্রামছাড়া করে। উদ্দীপক ও 'বিলাসী' গল্পের প্রেক্ষাপট ভিন্ন হলেও এই গল্পের কার্যকারণ এবং পরিণতি প্রায় একই রকম। বর্ণবাদের নির্মমতাই এখানে বিষয়বস্তু হিসেবে প্রকাশ পেয়েছে। বর্ণবাদের কারণেই' তৎকালীন রক্ষনশীল সমাজ মৃত্যুঞ্জয় ও বিলাসীর জীবনে বিপর্যয় সৃষ্টি করে। তেমনি অসীম রায়ও বর্ণবাদের জন্য অপূর্বকে গ্রামছাড়া করে। তাই বলা যায়, বর্ণবাদের নির্মমতা ধারণ করায় উদ্দীপকের ঘটনা 'বিলাসী' গল্পের বিষয়বস্তুকেই তুলে ধরে।"
        }
      ]
    },
    {
      "number": "2",
      "uddipok": "ভিয়েতনামের স্বাধীনতা সংগ্রামের অবিসংবাদিত নেতা ছিলেন হো চি মিন। পরাক্রমশালী ফরাসি ও মার্কিন সাম্রাজ্যবাদের বিরুদ্ধে তিনি ছিলেন এক আপসহীন সংগ্রামী নেতা। কখনো গেরিলা যুদ্ধে, কখনো সম্মুখ সমরে, কখনো আন্তর্জাতিক সম্প্রদায়ের সাথে কূটনীতিক আলোচনায় তিনি এবং তাঁর ভিয়েত কং বাহিনী দেশপ্রেম ও বীরত্বের পরিচয় দেয়। শত প্রতিকূলতার মাঝেও তিনি তাঁর লক্ষ্যে অবিচল থেকেছেন। তাঁর- প্রতি তাঁর অনুরাগীদের অবিচল শ্রদ্ধা তাঁকে ভিয়েতনামের স্বাধীনতা সংগ্রামে নেতৃত্ব প্রদানে সফল করে তোলে।",
      "tag": "DCC 24",
      "sub_questions": [
        {
          "label": "ক",
          "question": "শেখ মুজিবুর রহমান ঢাকা বিশ্ববিদ্যালয়ে কোন বিভাগে অধ্যয়ন করেন?",
          "explanation": "শেখ মুজিবুর রহমান ঢাকা বিশ্ববিদ্যালয়ের আইন বিভাগে অধ্যয়ন করেন।"
        },
        {
          "label": "খ",
          "question": "'মানুষের যখন পতন আসে তখন পদে পদে ভুল করে।' মন্তব্যটি দিয়ে কী বোঝানো হয়েছিল?",
          "explanation": "\"মানুষের যখন পতন আসে তখন পদে পদে ভুল করে।\" — এই মন্তব্যটি দ্বারা বোঝানো হচ্ছে যে, যখন একজন মানুষের জীবন বা পরিস্থিতি খারাপ হয়ে যায় বা তার পতন ঘটে, তখন সে প্রায়শই একের পর এক ভুল সিদ্ধান্ত নেয় বা ভুল পদক্ষেপ গ্রহণ করে। মানুষের পতনের সময়, তার বিচারক্ষমতা কমে যায় এবং সে শৃঙ্খলা বা সতর্কতা হারিয়ে ফেলে, যার ফলে সে বিভিন্ন সমস্যার সম্মুখীন হয়। এটি এমন একটি মনস্তাত্ত্বিক অবস্থা বা জীবনবোধকে তুলে ধরে যেখানে অসাবধানতা, হতাশা বা দুর্বলতার কারণে ব্যক্তি ভুল সিদ্ধান্ত নেয়, যা তার পতনের দিকে আরও এগিয়ে নিয়ে যায়। এটা শিখায় যে, মানব জীবনে পতন বা সমস্যা আসার সময় সচেতনতা এবং সতর্কতা বজায় রাখা গুরুত্বপূর্ণ, যাতে ভুলের সংখ্যা কমিয়ে আনা যায়।"
        },
        {
          "label": "গ",
          "question": "হো চি মিন চরিত্রটির সাথে 'বায়ান্নর দিনগুলো' রচনার শেখ মুজিবুর রহমান চরিত্রটি কোন দিক থেকে সাদৃশ্যপূর্ণ? ব্যাখ্যা করো।",
          "explanation": "হো চি মিন চরিত্রটির সাথে 'বায়ান্নর দিনগুলো' রচনার বঙ্গবন্ধু শেখ মুজিবুর রহমান চরিত্রটি সংগ্রামী চেতনার দিক থেকে সাদৃশ্যপূর্ণ। বঙ্গবন্ধু শেখ মুজিবুর রহমান ছিলেন বাঙালি জাতির অবিসংবাদিত নেতা। তিনি স্বদেশের মানুষের অধিকার আদায়ে অনড় ও অবিচল একজন মানুষ। তিনি বাঙালিকে পাকিস্তানিদের শোষণ থেকে মুক্ত করার জন্য সংগ্রাম করতে গিয়ে বারবার কারাবরণ করেছেন। দেশের মানুষকে ভালোবাসতেন বলেই জীবনের বেশির ভাগ সময়ই তাঁকে জেলখানায় কাটাতে হয়েছে। বাংলার মানুষের জন্য তাঁর আত্মত্যাগ বর্ণনাতীত। হো চি মিন ছিলেন ভিয়েতনামের স্বাধীনতা আন্দোলনের নেতা। সাম্রাজ্যবাদের বিরুদ্ধে তার নেতৃত্বে যে বীরত্বপূর্ণ লড়াই ভিয়েতনামের জনগণ করেছিলেন, তা মানবসভ্যতার ইতিহাসে স্মরণীয় হয়ে থাকবে। : দেশের জন্য কখনো গেরিলা যুদ্ধ, কখনো সম্মুখ যুদ্ধ এবং আন্তর্জাতিক মহলেও তাঁর কূটনীতিক পদচারণা তাঁর দেশপ্রেম ও বীরত্বের পরিচয় দেয়। সুতরাং বঙ্গবন্ধু ও হো চি মিন দুজনের জীবনাদর্শ ও কর্মপন্থা মোটামুটি একই রকম। দুজনই আমৃত্যু দেশ ও দেশের মানুষের স্বাধীনতা ও অধিকার রক্ষায় কাজ করে গেছেন।"
        },
        {
          "label": "ঘ",
          "question": "\"উদ্দীপকটি 'বায়ান্নর দিনগুলো' রচনাকে আংশিকভাবে ধারণ করে।”- মন্তব্যটি বিশ্লেষণ করো।",
          "explanation": "উদ্দীপক ও আলোচ্য রচনার চেতনাগত মিল থাকলেও ভিন্ন প্রেক্ষাপট ও বিষয়বস্তুর সীমাবদ্ধতার কারণে উদ্দীপকটি 'বায়ান্নর দিনগুলো' রচনাকে আংশিকভাবে ধারণ করেছে। 'বায়ান্নর দিনগুলো' রচনায় ১৯৫২ সালে বঙ্গবন্ধুর জেলজীবন ও জেল থেকে মুক্তি লাভের স্মৃতি বিবৃত হয়েছে। তৎকালীন পাকিস্তানি শাসকগোষ্ঠীর অপশাসন ও বিনাবিচারে বছরের পর বছর রাজবন্দিদের কারাগারে আটক রাখার প্রতিবাদে বঙ্গবন্ধু অনশন ধর্মঘট শুরু করেন। অনশনকালে জেল কর্তৃপক্ষের ভূমিকা ও আচরণ, নেতাকর্মীদের সাথে সাক্ষাৎ ও তাদের কাছে বার্তা পৌছানোর নানা কৌশল প্রভৃতি এ রচনায় উঠে এসেছে। এছাড়া পাকিস্তানি শাসকগোষ্ঠীর নির্মমতা ও জেল থেকে ছাড়া পেয়ে স্বজনদের কাছ ফিরে আসার হৃদয়স্পর্শী বিবরণও এখানে উঠে এসেছে। উদ্দীপকে ভিয়েতনামের অবিসংবাদী নেতা হো চি মিনের সংগ্রামী জীবন তুলে ধরা হয়েছে। তিনি দেশকে পরাধীনতার শৃঙ্খল থেকে রক্ষা করতে কখনো গেরিলা যুদ্ধ, কখনো সম্মুখ যুদ্ধ, কখনোবা আন্তর্জাতিক মহলে কূটনৈতিক তৎপরতায় বীরত্বের পরিচয় দিয়েছেন। দেশের স্বাধীনতার জন্য শত প্রতিকূলতার মাঝেও তিনি তাঁর লক্ষ্যে পৌঁছাতে পেরেছিলেন। আলোচ্য রচনা ও উদ্দীপকের আলোচনায় দেখা যায়, বঙ্গবন্ধু বাঙালির রাজনৈতিক ও সামাজিক জীবনে হো চি মিনের মতোই সীমাহীন ভূমিকা রেখে গেছেন। কিন্তু আলোচ্য রচনায় এ বিষয়টি ছাড়াও স্থান পেয়েছে আরও নানা দিক। এখানে ভাষা আন্দোলনে পাকিস্তানি পুলিশ বাহিনীর নির্মম তৎপরতার চিত্র রয়েছে। রয়েছে পাকিস্তানিদের অত্যাচার ও অনাচারের নানা দিক। তাছাড়া বঙ্গবন্ধুর ব্যক্তিগত ও পারিবারিক বিভিন্ন ঘটনাবলি এই রচনার বিষয় হয়ে উঠেছে। কিন্তু উদ্দীপকে কেবল হো চি মিনের রাজনৈতিক মতাদর্শ ও স্বাধীনতা সংগ্রামে অবদানের বিষয়টি আলোচিত হয়েছে। তাই বলা যায়, উদ্দীপকটি 'বায়ান্নর দিনগুলো' রচনার সম্পূর্ণভাবকে তুলে ধরতে পারেনি।"
        }
      ]
    },
    {
      "number": "3",
      "uddipok": "বিশ্ববিদ্যালয় জীবন শেষ করার পর শফিক এবং মুশফিক দুজনই চায় মানুষের জন্য, সমাজের জন্য, দেশের জন্য কিছু করতে। শফিক চায় এলাকায় গিয়ে একটা সাহায্য সংস্থা গড়ে তুলতে-যেখান থেকে অসহায় দরিদ্র মানুষকে সাহায্য করা হবে, বিপদে ত্রাণ দেওয়া হবে, দুস্থদের আর্থিক সহায়তা প্রদান করে সুন্দর জীবনের সাথে পরিচিত করানো হবে। কিন্তু মুশফিকের ভাবনা আলাদা: সে মানুষের কল্যাণে বিভিন্ন সচেতনতামূলক কাজ করতে চায়। সবাইকে ডেকে ডেকে বোঝাতে চায়; সবাই মানুষ, সবার সমান মর্যাদা, সমান সামর্থ্য, সমান অধিকার। সবাইকে পরামর্শ দেয় নিজের প্রতি বিশ্বাসী হয়ে স্বাবলম্বী হয়ে প্রতিষ্ঠা লাভের জন্য।",
      "tag": "DCC 24",
      "sub_questions": [
        {
          "label": "ক",
          "question": "আবুল ফজল কোন আন্দোলনে যুক্ত ছিলেন?",
          "explanation": "কআবুল ফজল বুদ্ধির মুত্তি আন্দোলনে যুক্ত ছিলেন।"
        },
        {
          "label": "খ",
          "question": "'মানব-কল্যাণ স্বয়ম্ভু, বিচ্ছিন্ন, সম্পর্ক-রহিত হতে পারে না।'- বলতে কী বোঝায়?",
          "explanation": "প্রত্যেক মানুষ সমাজের সাথে নিবিড়ভাবে সম্পর্কিত বলে মানব- কল্যাণ স্বয়ম্ভ, বিচ্ছিন্ন, সম্পর্ক-রহিত হতে পারে না। প্রত্যেক মানুষ সমাজের সাথে সম্পর্কিত। ফলে মানুষের কল্যাণও সামগ্রিকভাবে সমাজের ভালো-মন্দের ওপর নির্ভর করে। কিন্তু সমাজে মানব-কল্যাণ কথাটি সংকীর্ণ অর্থে ব্যবহৃত হয়। মূলত উপলব্ধিহীনতার কারণেই এমনটা হয়ে থাকে। সমাজের বৃহত্তর জনগোষ্ঠীকে বাদ দিয়ে কখনো মানব-কল্যাণ সাধিত হতে পারে না। প্রকৃত মানব-কল্যাণ তখনই সাধিত হবে যখন সমাজের সকলের কল্যাণ একসাথে হবে। আর এ কারণেই মানব-কল্যাণ স্বয়ম্ভু, বিচ্ছিন্ন, সম্পর্ক-রহিত হতে পারে না।"
        },
        {
          "label": "গ",
          "question": "উদ্দীপকে কার ভাবনায় 'মানব-কল্যাণ' সম্পর্কে আবুল ফজলের ভাবনার সাদৃশ্য পাওয়া যায় তা ব্যাখ্যা করো।",
          "explanation": "উদ্দীপকের মুশফিকের ভাবনায় 'মানব-কল্যাণ' সম্পর্কে আবুল ফজলের ভাবনার সাদৃশ্য পাওয়া যায়। মানব-কল্যাণ' প্রবন্ধে লেখক বলতে চেয়েছেন, মানব-কল্যাণ মানব- মর্যাদার সহায়ক। মানুষকে মানুষ হিসেবে এবং মানবিক বৃত্তির বিকাশের পথেই বেড়ে উঠতে হবে। আর তার যথাযথ ক্ষেত্র রচনাই মানব- কল্যাণের প্রাথমিক সোপান। সাধারণভাবে অনেকে দুস্থ মানুষদের করুণাবশত দান-খয়রাত করাকে মানব-কল্যাণ মনে করেন। কিন্তু লেখকের মতে, মানব-কল্যাণের লক্ষ্য সকল অবমাননাকর অবস্থা থেকে মর্যাদাপূর্ণ অবস্থার মানুষের উত্তরণ ঘটানো। উদ্দীপকের মুশফিক বিশ্ববিদ্যালয় জীবন শেষ করে দেশ ও মানুষের জন্য কল্যাণমূলক কাজ করতে চায়। সে তার সংগঠনের মাধ্যমে সাধারণ মানুষকে তাদের মর্যাদা, সামর্থ্য ও অধিকার সম্পর্কে সচেতন করে। সবাইকে পরামর্শ দেয় আত্মবিশ্বাসী হয়ে স্বাবলম্বী হতে। আর 'মানব- কল্যাণ' প্রবন্ধের লেখকও চেয়েছেন মানব কল্যাণ যেন হয় মানুষের সার্বিক ও টেকসই মঙ্গল কামনা তাই বলা যায়, মুশফিকের ভাবনাই আবুল ফজলের ভাবনার সাথে সাদৃশ্যপূর্ণ।"
        },
        {
          "label": "ঘ",
          "question": "মানব-কল্যাণ' প্রবন্ধে প্রাবন্ধিকের যে ভাবনা উদ্দীপকে প্রতিফলিত হয়েছে তা-ই সত্যিকার মানব-কল্যাণ কি না- তা আলোচনা করো।",
          "explanation": "প্রাবন্ধিকের মতে, মানব-কল্যাণ হলো মানুষের সার্বিক মঙ্গল যা উদ্দীপকে মুশফিকের ভাবনায় প্রতিফলিত হয়েছে। 'মানব-কল্যাণ' প্রবন্ধে আবুল ফজল সচেষ্ট হয়েছেন মানব-কল্যাণ ধারণাটির তাৎপর্য বিচারে। করুণাবশত দান-খয়রাত করাকে লেখক মানব-কল্যাণ নয় বরং মানব-অবমাননা বলেই মনে করেন। তাঁর মতে, মানব-কল্যাণ হলো মানুষের সার্বিক মঙ্গলের প্রয়াস যার লক্ষ্য সকল অবমাননাকর অবস্থা থেকে মর্যাদাপূর্ণ অবস্থায় মানুষের উত্তরণ ঘটানো। তিনি বিশ্বাস করেন, মুক্তবুদ্ধির চর্চাই মানবিক পৃথিবী নির্মাণে সহায়ক ভূমিকা রাখবে। উদ্দীপকের শফিক মানব সেবা করতে নিজ এলাকায় একটি সাহায্য সংস্থা গড়ে তোলে এই সংস্থার মধ্য দিয়ে সে আর্থিক সাহায্য সহযোগিতা করে মানুষের ভাগ্য উন্নয়নে কাজ করে। অন্য দিকে মুশফিক আর্থিক সহায়তার বিশ্বাস করে না। সে চায় মানুষের ভাবনার উন্নয়ন ঘটাতে। মুশফিক মানুষের কল্যাণে বিভিন্ন সচেতনতামূলক কাজ চায়। সে মানুষকে স্বনির্ভর জীবনযাপনে উৎসাহ দেয়। নিজের সম্মান ও মর্যাদা অক্ষুণ্ণ রেখে কাজ করার মধ্য দিয়ে নিজের ভাগ্য উন্নয়নেই একজন মানুষের সচেষ্ট হওয়া উচিৎ বলে মুশফিক মনে করে। আলোচ্য প্রবন্ধে লেখক মানব-কল্যাণকে বলেছেন জাগতিক মানবধর্ম, যার সাথে মানব-মর্যাদার সম্পর্ক অবিচ্ছেদ্য। মানবমর্যাদা তখনই সার্বিকভাবে প্রতিষ্ঠিত হবে যখন সমাজের মানুষ মনুষ্যত্ববোধকে সর্বাধিক গুরুত্ব দেবে এবং মানবিক সমাজ প্রতিষ্ঠায় অগ্রবর্তী হবে। উদ্দীপকেও মুশফিকের চিন্তার মধ্য দিয়ে প্রাবন্ধিকের চিন্তাধারা প্রকাশ পেয়েছে। মুশফিক কল্যাণময় পৃথিবী রচনায় গুরুত্ব দিয়েছেন, মুক্তবুদ্ধির চর্চার ওপর যার ফলে সুপরিকল্পিত, যুক্তিপূর্ণ একটি সমাজ নির্মাণ সম্ভব। তাই বলা যায়, আলোচ্য প্রবন্ধে প্রাবন্ধিকের যে ভাবনা উদ্দীপকে মুশফিকের মধ্য দিয়ে প্রতিফলিত হচ্ছে তাই সত্যিকার মানব-কল্যাণ।"
        }
      ]
    },
    {
      "number": "4",
      "uddipok": "ঈশিতা বাবা-মা হারা একজন নিঃসঙ্গ নারী। বিশ্ববিদ্যালয় জীবন শেষ করার পর বেকার জীবন ক্রমশ তার কাছে অসহনীয় হয়ে ওঠে। পুরুষতান্ত্রিক সমাজব্যবস্থায় চরিত্রহীন পুরুষ এবং বখাটেদের কটুবাক্য আর তাদের লোলুপ দৃষ্টি প্রতিনিয়ত তার জীবনকে দুর্বিষহ করে তোলে। নিজ আত্মীয়রাও যখন তাকে নানাভাবে বঞ্চিত করতে থাকে তখন তার সাহায্য এগিয়ে আসে তার বিশ্ববিদ্যালয় জীবনের বন্ধু সুমনা ও তার মা। তারা তাকে সাহস প্রদান করে এবং একা বাঁচতে শেখায়। ঈশিতা এখন একজন সফল নারী উদ্যোক্তা হিসেবে নিজেকে প্রতিষ্ঠিত করতে সক্ষম হয়েছে।",
      "tag": "DCC 24",
      "sub_questions": [
        {
          "label": "ক",
          "question": "বুড়ো রহমানের কাজের সঙ্গী কে?",
          "explanation": "বুড়ো রহমানের কাজের সঙ্গী কৈলাশ।"
        },
        {
          "label": "খ",
          "question": "'যুদ্ধের আয়োজন করে তৈরি হয়ে থাকে মাসি-পিসি।' উক্তিটি দ্বারা কী বোঝানো হয়েছে?",
          "explanation": "প্রশ্নোক্ত উক্তিটিতে সম্ভাব্য আক্রমণ থেকে রক্ষা পেতে মাসি-পিসির নানারকম প্রস্তুতির দিকটি প্রকাশ পেয়েছে। 'মাসি-পিসি' গল্পে রাতের বেলা দুশ্চরিত্র ও লোভী প্রতিবেশী গোকুল আহ্লাদিকে তুলে নিতে কয়েক জন গুন্ডা-বদমাশকে পাঠায়। কিন্তু মাসি- পিসি দা-বঁটি হাতে তুলে নিয়ে প্রতিবেশীদের সহায়তায় গুন্ডা- বদমাশদের তাড়িয়ে দেয়। কিন্তু তবুও এ কুচক্রীরা রাতে আবার আক্রমণ চালাতে পারে- এ আশঙ্কায় মাসি-পিসি নিরাপত্তার জন্য প্রস্তুতি নিয়ে রাখে। এ বিষয়টি বোঝাতে গল্পকার আলোচ্য উক্তিটি করেন।"
        },
        {
          "label": "গ",
          "question": "উদ্দীপকের ঈশিতা চরিত্রের সঙ্গে 'মাসি-পিসি' গল্পের আহ্লাদি চরিত্রের সাদৃশ্য নিরূপণ করো।",
          "explanation": "পুরুষতান্ত্রিক সমাজের নেতিবাচক প্রভাবের বিপর্যস্ত জীবনের দিক থেকে ঈশতা ও আয়াদি সাদৃশ্যপূর্ণ চরিত্র। 'মাসি-পিসি' গল্পের কিশোরী আহ্লাদি স্বামীর নির্যাতন সইতে না পেরে মাসি-পিসির কাছে চলে আসে। তখন অল্প বয়সি আহ্লাদির দিকে গাঁয়ের অনেক মানুষই লোলুপ দৃষ্টি নিক্ষেপ করতে থাকে। গায়ের জোতদার, দারোগা ইত্যাদি প্রভাবশালী ব্যক্তিরা আহ্লাদিকে দিয়ে নিজেদের লালসা চরিতার্থ করতে সদা তৎপর থাকে। উদ্দীপকের ঈশিতাও আহ্লাদির মতো বাবা-মা হারা অসহায় নারী। বিশ্ববিদ্যালয় জীবন শেষ করে বেকার জীবনে সমাজের চরিত্রহীন পুরুষ ও বখাটেদের উৎপাতে তার চলাফেরা করা দুর্বিষহ হয়ে ওঠে। তাকে আত্মীয়দের দ্বারাও অবহেলিত ও বঞ্চিত হতে হয়। পরবর্তীতে বন্ধু সুমনা ও তার মা ঈশতার পাশে না থাকলে হয়তো তার জীবনযাপন অসম্ভব হয়ে উঠতো। তাই অসহায় জীবন এবং সামাজিক নিরাপত্তাহীনতার দিক থেকে ঈশিতা ও আহ্লাদি সাদৃশ্যপূর্ণ চরিত্র।"
        },
        {
          "label": "ঘ",
          "question": "উদ্দীপকের ঈশিতা চরিত্রের সঙ্গে আহ্লাদি চরিত্রের অনেক সাদৃশ্য থাকলেও অনেক বৈসাদৃশ্যও বিদ্যমান।'- মন্তব্যটি বিশ্লেষণ করো।",
          "explanation": "'উদ্দীপকের ঈশিতা চরিত্রের সঙ্গে আহ্লাদি চরিত্রের অনেক বৈসাদৃশ্যও বিদ্যমান' মন্তব্যটি যথার্থ। আলোচ্য গল্পের আহ্লাদি পিতৃমাতৃহীন এক তরুণী। স্বামীর নির্মম নির্যাতনের শিকার হয়ে সে বাপের বাড়ি চলে এলে, মাসি-পিসি তার নির্ভরযোগ্য অভিভাবকের ভূমিকায় অবতীর্ণ হয়। বিধবা ও নিঃস্ব এই মাসি-পিসি নিজেদের অস্তিত্ব রক্ষার পাশাপাশি বিরূপ সমাজ থেকে আহ্লাদিকে রক্ষার জন্য সদা তৎপর থাকে। উদ্দীপকের ঈশিতার বাবা-মা নেই। সে বিশ্ববিদ্যালয়ের পড়াশুনা শেষ করে তখন নিঃসঙ্গী বেকার জীবনযাপন করছে। কিন্তু সমাজের দুশ্চিরিত্র পুরুষের লোলুপ দৃষ্টিতে তার জীবন দুর্বিষহ হয়ে ওঠে। কোনো আত্মীয়ও তাকে সাহায্য করতে এগিয়ে আসে না। পরবর্তীতে বন্ধু সুমনা ও তার মায়ের সহযোগীতার ঈশিতা স্বাবলম্বী নারী হিসেবে সমাজে প্রতিষ্ঠিত হতে সক্ষম হয়। ঈশিতা ও আহ্লাদি দুজনই সমাজের দুশ্চিরিত্র পুরুষের লোলুপ দৃষ্টির শিকার হয়েছে। তবে আহ্লাদি বিবাহিত হওয়ায় সে স্বামী ও শ্বশুর বাড়ির লোকজনের দ্বারা নির্যাতন ও নিপীড়নের শিকার হলেও ঈশিতাকে এই সমস্যার মুখোমুখী হতে হয়নি। শিক্ষিত হওয়ায় ঈশিতা নিজেকে স্বাবলম্বী ও স্বনির্ভর ভাবে সমাজে প্রতিষ্ঠিত 'করতে পারলেও আহ্লাদির ক্ষেত্রে এভাবে স্বনির্ভর জীবনযাপনের বিষয়টি সম্ভব হয়ে উঠেনি। তাই বলা যায়, জীবনের অসহায়ত্ব ও নিরাপত্তাহীনতার দিক থেকে ঈশিতা ও আহ্লাদি সাদৃশ্যপূর্ণ হলেও ঘুরে দাড়ানোর সাফল্যে ঈশিতা শতভাগ সফল হলেও আহ্লাদিকে অন্যের আশ্রয়েই থাকতে হয়। তাই ঈশিতা ও আহ্লাদি দুই চরিত্রই সাদৃশ্যও বৈসাদৃশ্যের নিশেলে নির্মিত।"
        }
      ]
    },
    {
      "number": "5",
      "uddipok": "এদিকে চলিছে পথিক অনিশ্চিত পথের নিরুদ্দেশ যাত্রায়, জানে না কোথায় কে আছে তাকে বিপদ থেকে রক্ষায়। আকাশে মেঘ, বজ্রের ঘনঘটা সম্মুখে শ্বাপদ, বিপদের আশঙ্কা। তবুও চলিছে সে সম্মুখে আগামীর বুকে কোনো এক অলৌকিকতার আশায় বিলীন নয় বরং টিকে থাকতে চায় আগামীর বুকে নিজ কর্ম নিপুণতায়।",
      "tag": "DCC 24",
      "sub_questions": [
        {
          "label": "ক",
          "question": "রবীন্দ্রনাথ ঠাকুর কোন গ্রন্থের জন্য নোবেল পুরস্কার লাভ করেন",
          "explanation": "রবীন্দ্রনাথ ঠাকুর 'গীতাঞ্জলি' কাব্যের জন্য নোবেল পুরস্কার লাভ করেন।"
        },
        {
          "label": "খ",
          "question": "'এখন আমারে লহো করুণা করে।'- ব্যাখ্যা করো।",
          "explanation": "আলোচ্য পঙ্ক্তিটি দ্বারা নিঃসঙ্গ কৃষক মাঝির নৌকায় আশ্রয় পাওয়ার জন্য করুণা প্রার্থনা করেছেন। বর্ষাকালীন বৈরী পরিবেশে ধান কাটার পর কৃষক নিঃসঙ্গ বসে থাকেন। এমন সময় সেখানে আগমন ঘটে এক অচেনা মাঝির। কৃষকের অনুরোধে নৌকা বোঝাই করে মাঝি সমস্ত ধান তুলে নিলেও সেখানে বিপন্ন কৃষকের জায়গা হয় না। আর তাই চলে যেতে উদ্যত নৌকার মাঝির কাছে আশ্রয় লাভের আকুতি জানিয়ে কৃষক করুণা প্রার্থনা করেন আলোচ্য পঙ্ক্তিতে।"
        },
        {
          "label": "গ",
          "question": "উদ্দীপকের কবিতাংশের মূলভাব 'সোনার তরী' কবিতায় অন্তর্নিহিত কোন ভাবকে নির্দেশ করে? সাদৃশ্য দেখাও।",
          "explanation": "উদ্দীপকের কবিতাংশের মূলভাব 'সোনার তরী' কবিতায় প্রকাশিত কর্মের মধ্য দিয়ে পৃথিবীতে টিকে থাকার ভাবকে নির্দেশ করে। 'সোনার তরী' কবিতায় কবি জীবনের এক অমোঘ সত্যকে উন্মোচন করেছেন। তিনি মনে করেন, নশ্বর এ পৃথিবীতে কালপরিক্রমায় ব্যক্তিমানুষ একসময় হারিয়ে যায়; কিন্তু তার কীর্তিকে মৃত্যু স্পর্শ করতে পারে না। আর তাই ব্যক্তির মৃত্যুতেও তাঁর সৃষ্টিকর্ম হারিয়ে যায় না। মহাকালের কালস্রোতে তা টিকে থাকবে যুগ যুগ ধরে। উদ্দীপকের কবিতাংশে কর্মের মধ্য দিয়ে পৃথিবীতে স্থায়ী হওয়ার বাসনা ব্যক্ত করা হয়েছে। মানুষ তার অনিবার্য মৃত্যুকে এড়াতে পারে না।' একমাত্র মহৎ কর্মই তাকে মৃত্যুর পরও পৃথিবীতে ধরে রাখতে পারে। আলোচ্য কবিতাতেও সোনার ধান বা সৃষ্টিকর্মের মাধ্যমে কৃষকের অমরত্ব লাভের আকাঙ্ক্ষা ব্যক্ত হয়েছে। তাই বলা যায়, 'সোনার তরী' কবিতার কর্মনিপুণতার মাধ্যমে পৃথিবীর বুকে টিকে থাকার বাসনার এই অন্তর্নিহিত- ভাবকেই উদ্দীপকের কবিতাংশের মূলভাব নির্দেশ করেছে।"
        },
        {
          "label": "ঘ",
          "question": "\"উদ্দীপকের পথিক ও 'সোনার তরী' কবিতার মাঝির ভাবনার মধ্যে মানবজীবনের এক চরম সত্য নিহিত।\" মন্তব্যটি বিশ্লেষণ করো।",
          "explanation": "উদ্দীপকের পথিক যেমন কর্মের মধ্য দিয়ে পৃথিবীতে টিকে থাকতে চায় তেমনি 'সোনার তরী' কবিতার মাঝি যে মহাকালের প্রতীক সেও কেবল মানুষের কর্মফলকেই বহন করে মানুষকে নয় যা মানবজীবনের এক চরম সত্য। সময়ের পরিক্রমায় ব্যক্তি মানুষের মৃত্যু হয় ঠিকই। কিন্তু তার সৃষ্টিশীল কর্মের মৃত্যু নেই। সংগত কারণেই মানুষের মৃত্যুর পরও তার সৃষ্টিকর্ম টিকে থাকে। তাই তো, কৃষক মাঝিকে তাঁর ধান তুলে নেওয়ার আর্জি জানালে মাঝি তাঁর কর্মফলরূপী ধান নৌকায় তুলে নেয়, কিন্তু ফসল উৎপাদনকারী কৃষকের আশ্রয় মেলে না। অর্থাৎ, মানুষের মহৎকর্ম মহাকালের মাঝে ঠাঁই পেলেও ব্যক্তি মানুষকে অবধারিতভাবেই মৃত্যুর স্বাদ আস্বাদন করতে হয়। উদ্দীপকের পথিক জানে একদিন মৃত্যুর অমোঘ সত্য তাকে গ্রাস করবে। তাই সে নিজ কর্মের মধ্য দিয়ে আগামীর বুকে টিকে থাকতে চায়। সে মৃত্যুর মধ্য দিয়ে বিলীন হয়ে যেতে চায় না। নিজের কর্মের আলোয় আলোকিত করতে চায় পৃথিবীকে। মহাকালের ইঙ্গিতবাহী মাঝি কেবল মানুষের সৃষ্টিকর্মকেই বহন করে, ব্যক্তি মানুষকে নয়। তাই সে সোনার ধান নিজের নৌকায় তুলে নিলেও কৃষককে আশ্রয় দেয়নি। মানবজীবনের এই সত্য সম্পর্কে উদ্দীপকের পথিক ও অবগত। তাই সে কর্মনৈপুণ্যেই পৃথিবীতে স্মরণীয় হয়ে থাকতে চায়। কারণ সে জানে ব্যক্তি পথিককে মৃত্যু গ্রাস করলেও তার কর্মই তাকে পৃথিবীতে বাঁচিয়ে রাখতে পারে। মূলত, কর্মই মানুষকে পৃথিবীতে অমরত্ব দিতে পারে- এই চরম সত্যই পথিক ও মাঝির ভাবনায় প্রকাশ পেয়েছে।"
        }
      ]
    },
    {
      "number": "6",
      "uddipok": "যেখানে মানবতা কঠোর শৃঙ্খলে বন্দি যেখানে মানুষকে আটকে রাখার ফন্দি; যেখানে যত আছে অন্যায়, অনাচার যেখানে মানুষের সাথে মানুষের অসম ব্যবহার; সেখানে লড়াই করো, করো সংগ্রাম করো সব অনিয়ম-বৈষম্যের অবসান দাও মানবতার মুক্তি, আনো সাম্যের সমাজ মানুষে-মানুষে ভাই-ভাই রূপে করবে বিরাজ।",
      "tag": "DCC 24",
      "sub_questions": [
        {
          "label": "ক",
          "question": "'নিদাঘ' শব্দের অর্থ কী?",
          "explanation": "নিদাঘ' শব্দের অর্থ গ্রীষ্ম।"
        },
        {
          "label": "খ",
          "question": "মম এক হাতে বাঁকা বাঁশের বাঁশরী, আর হাতে রণ-তূর্য' বলতে কবি কী বুঝিয়েছেন?",
          "explanation": "প্রেম ও দ্রোহের সমন্বয়ে নিজ অস্তিত্বের স্বরূপ তুলে ধরতেই কবি প্রশ্নোক্ত চরণটির অবতারণা করেছেন। কাজী নজরুল ইসলাম প্রেমের কবি, দ্রোহের কবি। মানবপ্রেম ও সাম্যবাদী চেতনা তাঁর কবিতার মূলসুর। আর তাই যেখানেই অসাম্য ও অনাচার লক্ষ করেছেন, ব্যথিত কবি সেখানেই উচ্চারণ করেছেন দ্রোহের পঙ্ক্তিমালা। আলোচ্য কবিতাটিতেও কবির দ্রোহ পরাধীনতার শৃঙ্খল এবং অসাম্যের বিরুদ্ধে, যার মুখ্য উদ্দেশ্য মানবমুক্তি। নিপীড়িত মানুষের ক্রন্দন বন্ধ করার প্রয়াসেই তাঁর এই দ্রোহ। কবি সত্তার এই বিদ্রোহী রূপ এবং তার অন্তরালে মানবপ্রেমের বিষয়টি বোঝাতেই কবি প্রশ্নোক্ত চরণটির অবতারণা করেছেন।"
        },
        {
          "label": "গ",
          "question": "উদ্দীপকে 'বিদ্রোহী' কবিতার ভাবনাই প্রতিফলিত হয়েছে কি না তা ব্যাখ্যা করো।",
          "explanation": "অন্যায়ের বিরুদ্ধে বিপ্লব-বিদ্রোহের নিরিখে উদ্দীপকে 'বিদ্রোহী' কবিতার ভাবনাই অনেকাংশে প্রতিফলিত হয়েছে বলে আমি মনে করি। 'বিদ্রোহী' কবিতায় সামাজিক অনাচারের বিরুদ্ধে আত্মজাগরণে উন্মুখ কবির সদম্ভ আত্মপ্রকাশ লক্ষ করা যায়। তার বিদ্রোহ মূলত সামাজিক বৈষম্য ও উৎপীড়নকারীর বিরুদ্ধে। কবিতাটিতে তিনি সমাজের উৎপীড়িত জনতার ক্রন্দনরোল না থামা পর্যন্ত সংগ্রাম চালিয়ে যাওয়ার প্রত্যয় ব্যক্ত করেছেন। বস্তুত, সমাজে শান্তি প্রতিষ্ঠা করতেই তিনি সকল অন্যায়- অনিয়মের বিরুদ্ধে বিদ্রোহ ঘোষণা করেছেন। উদ্দীপকের কবিতাংশে মানবতার জয়ধ্বনি উচ্চারিত হয়েছে। সেখানে সকল অন্যায়, অনাচার, অসম ব্যবহারের বিরুদ্ধে রুখে দাঁড়ানোর আহ্বান জানিয়েছেন কবি। সেই সাথে সাম্যবাদী সমাজ গঠনের কথাও তিনি বলেছেন। একইভাবে 'বিদ্রোহী' কবিতাতেও কবি অন্যায়ের বিরুদ্ধে বিদ্রোহ করে সাম্য এবং শান্তি প্রতিষ্ঠার স্বপ্ন দেখেছেন। এ কারণেই তিনি অত্যাচারীর উৎপীড়ন বন্ধ না হওয়া পর্যন্ত শান্ত না হয়ে লড়াই চালিয়ে যাওয়ার আশা ব্যক্ত করেছেন। তাই বলা যায়, অন্যায়ের বিরুদ্ধে লড়াই - করে শান্তি প্রতিষ্ঠার মাধ্যমে সাম্য ফিরিয়ে আনার আশাবাদ ব্যক্ত হওয়ায় উদ্দীপকে আলোচ্য কবিতার ভাবনারই প্রতিফলন ঘটেছে।"
        },
        {
          "label": "ঘ",
          "question": "'উদ্দীপক কিংবা বিদ্রোহী কবিতার কবির প্রত্যাশা সর্বযুগে সকল শুভবুদ্ধি সম্পন্ন মানুষের ভাবনা।'- মন্তব্যটির যথার্থতা বিশ্লেষণ করো",
          "explanation": "\"উদ্দীপক কিংবা 'বিদ্রোহী' কবিতার কবির প্রত্যাশা সর্বযুগে সকল শুভবুদ্ধি সম্পন্ন মানুষের ভাবনা\"- মন্তব্যটি যথার্থ। 'বিদ্রোহী' কবিতায় অন্যায় ও অসাম্যের বিরুদ্ধে কবির দ্রোহের স্বরূপ ফুটে উঠেছে। এখানে পরাধীন ভারতবর্ষের সমস্যাসংকুল আর্থসামাজিক ও রাজনৈতিক পরিবেশে বিপর্যস্ত জাতির মুখপাত্র হিসেবে কবি নিজেকে উপস্থাপন করেছেন। মানুষের প্রতি অকৃত্রিম ভালোবাসাই কবিকে এমন অবস্থানে দাঁড় করিয়েছে। সর্বোপরি, কবিতাটিতে তিনি অপশক্তির কুপ্রভাব দূর করে একটি বৈষম্যহীন ও শান্তিপূর্ণ সমাজ বিনির্মাণের স্বপ্ন দেখেছেন। উদ্দীপকে অন্যায়-অনাচারের বিরুদ্ধে সংগ্রামী মনোভাব ব্যক্ত হয়েছে। কবি এখানে শৃঙ্খল বন্দি মানবতাকে মুক্ত করার প্রত্যয় ব্যক্ত করেছেন। এজন্য তিনি সকল অনিয়ম বৈষম্যের অবসান ঘটিয়ে এক সাম্যবাদী সমাজ গড়ে তুলতে চেয়েছেন। উদ্দীপকের কবিতাংশের এই ভাবনা 'বিদ্রোহী' কবিতাতেও একইভাবে প্রতিফলিত হয়েছে। 'বিদ্রোহী' কবিতা এবং আলোচ্য উদ্দীপক উভয়ক্ষেত্রেই অপশক্তির ধ্বংস কামনা করা হয়েছে। তবে এই ধ্বংসের মূল উদ্দেশ্য বৈষম্যহীন সমাজ প্রতিষ্ঠার মাধ্যমে আলোকোজ্জ্বল ভবিষ্যতের দিকে অগ্রসর হওয়া। যা মূলত সকল যুগের সকল মানবিকবোধসম্পন্ন মানুষের ভাবনা। তাই বলা যায়, উদ্দীপক ও আলোচ্য কবিতায় কবির প্রত্যাশা সর্বযুগে সকল শুভবুদ্ধি সম্পন্ন মানুষের ভাবনা।"
        }
      ]
    },
    {
      "number": "7",
      "uddipok": "ড. নাফিজ চৌধুরী প্রায় তিন যুগ আমেরিকায় কাটিয়ে নিজ গ্রামে এসেছেন। ২০২৩-এ এসে তাঁর কাছে সবকিছু নতুন মনে হচ্ছে। আশির দশকের সেই চিরচেনা, গ্রামটি অনেক বদলে গেছে। এখন সন্ধ্যা নামলে হারিকেন, কুপি বাতি দেখা যায় না। এখন বড়ো হ্যাজাক লাইট জ্বালিয়ে তাদের উঠোনে আর কিচ্ছার আসর বসে না। এখন গ্রামের কোনো কৃষক আর মহাজনের কাছে ঋণ নিয়ে বিপদে পড়ে না। গ্রামের মানুষের অনেক পেশা বিলুপ্ত হয়ে গেছে। মৃৎশিল্পের জন্য বিখ্যাত গ্রামটিতে এখন আর কেউ এসবে জড়িত নয় বরং সবাই আধুনিক পেশায় জড়িত হয়ে শহরমুখী। গ্রামের এই পরিবর্তন তাকে বড্ড স্মৃতিকাতর করে তোলে।",
      "tag": "DCC 24",
      "sub_questions": [
        {
          "label": "ক",
          "question": "কবির পূর্বপুরুষের করতলে কীসের সৌরভ ছিল?",
          "explanation": "কবির পূর্বপুরুষের করতলে পলিমাটির সৌরভ ছিল।"
        },
        {
          "label": "খ",
          "question": "'ভালোবাসা দিলে মা মরে যায়।'- বলতে কী বোঝায়?",
          "explanation": "দেশমাতৃকার প্রতি কবির ভালোবাসার দিকটি কবিতায় প্রতিফলিত হয়েছে। দেশাত্মবোধে উজ্জীবিত হলে দেশপ্রেমিকের চেতনায় দেশই মাতৃরূপে ফিরে আসে। আর চেতনায় দেশমাতাকে ধারণ করলে জন্মদাত্রী মায়ের আবেদন তার কাছে তুচ্ছ হয়ে যায়। প্রশ্নোক্ত উক্তিটি দ্বারা কবি এ কথাটিই বোঝাতে চেয়েছেন।"
        },
        {
          "label": "গ",
          "question": "ড. নাফিজ চৌধুরীর স্মৃতিকাতরতায় 'আমি কিংবদন্তির কথা বলছি' কবিতার যে ভাবটি প্রকাশিত হয়েছে তা আলোচনা করো।",
          "explanation": "ড. নাফিজ চৌধুরীর স্মৃতিকাতরতায় 'আমি কিংবদন্তির কথা বলছি' কবিতার স্বজাত্যবোধ ও ঐতিহ্যসচেতন শিকড়সন্ধানী চিন্তা-চেতনার ভাবটি প্রকাশিত হয়েছে। 'আমি কিংবদন্তির কথা বলছি' কবিতাটি রচনার প্রেক্ষাপটে আছে বাঙালির জীবন-সংস্কৃতির চিরায়ত রূপ। এখানে আলোচিত হয়েছে বাঙালি জাতির সংগ্রাম বিজয় ও মানবিক উদ্ভাসনের নানা দিক। বাঙালির পূর্বপুরুষের সাহসিকতার গৌরবোজ্জ্বল ইতিহাসের কথা উপস্থাপিত হয়েছে কবিতাটিতে। এই ইতিহাস মাটির কাছাকাছি থাকা মানুষদের ইতিহাস, যাঁরা বাংলার 'অনার্য কৃষিজীবী সম্প্রদায়। উদ্দীপকের ড. নাফিজ চৌধুরী প্রায় ৩৬ বছর বিদেশে কাটিয়ে ২০২৩ সালে নিজ গ্রামে ফিরে তার রেখে যাওয়া চিরচেনা গ্রামের সাথে বর্তমান অবস্থার কোনো মিল খুঁজে পান না, যা তাকে বড্ড স্মৃতিকাতর করে তোলে। গ্রামের অবকাঠামোমূলক উন্নয়ন এবং শিল্পবিপ্লবের প্রভাবে শহরমুখী মানুষেরা এখন অনেক বেশি আধুনিক জীবনধারায় বিশ্বাসী। অথচ আগে গ্রামের মানুষ কৃষিনির্ভর জীবনযাপন করত। তাছাড়া মৃৎশিল্পের জন্য গ্রামটি বিখ্যাত ছিল। আর এখন মানুষ শহরমুখী হওয়ায় মৃৎশিল্পের ভগ্নাবস্থা। মূলত, ড. নাফিজ চৌধুরী গ্রামে ফিরে নগরায়ণের প্রভাবে গ্রামের ঐতিহ্যকে খুঁজে পাননি বলে স্মৃতিকাতর হয়ে পড়েছেন। তাই বলা যায়, কবিতার শিকড়সন্ধানী ঐতিহ্য-চেতনার দিকটি ড. নাফিজ চৌধুরীর স্মৃতিকাতরতায় প্রকাশিত হয়েছে।"
        },
        {
          "label": "ঘ",
          "question": "'উদ্দীপকটি 'আমি কিংবদন্তির কথা বলছি' কবিতার ভাবকে কতটুকু ধারণ করেছে তা নিরূপণ করো।",
          "explanation": "উদ্দীপকটি 'আমি কিংবদন্তির কথা বলছি' কবিতার ভাবকে সম্পূর্ণরূপে ধারণ করতে পারেনি, আংশিক ধারণ করেছে। 'আমি কিংবদন্তির কথা বলছি' কবিতাটি বাঙালি সংস্কৃতির হাজার বছরের ইতিহাস ও ঐতিহ্যের নিরিখে রচিত। এ কবিতায় ঐতিহ্যসচেতন কবি আবু জাফর ওবায়দুল্লাহ তাঁর পিতৃপুরুষদের পরিচয় জ্ঞাপন করতে। গিয়ে এদেশের সংগ্রামমুখর সাধারণ জনজীবনের চিত্র তুলে ধরেছেন। পাশাপাশি কবিতাটিতে তিনি আত্মমর্যাদাশীল জাতি হিসেবে প্রতিষ্ঠা লাভের পশ্চাতে থাকা সংগ্রাম, বিজয় ও মানবিক উদ্ভাসনের অনিন্দ্য অনুষঙ্গসমূহকে অসাধারণভাবে তাৎপর্যমণ্ডিত করে তুলেছেন। উদ্দীপকের ড. নাফিজ চৌধুরী দীর্ঘদিন পর নাড়ির টানে দেশে ফিরে এলেও নিজ গ্রামকে আর আগের মতো দেখতে পাননি। সময়ের বিবর্তনে তার গ্রাম অনেকটাই শহরমুখী হয়ে গেছে। ফলে গ্রামের ঐতিহ্য ও ইতিহাস সংকটের সম্মুখীন বলে তিনি মর্মাহত হন। উদ্দীপকের বর্ণনায় নিজস্ব ঐতিহ্যের প্রতি মানুষের গভীর অনুরাগ প্রকাশ পেয়েছে। অন্যদিকে, কবিতায় এই বিষয়টি বিশদ পরিসরে উপস্থাপিত হয়েছে। এখানে দেশাত্মবোধ দ্বারা উজ্জীবিত হয়ে কবি বাংলার ঐতিহাসিক নানা অনুষঙ্গের কথা তুলে ধরেছেন। এক্ষেত্রে কবি বাঙালি হিসেবে তাঁর আত্মপরিচয়ের সূত্র ধরেই এ সকল বিষয়ের অবতারণা করেছেন। এর মর্মমূলে রয়েছে শুদ্ধ সংস্কৃতি ও ঐতিহ্যের সঙ্গে কবির একাত্মতাবোধ। তাছাড়া এখানে বাঙালি জাতির সংগ্রাম ও বিবর্তনের ইতিহাসের কথা বর্ণিত হয়েছে। মূলত, কবিতাটি বাঙালি সংস্কৃতির হাজার বছরের ইতিহাস ও ঐতিহ্যকে ধারণ করে। অন্যদিকে, উদ্দীপকে ঐতিহ্যের প্রতি ভালোবাসা প্রকাশ পেয়েছে যার জন্য উদ্দীপকটি কবিতার সামগ্রিকভাবকে নয় খন্ডাংশকে ধারণ করতে পেরেছে।"
        }
      ]
    },
    {
      "number": "8",
      "uddipok": "ব্যস্ত শহরের তিনমাথায় হঠাৎ করে একজন লোককে লক্ষ করা যায়। সে নানা ধরনের পুরোনো বোতাম নিয়ে বসে আছে। তার ভাষ্যমতে, এগুলো কোনো এক প্রয়াত মহান সাধকের ব্যবহৃত জামার বোতাম। এসব বোতাম নিজেদের জামায় ব্যবহার করলে সকলের সমস্ত রোগ ভালো হয়ে যাবে। শহরের অনেকেই সরল বিশ্বাসে সেগুলো টাকা দিয়ে কিনে নিয়ে যাচ্ছে। আর এদিকে লোকটির আয়ও দিন দিন বেড়ে যেতে থাকে। লোকজন এখন তাকে বোতাম বাবা বলে ডাকে।",
      "tag": "DCC 24",
      "sub_questions": [
        {
          "label": "ক",
          "question": "আবেদ-জাবেদ দুই ভাই কার মৃত্যুতে দানবীয় উল্লাস প্রকাশ করেছিল?",
          "explanation": "আবেদ-জাবেদ দুই ভাই ছমিরুদ্দিনের মৃত্যুতে দানবীয় উল্লাস প্রকাশ করেছিল।"
        },
        {
          "label": "খ",
          "question": "'বিশ্বাসের পাথরে যেন খোদাই সে চোখ'- চরণটির তাৎপর্য তুলে ধরো।",
          "explanation": "শিলাবৃষ্টির পর মজিদসহ মহব্বতনগরবাসী সম্পর্কে বলা হয়েছে 'বিশ্বাসের পাথরে যেন খোদাই সে চোখ'। মহব্বতনগরে শিলাবৃষ্টিতে ধানখেত ধ্বংসস্তূপে পরিণত হয়েছিল। সেই ধানখেত দেখে সবাই স্তব্ধ হয়ে দাঁড়িয়ে ছিল। তাদের দৃষ্টিতে কোনো ভাব বা উদ্দেশ্য ছিল না। মজিদ এই অবস্থা দেখে সকলকে খোদার ওপর বিশ্বাস রাখতে বলে। তখন সকলের দৃষ্টি দেখে মনে হয় যেন তাদের চোখের মধ্যে আস্থা ও বিশ্বাসের দৃঢ়তা প্রতিষ্ঠিত হয়ে আছে।"
        },
        {
          "label": "গ",
          "question": "উদ্দীপকে বোতাম বাবা 'লালসালু' উপন্যাসের কোন চরিত্রের বৈশিষ্ট্যকে ধারণ করেছে? ব্যাখ্যা করো।",
          "explanation": "উদ্দীপকের বোতাম বাবা 'লালসালু' উপন্যাসের মজিদ চরিত্রের বৈশিষ্ট্য ধারণ করেছে। 'লালসালু' উপন্যাসের মজিদ শস্যহীন জনবহুল এক অঞ্চল থেকে ভাগ্য পরিবর্তনের জন্য মহব্বতনগর গ্রামে আসে। এখানে এসে সে একটি অজ্ঞাত কবরকে মোদাচ্ছের পিরের মাজার বলে প্রতিষ্ঠিত করে। ওই মাজারকে কেন্দ্র করে সে মহব্বতনগরে নিজের প্রভাব-প্রতিপত্তি বিস্তার করে। গ্রামের সহজ-সরল ও কুসংস্কারাচ্ছন্ন মানুষের বিশ্বাসকে পুঁজি করে সে তার ধর্মব্যাবসা চালিয়ে যায়। উদ্দীপকের বোতাম বাবা একজন ভন্ড। সে প্রয়াত মহান কোনো এক সাধকের বিভিন্ন ধরনের পুরোনো বোতামকে ব্যবসায়ের হাতিয়ার হিসেবে বেছে নেয়, যা ব্যবহার করলে সকল ধরনের রোগ ভালো হবে। শহরের অনেকেই তার কথায় বিশ্বাস করে বোতাম ক্রয় শুরু করে। ফলে দেখা যায়, অল্প দিনের মধ্যে বোতাম বাবা টাকা-পয়সার মালিক হতে থাকে। মজিদ ও বোতাম বাবা দুজনই লোক ঠকিয়ে নিজের স্বার্থসিদ্ধি করে। নিজেদের ব্যক্তিগত উন্নয়নের জন্য সহজ-সরল লোকজনকে ঠকাতে তাদের মধ্যে কোনো দ্বিধা কাজ করে না। তাই বলায় যায়, বোতাম বাবা ও মজিদ সাদৃশ্যপূর্ণ চরিত্র।"
        },
        {
          "label": "ঘ",
          "question": "\"উদ্দীপকের বোতাম বাবা চরিত্রটি 'লালসালু' উপন্যাসের সাদৃশ্যপূর্ণ চরিত্রের আংশিক রূপায়ণ মাত্র।\"- মন্তব্যটি ব্যাখ্যা করো।",
          "explanation": "বোতাম বাবা চরিত্রটি মজিদ চরিত্রের সম্পূর্ণ নয় আংশিক রূপায়ণ মাত্র। 'লালসালু' উপন্যাসের মজিদ কুসংস্কার, শঠতা, প্রতারণা এবং অন্ধবিশ্বাসের প্রতীকী চরিত্র। সে গ্রামের সরল মানুষদের ধর্মীয় অনুভূতিকে কাজে লাগিয়ে আত্মপ্রতিষ্ঠায় মেতে ওঠে। গ্রামে তার অভিনব প্রবেশ মানুষের মনে ভয় ও শ্রদ্ধার সঞ্চার করে। গ্রামে এসেই সে গ্রামের খেটে খাওয়া অশিক্ষিত মানুষদের বোকা বানিয়ে একটি পরিত্যক্ত কবরকে মাজার হিসেবে প্রতিষ্ঠা করে। উদ্দীপকের বোতাম বাবা একজন প্রতারক। লোক ঠকানোই তার কাজ। সে কিছু পুরোনো বোতাম নিয়ে তার ব্যাবসা শুরু করে। তার দোকানের বোতাম কোনো এক মহান সাধকের যা ব্যবহার করলে সহজেই মানুষের সকল রোগ ভালো হয়ে যাবে বলে সে প্রচার করে। ফলে তার দোকানে বোতাম কেনার হিড়িক পড়ে যায়। অস্তিত্বের সংকটে পড়ে জীবিকার তাগিদে মজিদ মহব্বতনগর গ্রামে আসে। কিন্তু গ্রামের মানুষের অজ্ঞতা ও সরলতার সুযোগ নিয়ে নাটকীয় কায়দায় কথিত মোদাচ্ছের পিরের মাজার স্থাপন করে। মাজারের আয় দিয়ে অল্পদিনের মধ্যেই মজিদ ঘরবাড়ি ও জমিজমার মালিক হয়ে ওঠে। সে শুধু সম্পদশালী হয়েই ক্ষান্ত হয়নি, যখনই কেউ তার প্রভাবের প্রতি সামান্য আঘাত করার চেষ্টা করেছে, তখনই সে সর্বশক্তি দিয়ে তা প্রতিহত করেছে। অন্যদিকে, বোতাম বাবা কেবল মিথ্যার আশ্রয় নিয়ে তার পণ্য বিক্রি করে অর্থ উপার্জন করেছে। তার সাথে মজিদ চরিত্রের সামান্য মিল থাকলেও সে মজিদের সামগ্রিকভাব ধারণ করতে পারেনি। মজিদের লক্ষ্য কেবল অর্থ ছিল না, সে মহব্বতনগর গ্রামের নেতৃস্থানীয় ব্যক্তিতে পরিণত হয়েছিল যা বোতাম বাবার মধ্যে ছিল না। তাই বলা যায়, বোতাম বাবা মজিদের আংশিক প্রতিচ্ছবি।"
        }
      ]
    },
    {
      "number": "9",
      "uddipok": "রিচার্ড পড়ালেখা শেষ করে তাদের গ্রামে একটি স্কুল প্রতিষ্ঠা করতে চায়। যেখানে গ্রামের সব বয়সের মানুষ শিক্ষা লাভ করার সুযোগ পাবে। তাই সে গ্রামের সবার সাথে বিষয়টি নিয়ে আলোচনা করছিল। সকলে মোটামুটি সম্মতি দিলেও একজন ধর্মব্যবসায়ী তাতে বাধা দেয়। সে বলে, \"মিঞা গির্জার দেয়ালগুলো ভেঙে পড়ার উপক্রম, আগে সেগুলো ঠিক করো না হলে যিশু অসন্তুষ্ট হবেন।'",
      "tag": "DCC 24",
      "sub_questions": [
        {
          "label": "ক",
          "question": "ইউনিয়ন বোর্ডের প্রেসিডেন্টের নাম কী?",
          "explanation": "ইউনিয়ন বোর্ডের প্রেসিডেন্টের নাম মতলুব খাঁ।"
        },
        {
          "label": "খ",
          "question": "পোলা মাইনষের মাথায় একটা বদ খেয়াল ঢুকছে।' কথাটি কে, কেন বলেছে?",
          "explanation": "'পোলা মাইনষের মাথায় একটা বদ খেয়াল ঢুকছে'- উক্তিটি দ্বারা মজিদ আক্কাসের বিদ্যালয় প্রতিষ্ঠার প্রতি নেতিবাচক মনোভাব ব্যক্ত করেছে। মহব্বতনগরের শিক্ষিত যুবক আক্কাস গ্রামে একটি স্কুল প্রতিষ্ঠা করতে চায়। এজন্য মজিদের বিরোধিতার মুখোমুখি হতে হয় তাকে। গ্রামবাসীও স্কুল প্রতিষ্ঠার বিপক্ষে চলে যায়। এমন অবস্থায় মজিদ গ্রামে পাকা মসজিদ নির্মাণের দ্বিষয়কে নিশ্চিত করে। তাছাড়া আক্কাসের স্কুল প্রতিষ্ঠার বিষয়ে নেতিবাচক মন্তব্য করে বলে, 'পোলা মাইনষের মাথায় একটা বদ খেয়াল ঢুকছে।'"
        },
        {
          "label": "গ",
          "question": "উদ্দীপকের রিচার্ডের সঙ্গে 'লালসালু' উপন্যাসের কোন চরিত্রের সাদৃশ্য রয়েছে? ব্যাখ্যা করো।",
          "explanation": "উদ্দীপকের রিচার্ডের সঙ্গে উপন্যাসের আক্কাস চরিত্রের সাদৃশ্য রয়েছে। 'লালসালু' উপন্যাসের আক্কাস গ্রামের মানুষকে আধুনিক শিক্ষায় শিক্ষিত করে তুলতে একটি স্কুল প্রতিষ্ঠা করতে চায়। সে চায় গ্রামবাসী আধুনিক শিক্ষায় শিক্ষিত ও সচেতন হয়ে উঠুক। কিন্তু গ্রামের স্বার্থন্ধ ও ভণ্ড মজিদ তার মাজার ব্যাবসার ক্ষতি হবে ভেবে আক্কাসের এই মহৎ উদ্যোগের বিরোধিতা করে। সে খালেক ব্যাপারীর সহায়তায় গ্রামে স্কুলের পরিবর্তে মসজিদ' নির্মাণ করতে চায়। ধর্মান্ধ মানুষেরা মজিদের এই মতামতকেই গুরুত্ব দেয়। উদ্দীপকের রিচার্ডও আক্কাসের মতো লেখাপড়া শেষ করে গ্রামে স্কুল প্রতিষ্ঠা করতে চায়। সেও চেয়েছিল সকল অজ্ঞতা ও অন্ধবিশ্বাসের বেড়াজাল থেকে মুক্ত হয়ে গ্রামে শিক্ষার আলো জ্বালাতে। কিন্তু তাদের গ্রামের ধর্মব্যবসায়ীদের প্রভাবে তাদের স্বপ্ন বাস্তবায়ন হয় না। তাই বলা যায়, গ্রামের মানুষদের জন্য কল্যাণমুখী চিন্তাধারা এবং তা বাস্তবায়নে ব্যর্থতার জন্য রিচার্ড ও আক্কাস সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের ধর্ম ব্যবসায়ী এবং 'লালসালু' উপন্যাসের মজিদ কীভাবে সমাজকে অজ্ঞতায় ঢেকে রাখতে চায় তা আলোচনা করো।",
          "explanation": "উদ্দীপকের ধর্মব্যবসায়ী এবং মজিদ শিক্ষার আলো থেকে গ্রামের মানুষকে বঞ্চিত করে সমাজকে অজ্ঞতায় ঢেকে রাখতে চায়। আলোচ্য উপন্যাসের মহব্বতনগর গ্রামটি কুসংস্কারাচ্ছন্ন। সাধারণ মানুষের কুসংস্কার, ধর্মবিশ্বাস ও গোঁড়ামিকে পুঁজি করে মজিদ নিজ স্বার্থ হাসিলের জন্য মাজার ব্যাবসার সঙ্গে যুক্ত হয়। গ্রামের অশিক্ষিত ও ধর্মভীরু মানুষের সাথে প্রতারণা করে সে তার স্বার্থসিদ্ধি করে। আক্কাসের মতো প্রগতিশীল শিক্ষিত যুবক গ্রামে স্কুল প্রতিষ্ঠা ও শিক্ষার প্রসার ঘটিয়ে অজ্ঞতার অন্ধকার থেকে গ্রামকে রক্ষা করতে চাইলেও মজিদের অসৎ চক্রান্তের কাছে পরাজিত হয়েছে। উদ্দীপকের ধর্মব্যবসায়ী, রিচার্ডের স্কুল প্রতিষ্ঠার মহৎ চেষ্টাকে সফল হতে দেয়নি। সে জানে গ্রামে শিক্ষার বিকাশ ঘটলে তার মুখোশ উন্মোচন হতে সময় লাগবে না। তাই সে গ্রামে স্কুলের পরিবর্তে গির্জা সংস্কারে সকলের দৃষ্টি আকর্ষণ করে। তার মতে, এতেই যিশু সন্তুষ্ট হবেন। আলোচ্য উপন্যাসের মজিদ ভাগ্য পরিবর্তনের আশায় মহব্বতনগর গ্রামে আসে। 'এখানে এসে অজ্ঞাত এক কবরকে সে মোদাচ্ছের পিরের মাজার হিসেবে প্রতিষ্ঠা করে। এই মাজারটিকে কেন্দ্র করে তার ধর্মব্যাবসা শুরু করে। কিন্তু আক্কাস গ্রামে স্কুল নির্মাণ করতে চাইলে মজিদের বুঝতে বাকি থাকে না যে, গ্রামে শিক্ষার প্রসার ঘটলে তার অস্তিত্ব হুমকির সম্মুখীন হবে। তাই সে মসজিদ নির্মাণের প্রয়োজনীয়তাকে সামনে এনে আক্কাসের স্কুল নির্মাণের পরিকল্পনা বানচাল করে দেয়। ঠিক একইভাবে রিচার্ডের স্বপ্নকেও গির্জা সংস্কারের কাজের প্রয়োজনীয়তা দেখিয়ে নস্যাৎ করা হয়। আধুনিক যুগোপযোগী শিক্ষা থেকে গ্রামবাসীকে বঞ্চিত করার মধ্য দিয়েই উদ্দীপকের ধর্মব্যবসায়ী ও মজিদ সমাজকে অজ্ঞতার অন্ধকারে ঢেকে রাখতে চেয়েছে।"
        }
      ]
    },
    {
      "number": "10",
      "uddipok": "পিতার মৃত্যুর পর স্টাইল এক্সিলেন্ট কনসট্রাকশন কোম্পানির সমস্ত দায়িত্ব বুঝে নেয় আবির চৌধুরী। কিন্তু সদ্য এমবিএ সম্পূর্ণ করা আবিরের পক্ষে এত বড়ো কোম্পানির এমডি পদ চালানো সহজ ছিল না। বিশেষ করে কোম্পানির ম্যানেজার আলফাজ চৌধুরী যিনি কি না তার বাবার সবচেয়ে আপন বন্ধু ছিলেন তিনি পদে পদে ষড়যন্ত্র করতে থাকেন; নিজের ছেলেকে কোম্পানির এমডির পদে বসানোর জন্য। তার সঙ্গে অফিসের অনেকই যোগ দেয়। এদের সঙ্গে না পেরে ওঠে আবিরকে একসময় কোম্পানি ছাড়তে হয়। তবে আলফাজ চৌধুরীর মনের আশা পূরণ হয় না। কারণ, কোম্পানির এমডি হয়ে আসেন অন্য আরেকজন।",
      "tag": "DCC 24",
      "sub_questions": [
        {
          "label": "ক",
          "question": "নবাব সিরাজউদ্দৌলাকে কার নির্দেশে হত্যা করা হয়?",
          "explanation": "মিরজাফরপুত্র মিরনের নির্দেশে নবাব সিরাজউদ্দৌলাকে হত্যা করা হয়।"
        },
        {
          "label": "খ",
          "question": "'ব্রিটিশ সিংহ ভয়ে লেজ গুটিয়ে নিলেন, এ বড় লজ্জার কথা।'ー কে, কেন এই কথাটি বলেছে?",
          "explanation": "ফোর্ট উইলিয়াম দুর্গে নবাব সিরাজউদ্দৌলার আক্রমণের মুখে ইংরেজরা পালিয়ে যাওয়ায় প্রশ্নোক্ত মন্তব্যটি করা হয়েছে। ১৭০৬ সালে' প্রতিষ্ঠিত ফোর্ট উইলিয়াম দুর্গে ইংরেজরা নবাবের বিনা অনুমতিতে সামরিক শক্তি বৃদ্ধি করে। তাই নবাব ওই দুর্গ আক্রমণ করেন। ইংরেজ সৈন্যরা নবাবের সৈন্যদের আক্রমণের মুখে দিশেহারা হয়ে পড়লে ক্যাপ্টেন মিনচিন, কাউন্সিলর ফকল্যান্ড ও ম্যানিংহাম নৌকাযোগে দুর্গ থেকে পালিয়ে আত্মরক্ষা করেন। শেষ পর্যায়ে ক্যাপ্টেন ক্লেটনও গভর্নর ড্রেকের সাথে পরামর্শের নাম করে আত্মরক্ষার্থে সব প্রতিজ্ঞা ভুলে দুর্গ থেকে পালিয়ে যান। তাই ব্যঙ্গার্থে প্রশ্নোক্ত কথাটি বলা হয়েছে।"
        },
        {
          "label": "গ",
          "question": "উদ্দীপকের আলফাজ চৌধুরীর সঙ্গে 'সিরাজউদ্দৌলা' নাটকের সাদৃশ্যপূর্ণ চরিত্রের তুলনা করো।",
          "explanation": "উদ্দীপকের আলফাজ চৌধুরী সঙ্গে নাটকের মিরজাফর চরিত্রের সাদৃশ্য রয়েছে। 'সিরাজউদ্দৌলা' নাটকের মিরজাফর বাংলার ইতিহাসে বিশ্বাসঘাতকতার প্রতীক। নবাবের কাছে বারবার ক্ষমালাভ সত্ত্বেও বিশ্বাসঘাতকতা করেছে। সে এরই অংশ হিসেবে পলাশির যুদ্ধে সিরাজউদ্দৌলার পতনকে নিশ্চিত করার জন্য অধীনস্থ সৈনিকদের সক্রিয় ভূমিকা পালনে বিরত রেখেছে সে। - আলফাজ চৌধুরী ছিলেন আবিরের বাবার বন্ধু। অথচ আবিরের বাবার মৃত্যুর পর আলফাজ চৌধুরী আবিরের প্রতি সহযোগিতা ও সহমর্মিতার হাত না বাড়িয়ে আবিরকে কোম্পানির এমডির পদ থেকে সরিয়ে নিজের ছেলেকে বসানোর জন্য ষড়যন্ত্রে লিপ্ত হয়। ষড়যন্ত্র ও অপতৎপরতার এক পর্যায়ে আবিরকে কোম্পানি ছাড়তে বাধ্য করা হয়। তাই বলা যায়, বিশ্বাসঘাতকতার দিক থেকে আলফাজ চৌধুরী ও মিরজাফর সাদৃশ্যপূর্ণ চরিত্র।"
        },
        {
          "label": "ঘ",
          "question": "উদ্দীপকের আবির চৌধুরী ও নবাব সিরাজউদ্দৌলার ভাগ্যরেখা যেন সমসূত্রে বাঁধা।'- মন্তব্যটি বিশ্লেষণ করো।",
          "explanation": "কাছের লোকদের বিশ্বাসঘাতকতার কারণে আবির চৌধুরী ও নবাব সিরাজউদ্দৌলার জীবনে বিপর্যয় নেমে আসায় তাদের ভাগ্যরেখা যেন সমসূত্রে বাধা। নবাব সিরাজউদ্দৌলা বিশ্বাসঘাতকতার শিকার হয়েছিলেন। তাঁর দরবারেরই কিছু অমাত্য ইংরেজদের সাথে গভীর ষড়যন্ত্রে লিপ্ত হয়ে দেশের স্বাধীনতাকে বিপন্ন করে। বিশ্বাসঘাতক মিরজাফর, ঘষেটি বেগম, উমিচাঁদসহ অনেক অমাত্য ক্ষমতার মোহে অন্ধ হয়ে নবাবের বিরুদ্ধে যায়। তারা দেশের স্বাধীনতা রক্ষায় নবাবের আহ্বানে সাড়া দেয় না। ফলে নবাবকে মুষ্টিমেয় দেশপ্রেমী অমাত্য সাথে নিয়ে যুদ্ধ করতে হয়। এ কারণে সৈন্য ও সামর্থ্যে ইংরেজদের চেয়ে শক্তিশালী হলেও কেবল ষড়যন্ত্রের কবলে পড়ে নবাবকে পরাজয় বরণ করতে হয়। পিতার মৃত্যুর পর আবির কোম্পানির এমডি পদে নিযুক্ত হলে তার বিরুদ্ধে ষড়যন্ত্র শুরু হয়। আবিরের বাবার বন্ধু আলফাজ চৌধুরী নিজের ছেলেকে কোম্পানির এমডি পদে বসানোর জন্য আবিরকে কোম্পানি থেকে সরানোর চেষ্টা শুরু করে। একপর্যায়ে বাধ্য হয়ে আবিরকে কোম্পানি ছাড়তে বাধ্য হতে হয়। নবাবের দরবারে বিশ্বাসঘাতক ও দালালদের আধিপত্য তার রাজ্য শাসনের প্রধান অন্তরায় হয়ে দেখা দেয়। দরবারের বিশ্বাসঘাতক চরিত্রগুলো ইংরেজদের সাথে হাত মিলিয়ে নবাবের বিরুদ্ধে ষড়যন্ত্র করে। ফলে পলাশির যুদ্ধে নবাবের পরাজয়ের মধ্য দিয়ে বাংলার স্বাধীনতার সূর্য অস্তমিত হয়। অন্যদিকে, উদ্দীপকের আবিরকেও বাবার বন্ধুর ষড়যন্ত্রের জন্য চাকরি হারাতে হয়। তাই বলা যায়, বিশ্বাসঘাতকতার জন্যই আবির ও নবাব সিরাজউদ্দৌলার ভাগ্যরেখায় চরম বিপর্যয় নেমে আসে।"
        }
      ]
    },
    {
      "number": "11",
      "uddipok": "১৯৭১ সালে মহান মুক্তিযুদ্ধে দেশকে স্বাধীন করতে নূর মোহাম্মদের মতো অনেকেই মুক্তিযুদ্ধে যোগদান করেন। দেশের স্বাধীনতার জন্য অনেক বাঙালি মুক্তিযুদ্ধে জীবন বাজি রেখে অংশ নেন। অন্যদিকে, বগা খানের মতো কিছু লোক দেশের স্বাধীনতার বিরোধিতা করে পাকিস্তানের সঙ্গে হাত মেলায়। বগা খান ও তার সহযোগীরা পাকিস্তানিদের এ দেশের রাস্তা-ঘাট চিনিয়ে এবং মুক্তিযোদ্ধাদের অবস্থান জানিয়ে দিলেও নূর মোহাম্মদের মতো অসংখ্য বাঙালি দেশের স্বাধীনতার জন্য নিজেদের বুকের তাজা রক্তে রঞ্জিত করেছিলেন দেশের মাটি; স্বাধীন করেছিলেন প্রিয় মাতৃভূমিকে। যুদ্ধে বীরত্বপূর্ণ অবদানের জন্য তিনি 'বীরশ্রেষ্ঠ' উপাধি লাভ করেন।",
      "tag": "DCC 24",
      "sub_questions": [
        {
          "label": "ক",
          "question": "সিরাজউদ্দৌলা কলকাতার নাম পরিবর্তন করে কী রাখেন?",
          "explanation": "সিরাজউদ্দৌলা কলকাতার নাম পরিবর্তন করে এর নাম রাখেন আলীনগর।"
        },
        {
          "label": "খ",
          "question": "আজ আমার বিশ্বাস আমার সেনাবাহিনীর শক্তিতে নয়।'- কথাটি কে কেন বলেন?",
          "explanation": "আলোচ্য উক্তিটি মোহনলালকে উদ্দেশ্য করে নবাব সিরাজউদ্দৌলা বরেছিলেন। মিরজাফর ও লর্ড ক্লাইভের কিছু গোপন বিধি নবাব হাতে পেলে তাদের ষড়যন্ত্র সম্পর্কে নবাব সবকিছু বুঝতে পারেন। তিনি ধরেই নেন মিরজাফর, রায়দুর্লভ, ইয়ার লুৎফরা ইংরেজদের বিরুদ্ধে যুদ্ধে অংশ নেবে না। তাই তিনি মোহনলালকে উদ্দেশ্য করে বলেন যে, তিনি সেনাবাহিনীর ওপর ভরসা হারিয়ে ফেলেছেন। একমাত্র ভরসা যুদ্ধক্ষেত্রে বাংলার স্বাধীনতা মুছে যাবার সূচনা দেখে মিরজাফর, রায়দুর্লভ, ইয়ার লুৎফদের মনে যদি দেশপ্রীতি জেগে ওঠে সেই সম্ভাবনাটুকু"
        },
        {
          "label": "গ",
          "question": "উদ্দীপকের বগা খান 'সিরাজউদ্দৌলা' নাটকের কোন চরিত্রের প্রতিনিধিত্ব করে বলে তুমি মনে করো? ব্যাখ্যা করো।",
          "explanation": "দেশের সঙ্গে বিশ্বাসঘাতকতার দিক থেকে উদ্দীপকের বগা খান 'সিরাজউদ্দৌলা' নাটকের মিরজাফর চরিত্রের প্রতিনিধিত্ব করে বলেই আমি মনে করি। 'সিরাজউদ্দৌলা' নাটকের মিরজাফর বাংলার ইতিহাসে বিশ্বাসঘাতকতার প্রতীক। নবাবের কাছে বারবার ক্ষমালাভ সত্ত্বেও বিশ্বাসঘাতকতা করেছে সে। এ কারণেই পলাশির যুদ্ধে সিরাজউদ্দৌলার পতনকে নিশ্চিত করার জন্য অধীনস্থ সৈনিকদের সক্রিয় ভূমিকা পালনে বিরত রেখেছে সে। উদ্দীপকের বখা খান একজন রাজাকার। সে মুক্তিযুদ্ধের সময় পশ্চিম পাকিস্তানিদের পক্ষে কাজ করে। সে বাংলাদেশের স্বাধীনতার বিরুদ্ধে ছিল। পাকিস্তানি দোসদের এদেশের রাস্তাঘাট চিনিয়ে দেওয়া এবং মুক্তিযোদ্ধাদের অবস্থান জানিয়ে দেওয়ায় এদেশের অসংখ্য মানুষ প্রাণ হারায়। তাই দেশের সাথে বিশ্বাসঘাতকতা করা এবং ব্যক্তিস্বার্থের জন্য দেশ ও দেশের মানুষকে ব্যবহার করার জন্য বগা খান ও মিরজাফর চরিত্র সাদৃশ্যপূর্ণ।."
        },
        {
          "label": "ঘ",
          "question": "'দেশপ্রেমিকরা দেশের জন্য প্রাণ দিতে কুণ্ঠাবোধ করেন না।' মন্তব্যটি 'সিরাজউদ্দৌলা' নাটক ও উদ্দীপকের আলোকে বিচার করো",
          "explanation": "'সিরাজউদ্দৌলা' নাটক ও উদ্দীপকের আলোকে বলা যায়, দেশপ্রেমিকরা দেশের জন্য প্রাণ দিতে কুণ্ঠাবোধ করেন না। বাংলার স্বাধীন নবাব সিরাজউদ্দৌলা ক্ষমতায় অধিষ্ঠিত হওয়ার পর থেকে ইংরেজ বেনিয়াদের সাম্রাজ্যবাদী তৎপরতা কঠোর হস্তে দমনের প্রয়াস চালান। কিন্তু এদেশীয় ক্ষমতালোভী চক্র ইংরেজদের সাথে হাত মিলিয়ে ষড়যন্ত্রে মেতে ওঠে। নবাব তাদের প্রতিহত করে বাংলার স্বাধীনতাকে অক্ষুণ্ণ রাখার জন্য অমাত্যবর্গ, সেনাপতিবর্গ ও সাধারণ জনগণকে সংগ্রামী চেতনায় উদ্বুদ্ধ করেন। এমতাবস্থায় নবাবের প্রধান সেনাপতি ও অন্যান্য সেনাপতি বিশ্বাসঘাতকতা ও নীরব ভূমিকায় অবতীর্ণ হলেও নবাবের বিশ্বস্ত কিছু সেনাপতি মোহনলাল, মিরমর্দানরা বীরদর্পে আপ্রাণ যুদ্ধ করে যায়। মৃত্যুর পূর্ব-মুহূর্ত পর্যন্ত তারা বাংলার স্বাধীনতা রক্ষার জন্য যুদ্ধ চালিয়ে যায়। ১৯৭১ সালের পশ্চিম পাকিস্তানি ঘাতকেরা রাতের অন্ধকারে নিরস্ত্র বাঙালির ওপর ঝাপিয়ে পড়লে নূর মোহাম্মদ দেশকে শত্রু মুক্ত করতে যুদ্ধে অংশ নেয়। দেশকে স্বাধীন করতে তাঁর মতো আরও অনেকেই প্রাণের মায়া ত্যাগ করে মুক্তিযুদ্ধে অংশ নেয়। অবশেষে বুকের তাজা রক্ত দিয়ে তাঁরা দেশকে শত্রুমুক্ত করে। তাই বাঙালির মনে নূর মোহাম্মদের মতো মুক্তিযোদ্ধারা চিরদিন শ্রদ্ধার আসনে থাকবেন। দেশপ্রেম মানুষের মানবীয় গুণ। এ গুণের অধিকারী ব্যক্তিরা নিজের জীবনের বিনিময়ে হলেও স্বদেশের স্বাধীনতা রক্ষায় সংগ্রাম চালিয়ে যান। উদ্দীপকের নূর মোহাম্মদের মতো মুক্তিযোদ্ধারা বাংলাদেশকে স্বাধীন করতে নিজের জীবন উৎসর্গ করতেও পিছপা হননি। নিজ দেশকে দখলদার বাহিনীর হাত থেকে রক্ষা করতে তারা ছিলেন বদ্ধপরিকর। অন্যদিকে, বাংলার স্বাধীনতা যেন ইংরেজদের হাতে চলে না যায় তাই নবাব সিরাজউদ্দৌলাসহ তার দেশপ্রেমিক সেনাপতিরা মৃত্যুর আগ পর্যন্ত লড়াই করে গেছেন। তাই বলা যায়, 'দেশপ্রেমিকরা দেশের জন্য প্রাণ দিতে কুণ্ঠাবোধ করেন না'- উদ্দীপক ও আলোচ্য নাটকের আলোকে মন্তব্যটি যথার্থ।"
        }
      ]
    }
  ]
}