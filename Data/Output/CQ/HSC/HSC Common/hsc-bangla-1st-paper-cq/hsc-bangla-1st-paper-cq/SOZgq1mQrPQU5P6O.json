{
  "title": "নটরডেম ময়মনসিংহ ২০২৪",
  "subtitle": "(11)",
  "questions": [
    {
      "number": "1",
      "uddipok": "আঠারো শতকের শেষ এবং উনিশ শতকের শুরুর দিকে ভারতীয় উপমহাদেশের হিন্দু সমাজ নানা কুসংস্কারে নিমজ্জিত ছিল। ধর্মীয় গোঁড়ামি, অন্ধবিশ্বাস, নানা কুপ্রথা, জাতিভেদ প্রভৃতি এমন পর্যায়ে পৌঁছে গিয়েছিল যে তাতে পুরো সমাজব্যবস্থা ভেঙে পড়ার উপক্রম হয়। সামাজিক বৈষম্য, অশান্তি মানুষের উন্নতির অন্যতম বাধা হয়ে দাঁড়ায়। এমনই এক অনিশ্চয়তার মধ্যে রাজা রামমোহন রায়ের মতো বিখ্যাত সমাজ সংস্কারকের আবির্ভাব ঘটে। তিনি তৎকালীন সমাজ, ধর্ম, শিক্ষা প্রভৃতি ক্ষেত্রে ব্যাপক সংস্কার সাধন করেন।",
      "tag": "NDCM 24",
      "sub_questions": [
        {
          "label": "ক",
          "question": "বিলাসী ন্যাড়াকে কোন পর্যন্ত এগিয়ে দিলো?",
          "explanation": "বিলাসী ন্যাড়াকে ভাঙা প্রাচীরের শেষ পর্যন্ত এগিয়ে দিলো।"
        },
        {
          "label": "খ",
          "question": "\"ঘন জঙ্গলের পথ, একটু দেখে পা ফেলে যেয়ো\"- ব্যাখ্যা করো",
          "explanation": "আলোচ্য উক্তিটিতে ন্যাড়া জঙ্গলের পথ ধরে বাড়ি পৌছাতে কোনো সমস্যায় পড়তে পারে বলে বিলাসীর আশঙ্কা প্রকাশিত হয়েছে। এক সন্ধ্যায় গল্পকথক ন্যাড়া লুকিয়ে অসুস্থ মৃত্যুঞ্জয়কে দেখতে যায়। ততদিনে শয্যাশায়ী মৃত্যুঞ্জয়ের শারীরিক অবস্থার কিছুটা উন্নতি হয়েছে। কথাবার্তা শেষে বাড়ি ফেরার সময় বিলাসী ন্যাড়াকে ভাঙা প্রাচীর পর্যন্ত এগিয়ে দেয়। অসুস্থ মৃত্যুঞ্জয়কে একা রেখে ন্যাড়াকে এর বেশি এগিয়ে দেওয়া তার পক্ষে সম্ভব ছিল না। তাই দীর্ঘ জঙ্গল পথে সাপ থাকতে পারে এই আশঙ্কায় ন্যাড়াকে সাবধানে যাওয়ার জন্য সে অনুরোধ করে।"
        },
        {
          "label": "গ",
          "question": "উদ্দীপকে 'বিলাসী' গল্পের কোন দিকটি প্রতিফলিত হয়েছে? আলোচনা করো।",
          "explanation": "উদ্দীপকে 'বিলাসী' গল্পে ফুটে ওঠা বর্ণবৈষম্যের দিকটি প্রতিফলিত হয়েছে। 'বিলাসী' গল্পের নাম চরিত্র বিলাসী সাপুড়ের মেয়ে। শিক্ষার আলোবঞ্চিত বিলাসী সংকীর্ণ সমাজব্যবস্থার নির্মমতার শিকার। আত্মীয়স্বজন কিংবা বন্ধুবান্ধবহীন অসুস্থ মৃত্যুঞ্জয়কে সেবা দিয়ে, ভালোবাসা দিয়ে সুস্থ করে তোলে সে। মৃত্যুঞ্জয়ের সঙ্গে বিয়ে হওয়ায় তাকে তীব্র অপমান ও শারীরিক লাঞ্ছনাও সহ্য করতে হয়। শুধু তাই নয়, পরিশেষে করুণ পরিণতির শিকার হতে হয় তাকে। উদ্দীপকে উনিশ শতকের শুরুর দিককার হিন্দু সমাজের চিত্র উপস্থাপন করা হয়েছে। সে সময় শিক্ষার আলো বঞ্চিত হিন্দুসমাজ নানান কুসংস্কারের বেড়াজালে আবদ্ধ ছিল। শুধু তাই নয়, ধর্মীয় গোঁড়ামি, অন্ধবিশ্বাস ও বর্ণপ্রথা তৎকালীন সমাজে এভাবে জেঁকে বসে যে, তাতে সমাজব্যবস্থাই অন্ধকারে নিমজ্জিত হওয়ার উপক্রম হয়। আলোচ্য 'বিলাসী' গল্পেও লেখক বর্ণপ্রথার বেড়াজালে আবদ্ধ সংকীর্ণ সমাজব্যবস্থার চিত্র এঁকেছেন। সেখানে বর্ণপ্রথার নির্মমতার শিকার হয়ে গল্পটির মূলচরিত্র বিলাসী-মৃত্যুঞ্জয় করুণ পরিণতি বরণ করে। সে বিবেচনায় উদ্দীপকের ঘটনাবর্তে আলোচ্য গল্পে ফুটে ওঠা বর্ণবৈষম্যের দিকটিই প্রতিফলিত হয়েছে।"
        },
        {
          "label": "ঘ",
          "question": "উদ্দীপকের রাজা রামমোহন রায়ের কর্মকান্ডের মধ্য দিয়ে 'বিলাসী' গল্পের লেখকের প্রত্যাশার প্রতিফলন ঘটেছে কি? বিচার করো।",
          "explanation": "রাজা রামমোহন রায়ের ধর্ম ও সমাজ সংস্কারের 'মধ্য দিয়ে 'বিলাসী' গল্পের লেখকের বৈষম্যহীন সমাজ প্রত্যাশার প্রতিফলন ঘটেছে। 'বিলাসী' গল্পের বিলাসী-মৃত্যুঞ্জয়ের করুণ পরিণতির মধ্যদিয়ে লেখক জাতিভেদের বিষময় রূপটি উন্মোচন করেছেন। বর্ণবিভক্ত ও রক্ষণশীল সমাজব্যবস্থা তাদের ভালোবাসাকে স্বীকৃতি দেয়নি; উপরন্তু অন্নপাপ ও জাত বিসর্জনের অপবাদ দিয়ে তাদের গ্রামছাড়া করেছে। এভাবে বর্ণবৈষম্যের কুফল তুলে ধরার অন্তরালে লেখক মূলত এক বৈষম্যহীন ও শান্তিপূর্ণ সমাজ বিনির্মাণের স্বপ্ন দেখেছেন। উদ্দীপকে আঠারো শতকের শেষ থেকে উনিশ শতকের শুরুর দিককার সমাজব্যবস্থা সম্পর্কে আলোকপাত করা হয়েছে। সে সমাজব্যবস্থা নানাবিধ কুসংস্কার ও জাতিভেদের বেড়াজালে আবদ্ধ ছিল। সর্বত্র ধর্মীয় গোঁড়ামি, কুসংস্কার এমনভাবে জেঁকে বসেছিল যে পুরো সমাজব্যবস্থাই ভেঙে পড়ার উপক্রম হয়। এমনই দুঃসময়ে আগমন ঘটে রাজা রামমোহন রায়ের মতো মহান সংস্কারকের। নিজ প্রচেষ্টায় তিনি সামাজিক ও ধর্মীয় বৈষম্য ও কুসংস্কার দূর করতে অবদান রাখেন। বিলাসী ও মৃত্যুঞ্জয়ের করুণ পরিণতিই 'বিলাসী' গল্পের একমাত্র বিষয় নয়। ঘটনাটি তুলে ধরার মধ্য দিয়ে লেখক বর্ণপ্রথার কুফল সম্পর্কে অভিহিত করেছেন কেবল। এর মূলে রয়েছে এক বৈষম্যহীন সমাজ প্রত্যাশা। উদ্দীপকের রাজা রামমোহন রায় তেমনই একজন মহান সংস্কারক। তাঁর প্রচেষ্টায় অনেক কুপ্রথার বিলোপ ঘটে, যা বৈষম্যহীন সমাজ প্রত্যাশার এক গুরুত্বপূর্ণ ধাপ। কেননা, এভাবে ধাপে ধাপে সংস্কারের মধ্যদিয়েই সকল কুসংস্কার ও কুপ্রথার অবসান হয়ে বৈষম্যহীন সমাজ প্রতিষ্ঠিত হবে। সে বিবেচনায় রাজা রামমোহন রায়ের ধর্ম ও সমাজ সংস্কারের মধ্যদিয়ে 'বিলাসী' গল্পের লেখকের বৈষম্যহীন সমাজ প্রত্যাশারই প্রতিফলন ঘটেছে।"
        }
      ]
    },
    {
      "number": "2",
      "uddipok": "\"ধন-রত্ন সুখৈশ্বর্য কিছুতেই সুখ নাই, সুখ পর-উপকারে, তারি মাঝে খোঁজো ভাই। আমিত্বকে বলি দিয়া স্বার্থ তাগ করো যদি, পরের হিতের জন্য ভাব যদি নিরবধি। নিজ সুখ ভুলে গিয়ে ভাবিলে পরের কথা, তবেই পাইবে সুখ আত্মার ভেতরে তুমি।\"",
      "tag": "NDCM 24",
      "sub_questions": [
        {
          "label": "ক",
          "question": "মাটির পৃথিবী' আবুল ফজলের কোন ধরনের রচনা?",
          "explanation": "'মাটির পৃথিবী' আবুল ফজলের গল্পগ্রন্থ।"
        },
        {
          "label": "খ",
          "question": "অনুগ্রহকারী এবং অনুগ্রহীতের মধ্যে আকাশ-পাতাল তফাত কেন তা ব্যাখ্যা করো।",
          "explanation": "অনুগ্রহকারী আর অনুগৃহীতের মধ্যে আকাশ-পাতাল পার্থক্য। মনুষ্যত্ব ও মানব-মর্যাদার দিক থেকে অনুগ্রহকারীর স্থান সবার ওপরে। পক্ষান্তরে অনুগৃহীতের স্থান সবার নিচে। অনুগ্রহকারী ব্যক্তি সমাজের সর্বস্তরে প্রশংসিত হন। আর অনুগৃহীত ব্যক্তি সমাজে সর্বদা নিগৃহীত হন। তাই বলা যায়, অনুগ্রহকারী আর অনুগৃহীতের মধ্যে আকাশ-পাতাল পার্থক্য বিদ্যমান।"
        },
        {
          "label": "গ",
          "question": "উদ্দীপকটিতে 'মানব-কল্যাণ' প্রবন্ধের কোন দিকটি ফুটে উঠেছে? ব্যাখ্যা করো",
          "explanation": "উদ্দীপকটিতে 'মানব-কল্যাণ' প্রবন্ধের মানুষের কল্যাণে আত্মনিবেদনের দিকটি ফুটে উঠেছে। 'মানব-কল্যাণ' প্রবন্ধে প্রাবন্ধিক মানব-কল্যাণ ধারণাটির তাৎপর্য বিচারে সচেষ্ট হয়েছেন। এক্ষেত্রে তিনি সমাজে প্রচলিত মানব-কল্যাণ কথাটির উপলব্ধিহীন প্রয়োগের বিভিন্ন দৃষ্টান্ত উপস্থাপন করেছেন। পাশাপাশি প্রকৃত মানব-কল্যাণ কীভাবে সম্ভব তার বিস্তারিত দিক তুলে ধরেছেন। মানব-কল্যাণ কথাটার অর্থ ক্ষুদ্রার্থে ব্যবহার করলে মানব- মর্যাদার যে অবমাননা ঘটে, সে বিষয়েও তিনি সকলকে সচেতন করেছেন। করুণার বশবর্তী হয়ে সামান্য দান-খয়রাত করে মানব- মর্যাদার অবমাননা না করে মানুষের সার্বিক মঙ্গল সাধনের প্রতিই তিনি তাঁর মত প্রকাশ করেছেন। উদ্দীপকে জীবনে প্রকৃত সুখ অনুভবের জন্য অন্যের স্বার্থে আত্মনিয়োগের পরামর্শ দেওয়া হয়েছে। কবি আমিত্বকে বলি দিয়ে পরের উপকারের মধ্য দিয়েই সুখের সন্ধান করতে বলেছেন। আলোচ্য প্রবন্ধেও লেখক মানব-কল্যাণের মধ্য দিয়ে কল্যাণময় পৃথিবী রচনার বিষয়টি তুলে ধরেছেন। তাই বলা যায়, উদ্দীপকটিতে 'মানব-কল্যাণ' প্রবন্ধের মানবের জন্য কল্যাণমূলক কাজ করার দিকটি ফুটে উঠেছে।"
        },
        {
          "label": "ঘ",
          "question": "\"উক্ত দিকটিই পারে 'মানব-কল্যাণ' প্রবন্ধের রচয়িতার কাঙ্ক্ষিত লক্ষ্য পূরণ করতে\"-মন্তব্যটির যথার্থতা যাচাই করো।",
          "explanation": "উদ্দীপকে প্রকাশিত পরোপকারের মধ্য দিয়ে আত্মতৃপ্তি ও সুখ অনুভবই পারে 'মানব-কল্যাণ' প্রবন্ধের রচয়িতার কাঙ্ক্ষিত লক্ষ্য পূরণ করতে। 'মানব-কল্যাণ' প্রবন্ধে লেখক মানব-কল্যাণ ধারণাটির তাৎপর্য বিচারে সচেষ্ট হয়েছেন। সাধারণভাবে অনেকেই দুস্থ মানুষকে করুণাবশত দান-খয়রাত করাকে মানব-কল্যাণ বলে মনে করে। কিন্তু লেখক একে মানব-মর্যাদার অপমান হিসেবেই মনে করেন। লেখকের মতে, মানুষের সার্বিক মঙ্গলের প্রয়াসই হলো মানব-কল্যাণ। উদ্দীপকে পরের জন্য আত্মনিবেদনের মধ্য দিয়েই জীবনে প্রকৃত সুখ লাভ করা যায় এই সত্য তুলে ধরা হয়েছে। যে মানুষ নিজের সুখের চিন্তা বাদ দিয়ে অন্যের সুখের জন্য কাজ করে সেই প্রকৃত সুখী মানুষ। প্রকৃত মানব-কল্যাণের জন্য দরকার এমন একজন নিবেদিত প্রাণ যার কাছে নিজের স্বার্থের চেয়ে মানুষের স্বার্থ অনেক আগে। যে নিজের স্বার্থ ত্যাগ করে অনায়াসেই অন্যের জন্য বিপদগামী হতে পারে। আলোচ্য প্রবন্ধেও লেখক এমনই একজন মানুষকে আকাঙ্ক্ষা করেছেন। যে সাময়িক দান-খয়রাতকে মানব-কল্যাণ মনে করে না। যে মানবজাতির সার্বিক কল্যাণে নিরলস কাজ করে চলে সেই প্রকৃত মানবদরদী মানুষ। তাই বলা যায়, উদ্দীপকের ভাবনাই আলোচ্য প্রবন্ধের রচয়িতার কাঙ্ক্ষিত লক্ষ্য পূরণ করতে পারে।"
        }
      ]
    },
    {
      "number": "3",
      "uddipok": "নারী-পুরুষের সম্মিলিত প্রচেষ্টার ফলেই মানবসভ্যতা আজ এতদূর প্রসারিত। নারীকে উপেক্ষা করে কোনো সভ্যতা সৃষ্টি হতে পারে না। নারীকে তার আপন মর্যাদায় অধিষ্ঠিত করতে দরকার পুরুষের সহযোগিতা। কিন্তু এই পুরুষের হীনমানসিকতার কারণেই কখনো কখনো নারীকে টিকে থাকার সংগ্রামে লিপ্ত হতে হয়। বেছে নিতে হয় কঠিন জীবন, হতে হয় সাহসী ও প্রতিবাদী।",
      "tag": "NDCM 24",
      "sub_questions": [
        {
          "label": "ক",
          "question": "মানিক বন্দ্যোপাধ্যায়ের পিতৃপ্রদত্ত নাম কী?",
          "explanation": "মানিক বন্দ্যোপাধ্যায়ের পিতৃপ্রদত্ত নাম প্রবোধকুমার বন্দ্যোপাধ্যায়।"
        },
        {
          "label": "খ",
          "question": "\"নিজেদের বেঁচে থাকা শুধু নয়, তাদের দুজনেরই এখন আহ্লাদি আছে\"- উক্তিটি ব্যাখ্যা করো।",
          "explanation": "আহ্লাদির প্রতি মাসি-পিসির দায়িত্ববোধের কথা বলতে গিয়ে প্রসঙ্গটি এসেছে। মাসি-পিসি অতি কষ্টে শহরে গিয়ে সবজি বিক্রি করে নিজেদের খরচ চালায়। বিধবা ও নিঃস্ব মাসি-পিসি জীবনযুদ্ধে পরাজিত না হয়ে ব্যাবসা করে সফল হয়েছে। তাছাড়া স্বামীর অত্যাচারে অতিষ্ঠ হয়ে আহ্লাদি যখন মাসি-পিসির কাছে চলে আসে, তখন মাসি-পিসি নিজেদের চেয়ে আহ্লাদির কথাই বেশি ভাবতে থাকে। প্রশ্নোক্ত কথাটির মধ্য দিয়ে আহ্লাদির প্রতি তাদের সেই প্রবল ভালোবাসা এবং দায়িত্ববোধেরই বহিঃপ্রকাশ ঘটেছে।"
        },
        {
          "label": "গ",
          "question": "উদ্দীপকের হীন মানসিকতার পুরুষের সঙ্গে 'মাসি-পিসি' গল্পের কার বা কাদের সাদৃশ্য রয়েছে? নির্ণয় করো।",
          "explanation": "উদ্দীপকের হীন মানসিকতার পুরুষের সঙ্গে 'মাসি-পিসি' গল্পের আহ্লাদির অত্যাচারী স্বামী জগ্ন, লালসা উন্মত্ত জোতদার, দারোগা ও গুন্ডা-বদমাশদের সাদৃশ্য রয়েছে। 'মাসি-পিসি' গল্পে এমন এক পুরুষশাসিত সমাজের চিত্র ফুটে উঠেছে যেখানে নারীরা পুরুষদের হীন মানসিকতার জন্য পদে পদে অন্যায় ও অত্যাচারের শিকার। আহ্লাদির স্বামী জগু আহ্লাদির ওপর নির্যাতন করে বাড়ি থেকে তাড়িয়ে দেয়। আবার সম্পত্তির ভোলে আহ্লাদিকে ফিরিয়ে নেওয়ার জন্য ভয়-ভীতি দেখায়। তাছাড়া এই বঞ্চিত নারী সমাজের প্রতিনিধি মাসি, পিসি ও আহ্লাদিকে নিজেদের সম্ভ্রম রক্ষায় সংগ্রাম করতে হয়েছে অত্যাচারী জগু, লালসা-উম্মত্ত জোতদার, দারোগা ও গুন্ডা-বদমাশদের বিপক্ষে। উদ্দীপকে বলা হয়েছে, মানবসভ্যতার অগ্রগতিতে নারী-পুরুষের ভূমিকা সমান গুরুত্বপূর্ণ। নারীকে উপেক্ষা করে কখনোই এই উন্নয়ন সম্ভব নয়। অথচ পুরুষতান্ত্রিক সমাজে নানা ক্ষেত্রেই বঞ্চিত হতে হয় নারীকে। তাদের অধিকার আদায়ের জন্য সংগ্রামে লিপ্ত হতে হয়। মূলত পুরুষ সমাজের হীনমানসিকতার জন্যই টিকে থাকার লড়াইয়ে নারীকে অবতীর্ণ হতে হয়, যা কখনো কাম্য নয়। পুরুষদের আন্তরিকতা এবং সহযোগিতা নারীর জীবনকে অনেক সহজ ও নিরাপদ করতে পারে যা 'মাসি-পিসি' গল্পেও অনুপস্থিত। এই গল্পে অত্যাচারী স্বামী, দারোগা ও গুণ্ডা-বদমাশদের মধ্য দিয়ে উদ্দীপকের হীনমানসিকতার পুরুষের রূপটি ফুটে উঠেছে।"
        },
        {
          "label": "ঘ",
          "question": "উদ্দীপকের শেষ বাক্যটি 'মাসি-পিসি' গল্পে কীভাবে প্রতিফলিত হয়েছে? আলোচনা করো।",
          "explanation": "উদ্দীপকের শেষ বাক্যটি 'মাসি-পিসি' গল্পে মাসি-পিসির জীবনবাস্তবতার মধ্য দিয়ে প্রতিফলিত হয়েছে। 'মাসি-পিসি' গল্পের মাসি-পিসি আত্মপ্রত্যয়ী- নারীর প্রতিভূ। চরম দারিদ্র্যের বিরুদ্ধে সংগ্রাম করে টিকে থাকে তারা। আহ্লাদিকে স্বামীর নির্যাতন থেকে রক্ষা করে। পুরুষতান্ত্রিক সমাজের নানা বাধা-বিপত্তিকে রুখে দাঁড়িয়েছে দৃঢ়তার সাথে। তারা তাদের অস্তিত্ব রক্ষার পাশাপাশি বিরূপ পরিস্থিতি থেকে আহ্লাদিকে রক্ষার জন্য যে বুদ্ধিদীপ্ত ও সাহসী সংগ্রাম পরিচালনা করে, তা আলোচ্য গল্পটিকে তাৎপর্যপূর্ণ করে তুলেছে। উদ্দীপকে বলা হয়েছে, আমাদের বিশ্বসভ্যতা নারী ও পুরুষের সম্মিলিত প্রচেষ্টার ফল। নারীকে উপেক্ষা করে অগ্রগতির এই ধারা অব্যাহত রাখা অসম্ভব। কিন্তু পুরুষতান্ত্রিক সমাজের হীনমানসিকতা বারবারই নারীর অধিকার ও মর্যাদাকে ক্ষুন্ন করতে চায়। ফলে নারীকে অধিকার রক্ষার জন্য বেছে নিতে হয় প্রতিবাদের পথ। উদ্দীপকে পুরুষতান্ত্রিক সমাজের হীনমানসিকতার জন্য নারীর প্রতিবাদী • ও সংগ্রামী চিন্তার প্রসার তুলে ধরা হয়েছে, যা 'মাসি-পিসি' গল্পে মাসি ও পিসির জীবন সংগ্রামের মধ্যেও লক্ষণীয়। মাসি-পিসি সর্বদা অস্তিত্ব রক্ষার সংগ্রামে লিপ্ত। পুরুষশাসিত সমাজের লোকনিন্দা উপেক্ষা করে • তারা কখনো জীবিকার প্রয়োজনে তৎপর, কখনো বা আহ্লাদিকে রক্ষায় অপরাজের সৈনিক। তাই বলা যায়, উদ্দীপকের শেষ বাক্যটি অর্থাৎ জীবনের প্রয়োজনে নারীর প্রতিবাদী ও সাহসী হওয়ার বিষয়টি মাসি ও পিসির জীবনে সুস্পষ্ট এবং তারা শতভাগ সফল।"
        }
      ]
    },
    {
      "number": "4",
      "uddipok": "\"চকচকে রোদ। সড়কের উত্তরে রাইফেল রেঞ্জের মধ্যে গামছা-পরা এক কিশোর তিন-চারটি গরু খেদিয়ে নিয়ে যাচ্ছে। তার মাথায় ছালাবোঝাই ঘাস। কাঁধে লাঙল-জোয়াল। সম্ভবত সে মাঠ থেকে বাড়ি ফিরছে। \"মুক্তি! মুক্তি।' একজন সৈনিক চিৎকার করে ওঠে। 'কাঁহা? কাঁহা?'-অপরেরা প্রশ্ন করে। 'ডাহনা তরফ দেখো।' কলিমুদ্দি দফাদার সবিনয়ে বলতে চায়, 'মুক্তি নেহি ক্যাপ্টেন সাব, উয়ো রাখাল হ্যায়, মেরা চেনাজানা হ্যায়।' 'চুপরাও সালে কাফের কা বাচ্চা কাফের। মুক্তি, আলবৎ মুক্তি।' \"বলেই সকলে একসঙ্গে গুলি ছোঁড়ে। এলাকা কেঁপে ওঠে। ধ্বনি প্রতিধ্বনিত হয়ে দূরে ছড়িয়ে পড়ে।\"",
      "tag": "NDCM 24",
      "sub_questions": [
        {
          "label": "ক",
          "question": "'রেইনকোট' গল্পটি কার লেখা?",
          "explanation": "'রেইনকোট' গল্পটি আখতারুজ্জামান ইলিয়াসের লেখা।"
        },
        {
          "label": "খ",
          "question": "ক্রাক-ডাউনের রাতে কী ঘটেছিল?",
          "explanation": "ক্রাক-ডাউনের রাতে নিরীহ বাঙালিদের ওপর ভয়াবহ হত্যাযজ্ঞ চালানো হয়েছিল। পাকিস্তান রাষ্ট্র প্রতিষ্ঠার পর থেকেই পূর্ব বাংলার জনগণ শোষণ- নির্যাতনের শিকার হতে থাকে। ১৯৭১ সালের ২৫ মার্চ দিবাগত রাতে তা চূড়ান্ত আকার ধারণ করে। এ সময় পাকিস্তানি সেনাবাহিনী ঢাকার নিরস্ত্র, মানুষের ওপর ভয়াবহ গণহত্যা ও ধ্বংসযজ্ঞ পরিচালনা করে। সে রাতের ভয়াবহতা বোঝাতে 'ক্রাক-ডাউনের রাত' কথাটি বলা হয়েছে।"
        },
        {
          "label": "গ",
          "question": "উদ্দীপকে 'রেইনকোট' গল্পের যে দিকটি ফুটে উঠেছে, তা ব্যাখ্যা করো।",
          "explanation": "উদ্দীপকে 'রেইনকোট' গল্পে উল্লিখিত পাকিস্তানি বাহিনীর নিপীড়ন ও হত্যাযজ্ঞের দিকটি ফুটে উঠেছে। 'রেইনকোট' গল্পে লেখক আখতারুজ্জামান ইলিয়াস মুক্তিযুদ্ধকালীন ঢাকা শহরের আতঙ্কগ্রস্থ জনজীবনের চিত্র তুলে ধরেছেন। সেসময় পাকিস্তানি বাহিনীর নিপীড়ন ও হত্যাযজ্ঞ দেশজুড়ে এক বিভিষিকাময় পরিস্থিতির সৃষ্টি করেছিল। অন্যদিকে, মুক্তিযোদ্ধাদের দুর্ধর্ষ গেরিলা আক্রমণও পাকিস্তানি সেনাদের ঘুম হারাম করে দিয়েছিল। ১৯৭১ সালে স্বাধীনতার • প্রশ্নে বাঙালিদের দমিয়ে রাখার জন্য তারা যে পৈশাচিক নির্যাতন চালায় তারই চিত্র 'রেইনকোট' গল্পে প্রকাশিত হয়েছে। তাদের এই অন্যায়- অত্যাচার বাঙালিকে স্বাধীনতার স্বপ্ন থেকে দূরে সরাতে পারেনি। উদ্দীপকে মুক্তিযুদ্ধকালীন পাকিস্তানি হানাদারদের হত্যাযজ্ঞের এক বিভৎস চিত্র ফুটে উঠেছে। সেখানে দেখা যায়, গামছা-পরা এক রাখাল ছেলেকে তারা মুক্তিযোদ্ধা ভেবে নির্বিচারে গুলি করে হত্যা করে। কলিমদ্দি দফাদার হাজার চেষ্টা করেও তাদের নিরস্ত করতে পারেনি। উপরন্তু তারা তাকে কাফের বলে গালি দিয়েছে। আলোচ্য 'রেইনকোট' গল্পেও আমরা এ ধরনের ঘটনা প্রত্যক্ষ করি। সেখানে পাকিস্তানি সেনারা আজানরত এক মুয়াজ্জিনকেও একইভাবে হত্যা করে। অর্থাৎ আলোচ্য গল্প এবং উদ্দীপক উভয়ক্ষেত্রেই পাকিস্তানি হানাদারদের নিপীড়ন ও হত্যাযজ্ঞের চিত্রই ফুটে উঠেছে।"
        },
        {
          "label": "ঘ",
          "question": "উদ্দীপক ও 'রেইনকোট' গল্পের আলোকে স্বাধীনতা যুদ্ধে এদেশের জনসাধারণের অবস্থা আলোচনা করো।",
          "explanation": "রেইনকোট' গল্প ও আলোচ্য উদ্দীপকে মহান মুক্তিযুদ্ধের সময়কার পাকিস্তানি বাহিনীর বর্বরতা ও হত্যাকাণ্ডের মর্মন্তুদ কাহিনি বর্ণনা করা হয়েছে। 'রেইনকোট' গল্পটি মূলত মুক্তিযুদ্ধের সময়কার ঢাকার পরিস্থিতি নিয়ে রচিত। মুক্তিযোদ্ধারা তখন ঢাকায় পাকিস্তানি বাহিনীর মোকাবিলায় গেরিলা আক্রমণ শুরু করে। তাদের আক্রমণে ঢাকা কলেজের সামনের বৈদ্যুতিক ট্রান্সফর্মার ধ্বংসের ঘটনায় পাকিস্তানি সেনাবাহিনী কলেজ শিক্ষক নুরুল হুদা ও আব্দুস সাত্তার মৃধাকে গ্রেপ্তার করে অমানুষিক নির্যাতন চালায়। পাকিস্তানি বাহিনীর সেসময় নিপীড়ন ও হত্যাযজ্ঞের কারণে জনজীবন আতঙ্কগ্রস্থ হয়ে পড়ে। উদ্দীপকে যুদ্ধকালীন একটি ঘটনার বর্ণনা দেওয়া হয়েছে। পাকিস্তানি বাহিনীর অত্যাচার থেকে গ্রামের সাধারণ মানুষ রেহাই পায়নি। আর তাই দেখা যায় গরু নিয়ে ঘরে ফেরা নিরীহ রাখালকে তারা মুক্তিবাহিনীর সদস্য ভেবে গুলি করে হত্যা করে। কলিমদ্দি দফাদার ছেলেটিকে নিরীহ রাখাল ও নির্দোষ প্রমাণের শত চেষ্টা করেও ব্যর্থ হয়। মাথায় ছালাভর্তি ঘাস ও কাঁধে লাঙল-জোয়াল দেখেও তাদের বিশ্বাস জন্মেনি। তাদের পৈশাচিকতা ছিল সীমাহীন ও অবর্ণনীয়। 'রেইনকোট' গল্পটি মুক্তিযুদ্ধকালীন ঢাকার পরিস্থিতি নিয়ে রচিত। এ গল্পে পাকিস্তানি বাহিনীর বর্বর নিপীড়ন ও হত্যাযজ্ঞের মধ্যে ঢাকা শহরের আতঙ্কগ্রস্ত জীবনের চিত্র অঙ্কিত হয়েছে। মুক্তিযুদ্ধের সময় বাঙালির জীবনে পাকহানাদারদের বর্বরতা ও নিষ্ঠুরতা নেমে আসে। তারা বাড়িঘর, গ্রাম, হাট-বাজার জ্বালিয়ে দেয়। অসংখ্য মানুষকে হত্যা করে, তাদের ওপর নির্মম নির্যাতন চালায়। তাদের এ ঘৃণিত কর্মকান্ডে মানুষের জীবন হয়ে ওঠে দুর্বিষহ ও বিপর্যস্ত। এই বিষয়টি উদ্দীপক ও 'রেইনকোট' গল্পে সমভাবে প্রতিফলিত হয়েছে।"
        }
      ]
    },
    {
      "number": "5",
      "uddipok": "'আমাকে তাহলে ততদিন পর্যন্ত বেঁচে থাকতে হবে, যতদিন না আমি মারা গেলে লিড নিউজ হই। আমাকে সেভাবেই প্রস্তুত হতে হবে।' কথাগুলো বলছিলেন শিল্পী মুর্তজা বশীর। যিনি কাজের মাধ্যমে বেঁচে থাকতে চান। চান অমরত্ব। তাঁর কাছে জানতে চাই, আপনার সেই প্রস্তুতি কতদূর এগুলো? ফার্স্ট লিড হওয়া তো আর চাট্টিখানি কথা নয়। আমার বাবা ড. মুহম্মদ শহীদুল্লাহ্, আমার বন্ধু কবি শামসুর রাহমান তাঁদের মৃত্যুর পর ফার্স্ট লিড হয়েছিলেন তাঁদের যোগ্যতাবলেই। ছোটোবেলা থেকে পড়তাম মানুষ মরণশীল। কিন্তু সেদিন মনে হলো, ম্যান ইজ ইমমর্টাল। আমাকে ইমমর্টাল হতে হবে। এমন কিছু কাজ করতে হবে, যেন আমি মৃত্যুর পরও বেঁচে থাকি, কিন্তু, কীভাবে? সেই থেকেই ছবি আঁকা, লেখালেখি। সৃজনশীল কাজ দিয়ে মৃত্যুর পর বেঁচে থাকতে চাই।",
      "tag": "NDCM 24",
      "sub_questions": [
        {
          "label": "ক",
          "question": "'সোনার তরী' কবিতায় 'নৌকা' ও 'মাঝি' কীসের প্রতীক?",
          "explanation": "'সোনার তরী' কবিতায় 'নৌকা' ও 'মাঝি' মহাকালের প্রতীক।"
        },
        {
          "label": "খ",
          "question": "ধান কাটা হলো সারা' বলতে কবি কী বুঝিয়েছেন?",
          "explanation": "'ধান কাটা হলো সারা' বলতে পৃথিবীতে কৃষকরূপী মানবের সমস্ত কর্ম সম্পাদিত হওয়াকে বোঝানো হয়েছে। 'সোনার তরী' কবিতায় প্রতিটি অনুষঙ্গই বিশিষ্ট রূপক অর্থে প্রকাশিত। কবিতাটিতে কৃষক ব্যক্তিমানুষের প্রতীক আর উৎপাদিত ধান হলো মানুষের কর্মফল। সংগত কারণেই ধান কাটা সারা হওয়া মানে কাজের সমাপ্তি। অর্থাৎ, কবিতাটিতে 'ধান কাটা হলো সারা' বলতে মানুষের সম্পাদিত কাজের পরিসমাপ্তিকেই বোঝানো হয়েছে।"
        },
        {
          "label": "গ",
          "question": "উদ্দীপকের ভাবনাটি কীভাবে 'সোনার তরী' কবিতার সঙ্গে সংগতিপূর্ণ? ব্যাখ্যা করো।",
          "explanation": "উদ্দীপকে প্রকাশিত কাজের মধ্য দিয়ে অমরত্ব লাভের ভাবনাটি 'সোনার তরী' কবিতার সঙ্গে সংগতিপূর্ণ। 'সোনার তরী' কবিতায় কবি তাঁর উপলব্ধিজাত এক গভীর জীবনদর্শনকে তুলে ধরেছেন। মহাকাল মানুষের কর্মফলকে ধারণ করে, ব্যক্তি মানুষ সেখানে স্থান পায় না। আলোচ্য কবিতায় সোনার তরী বহমান সময়ের প্রতীক, যেখানে শুধু কর্মফলস্বরূপ সোনার ধানই টিকে থাকে, ব্যক্তি মানুষ নয়। উদ্দীপকে কর্মের মধ্য দিয়ে অমরত্বের বাসনা ব্যক্ত হয়েছে। মৃত্যুকে কোনো মানুষই এড়িয়ে যেতে পারে না। মৃত্যুর করালগ্রাস তাকে স্পর্শ করবেই এমনটাই প্রকৃতির নিয়ম। মৃত্যুর মধ্য দিয়ে মানুষ তার শারীরিক অস্তিত্ব হারালেও তার কৃতকর্মকে মৃত্যু স্পর্শ করতে পারে না। তাই বলা যায়, কর্মের ভেতর দিয়ে বেঁচে থাকার বিষয়টি উদ্দীপক ও আলোচ্য কবিতাকে সংগতিপূর্ণ করে তুলেছে।"
        },
        {
          "label": "ঘ",
          "question": "উদ্দীপকের 'আমি মৃত্যুর পরেও বেঁচে থাকতে চাই' কথাটি 'সোনার তরী' কবিতার আলোকে বিশ্লেষণ করো।",
          "explanation": "মহৎকর্মই মানুষকে মৃত্যুর পরেও বাঁচিয়ে রাখতে পারে। 'সোনার তরী' কবিতায় কবি মানবজীবনের এক গভীর' সত্যকে তুলে ধরেছেন। সময় পরিক্রমার সাথে সাথে মানুষের কর্মের পরিধি বিস্তৃত হলেও আয়ুষ্কাল কমতে থাকে। ধীরে ধীরে এক সময় মৃত্যু তাকে গ্রাস করে ফেলে। কেবল বেঁচে থাকে তার সুকীর্তি। শত চেষ্টার পরও এই অনিবার্য থেকে ব্যক্তি মানুষের রেহাই নেই। উদ্দীপকের বস্তার মতে, মহাকালের গতিকে কেউ স্তব্ধ করতে পারে না। আর তাই মানুষ তার অনিবার্য পরিণতি মৃত্যুকেও এড়াতে পারে না। নির্দয়ের মতো ছুটে চলা কালস্রোত কেবল মানুষের সুকৃতিময় কর্মফলকেই গ্রহণ করে, ব্যক্তিমানুষকে নয়। তাই বস্তা ড. মুহম্মদ শহীদুল্লাহ্ ও কবি শামসুর রাহমানের মতো কর্মগুণে মৃত্যুর পরও বেঁচে থাকতে চান। মানুষের কর্মই পৃথিবীতে টিকে থাকে, ব্যক্তিমানুষ নয়। অর্থাৎ, মহৎ সৃষ্টিকর্ম কালের খেয়াতে স্থান পেলেও স্রষ্টাকে অতৃপ্তির বেদনা নিয়ে অপেক্ষা করতে হয় অনিবার্যভাবে মহাকালের শূন্যতায় বিলীন হওয়ার জন্য। উদ্দীপকের বক্তা- এই সত্যকে উপলব্ধি করতে পেরেছিল বলেই সে মহৎকর্মের মধ্য দিয়ে পৃথিবীতে বেঁচে থাকার আকাঙ্ক্ষা ব্যক্ত করেছে।"
        }
      ]
    },
    {
      "number": "6",
      "uddipok": "\"বেজে উঠল কি সময়ের ঘড়ি? এসো তবে আজ বিদ্রোহ করি, আমরা সবাই যে যার প্রহরী উঠুক ডাক। উঠুক তুফান মাটিতে পাহাড়ে জ্বলুক আগুন গরিবের হাড়ে কোটি করাঘাত পৌঁছোক দ্বারে ভীরুরা থাক।\"",
      "tag": "NDCM 24",
      "sub_questions": [
        {
          "label": "ক",
          "question": "'নিশাবসান' শব্দের অর্থ কী?",
          "explanation": "'নিশাবসান' শব্দের অর্থ রাতের শেষ বা অবসান।"
        },
        {
          "label": "খ",
          "question": "কবি নিজেকে 'ক্ষ্যাপা দুর্বাসা' বলেছেন কেন? ব্যাখ্যা করো।",
          "explanation": "কবি বিদ্রোহের বাণী ছড়িয়ে অপশক্তির প্রতিভূদের মনে ভয় ধরিয়ে দিতে নিজেকে 'ক্ষ্যাপা দুর্বাসা' বলেছেন। 'পুরাণ মতে, দুর্বাসা অত্যন্ত কোপন-স্বভাব বিশিষ্ট একজন মুনি। অনেকেই তাঁর কোপানলে দগ্ধ হন। ইনি তাঁর স্ত্রীকে শাপ দিয়ে ভস্ম করেন। তাঁর শাপে দেবরাজ ইন্দ্রও শ্রীভ্রষ্ট হন। ক্রোধের বশবর্তী হয়ে দুর্বাসা অনেক সময় উন্মত্তের মতো কাজ করতেন। ফলে দেবতারা পর্যন্ত তাঁকে ভয় পেতেন। আলোচ্য কবিতায় কবি বিদ্রোহী হিসেবে অন্যায় ও অসাম্য সৃষ্টিকারীদের বিরুদ্ধে ভীতি সঞ্চারের উদ্দেশ্যেই নিজেকে 'ক্ষ্যাপা দুর্বাসা' বলে অভিহিত করেছেন।"
        },
        {
          "label": "গ",
          "question": "উদ্দীপকের কবিতাংশের সঙ্গে 'বিদ্রোহী' কবিতার সাদৃশ্য নিরূপণ করো।'",
          "explanation": "দ্রোহ চেতনার দিক থেকে উদ্দীপকের কবিতাংশের সাথে 'বিদ্রোহী' কবিতার সাদৃশ্য প্রতীয়মান হয়। 'বিদ্রোহী' কবিতায় কবি বিবিধ উপমায় ও প্রকরণে তাঁর বিদ্রোহী চেতনাকে মূর্ত করে তুলেছেন। ঔপনিবেশিক ভারতবর্ষে সামাজিক নানা অসংগতি ও অন্যায়-অত্যাচার কবিকে আহত করেছিল। এমন পরিস্থিতির বিপরীতে শোষণ-বৈষম্যহীন এক শান্তিপূর্ণ পৃথিবীর লক্ষ্যে কবি বিদ্রোহ করেছেন। কবির এই দ্রোহ মূলত মানবমুক্তির লক্ষ্যে শান্তিপ্রিয় মানুষের আকাঙ্ক্ষার প্রতিফলন। উদ্দীপকের কবিতাংশে দ্রোহের আহ্বান জানানো হয়েছে। কবিতাংশটির কবি মনে করেন, এটাই দ্রোহের প্রকৃষ্ট সময়। আর তাই সকল অত্যাচার- অনাচারের অবসানকল্পে সাহসী ও প্রতিবাদী জনতাকে নিয়ে অত্যাচারীর দ্বারে কঠিন করাঘাত করতে চান তিনি। একইভাবে, 'বিদ্রোহী' কবিতায়ও কবি অন্যায়, অসাম্য ও সামাজিক অনাচারের বিরুদ্ধে উচ্চারণ করেছেন দ্রোহের পঙ্ক্তিমালা। আর্ত ও নিপীড়িত মানুষের অধিকার প্রতিষ্ঠাই তাঁর এই দ্রোহের মূল উদ্দেশ্য। অর্থাৎ, উদ্দীপক ও আলোচ্য কবিতা উভয়ক্ষেত্রেই কবিদ্বয় সামাজিক অচলায়তনের বিরুদ্ধে দ্রোহ করেছেন। এ দিক থেকে উদ্দীপকের কবিতাংশের সাথে 'বিদ্রোহী' কবিতার সাদৃশ্য পাওয়া যায়।"
        },
        {
          "label": "ঘ",
          "question": "উদ্দীপকের কবিতাংশটি 'বিদ্রোহী' কবিতার মূলভাবকে কতটা প্রতিফলিত করতে পেরেছে? উত্তরের পক্ষে মতামত দাও।",
          "explanation": "উদ্দীপকের কবিতাংশটি 'বিদ্রোহী' কবিতার মূলভাবকে আংশিক প্রতিফলিত করেছে বলেই আমি মনে করি। 'বিদ্রোহী' কবিতায় কবি বিদ্রোহকে একটি আদর্শ ও চেতনা হিসেবে প্রতিষ্ঠিত করেছেন। নিরন্তর বিদ্রোহের মধ্য দিয়ে তিনি প্রচলিত নিয়মকানুনের শৃঙ্খলকে ভেঙে ফেলতে চেয়েছেন। এক্ষেত্রে তিনি অত্যন্ত দৃঢ়চেতা মনোভাব রাখেন। ধ্বংসের মধ্য দিয়ে নতুন দিনের সূচনাই কবির মূল লক্ষ্য। এসবের পেছনে কবিমনে একটি বিষয়ই ক্রিয়াশীল ছিল। তা হলো আর্তমানবতার কল্যাণ। উদ্দীপকের কবিতাংশে কবির বিদ্রোহী মনোভারের বহিঃপ্রকাশ ঘটেছে। অন্যায় ও অসাম্য দূর করে সাম্য প্রতিষ্ঠার লক্ষ্যেই তাঁর এই দ্রোহ। এ লক্ষ্যে প্রতিবাদী মনোভাবাপন্ন সকলকে সাথে নিয়ে তিনি এগিয়ে যেতে চান। প্রচণ্ড করাঘাত করতে চান অত্যাচারীর দ্বারে। কবির বিশ্বাস, সাহসীরা তাঁর সঙ্গে এগিয়ে আসবে। এক্ষেত্রে ভীরুদের তিনি সঙ্গী করতে চান না। একইভাবে, আলোচ্য কবিতাতেও কবি সামাজিক অচলায়তনের বিরুদ্ধে দ্রোহ ঘোষণা করেছেন। 'বিদ্রোহী' কবিতায় কবির বিদ্রোহী সত্তার স্বরূপ প্রকাশিত হয়েছে। বৈষম্য ও শৃঙ্খলের বিরুদ্ধে বিদ্রোহী এই কবিসত্তা দুর্দমনীয় ও বিধ্বংসী। আর তার মূলগত প্রেরণা কবির মানবতাবোধ। মানবপ্রেমের আদর্শে উজ্জীবিত হয়েই তিনি বিদ্রোহ করেছেন অনাচার ও অসাম্যের বিরুদ্ধে। এক্ষেত্রে তিনি আপসহীন মনোভাব পোষণ করেন। উদ্দীপকের কবিতাংশে দ্রোহের এমন উদ্দেশ্যের কথা জানা যায় না। সেখানে কেবল বিদ্রোহের বাণীই উচ্চারিত হয়েছে। আলোচ্য কবিতার মতো আদর্শ বা মানবপ্রেমের কথা সেখানে নেই। সে বিবেচনায় উদ্দীপকটি 'বিদ্রোহী' কবিতার আংশিক ভাবকেই ধারণ করে।"
        }
      ]
    },
    {
      "number": "7",
      "uddipok": "\"আমরা নূতন যৌবনেরই দূত। আমরা চঞ্চল, আমরা অদ্ভুত। আমরা বেড়া ভাঙি, আমরা অশোক বনের রাঙা নেশায় রাঙি। ঝঞ্ঝার বন্ধন ছিন্ন করে দিই-আমরা বিদ্যুৎ॥”",
      "tag": "NDCM 24",
      "sub_questions": [
        {
          "label": "ক",
          "question": "সুকান্ত ভট্টাচার্যের পৈতৃক নিবাস কোন জেলায়?",
          "explanation": "সুকান্ত ভট্টাচার্যের পৈতৃক নিবাস গোপালগঞ্জ জেলার কোটালিপাড়ায়।"
        },
        {
          "label": "খ",
          "question": "\"আঠারো বছর বয়স কী দুঃসহ\" বলতে কবি কী বুঝিয়েছেন?",
          "explanation": "এ বয়সে নানা দুঃসাহসী স্বপ্ন, কল্পনা ও উদ্যোগ মনকে ঘিরে রাখে বলে কবি আঠারো বছর বয়সকে দুঃসহ বলেছেন। আঠারো বছর বয়স মানবজীবনের এক উত্তরণকালীন পর্যায়। এ বয়সে মানুষ কৈশোর থেকে যৌবনে পদার্পণ করে। আত্মনির্ভরশীলতার তাড়না এ সময় মনকে অস্থির করে তোলে। এ বয়সেই স্বাধীনভাবে মাথা উঁচু করে দাঁড়াবার ঝুঁকি নেয় মানুষ। ফলে তাকে এক দুঃসহ অবস্থায় পড়তে হয়। তাই আলোচ্য কবিতায় আঠারো বছর বয়সকে দুঃসহ বলে অভিহিত করা হয়েছে।"
        },
        {
          "label": "গ",
          "question": "উদ্দীপকের সাথে 'আঠারো বছর বয়স' কবিতার কোন বিষয়ের সংগতি রয়েছে? ব্যাখ্যা করো।",
          "explanation": "উদ্দীপকে তরুণদের সব বাধা-বিপত্তি পেরিয়ে দুঃসাহসে এগিয়ে যাওয়ার মানসিকতার সাথে 'আঠারো বছর বয়স' কবিতার সংগতি রয়েছে। 'আঠারো বছর বয়স' কবিতায় কবি বয়ঃসন্ধিকালের বৈশিষ্ট্য তুলে ধরেছেন। এ বয়সি তরুণরা অসীম সাহস ও আত্মত্যাগের মহানমন্ত্রে উজ্জীবিত। শত আঘাত-সংঘাতের মধ্যেও তারা রক্তশপথ নিয়ে মানুষের কল্যাণে ঝাঁপিয়ে পড়তে পারে। বাধা জয়ের এমন সাহসী চেতনা উদ্দীপকেও প্রতীকায়িত হয়েছে। উদ্দীপকে নব যৌবনের দূত তরুণেরা চঞ্চল, দুর্বার। তারা বিজয়ের নেশায় বাধার প্রাচীর ভাঙে। তাদের গতি বিদ্যুতের মতো বেগবান। তারা মানবতার সমাজ গড়তে দুঃসাহসে এগিয়ে যায়। এমন ভাঙা-গড়ার মানসিকতায় দুর্বার গতিতে এগিয়ে যাওয়ার বিষয়টি 'আঠারো বছর বয়স' কবিতায়ও প্রকাশিত 'হয়েছে। আঠারো বছর বয়সের তরুণেরা অদম্য দুঃসাহসে সকল বাধা-বিপদ ডিঙিয়ে যায়। অন্যায়ের বিরুদ্ধে রুখে দাঁড়ায়। তারা মানবতার জন্য নতুন সমাজজীবন রচনার স্বপ্ন, দেখে। নতুন জগৎ নির্মাণের এমন দুঃসাহসিক অভিযাত্রার বিষয়ে উদ্দীপক ও 'আঠারো বছর বয়স' কবিতাটি সংগতিপূর্ণ।"
        },
        {
          "label": "ঘ",
          "question": "“প্রাণধর্ম ও যৌবনধর্ম আঠারো বছর বয়স' কবিতার মূল উপজীব্য”-উক্তিটির সপক্ষে তোমার যুক্তি দাও।",
          "explanation": "উদ্দীপকে প্রাণধর্ম ও যৌবনধর্ম সম্পর্কে আলোকপাত করা হয়েছে, যা 'আঠারো বছর বয়স' কবিতায়ও পরিলক্ষিত হয়। 'আঠারো বছর বয়স' কবিতাটিতে আঠারো বছর বয়সকে নানা ইতিবাচক বৈশিষ্ট্যে চিহ্নিত করা হয়েছে। এ বয়সেই মানুষ অন্যের ওপর নির্ভরশীলতা পরিহার করে মাথা উঁচু করে স্বাধীনভাবে চলার ঝুঁকি নিয়ে থাকে। নানা দুঃসাহসী স্বপ্ন, কল্পনা, উদ্যোগ এ বয়সের তরুণদের মনকে ঘিরে ধরে। দেশ, জাতি ও মানবতার জন্য যুগে যুগে এ বয়সের মানুষই এগিয়ে গেছে সবচেয়ে বেশি। উদ্দীপকে 'নূতন যৌবনেরই দূত' হিসেবে তরুণদের প্রতি নির্দেশ করা হয়েছে। বাধা-বন্ধন ছিন্ন করে তাদের এগিয়ে চলার প্রবণতাকে প্রশংসা করা হয়েছে। এ তরুণেরা জীবন বাজি রেখে যেকোনো অন্যায় প্রতিরোধ করতে প্রস্তুত। এসব বৈশিষ্ট্য তরুণদের প্রাণময়তা ও যৌবনধর্মের পরিচয় বহন করে। আলোচ্য কবিতায়ও এমনি দুর্বার তারুণ্যের পরিচয় মেলে। 'আঠারো বছর বয়স' কবিতায় আঠারো বছর বয়সের বৈশিষ্ট্য হিসেবে কল্যাণচিন্তা, সেবাব্রত, উদ্দীপনা, সাহসিকতা ও চলার দুর্বার গতিকে চিহ্নিত করা হয়েছে। জড় ও নিশ্চল জীবনকে পেছনে ফেলে নতুন সমাজ গড়ার স্বপ্ন এ বয়সের তরুণেরাই দেখতে পারে, যা উদ্দীপকে বর্ণিত প্রাণময়তা ও যৌবনধর্মকে স্মরণ করিয়ে দেয়। 'আঠারো বছর বয়স' কবিতায়ও তারুণ্যের দুর্বার ও দুর্দমনীয় বৈশিষ্ট্য লক্ষণীয়। বরং আমরা বলতে পারি; উদ্দীপকে প্রাণধর্ম ও যৌবনধর্মের যে ইঙ্গিত রয়েছে তার একটি পূর্ণাঙ্গ চিত্র অঙ্কিত হয়েছে 'আঠারো বছর বয়স' কবিতায়। সেজন্যেই উদ্দীপকে উল্লিখিত মন্তব্যটি যথার্থ।"
        }
      ]
    },
    {
      "number": "8",
      "uddipok": "\"মাজারে দাও মোমবাতি, মুশকিল যাবে তেড়ে আগর বাতির ধোঁয়া দিলে রোজগার যাবে বেড়ে। মাজারে আছেন বাবা সজদা দাও টুকে বালা মুসিবত যত যাবে সবই ঢুকে।\"",
      "tag": "NDCM 24",
      "sub_questions": [
        {
          "label": "ক",
          "question": "কোথায় অবিশ্রান্ত ঢোলক বাজছে?",
          "explanation": "ডোমপারায় অবিশ্রান্ত ঢোলক বাজছে।"
        },
        {
          "label": "খ",
          "question": "\"গ্রামের লোকেরা যেন রহিমারই অন্য সংস্করণ\"-ব্যাখ্যা করো।",
          "explanation": "মহব্বতনগরের লোকেরা মজিদের প্রথম স্ত্রী রহিমার মতোই দৈহিক শক্তিতে বলীয়ান, কিন্তু সহজ-সরল এবং মানসিকভাবে দুর্বল ও ভীতু প্রকৃতির, যা প্রশ্নোক্ত বাক্যটির মাধ্যমে বোঝানো হয়েছে। মহব্বতনগরের মানুষগুলো কাজ করে আনন্দ পায়। তাদের অন্তরজুড়ে শুধু জমি আর ধান। সারা বছর খোদার কথা ভুলেই থাকে তারা। কেবল বর্ষণহীন খরার দিনে যখন জমিতে ফাটল ধরে তখন তারা খোদাকে স্মরণ করে। বিশাল শরীর নিয়ে তারা সব সময় কাজে মগ্ন থাকে। মোটাতাজা শরীর হলেও লোকগুলো রহিমার মতো অন্তরে নারীসুলভ ভয় লালন করে। রহিমার মতোই তারা মজিদকে ভয় পায় ও শ্রদ্ধা করে। এজন্যই প্রশ্নোক্ত কথাটি বলা হয়েছে।"
        },
        {
          "label": "গ",
          "question": "উদ্দীপকের সাথে 'লালসালু' উপন্যাসের সাদৃশ্য আলোচনা করো",
          "explanation": "উদ্দীপকের সাথে 'লালসালু' উপন্যাসের মাজারকে কেন্দ্র করে কুসংস্কার ও একশ্রেণির মানুষের ধর্মব্যবসার সাদৃশ্য রয়েছে। 'লালসালু' উপন্যাসের মহব্বতনগর গ্রামের মানুষ ধর্মান্ধ। তারা কুসংস্কারাচ্ছন্নতার মধ্য দিয়ে জীবন অতিবাহিত করে। সেই বিশ্বাসের সুযোগ নিয়ে মজিদ নামক ধর্মব্যবসায়ী মাজার প্রথা চালু করে ওই গ্রামে। তখন থেকেই মোদাচ্ছের পিরের মাজারকে কেন্দ্র করেই গ্রামের মানুষের জীবন আবর্তিত হতে থাকে। জীবনের যে কোনো সমস্যার সম্মুখীন হলেই তারা মাজারের খাদেম মজিদের শরণাপন্ন হয়। উদ্দীপকের কবিতাংশেও মাজার প্রথার প্রতি অগাধ ভক্তি ও বিশ্বাসের বিষয়টি ফুটে উঠেছে। এখানকার বক্তব্য হলো মাজারে মোমবাতি আগরবাতি জ্বালালেই মানুষের সমস্যার সমাধান হয় এবং আয় রোজগার বেড়ে যায়। মাজারের বাবাকে সেজদা দিলেই বালা-মুসিবত দূর হয়। মূলত মাজার প্রথায় বিশ্বাসী কুসংস্কারাচ্ছন্ন জীবনের আভাস পাওয়া যায় উদ্দীপকে যা 'লালসালু' উপন্যাসের মহব্বতনগর গ্রামে কুসংস্কার ও মাজার ব্যবসার সাথে সাদৃশ্যপূর্ণ।"
        },
        {
          "label": "ঘ",
          "question": "\"উদ্দীপক ও 'লালসালু' উপন্যাসের মজিদের ভাবনা অভিন্ন চেতনার ধারক\"- যৌক্তিক মত দাও।'",
          "explanation": "উদ্দীপক ও 'লালসালু' উপন্যাসের মজিদের ভাবনা কুসংস্কার ও অন্ধবিশ্বাসকে আশ্রয় করে আবর্তিত। 'লালসালু' উপন্যাসের কেন্দ্রীয় চরিত্র মজিদ কুসংস্কার, শঠতা, প্রতারণা ও অন্ধবিশ্বাসের প্রতীক। ধর্মকে ব্যবহার করে, সে মহব্বতনগর গ্রামে ক্ষমতা প্রতিষ্ঠা করেছে। শস্যহীন অঞ্চল থেকে এখানে এসে সে বুঝতে পারে, এই গ্রামের লোকেরা অবস্থাপন্ন কৃষক হলেও তারা কুসংস্কারাচ্ছন্ন। তাই সহজেই একটি কবরকে মোদাচ্ছের পিরের মাজার বলে প্রচার করে সে। গ্রামের মানুষের মনে আল্লাহর কালাম শুনিয়ে ভয়ের সৃষ্টি করে। মাজারে মানত করে মানুষ যে দান করে, সেই অর্থ সংগ্রহের মাধ্যমে মজিদ নিজের সম্পদ বৃদ্ধি করে। উদ্দীপকে মাজার প্রথার স্বরূপ তুলে ধরা হয়েছে। মাজারই এখানে মানুষের জীবনের নিয়ন্ত্রক শক্তি। যেন মাজার এবং মাজারের বাবাই সকল সমস্যার সমাধান। এভাবে উদ্দীপকটিতে কুসংস্কারাচ্ছন্ন মানসিকতা এবং ধর্ম ব্যবসার দিকটি তুলে ধরেছেন। ধর্ম মানুষকে কল্যাণের পথে আনে, কিন্তু পশ্চাৎপদ গ্রামীণ সমাজের ধর্মের মূল ভিত্তিটাকে দুর্বল করে দিয়েছে কুসংস্কার এবং অন্ধবিশ্বাস। স্বার্থান্বেষী কিছু মানুষ নিজ স্বার্থাসিদ্ধি করতে সরল ও ধর্মপাণ এসব মানুষকে বিভ্রান্তি ও ভীতির মধ্যে রাখে। আলোচ্য উপন্যাসে মজিদের ভূমিকাও অনুরূপ। উদ্দীপকেও মাজার প্রথার ভয়াবহ রূপ তুলে ধরা হয়েছে। তাই বলা যায়, উদ্দীপক ও মজিদের ভাবনা অভিন্ন চেতনার ধারক।"
        }
      ]
    },
    {
      "number": "9",
      "uddipok": "আজ থেকে কয়েক 'শ' বছর আগে ব্রিটিশ এ দেশে এসেছিল এই অঞ্চল দখল করার জন্য। প্রথমে তারা এ অঞ্চলের মানুষকে শিক্ষিত ও সভ্য করেছিল। ধীরে ধীরে তারা এ দেশের ধন-সম্পদ কুক্ষিগত করতে থাকে। একপর্যায়ে ব্রিটিশরা এই অঞ্চলে শাসনের নামে সকল ধরনের নির্যাতন চালাতে শুরু করে।",
      "tag": "NDCM 24",
      "sub_questions": [
        {
          "label": "ক",
          "question": "লালসালু' উপন্যাসটি কত সালে প্রকাশিত হয়?",
          "explanation": "লালসালু' উপন্যাসটি ১৯৪৮ সালে প্রকাশিত হয়।"
        },
        {
          "label": "খ",
          "question": "খোদার এলেমে বুক ভরে না তলায় পেট শূন্য বলে'-উক্তিটি দ্বারা কী বোঝানো হয়েছে?",
          "explanation": "'ক্ষুধার অসহ্য যন্ত্রণার কাছে ধর্মীয় অনুভূতি ফিকে হয়ে যায়'- প্রশ্নোক্ত উক্তিতে এ কথাই বোঝানো হয়েছে। মানুষ স্বভাবত ধর্মের প্রতি অনুরক্ত। কিন্তু জীব হিসেবে তার কাছে খাবারের চাহিদাই অগ্রগণ্য। যাদের জমি উর্বর নয়, যাদের ফসল অতিবৃষ্টি বা অনাবৃষ্টিতে নষ্ট হয়ে গেছে, তাদের অন্তরে যতই খোদাভীতি থাকুক আর যতই ধর্মীয় বিদ্যা থাকুক, ক্ষুধার কাতরতার কাছে একসময় সব মূল্যহীন মনে হয়। প্রশ্নোক্ত উক্তিটি এ সত্যকেই প্রকাশ করেছে।"
        },
        {
          "label": "গ",
          "question": "উদ্দীপকের ব্রিটিশদের সাথে 'লালসালু' উপন্যাসের কোন চরিত্রের সাদৃশ্য লক্ষ করা যায়? বুঝিয়ে লেখো।",
          "explanation": "উদ্দীপকের ব্রিটিশদের সাথে 'লালসালু' উপন্যাসের মজিদ চরিত্রের সাদৃশ্য লক্ষ করা যায়। মজিদ টিকে থাকার সংগ্রামে নিজ বাসভূমি ছেড়ে কিছুদিন গারো পাহাড়ে বাস করে। এরপর কোনো এক শ্রাবণের নিরাকপড়া দুপুরে সে মহব্বতনগর গ্রামে প্রবেশ করে। এখানে একটি পুরাতন কবরকে মাজার বানিয়ে সেটিকে পুঁজি করে ব্যবসা শুরু করে সে। এরপর ধীরে ধীরে মহব্বতনগর গ্রামের নিয়ন্ত্রণ নিয়ে নেয়। ফলে পুরো গ্রামের মানুষ মজিদ ও মাজারনির্ভর জীবনযাপন শুরু করে। উদ্দীপকের ব্রিটিশরা বাণিজ্যের উদ্দেশ্যে কয়েক'শ বছর আগে ভারতীয় উপমহাদেশের আসে। এরপর নাটকীয় কায়দায় তারা এ দেশের শাসন ক্ষমতায় অধিষ্ঠিত হয়। এসময় নিজেদের প্রয়োজনেই তারা এ অঞ্চলের মানুষদের শিক্ষিত ও সভ্য করেছিল তারপর ধীরে ধীরে এদেশের সম্পদ নিজেদের দেশে পাচার করতে থাকে। একইভাবে, মজিদও জীবিকার প্রয়োজনে মহব্বতনগর গ্রামে প্রবেশ করে। এরপর ধর্মব্যবসায়ী হিসেবে আত্মপ্রকাশ করে গ্রামের মানুষদের ধর্মীয় শিক্ষা দিতে শুরু করে এবং এ বিষয়কে কেন্দ্র করে বিপুল সহায়সম্পত্তির মালিক হয়ে ওঠে। তাই বলা যায়, ব্রিটিশদের সাথে মজিদ চরিত্রের সাদৃশ্য রয়েছে।"
        },
        {
          "label": "ঘ",
          "question": "\"উদ্দীপকের ব্রিটিশ এবং 'লালসালু' উপন্যাসের 'মজিদ'-এর কর্তৃত্ব প্রতিষ্ঠা করার কৌশল একই ধরনের\"-আলোচনা করো।",
          "explanation": "\"উদ্দীপকের ব্রিটিশ এবং 'লালসালু' উপন্যাসের মজিদ-এর কর্তৃত্ব প্রতিষ্ঠার কৌশল একই ধরনের\"- মন্তব্যটি যথার্থ। উপন্যাসের মজিদ জীবিকার তাগিদে মহব্বতনগর গ্রামে প্রবেশ করে। শস্যহীন অঞ্চল থেকে এখানে এসে সে বুঝতে পারে এই গ্রামের লোকেরা অবস্থাপন্ন কৃষক তবে নিরেট মূর্খ। তাই সহজেই একটি কবরকে মোদাচ্ছের পিরের মাজার বলে প্রচার করে সে। গ্রামের লোকের মনে আল্লাহ্ কালাম শুনিয়ে ভয়ের সৃষ্টি করে। ধর্মের শিক্ষায় গ্রামবাসীকে শিক্ষিত করার নামে ধর্মব্যবসা পরিচালনা করে এবং বিত্তশালী হয়ে ওঠে। একপর্যায়ে পুরো মহব্বতনগর গ্রামে সে আধিপত্য বিস্তার করে। উদ্দীপকে ভারতবর্ষে ব্রিটিশদের জেঁকে বসার কৌশল সম্পর্কে আলোকপাত করা হয়েছে। তারা ভারতবর্ষে বাণিজ্যের উদ্দেশ্যে এলেও পরবর্তীতে শাসন ক্ষমতায় চলে আসে। এসময় তারা নিজেদের শাসন কার্য পরিচালনার জন্যই এদেশের মানুষকে শিক্ষিত ও সভ্য করেছিল। তারপর ধীরে ধীরে এদেশ থেকে সম্পদ পাচার করতে থাকে। ব্রিটিশরা যেমন কৌশলে এ অঞ্চলের শাসনভার গ্রহণ করে এদেশের ধনসম্পদ কুক্ষিগত করে তেমনি মজিদও মহব্বতনগর গ্রামে প্রবেশ করে প্রভাব বিস্তার করে। গ্রামের অজ্ঞ মানুষদের ধর্মের শিক্ষা দিতেই সে গ্রামে স্থায়ী হয়। এরপর মাজার প্রতিষ্ঠা করে নিজের স্বার্থসিদ্ধি করে। এক পর্যায়ে পুরো মহব্বতনগর গ্রামে তার আধিপত্য প্রতিষ্ঠিত হয়। যেমনটি ব্রিটিশরাও করেছিল। প্রায় দুইশত বছর তারা ভারতীয় উপমহাদেশ শাসন করে। তাই বলা যায়, ব্রিটিশদের ও মজিদের কর্তৃত্ব প্রতিষ্ঠা করার কৌশল এক ও অভিন্ন।"
        }
      ]
    },
    {
      "number": "10",
      "uddipok": "'মেঘনাদবধ-কাব্য' এর দেশপ্রেমিক রাক্ষসরাজ রাবণ দেশে শত্রুবেষ্টিত ও অবদমিত। রামচন্দ্র ও তার বানর সৈন্য লঙ্কা নগরীকে চারদিক থেকে ঘিরে রেখেছে। রাবণের অনুজ বিভীষণ শত্রুসেনাদের সাথে যোগ দিয়ে রাবণের বিপক্ষে দাঁড়িয়েছে। চারিদিকে অবিশ্বাস, প্রতারণা ও বিপর্যয়ের হাতছানি। যুদ্ধক্ষেত্র থেকে বীর পুত্রদের মৃত্যুর খবর আসে তাঁর কানে। বিষণ্ণ ও দ্রোহক্ষুব্ধ রাবণ শত্রুর মোকাবিলা করার জন্য যুদ্ধসাজ নিয়ে রণক্ষেত্রে অগ্রসর হয়। দেশের জন্য এ সংগ্রাম প্রকৃত বীরত্বের মহিমার উজ্জ্বল দৃষ্টান্ত।",
      "tag": "NDCM 24",
      "sub_questions": [
        {
          "label": "ক",
          "question": "কার নির্দেশে সিরাজউদ্দৌলাকে হত্যা করা হয়?",
          "explanation": "মিরনের নির্দেশে সিরাজউদ্দৌলাকে হত্যা করা হয়।"
        },
        {
          "label": "খ",
          "question": "শওকতজঙ্গ নবাব হলে সকলের উদ্দেশ্য হাসিল হবে কেন?",
          "explanation": "শওকতজঙ্গ ঘসেটি বেগমের আস্থাভাজন হওয়ায় সে নবাব হলে ষড়যন্ত্রকারীদের স্বার্থসিদ্ধি ঘটবে, এমনটিই প্রকাশ পেয়েছে প্রশ্নোক্ত উক্তিটিতে। আলিবর্দি খানের মৃত্যুর পর সিংহাসনে বসেন তার দৌহিত্র সিরাজউদ্দৌলা। কিন্তু ঘসেটি বেগমসহ অন্যান্য চক্রান্তকারী এটি মেনে নিতে পারে না। তারা সিরাজউদ্দৌলার খালাতো ভাই শওকত জঙ্গকেই যোগ্য উত্তরাধিকারী মনে করে। কেননা, সিরাজউদ্দৌলা নবাব হওয়ায় তাদের ব্যক্তিস্বার্থ চরিতার্থে প্রতিবন্ধকতা তৈরি হয়। ফলে ঘসেটি বেগমের স্নেহধন্য শওকতজঙ্গকে নবাব বানাতে পারলে নিজেদের স্বেচ্ছাচারিতায় কোনো অন্তরায় থাকবে না বলে মনে করে ষড়যন্ত্রকারীরা। আর এজন্যই প্রশ্নোক্ত মন্তব্যটি করা হয়েছে।"
        },
        {
          "label": "গ",
          "question": "উদ্দীপকের রাবণ চরিত্রটি 'সিরাজউদৌলা' নাটকের কোন চরিত্রের সাথে সাদৃশ্যপূর্ণ? বিশ্লেষণ করো।",
          "explanation": "বিপর্যস্ত অবস্থার দিক থেকে উদ্দীপকের রাবণ চরিত্রটি 'সিরাজউদ্দৌলা' নাটকের নবাব সিরাজউদ্দৌলার সাথে সাদৃশ্যপূর্ণ। আলোচ্য নাটকে নবাব সিরাজউদ্দৌলা সিংহাসনে আসীন হয়েই নানা প্রতিবন্ধকতার মুখোমুখি হন। তিনি কতিপয় অমাত্যদের বিশ্বাসঘাতকতা এবং প্রাসাদ-ষড়যন্ত্রের শিকার হয়ে বিপর্যয়ের মধ্যে পতিত হন। তারপরও তিনি শত্রুর কাছে মাথা নত করেননি। স্বল্পসংখ্যক বিশ্বস্ত সৈন্য নিয়েই তিনি ইংরেজদের বিরুদ্ধে প্রতিরোধ গড়ে তোলার চেষ্টা করেন। নিশ্চিত মৃত্যু জেনেও নবাব সিরাজউদ্দৌলা 'কোনো সন্ধির পথ বেছে নেননি। বরং মৃত্যুকেই আলিঙ্গন করে নিয়েছেন অবলীলায়। উদ্দীপকে রাক্ষসরাজ রাবণকে নিদারুণ সংকটের মুখোমুখি হতে দেখা যায়। একদিকে শত্রুবেষ্টিত অবস্থা, অন্যদিকে ভায়ের বিশ্বাসঘাতকতা তাঁকে বিপর্যস্ত করে তুলেছে। সর্বোপরি যুদ্ধক্ষেত্রে পুত্রদের মৃত্যুসংবাদ রাবণকে করুণ পরিস্থিতির সম্মুখীন করেছে। এ অবস্থাতেও সে শত্রুকে রুখে দিতে বদ্ধপরিকর। তাই মৃত্যুভয় উপেক্ষা করে নিজেই রণসাজে সজ্জিত হয়ে যুদ্ধের ময়দানে অগ্রসর হয়। রাবণ চরিত্রের এই সংকটাপন্ন দিকটি 'সিরাজউদ্দৌলা' নাটকের নবাব সিরাজউদ্দৌলার ক্ষেত্রেও দৃশ্যমান। এভাবেই চরিত্রদুটি পরস্পর সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের দেশপ্রেম 'সিরাজউদ্দৌলা' নাটকে কীভাবে প্রতিফলিত হয়েছে তা মূল্যায়ন করো।",
          "explanation": "উদ্দীপকে প্রতিফলিত দেশপ্রেম 'সিরাজউদ্দৌলা' নাটকে নবাবের স্বাধীনতা রক্ষার তাগিদের মধ্য দিয়ে প্রতিফলিত হয়েছে। আলোচ্য নাটকে নবাব সিরাজউদ্দৌলা ছিলেন দেশপ্রেমে বলীয়ান। তিনি দেশের স্বাধীনতা-সার্বভৌমত্ব রক্ষায় আমৃত্যু লড়াই করেছেন। অমাত্যবর্গের বিশ্বাসঘাতকতা, প্রাসাদ-ষড়যন্ত্র ও ইংরেজ বেনিয়াদের আগ্রাসন তাঁকে টলাতে পারেনি। তাই পলাশির যুদ্ধে পরাজিত হয়েও তিনি দেশপ্রেমী জনতাকে আহ্বান জানিয়েছেন, ইংরেজদের বিরুদ্ধে রুখে দাঁড়ানোর জন্য। উদ্দীপকে রাক্ষসরাজ রাবণ দেশপ্রেমের এক অনুপম দৃষ্টান্ত উপস্থাপন করেছেন। তিনি চারদিকের বিশ্বাসঘাতকতা ও প্রতারণার কারণে বিপর্যয়কর অবস্থায় পতিত হলেও ভেঙে পড়েননি। যুদ্ধের ময়দান থেকে বীর পুত্রদের মৃত্যুসংবাদ শুনেও নিজের প্রতিজ্ঞায় অটল থেকেছেন তিনি। দেশকে রক্ষার সংগ্রামে রাবণ নিজেই রণসাজে সজ্জিত হয়ে ছুটে গিয়েছেন রণাঙ্গনে। দেশের জন্য রাবণের এই ত্যাগ ও সংগ্রাম তাঁকে বীরত্বের মহিমায় উজ্জ্বল করে তুলেছে। 'সিরাজউদ্দৌলা' নাটকের নবাব সিরাজউদ্দৌলা তাঁর কর্মকাণ্ডে দেশপ্রেমের যে স্বরূপ তুলে ধরেছেন তা উদ্দীপকের রাক্ষসরাজ রাবণের দেশপ্রেমের সমতুল্য। নবাব সিরাজউদ্দৌলা যেমন দেশের স্বাধীনতা ও সার্বভৌমত্ব রক্ষায় বদ্ধপরিকর ছিলেন তেমনি রাবণও দেশের স্বাধীনতা রক্ষায় ছিলেন প্রতিশ্রুতিশীল। তাঁরা উভয়ই দেশমাতৃকার জন্য মৃত্যুভয় উপেক্ষা করে ছুটে গিয়েছেন রণাঙ্গনে। তাই বলা যায়, 'সিরাজউদ্দৌলা' নাটকের নবাব সিরাজউদ্দৌলার দেশাত্মবোধের মধ্য দিয়ে উদ্দীপকে প্রকাশিত দেশপ্রেমের দিকটি প্রতিফলিত হয়েছে।"
        }
      ]
    },
    {
      "number": "11",
      "uddipok": "ট্র্যাজেডি বা বিয়োগান্ত নাটকের সংজ্ঞা দিতে অ্যারিস্টটল বলেছেন রঙ্গমঞ্চের নায়ক-নায়িকার গতিমান জীবনকাহিনি দৃশ্য পরম্পরা উপস্থাপিত করে যে নাটক দর্শকের হৃদয়ে ভীতি ও করুণা প্রশমন করে করুণ রসের সৃষ্টি করে তাই ট্র্যাজেডি। নায়কের চারিত্রিক দুর্বলতা বা ভুল-ভ্রান্তিই অন্তর্দ্বন্দ্বে বা বহির্দ্বন্দ্বে নায়ককে বিপর্যস্ত করে। মৃত্যুই ট্র্যাজেডির একমাত্র পরিণতি নয়। মৃত্যুর অধিক যন্ত্রণাদায়ক কখনো কখনো বেঁচে থেকেও ভোগ করে হৃদয়বিদারক যন্ত্রণা এবং হাহাকার, যা দর্শক হৃদয়ে করুণার উদ্রেগ করে।",
      "tag": "NDCM 24",
      "sub_questions": [
        {
          "label": "ক",
          "question": "'ওর কাছে সবকিছুই যেন বড় রকমের জুয়ো খেলা'- কে কাকে বলেছেন?",
          "explanation": "'ওর কাছে সবকিছুই বড় রকমের জুয়ো খেলা' নবাব ক্লাইভকে বলেছে।"
        },
        {
          "label": "খ",
          "question": "\"কত বড় শক্তি, তবু কত তুচ্ছ\"-ব্যাখ্যা করো।",
          "explanation": "ইংরেজদের তুলনায় শক্তি ও সামর্থ্যে বেশি হওয়া সত্ত্বেও বিশ্বাসঘাতকদের কারণে পরাজয় অবশ্যম্ভাবী জেনেই নবাব সিরাজউদ্দৌলা প্রশ্নোক্ত কথাটি বলেছেন। 'সিরাজউদ্দৌলা' নাটকে পলাশির প্রান্তরে যুদ্ধের ময়দানে ইংরেজদের তুলনায় নবাব সিরাজউদ্দৌলার সৈন্য সংখ্যা ছিল অধিক এবং শক্তিশালী। কিন্তু নবাবের বাহিনীতে বিশ্বাসঘাতক মিরজাফর এবং তার অনুসারী সৈন্যও ছিল। মিরজাফর নবাবের সেনাপ্রধান হলেও তার প্রতি নবাবের বিশ্বাস ছিল না। তাই সামর্থ্য থাকা সত্ত্বেও পরাজয় ঠেকানো যাবে না ভেবে নবাব প্রশ্নোক্ত উক্তিটি করেছেন।"
        },
        {
          "label": "গ",
          "question": "সিকান্দার আবু জাফর রচিত 'সিরাজউদ্দৌলা' নাটকের কোন চরিত্রের সঙ্গে উদ্দীপকের নায়ক সাদৃশ্যপূর্ণ? আলোচনা করো।",
          "explanation": "সিরাজউদ্দৌলা' নাটকের নবাব সিরাজউদ্দৌলা চরিত্রের সঙ্গে উদ্দীপকের নায়ক সাদৃশ্যপূর্ণ। 'সিরাজউদ্দৌলা' নাটকের সিরাজ চরিত্রটি ব্যক্তিত্ব ও প্রজ্ঞার দিক থেকে ট্র্যাজেডির শিল্পমানকে স্পর্শ করে। এক অনিবার্য ভয়াবহ পরিণতির দিকে এগিয়ে যাওয়া সত্ত্বেও আপন লক্ষ্যে অবিচল থাকার মধ্য দিয়ে সিরাজকে নাট্যকার ট্র্যাজেডির নায়কের মতোই এক অসামান্য উচ্চতায় নিয়ে গেছেন। সিরাজ ষড়যন্ত্রের শিকার হয়েছেন, ষড়যন্ত্র টের পেয়েও ঔদার্য ও মানবিকতায় আস্থাশীল সিরাজ ষড়যন্ত্রকারীদের বিরুদ্ধে কখনো চরমভাবে নির্মম ও কঠোর হাতে পারেননি। সিরাজ যুদ্ধ করেছেন, যুদ্ধে পরাজিত হয়ে আপাতভাবে পালিয়ে গিয়েও আবার যুদ্ধ করতে চেয়েছেন, শেষে বন্দি হয়ে মৃত্যুবরণ করেছেন। উদ্দীপকে ট্র্যাজেডি বা নিয়োগান্ত নাটকের নায়ক চরিত্র বিশ্লেষণ করা হয়েছে। ট্র্যাজেডির নায়কের চারিত্রিক দুর্বলতা বা ভুল-ভ্রান্তিই অন্তর্দ্বন্দ্বে বা বহির্দ্বন্দ্বে নায়ককে বিপর্যস্ত করে। মৃত্যুই ট্র্যাজেডির নায়কের একমাত্র পরিণতি নয়। মৃত্যুর অধিক যন্ত্রণাদায়ক বেঁচে থাকাই তার শেষ' পরিণতি। নিকটজনদের পরিত্যাগ করতে না পারা কিংবা কঠোর শাস্তি প্রদান করতে ব্যর্থ হওয়ার error of judgement সিরাজ চরিত্রেও পরিলক্ষিত হয়। কিন্তু মৃত্যুর মাধ্যমে সিরাজের মানসিক যন্ত্রণা থেকে মুক্তি লাভ ট্রাজেডির বৈশিষ্ট্যকে পুরোপুরি অনুসরণ করেনি। তবে ট্রাজেডির নায়কের অন্যান্য বৈশিষ্ট্য সিরাজ চরিত্রের মাঝে বিদ্যমান থাকায় সে উদ্দীপকের নায়কের সাদৃশ্যপূর্ণ হয়ে উঠেছে। তাই বলা যায়, সিরাজ চরিত্রটি উদ্দীপকের নায়কের সাথে সাদৃশ্যপূর্ণ।"
        },
        {
          "label": "ঘ",
          "question": "সিকান্দার আবু জাফর রচিত \"সিরাজউদ্দৌলা' নাটকের আলোকে উদ্দীপকের ট্র্যাজেডির বৈশিষ্ট্য মূল্যায়ন করো।",
          "explanation": "'সিরাজউদ্দৌলা' নাটকটি পরিপূর্ণ ট্র্যাজেডি না হলেও ট্র্যাজেডির লক্ষণাক্রান্তে শিল্পসফল একটি নাটক। 'সিরাজউদ্দৌলা' একটি করুণ রসাত্মক নাটক। এক অপরিসীম যন্ত্রণাদগ্ধ পরিণতির মধ্য দিয়ে সমাপ্ত হয়েছে রচনাটি। ট্র্যাজেডিসদৃশ বেদনাবহতা এই নাটকে বিদ্যমান। তবে নাটকের কেন্দ্রীয় চরিত্র সিরাজের মৃত্যু ট্রাজেডির বৈশিষ্ট্যকে পুরোপুরি ধারণ করেনি। এই নাটকে নাট্যকার মূলত দেখাতে চেয়েছেন সিরাজ চরিত্রের সিদ্ধান্ত গ্রহণের অপরিপক্কতাই তার পরিণতির জন্য দায়ী। নিয়তিবাদ এখানে কোনো ভূমিকা রাখেনি। সেই সঙ্গে নায়ক চরিত্রের অসহ্য যন্ত্রণা ও পরিতাপের আগুনে দগ্ধ হওয়া এবং এর থেকে মুক্তির কোনো পথ খুঁজে না পাওয়ার বিষয়টিও এই নাটকে অনুপস্থিত। উদ্দীপকে ট্র্যাজেডি সম্পর্কে আলোচনা করা হয়েছে। নায়ক কিংবা নায়িকা মুখ্য করুণ রসের পরিবেশন ট্র্যাজেডির ধর্ম। এখানে রসই প্রধান। ট্রাজেডির বৈশিষ্ট্য হলো কোনো জটিল ও গুরুতর ঘটনার আশ্রয়ে বিশেষ ধরনের রসসঞ্চার যা আমাদের অনুভূতিকে অভূতপূর্ব আবহে আলোড়িত করবে। 'সিরাজউদ্দৌলা' নাটকে সিরাজ চরিত্রে error of judgement-এর জন্য বিপর্যয় নেমে এলেও মৃত্যু তার যন্ত্রণাভোগের অবসান ঘটিয়েছে- যা ট্র্যাজেডির মেজাজ কিছুটা ক্ষুণ্ণ করেছে। অন্যদিকে উদ্দীপকের ট্র্যাজেডির বৈশিষ্ট্য হলো নায়ক-নায়িকার নিজেদের কৃতকর্মে বিবেচনাগত ভুল বা error of judgement-এর জন্ম দেয়। এর ফলে তাকে সীমাহীন বিপর্যয়ের সম্মুখীন হতে হয় এবং মৃত্যুই ট্র্যাজেডির একমাত্র পরিণতি নয়। মৃত্যুর অধিক যন্ত্রণাদায়ক জীবন নিয়ে বেঁচে থাকা- যা দর্শক হৃদয়ে করুণার উদ্রেক করে। তাই আলোচ্য নাটকটি পরিপূর্ণ ট্র্যাজেডি না হলেও ট্র্যাজেডির লক্ষণাক্রান্ত। কারণ নাটকের বেদনার্দ্র করুণ রসাত্মক পরিণতি দর্শকের মনে করুণার উদ্রেক করে।"
        }
      ]
    }
  ]
}