{
  "title": "সিলেট বোর্ড ২০১৯",
  "subtitle": "বাংলা (10)",
  "questions": [
    {
      "number": "1",
      "uddipok": "দশম শ্রেণির ছাত্রী আসমা এক দরিদ্র পিতার সন্তান। গ্রামের প্রভাবশালী ব্যক্তি গওহর মণ্ডল জোরপূর্বক আসমাকে পুত্রবধু বানাতে চায়। হুমকি দেয় তুলে নিয়ে যাওয়ার। এই পরিস্থিতিতে আসমার বান্ধবীরা পাশে এসে দাঁড়ায়। মন্ডলের বখাটে ছেলের হাতে পড়ে মেধাবী ছাত্রী আসমার লেখাপড়া ধ্বংস হোক তারা চায় না। বান্ধবীরা বিষয়টি স্থায়ীয় সাংবাদিক ও কয়েকজন গণ্যমান্য ব্যক্তিকে জানায়। তারা দলবেঁধে স্কুলে যায় এবং পালা করে আসমার বাড়ি পাহারা দেয়। এতে দমে যায় গওহর মণ্ডল। জয় হয় সম্মিলিত প্রতিরোধের।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "'সালতি' হলো শালকাঠে নির্মিত বা তালগাছের সরু ডোঙা।"
        },
        {
          "label": "খ",
          "question": "",
          "explanation": "আহ্লাদির ফ্যাকাশে মুখে নিজের মেয়ের মুখের ছাপ দেখতে পায় বলে বুড়ো রহমান খড়ের আঁটি তুলে দেবার ফাঁকে ফাঁকে আহ্লাদির দিকে তাকায়। আহ্লাদির মতো বুড়ো রহমানের মেয়েও শ্বশুরবাড়িতে নির্যাতনের শিকার। সেও শ্বশুরবাড়িতে ফেরত যেতে চায়নি, কিন্তু তাকে ফেরত পাঠানো হলো এবং শ্বশুরবাড়িতেই তার মৃত্যু হয়। তাই রহমান যখন কৈলাশ ও মাসি- পিসির মধ্যে আহ্লাদির অত্যাচারী স্বামীর বাড়িতে ফিরে যাওয়া প্রসঙ্গে কথোপকথন শোনে, তখন সে আহ্লাদির ফ্যাকাশে মুখে তার মেয়ের মুখের ছাপ দেখতে পায়। তাই বারবার সে আহ্লাদির দিকে তাকায় এবং তার নিজের মেয়ের কথা মনে পড়ে যায়।"
        },
        {
          "label": "গ",
          "question": "",
          "explanation": "উদ্দীপকের গওহর মণ্ডল 'মাসি-পিসি' গল্পের জোতদার গোকুলের প্রতিনিধিত্ব করে। 'মাসি-পিসি' গল্পের জোতদার গোকুল শোষক শ্রেণির প্রতিভূ। অন্যায়ভাবে গ্রামের মানুষের জমি দখল, অত্যাচার, নিপীড়ন প্রভৃতি তার নিত্য কাজ। কেউ তার কথার অবাধ্য হলে তাকে কঠিন শাস্তি ভোগ করতে হয়। আলোচ্য গল্পে দেখা যায়, মাসি-পিসিদের সম্পত্তি এবং আহ্লাদিকে ভোগ করার জন্য গোকুল দারোগার সাহায্য গ্রহণ করেছে এবং পোষা গুন্ডাদের পাঠিয়েছে তাকে তুলে আনতে। উদ্দীপকের গওহর মণ্ডল গ্রামের প্রভাবশালী ব্যক্তি। তার নিপীড়ন ও অত্যাচারে গ্রামবাসী অতিষ্ঠ। দরিদ্র ঘরের সন্তান আসমাকে সে জোর করে নিজের বখাটে ছেলের বউ বানাতে চায়। এতে আসমার পরিবার রাজি না হলে নানাভাবে তাদের ভয়ভীতি প্রদর্শন করে এবং বাড়ি থেকে তুলে নিয়ে যাওয়ার হুমকি দেয়। 'মাসি-পিসি' গল্পের গোকুলও একই প্রকৃতির মানুষ। আহ্লাদিদের জমিজমার অধিকাংশই দখল করেছে সে। এমনকি আহ্লাদির বাবার রেখে যাওয়া সামান্য সম্পত্তিতেও ভাগ বসাতে চায় সে। তাই বলা যায়, অত্যাচারী মনোভাবের দিক থেকে উদ্দীপকের গওহর মণ্ডল ও আলোচ্য গল্পের গোকুলের সাদৃশ্য রয়েছে।"
        },
        {
          "label": "ঘ",
          "question": "",
          "explanation": "'মাসি-পিসি' গল্পে মাসি-পিসি যেভাবে গ্রামবাসীদের নিয়ে শত্রুর মোকাবিলা করে, আলোচ্য উদ্দীপকেও তেমনি সম্মিলিত প্রতিরোধের চিত্র লক্ষ করা যায়। আলোচ্য গল্পের মাসি-পিসি শোষিত, নির্যাতিত শ্রেণির প্রতিনিধিত্ব করেছে। লালসা-উন্মত্ত জোতদার, গুণ্ডা বদমাশদের হাত থেকে আহ্লাদিকে রক্ষা করতে তাদের সবসময় সজাগ থাকতে হয়। রাতের আঁধারে জোতদারের গুন্ডারা কৌশলে আহ্লাদিকে ধরে নিয়ে যাওয়ার জন্য এলে মাসি-পিসি গ্রামবাসীদের নিয়ে তাদের প্রতিহত করে। এতে শত্রুরা পিছু হটতে বাধ্য হয়। অর্থাৎ, অন্যায় শক্তির বিরুদ্ধে সম্মিলিত প্রতিরোধের জয় হয়। উদ্দীপকেও গ্রামবাসীর সম্মিলিত প্রতিরোধের চিত্র পরিলক্ষিত হয়। গ্রামের প্রভাবশালী ব্যক্তি গওহর মণ্ডল অন্যায়ভাবে জোরপূর্বক আসমাকে পুত্রবধূ বানাতে চায় এবং আসমার পরিবারকে ভীতি প্রদর্শন করে। এর বিরুদ্ধে আসমার বান্ধবীরা, স্থানীয় সাংবাদিক ও গণ্যমান্য ব্যক্তিরা সম্মিলিত প্রতিরোধ গড়ে তোলে। তারা দলবেঁধে স্কুলে যায় এবং পালা করে আসমার বাড়ি পাহারা দেয়। গ্রামাবাসীর দলবদ্ধ শক্তির কারণে গওহর মন্ডল পিছু হটে এবং তার অন্যায় অভিলাষ ত্যাগ করতে বাধ্য হয়। আমাদের সমাজে এক শ্রেণির মানুষ রয়েছে, যারা ক্ষমতাকে নিজেদের কুক্ষিগত করে রাখে। ক্ষমতার অপব্যবহার করে সমাজের সংখ্যাগরিষ্ঠ শ্রেণির ওপর প্রভাব বিস্তার করে এবং জনজীবন বিপর্যস্ত করে তোলে। আলোচ্য গল্পের গোকুল, দারোগা, চৌকিদার এই শোষক শ্রেণির প্রতিভূ। গল্পে গ্রামবাসী এই শক্তির বিরুদ্ধে প্রবল প্রতিরোধ গড়ে তোলে। মাসি-পিসি গ্রামবাসীর সহযোগিতা নিয়ে বিরূপ শক্তির বিরুদ্ধে সংগ্রাম করে নিজেদের অস্তিত্ব রক্ষা করেছে। উদ্দীপকেও অন্যায়ের বিরুদ্ধে গ্রামবাসী প্রতিরোধ গড়ে তোলে। অন্যায় যত শক্তিশালীই হোক না কেন সম্মিলিত শক্তির কাছে তা তুচ্ছ। এই সত্যই প্রমাণ করেছে আলোচ্য গল্প ও উদ্দীপকের গ্রামবাসী। সমাজ থেকে অন্যায়কে দূরীভূত করতে হলে তাই প্রয়োজন সম্মিলিত প্রতিরোধ। উপরিউক্ত আলোচনার পরিপ্রেক্ষিতে বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "2",
      "uddipok": "হয়তো কিছুই নাহি পাব তবুও তোমায় আমি দূর হতে ভালোবেসে যাব।। যদি ওগো কাঁদে মোর ভীরু ভালোবাসা, জানি তুমি বুঝিবে না তবু তারি ভাষা, তোমারি জীবনে কাঁটা আমি, কেন মিছে ভাব।।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "'অপরিচিতা' গল্পটি প্রথম প্রকাশিত হয় প্রমথ চৌধুরী সম্পাদিত মাসিক 'সবুজপত্র' পত্রিকার ১৩২১ বঙ্গাব্দের (১৯১৪) কার্তিক সংখ্যায়।"
        },
        {
          "label": "খ",
          "question": "",
          "explanation": "পুনর্বার বিয়েতে রাজি না হওয়ায় কল্যাণী সম্পর্কে আলোচ্য উক্তিটি করেছে অনুপম। অনুপম শেষ পর্যন্ত কানপুরে এসে কল্যাণী ও তার পিতার সামনে হাতজোড় করে, মাথা হেঁট করে ক্ষমা চেয়ে আবার বিয়ের প্রস্তাব দেয়। কিন্তু কল্যাণী ততদিনে দাম্পত্য জীবনের প্রতি আগ্রহ হারিয়ে ফেলেছে, সে মনোযোগী হয়েছে দেশমাতৃকার সেবার প্রতি। তাই অনুপমকে ফিরিয়ে দেওয়ায় সে বলে 'মাতৃ-আজ্ঞা' আছে। অনুপম বুঝতে পারে, মাতৃ-আজ্ঞা মানে মাতৃভূমির জন্য কল্যাণী উৎসর্গিত প্রাণ। তাই অনুপম বলেছে 'তারপর বুঝিলাম, মাতৃভূমি আছে।'"
        },
        {
          "label": "গ",
          "question": "",
          "explanation": "গল্পে কল্যাণীর প্রতি অনুপমের গভীর আকর্ষণ প্রকাশ পেয়েছে; যা তাকে ও উদ্দীপকের কথকের মনোভাবের সাথে সম্পর্কিত করে তুলেছে। 'অপরিচিতা' গল্পের অনুপমের মাঝে ব্যক্তিত্বের বিকাশ ঘটেনি আর তাই নিজের সিদ্ধান্ত নেওয়ার ক্ষমতা তার ছিল না। সব কিছুতেই মামার ওপর নির্ভর করতে হতো। তার এ রকম মনোভাবের জন্যই কল্যাণীকে হারাতে হয়। বিয়ে ভেঙে গেলেও অনুপম কল্যাণীকে ভুলতে পারেনি। অনুপম কল্যাণীকে তার হৃদয়ে স্থান দিয়েছে। উদ্দীপকের কথক তার ভালোবাসার মানুষকে নিজের করে নিতে পারেনি। কথকের মনে গভীর ভালোবাসা সঞ্চারিত থাকলেও তার ভালোবাসার মানুষ তাকে বুঝতে পারে না। কথকের হৃদয়ে গল্পের অনুপমের মতোই দূর থেকে ভালোবাসার কথা ধ্বনিত হয়েছে। কল্যাণীর প্রতি অনুপমের যে আকর্ষণ তারই প্রকাশ আমরা দেখি উদ্দীপকের কথকের মাঝে। আর এই অনুরূপ মনোভাব প্রকাশের দিকটিই তাদের দুজনকে সম্পর্কিত করেছে।"
        },
        {
          "label": "ঘ",
          "question": "",
          "explanation": "উদ্দীপকে অনুপমের কল্যাণীকে আপন করে না পাওয়ার বেদনা প্রতিফলিত হলেও 'অপরিচিতা' গল্পের মূলবক্তব্য প্রকাশিত হয়নি বরং আংশিক ভাব প্রতিফলিত হয়েছে। গল্পে যৌতুকপ্রথার চিরবহমান চিত্রের প্রতিফলন থাকলেও শম্ভুনাথ সেনের নির্বিকার অথচ বলিষ্ঠ ব্যক্তিত্বের কারণে তা নতুন দিকে প্রবাহিত হয়। আর এতে বিয়ে সম্পর্কে বীতশ্রদ্ধ কল্যাণীর জীবনচেতনা পাল্টে যায়। পরিবর্তিত পরিস্থিতিতে তার ব্যক্তিত্বের ছটা ব্যক্তিত্বহীন অনুপমকেও প্রভাবিত করে। কল্যাণীর জীবনবোধের কারণে বাঙালি নারীর সামান্য থেকে অসামান্য হয়ে ওঠার দিকটি পাঠককে আন্দোলিত করে। উদ্দীপকে দেখা যায়, কথক তার ভালোবাসার মানুষকে আপন করে নিতে পারে না। ভালোবাসার মানুষ তাকে ভুল বোঝে। আপন করে নিতে না পারলেও দূর থেকে কথক তাকে ভালোবেসে যায়। মূলত কথকের সুপ্ত ভালোবাসা এখানে প্রকাশিত হয়েছে। 'অপরিচিতা' গল্পে অনুপমের পক্ষ থেকে পরবর্তী সময়ে বিনীত আহ্বান এলেও সে আর ফিরে তাকায় না। তবে গল্পে শুধু এ বিষয় আলোচিত হয়নি। সেই সঙ্গে শিক্ষিত হওয়া সত্ত্বেও অনুপমের ব্যক্তিত্বহীনতা, যৌতুকের লোভে মামার বিবেকহীন আচরণ, কন্যার লগ্নভ্রষ্টা হওয়ার পরিস্থিতিতে কল্যাণীর বাবার ঋজু ব্যক্তিত্বসহ নানা বিষয় উঠে এসেছে। কিন্তু উদ্দীপকে 'অপরিচিতা' গল্পের অনেক বিষয়ই উপেক্ষিত। এখানে শুধু অনুপমের কল্যাণীকে আপন করে না পাওয়ার দিকটি প্রতিফলিত হয়েছে। অতএব বলা যায়, উদ্দীপকে 'অপরিচিতা' গল্পের 'আংশিক ভাব প্রতিফলিত হয়েছে' উক্তিটি যথার্থ।"
        }
      ]
    },
    {
      "number": "3",
      "uddipok": "রাষ্ট্রভাষা বাংলা চাই এই দাবিতে ধর্মঘট বরকত সালামের খুনে লাল ঢাকা রাজপথ।। স্মৃতিসৌধ ভাঙিয়াছ জেগেছে পাষাণের প্রাণ মোরা কি ভুলিতে পারি খুনে রাঙা জয় নিশান।।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "'বায়ান্নর দিনগুলো' প্রবন্ধে ডেপুটি জেলারের নাম মোখলেসুর রহমান।"
        },
        {
          "label": "খ",
          "question": "",
          "explanation": "বঙ্গবন্ধু শেখ মুজিবুর রহমান দেরি করে জাহাজ ঘাটে যাবার জন্য কৌশল করে ট্যাক্সিচালককে আলোচ্য উক্তিটি করেছিলেন। বঙ্গবন্ধু শেখ মুজিবুর রহমান ও মহিউদ্দিন আহমদকে গোপনে ঢাকা জেল থেকে ফরিদপুর জেলে পাঠানো হচ্ছিল। কিন্তু বঙ্গবন্ধু চাচ্ছিলেন এই খবর নেতাকর্মীরা যেন জানতে পারে। ট্যাক্সিচালক খুব দ্রুত গাড়ি চালাচ্ছিলেন রাতের জাহাজ ধরার জন্য। বঙ্গবন্ধু কৌশল করে ট্যাক্সি ধীরে চালাতে বলেন, যেন জাহাজ ধরতে না পারে। কেননা, জাহাজ ছেড়ে দিলে নেতাকর্মীদের কারও সঙ্গে দেখা হওয়ার সম্ভাবনা নেই। আর তাই দেরি করে যাবার জন্য বঙ্গবন্ধু কৌশল করে আলোচ্য উক্তিটি করেছিলেন।"
        },
        {
          "label": "গ",
          "question": "",
          "explanation": "উদ্দীপকের উক্তিটির মাধ্যমে 'বায়ান্নর দিনগুলো' রচনার ভাষা আন্দোলনের প্রেক্ষাপট ও উদ্ভূত পরিস্থিতির দিকটি ফুটে উঠেছে। 'বায়ান্নর দিনগুলো' রচনায় ভাষা আন্দোলনের সংগ্রামী দিনগুলোর চিত্র ফুটে উঠেছে। সে সময় বঙ্গবন্ধু শেখ মুজিবুর রহমানের কারাবাস ও তাঁর অভিজ্ঞতায় ভাষা আন্দোলনের প্রেক্ষাপট এই রচনাটিতে উল্লেখ করা হয়েছে। ভাষার অধিকার কেড়ে নেওয়ার বিরুদ্ধে বাঙালির জেগে ওঠার চিত্র রচনাটিতে বিদ্যমান। উদ্দীপকেও ভাষা আন্দোলনের সংগ্রামী ইতিহাসের দিকটি উঠে এসেছে পাকিস্তানি বাহিনীর বর্বর নির্যাতনের বর্ণনায়। ১৯৫২ সালের ভাষ আন্দোলনে বাংলার দামাল ছেলেরা প্রাণ দিয়েছিল। রাষ্ট্রভাষা রক্ষার মিছিলে পাকিস্তানি বর্বর বাহিনী গুলি চালাতে দ্বিধা করেনি। বরকত, সালামের রক্তে সেদিন রাজপথ রঞ্জিত হয়েছিল। আর এ দিনকে বাঙালি শক্তি হিসেবে গ্রহণ করেছিল। সেদিন থেকেই বাঙালি জাতীয়তাবাদের উন্মেষ ঘটেছিল উদ্দীপকের এই সংগ্রামী ইতিহাস 'বায়ান্নর দিনগুলো' রচনায়ও বর্ণিত হয়েছে। সেখানে ভাষার জন্য বাঙালির সংগ্রাম এবং তা প্রতিহতে পাকিস্তানি শাসকদের নির্যাতনের চিত্র তুলে ধরা হয়েছে। উদ্দীপক ও 'বায়ান্নর দিনগুলো' রচনায় বাংলাকে রাষ্ট্রভাষা করার দাবিতে আন্দোলনের চিত্র প্রকাশিত হওয়ার দিক থেকে সাদৃশ্য রয়েছে।"
        },
        {
          "label": "ঘ",
          "question": "",
          "explanation": "উদ্দীপকের কবিতায় বাঙালির প্রাণে যে নতুন চেতনা জাগ্রত হওয়ার কথা বলা হয়েছে 'বায়ান্নর দিনগুলো' রচনায় তারই ইঙ্গিত রয়েছে শোষকের বিরুদ্ধে জনতার ঐক্যবদ্ধ হওয়ার মাধ্যমে। 'বায়ান্নর দিনগুলো' রচনায় ১৯৫২ সালের ভাষা আন্দোলনে বাঙালির আত্মত্যাগ ও সংগ্রামী চেতনার বহিঃপ্রকাশ ঘটেছে। সমগ্র রচনায় ভাষা আন্দোলনের সময়কার পরিবেশ-পরিস্থিতিই প্রাধান্য পেয়েছে। বঙ্গবন্ধুর দেখা সে দিনগুলো ছিল বাঙালির শোষণ থেকে মুক্তি ও অধিকার প্রতিষ্ঠার আত্মদানের গৌরবে সমুজ্জ্বল। উদ্দীপকেরও মূল চেতনা ১৯৫২ সালের ভাষা আন্দোলন বাংলা ভাষাকে রাষ্ট্রভাষা হিসেবে প্রতিষ্ঠা ও উর্দুকে একমাত্র রাষ্ট্রভাষা ঘোষণার প্রতিবাদে সে সময় গোটা বাঙালি জাতি ঐক্যবদ্ধ হয়েছিল বাঙালির সেই আন্দোলনকে দমিয়ে দিতে পাকিস্তানি পুলিশ ছাত্র-জনতার ওপর গুলিবর্ষণ করে। বাংলার ছাত্র-জনতা এ কথা ভালোভাবেই উপলব্ধি করতে পেরেছিল যে, একটি জাতিকে পরাধীনতার শৃঙ্খলে আবদ্ধ করে রাখতে হলে প্রথমে তার নিজস্ব ভাষায় কথা বলার অধিকার হরণ করতে হয়। পাকিস্তানিরা সেটিই করতে চেয়েছিল। তাই শুরুতেই তাদের বিরুদ্ধে রুখে দাঁড়াতে না পারলে তারা শোষণ ও বঞ্চনার মাত্রা আরও বৃদ্ধি করবে। বাঙালি জনতার এ চেতনাই পরবর্তীতে স্বাধীনতার জন্য সহায়ক হয়। 'বায়ান্নর দিনগুলো' রচনায় উদ্দীপকের এই ভাবনাই বিবৃত হয়েছে। রচনায় বঙ্গবন্ধু শেখ মুজিবের স্মৃতিচারণার মাধ্যমে বায়ান্নর উত্তাল দিনগুলোর একটা ভাষাচিত্র প্রকাশিত হয়েছে। সে সময় ঢাকা কারাগার থেকে বঙ্গবন্ধু ও তাঁর এক সহযোগীকে ফরিদপুর কারাগারে নেওয়া হয়। সংগ্রামী শেখ মুজিবুর রহমান তখনো যে পাকিস্তানিদের ভয়ের কারণ ছিলেন তা এর মাধ্যমে ফুটে ওঠে। তাঁর ফরিদপুর কারাগারে অনশন-ধর্মঘটের মধ্যেই ঢাকায় ঘটে নারকীয় হত্যাকাণ্ড। রাষ্ট্রভাষার দাবিতে ছাত্র-জনতা ১৪৪ ধারা ভঙ্গ করলে গুলি চালায় পাকিস্তানি বাহিনী। শাসক শ্রেণি ঢাকা ও নারায়ণগঞ্জে ত্রাসের রাজত্ব কায়েম করে। পাকিস্তানিদের শোষণের বিরুদ্ধে ছাত্র-জনতা তখন ফুঁসে ওঠে। তারা তখন অধিকার আদায়ে সোচ্চার হয় এবং দুর্বার আন্দোলন গড়ে তোলে। এ আন্দোলনের প্রেরণাই পরবর্তীতে স্বাধীনতাযুদ্ধের নিয়ামক শক্তি হিসেবে কাজ করেছে।"
        }
      ]
    },
    {
      "number": "4",
      "uddipok": "হয়তোবা ইতিহাসে তোমাদের নাম লেখা রবে না বড় বড় লোকেদের ভিড়ে জ্ঞানী আর গুণীদের আসরে তোমাদের কথা কেউ কবে না, তবু এই বিজয়ী বীর মুক্তিসেনা তোমাদের এই ঋণ কোনোদিন শোধ হবে না।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "'রেইনকোট' গল্পে পিয়নের নাম ইসহাক মিয়া।"
        },
        {
          "label": "খ",
          "question": "'ক্র্যাক ডাউনের রাত' বলতে কী বোঝায়?",
          "explanation": "১৯৭১ সালের ২৫শে মার্চ দিবাগত রাতে পাকিস্তানি বাহিনী ঢাকায় যে ভয়াবহ ধ্বংসযজ্ঞ ও হত্যাকাণ্ড পরিচালনা করেছিল ক্রাক ডাউনের রাত বলতে তাকেই বোঝানো হয়েছে। ১৯৭১ সালে অপ্রত্যাশিতভাবে পাকিস্তানি সেনারা নিরীহ বাঙালির ওপর ঝাঁপিয়ে পড়ে। তারা ২৫শে মার্চের দিবাগত রাতে ঢাকায় ভয়াবহ ধ্বংসযজ্ঞ চালায়। এই ভয়াবহ হত্যাকাণ্ডের রাতটিকেই 'ক্রাকডাউনের রাত' বলা হয়েছে।"
        },
        {
          "label": "গ",
          "question": "",
          "explanation": "উদ্দীপকে মুক্তিযোদ্ধাদের যে ত্যাগের মহিমা বিধৃত হয়েছে 'রেইনকোট' গল্পের মিন্টু তারই প্রতিনিধিত্ব করে। 'রেইনকোট' গল্পের মিন্টু একজন বীর মুক্তিযোদ্ধা। মাতৃভূমি শত্রু দ্বারা আক্রান্ত হলে এ দেশের সাহসী সন্তানরা দেশকে শত্রুমুক্ত করার জন্য ব্যাকুল হয়ে ওঠে। এরই ফলে দেখা যায়, আলোচ্য গল্পের মিন্টু মুক্তিযুদ্ধে যোগ দেয়। প্রাণের মায়া ত্যাগ করে শত্রুদের বিরুদ্ধে সংগ্রামে লিপ্ত হয় সে। মিন্টুর মতো অসংখ্য বীর সন্তানের আত্মত্যাগের বিনিময়ে অর্জিত হয়েছে আমাদের স্বাধীনতা। উদ্দীপকে মুক্তিসেনাদের কথা বলা হয়েছে, যাদের আত্মত্যাগের মধ্য দিয়ে অর্জিত হয়েছে আমাদের স্বাধীনতা। দেশকে স্বাধীন করতে গিয়ে অসংখ্য মুক্তিসেনা শত্রুদের হাতে নির্যাতিত হয়েছেন এবং প্রাণ বিসর্জন দিয়েছেন। দেশমাতৃকার প্রতি দায়বদ্ধতা থেকে তারা আত্মোৎসর্গ করেছেন। যদিও একদিন তাঁদের অবদানের কথা আমরা ভুলে যাব, কিন্তু তাঁদের আত্মত্যাগের ঋণ কখনো শোধ হবে না। আলোচ্য গল্পের মিন্টু এই মুক্তিসেনাদেরই একজন। তাই বলা যায়, উদ্দীপকের মুক্তিসেনা 'রেইনকোট' গল্পের মিন্টুকে মনে করিয়ে দেয় উক্তিটি যথার্থ।"
        },
        {
          "label": "ঘ",
          "question": "",
          "explanation": "'রেইনকোট' গল্পে স্বাধীনতা অর্জনের জন্য এদেশবাসীর আত্মত্যাগের বিষয়টি ফুটে উঠেছে যার সঙ্গে উদ্দীপকের মূলভাবের সাদৃশ্য রয়েছে। ১৯৭১ সালের ২৫শে মার্চ কালরাতে পাকিস্তানি হানাদার বাহিনী এ দেশের ঘুমন্ত মানুষের ওপর ঝাঁপিয়ে পড়ে। এরপর এ দেশের মানুষ সংঘবদ্ধ হয়ে প্রবল প্রতিরোধ গড়ে তোলে। এ দেশের সাহসী সন্তানরা বুকের তাজা রক্ত ঢেলে দিয়ে ছিনিয়ে আনে স্বাধীনতা। 'রেইনকোট' গল্পের মিন্টু, নুরুল হুদা, আবদুস সাত্তার মৃধা প্রমুখ সেই সূর্যসন্তানদের প্রতিনিধিত্ব করছেন। উদ্দীপকে এ দেশের বীর মুক্তিসেনাদের স্মৃতি স্মরণ করা হয়েছে। মুক্তিযুদ্ধের সময় পাকিস্তানি সেনাবাহিনীর বর্বর হত্যাযজ্ঞের বলি হয় এ দেশের সাধারণ মানুষ। এ অবস্থায় বাংলার দামাল ছেলেরা অস্ত্র হাতে মুক্তিযুদ্ধে ঝাঁপিয়ে পড়ে। এরূপ অসংখ্য বীরের আত্মত্যাগে রচিত হয়েছে স্বাধীন বাংলাদেশের ইতিহাস। ইতিহাসে সেই সকল বীরসেনার নাম লেখা না থাকলেও আমরা তাদের কাছে চিরঋণী।'রেইনকোট' গল্পে বিধৃত হয়েছে পাকিস্তানি বাহিনীর বর্বর নিপীড়ন ও হত্যাযজ্ঞের মধ্যে ঢাকা শহরে বসবাসরত আতঙ্কগ্রস্ত মানুষের জীবনচিত্র। গল্পে সহজ-সরল কলেজ শিক্ষক পর্যন্ত পাকিস্তানি মিলিটারিদের নির্মম নির্যাতনের শিকার হয়। মুক্তিযুদ্ধের সময় অসংখ্য নিরীহ মানুষকে এমন অবর্ণনীয় নির্যাতন সহ্য করতে হয়েছে। মুক্তিযুদ্ধের সময় হানাদার বাহিনীর বিরুদ্ধে মুক্তিযোদ্ধাদের প্রতিরোধের বিভিন্ন চিত্র ফুটে উঠেছে আলোচ্য গল্পে। উদ্দীপকে নাম না জানা বীরসেনাদের স্তুতি বর্ণিত হয়েছে, দেশকে ভালোবেসে দেশমাতৃকাকে শত্রুমুক্ত করার জন্য যাঁরা হাসিমুখে নিজেদের প্রাণ বিসর্জন দিয়েছিলেন। বড় বড় লোকদের ভিড়ে হয়তো ইতিহাসে তাদের নাম লেখা থাকবে না, কিন্তু দেশকে স্বাধীনতা এনে দিতে তাঁদের যে অবদান তা কখনো ভুলে যাওয়ার নয়। অতএব বলা যায়, চেতনাগত দিক থেকে উদ্দীপক ও 'রেইনকোট' গল্প এক ও অভিন্ন ভাবের প্রতিফলন ঘটেছে। তাই প্রশ্নোক্ত মন্তব্যটি যথার্থ।"
        }
      ]
    },
    {
      "number": "5",
      "uddipok": "এই পদ্মা এই মেঘনা, এই হাজার নদীর অববাহিকায় এখানে রমণীগুলো নদীর মতো, নদী ও নারীর মতো কথা কয়। এই অবারিত সবুজের প্রান্ত ছুঁয়ে নির্ভয়ে নীলাকাশ রয়েছে নুয়ে যেন হৃদয়ের ভালোবাসা হৃদয়ে ফোটে আনন্দ বেদনায় মিলন বিরহ সংকটে।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "'রক্তে আমার অনাদি অস্থি' কবিতাটি মাত্রাবৃত্ত ছন্দে রচিত।"
        },
        {
          "label": "খ",
          "question": "",
          "explanation": "'মুগ্ধ মরণ বাঁকে বাঁকে'- পঙ্ক্তিটিতে নদীর প্রতীকে কবি জীবনের প্রতিবন্ধকতার দিকটিকেই রূপায়িত করেছেন। মানবজীবন নদীর মতোই গতিশীল। প্রবহমান নদী যেমন বাঁকে বাঁকে বাধা অতিক্রম করে চলে, তেমনই মানবজীবনেও 'নানা প্রতিবন্ধকতার সম্মুখীন হতে হয়। সামান্য ভুলে এসব প্রতিবন্ধকতা জীবনকে তছনছ করে দিতে পারে। তাই সচেতন হয়ে সেসব প্রতিবন্ধকতাকে জয় করেই সামনে এগিয়ে যেতে হয়। এর মধ্য দিয়ে আলোচ্য পঙ্ক্তিটিতে কবি জীবনের বাধা-বিপত্তির দিকটিকেই তুলে ধরেছেন।"
        },
        {
          "label": "গ",
          "question": "",
          "explanation": "উদ্দীপকে 'রক্তে আমার অনাদি অস্থি' কবিতায় প্রকাশিত জনজীবনে নদ-নদীর প্রভাবের দিকটি ফুটে উঠেছে। 'রক্তে আমার অনাদি অস্থি' কবিতায় কবি নদীমাতৃক বাংলাদেশের বন্দনা করেছেন। তিনি লক্ষ করেছেন, বাংলার জনজীবন অনেকাংশেই নদ-নদীর ওপর নির্ভরশীল। বিশেষ করে গ্রামবাংলার সাথে নদ-নদী ওতপ্রোতভাবে জড়িত। আলোচ্য কবিতাটিতে প্রকাশিত এই নদীকেন্দ্রিকতার দিকটি উদ্দীপকের কবিতাংশেও পরিলক্ষিত হয়। উদ্দীপকের কবিতাংশে নদীকেন্দ্রিক গ্রামবাংলার একটি চিত্ররূপ অঙ্কিত হয়েছে। সেখানে নদ-নদীর অববাহিকায় জনজীবনের অবস্থানের বিষয়টি উঠে এসেছে। আনন্দ-বেদনায় বা বিরহ-সংকটে নদীগুলো যেন গ্রামীণ জনপদের সঙ্গে একাত্ম হয়ে ওঠে। 'রক্তে আমার অনাদি অস্থি' কবিতার কবিও নদীর মাঝেই মানবজীবনের প্রতিচ্ছবি খুঁজেছেন। কবির দৃষ্টিতে জীবনের জয়-পরাজয়, বাধা-বিপত্তিগুলো তাই নদীর মধ্য দিয়েই প্রতীকায়িত হয়েছে। অর্থাৎ আলোচ্য কবিতা এবং উদ্দীপক উভয়ক্ষেত্রেই এ দেশের জনজীবনের ওপর নদ-নদীর প্রভাবের দিকটিই তাৎপর্যময় হয়ে উঠেছে। সে বিবেচনায় উদ্দীপকে 'রক্তে আমার অনাদি অস্থি' কবিতায় প্রকাশিত জনজীবনে নদ-নদীর প্রভাবের দিকটি ফুটে উঠেছে।"
        },
        {
          "label": "ঘ",
          "question": "",
          "explanation": "\"উদ্দীপকটি 'রক্তে আমার অনাদি অস্থি' কবিতার সমগ্র মূলভাবকে ধারণ করে না\"- মন্তব্যটি যথার্থ। 'রক্তে আমার অনাদি অস্থি' কবিতায় কবি সাগরদুহিতা ও নদীমাতৃক বাংলাদেশের বন্দনা করেছেন। পাশাপাশি গণমানুষের শিল্পী হিসেবে নিজের পরিচয় জ্ঞাপনসহ আরও নানা বিষয়ের অবতারণা করেছেন তিনি। উদ্দীপকের কবিতাংশটিতে এ কবিতার কেবল নদী-বন্দনার দিকটিই প্রতিফলিত হয়েছে। উদ্দীপকের কবিতাংশটিতে নদ-নদীর সাথে এ দেশের গ্রামীণ সমাজ এবং জনজীবনের নিবিড় সম্পর্ককে তুলে ধরেছেন। বস্তুত এ দেশের বুক চিরে পদ্মা, মেঘনা, যমুনার মতো হাজারো নদী বয়ে গেছে। এই নদীগুলোই এ দেশকে শস্য-শ্যামলা করে রেখেছে। এসব নদ-নদীর অববাহিকায় গড়ে উঠেছে মানব বসতি। এ দেশের জনজীবনে নদ-নদীর গুরুত্ব তাই অনস্বীকার্য। আলোচ্য কবিতাংশটিতে ফুটে ওঠা নদীকেন্দ্রিকতার এ দিকটি কিছুটা ভিন্ন প্রেক্ষাপটে 'রক্তে আমার অনাদি অস্থি' কবিতায় উপস্থাপিত হয়েছে। 'রক্তে আমার অনাদি অস্থি' কবিতায় কবি এ দেশের জনজীবনে নদ-নদীর প্রভাবের দিকটি তুলে ধরেছেন। আলোচ্য কবিতায় প্রকাশিত এ দিকটি উদ্দীপকের কবিতাংশেও গুরুত্বের সঙ্গে উপস্থাপিত হয়েছে। পাশাপাশি বাঙালি জাতিসত্তার সঙ্গে কবি নিজেকে একাত্ম করে দেখেছেন। এছাড়া কবিতাটির বিষয়বস্তু হিসেবে তিনি গণমানুষের শিল্পী হিসেবে নিজের দায়বদ্ধতা, বিদেশি শক্তির আগ্রাসনের বিরুদ্ধে জাতির দৃঢ় অবস্থানসহ নানা বিষয়ে আলোকপাত করেছেন, যা উদ্দীপকের কবিতাংশে উঠে আসেনি। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "6",
      "uddipok": "আজ তুমি নেই সাথে ভুলে থাকা ছলনাতে মনে মনে ভাবি শুধু তোমারি কথা। পাওয়া না পাওয়ার মাঝে অচেনার সুর বাজে, সুরভিত বিরহের মরম ব্যথা।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "কবি সুফিয়া কামাল ১৯৯৯ সালে মৃত্যুবরণ করেন।"
        },
        {
          "label": "খ",
          "question": "",
          "explanation": "প্রশ্নোক্ত পঙ্ক্তিটির মধ্য দিয়ে আনমনা কবির বসন্তের প্রতি ঔদাসীন্যের দিকটিই উন্মোচিত হয়েছে। বসন্তের আগমনে সমগ্র প্রকৃতি যেন নবরূপ লাভ করে। বাহারি ফুল আর পাতায় সজ্জিত হয় বৃক্ষরাজি। স্বভাবতই কবিরাও বসন্ত বন্দনায় মগ্ন হন। কিন্তু প্রিয়জনের বিয়োগব্যথায় কাতর কবির পক্ষে বসন্তকে বরণ করা সম্ভব হয়ে ওঠেনি। বাহারি ফুলে সুসজ্জিত হওয়ার পরিবর্তে কবিমন শীতের রিক্ততাকেই অবলম্বন করেছে, যা আলোচ্য পঙ্ক্তিটিতে কবিভক্তের প্রশ্নের মধ্য দিয়ে ফুটে উঠেছে।"
        },
        {
          "label": "গ",
          "question": "",
          "explanation": "অতীত স্মৃতিকে কেন্দ্র করে বিরহ-বেদনা প্রকাশের দিক থেকে উদ্দীপকের কবিতাংশে 'তাহারেই পড়ে মনে' কবিতার আংশিক প্রতিফলন ঘটেছে। 'তাহারেই পড়ে মনে' কবিতায় কবির ব্যক্তিজীবনের দুঃখবোধের বহিঃপ্রকাশ ঘটেছে। কবির সাহিত্যজীবনের প্রধান সহায়ক ও উৎসাহদাতা- স্বামী সৈয়দ নেহাল হোসেনের মৃত্যুশোক কবিকে আচ্ছন্ন করে রেখেছে। শোকে মুহ্যমান কবির মনোজাগতিক অবস্থাই কবিতাটিতে বাণীরূপ লাভ করেছে। উদ্দীপকের কবিতাংশে স্মৃতিকাতরতার আবরণে প্রিয়জন হারানো অনিঃশেষ যাতনা প্রকাশিত হয়েছে। কিন্তু 'তাহারেই পড়ে মনে' কবিতায় স্বজন হারানোর মর্মবেদনা ছাড়াও প্রকৃতির সাথে মানবমনের সম্পর্কের দিকটি বিশেষ তাৎপর্যময় হয়ে উঠেছে। এ কবিতায় বিদায়ী শীতের রিক্ততাকে কেন্দ্র করে কবিমনের শোকানুভূতি রূপ লাভ করেছে। এছাড়া কবিতাটিতে শোকানুভূতি যে স্বাভাবিক ব্যক্তিজীবনের ছন্দপতন ঘটাতে পারে- এ বিষয়টি মূর্ত হয়ে উঠেছে। আলোচ্য কবিতার এ সকল বিষয় উদ্দীপকের কবিতাংশে প্রকাশিত হয়নি। সেখানে কেবল এ কবিতায় ফুটে ওঠা স্বজন হারানোর স্মৃতিকে কেন্দ্র করে বিরহ-বেদনার দিকটিই ফুটে উঠেছে। সে বিবেচনায় উদ্দীপকের কবিতাংশে 'তাহারেই পড়ে মনে' কবিতার আংশিক প্রতিফলন ঘটেছে।"
        },
        {
          "label": "ঘ",
          "question": "",
          "explanation": "\"উদ্দীপকের কথকের হৃদয় বেদনা যেন 'তাহারেই পড়ে মনে' কবিতার মূলসুর\"- মন্তব্যটি যথার্থ বলেই আমি মনে করি। তাহারেই পড়ে মনে' কবিতায় প্রিয়জন হারানোর অন্তহীন শোক এবং তার ফলে জগৎ ও জীবনের প্রতি কবির নির্মম উদাসীনতার দিকটি তাৎপর্যময় হয়ে উঠেছে। কবি তাঁর সবচেয়ে কাছের মানুষটিকে হারিয়ে নিঃস্ব ও রিক্ত হয়ে পড়েছেন। ফলে বসন্ত-বন্দনাও তাঁর কাছে অর্থহীন মনে হয়। উদ্দীপকের কবিতাংশে প্রিয়জন হারানো কবির বিরহ-বেদনার বহিঃপ্রকাশ ঘটেছে। প্রিয়জনের স্মৃতি কবিকে তাড়িয়ে বেড়ায়। একমূহূর্তের জন্যও কবি তাকে ভুলে থাকতে পারেন না। হৃদয়কোণে পুরোনো দিনের সেসব সুখস্মৃতি বারবার উঁকি দিয়ে যায়। উদ্দীপকের কবিতাংশটিতে ফুটে ওঠা কবির মনঃযাতনার এ দিকটি 'তাহারেই পড়ে মনে' কবিতায়ও একইভাবে উঠে এসেছে। সেখানেও স্বজন হারানোর ব্যথায় ভারাক্রান্ত কবির মনোবেদনার আখ্যান বিধৃত হয়েছে। 'তাহারেই পড়ে মনে' কবিতায় কবিমন প্রিয়জনের শোকে কাতর। শত চেষ্টা করেও তিনি তাঁকে ভুলতে পারছেন না। চলে যাওয়া প্রিয়জনের ভাবনাই তাঁকে আবিষ্ট করে রাখে। আর তাই প্রকৃতিতে বসন্ত এলেও শীতের রিক্ততার অনুভূতি থেকে মুক্ত হতে পারছেন না তিনি। আলোচ্য কবিতায় প্রকাশিত বিরহ-বেদনার এ দিকটি উদ্দীপকের কবিতাংশেও একইভাবে ফুটে উঠেছে। অর্থাৎ উভয়ক্ষেত্রে কবিদ্বয় প্রিয়জনের অতীত স্মৃতিকে কেন্দ্র করেই এতটা কাতর হয়েছেন। আর বিরহ-বেদনার এই দিকটি 'তাহারেই পড়ে মনে' কবিতা এবং উদ্দীপকের মূলবিষয়। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "7",
      "uddipok": "নাইকো এখানে কালা ও ধলার আলাদা গির্জা-ঘর, নাইকো পাইক-বরকন্দাজ নাই পুলিশের ডর। এই সেই স্বর্গ, এই সেই বেহেস্ত, এখানে বিভেদ নাই, যত হাতাহাতি হাতে হাত রেখে মিলিয়াছে ভাই ভাই! নাইকো এখানে ধর্মের ভেদ শাস্ত্রের কোলাহল, পাদরি-পুরুত-মোল্লা-ভিক্ষু এক গ্লাসে খায় জল।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "'দেউল' শব্দের অর্থ- দেবালয়।"
        },
        {
          "label": "খ",
          "question": "",
          "explanation": "হৃদয়ে স্বতঃস্ফূর্তভাবেই সত্যের উন্মেষ ঘটে, এজন্য বাইরের মতবিভেদ অর্থহীন- প্রশ্নোক্ত পঙক্তিটির মাধ্যমে এ কথাই বোঝানো হয়েছে। সাম্যবাদী কবিতার কবি মনে করেন, মানবহৃদয়েই ঈশ্বরের অবস্থান। আর তাই সত্যের খোঁজে বাইরে যাওয়া বা মতবিরোধ করা নিষ্প্রয়োজন। এ ক্ষেত্রে অন্তর্ধর্মকে গুরুত্ব দিয়েই ধর্মের প্রকৃত সত্যকে উপলব্ধি করা সম্ভব। আলোচ্য পঙ্ক্তিটিতে কবির এমন উপলব্ধিই প্রকাশিত হয়েছে।"
        },
        {
          "label": "গ",
          "question": "",
          "explanation": "উদ্দীপকে 'সাম্যবাদী' কবিতায় প্রকাশিত সাম্যচেতনার দিকটি প্রতিফলিত হয়েছে। 'সাম্যবাদী' কবিতায় কবি এক অসাম্প্রদায়িক, সুখী ও সমৃদ্ধ সমাজ বিনির্মাণের প্রত্যাশা থেকে সাম্যের জয়গান গেয়েছেন। তিনি মনে করেন, সাম্যের মধ্য দিয়েই পুরো মানবসমাজ এক হতে পারে। সাম্য প্রতিষ্ঠার মধ্য দিয়ে কবির অসাম্প্রদায়িক ও মহত্তম জীবনের প্রত্যাশা পূরণ হবে। আলোচ্য কবিতায় ফুটে ওঠা এই সাম্যচেতনার দিকটি উদ্দীপকের কবিতাংশেও সমান গুরুত্বের সঙ্গে উঠে এসেছে। উদ্দীপকের কবিতাংশে বিভেদহীন এক সমাজের কল্পনা করা হয়েছে।' সেখানে উঁচু-নিচু, জাতি-ধর্মের পরিচয় তুচ্ছ। মানবিক বোধকে গুরুত্ব দিয়ে মানুষ পরিচয়কেই বড়ো করে তোলা হয়েছে সেখানে। শুধু তা-ই নয়, সাম্যচেতনা দ্বারা চালিত সে সমাজকে স্বর্গতুল্য জ্ঞান করা হয়েছে। আলোচ্য 'সাম্যাবাদী' কবিতায়ও কবি এমনই এক বিভেদমুক্ত সমাজের প্রত্যাশা ব্যক্ত করেছেন, যেখানে মানুষকে মূল্যায়ন করা হবে মানবিক দৃষ্টিকোণ থেকে। আলোচ্য কবিতার কবির এই মনোভাব উদ্দীপকের কবিতাংশের ভাবনার সমান্তরাল। সে বিবেচনায় উদ্দীপকে 'সাম্যবাদী' কবিতায় প্রকাশিত সাম্যচেতনার দিকটি প্রতিফলিত হয়েছে।"
        },
        {
          "label": "ঘ",
          "question": "",
          "explanation": "'পাদরি-পুরুত-মোল্লা-ভিক্ষু এক গ্লাসে খায় জল'- মন্তব্যটিতে প্রকাশিত সাম্যচেতনার পরিপ্রেক্ষিতে 'সাম্যবাদী' কবিতার নামকরণ যথার্থ। 'সাম্যবাদী' কবিতায় কবি একটি সমৃদ্ধ ও শান্তিপূর্ণ সমাজ বিনির্মাণের প্রত্যাশায় সাম্য প্রত্যাশা করেছেন। তিনি লক্ষ করেছেন, সামাজিক ভেদ- বৈষম্য আর হিংসার বিষবাষ্পে মানুষের জীবন আজ অতিষ্ঠ হয়ে পড়েছে। এমন অবস্থা থেকে উত্তরণের জন্য সমাজসচেতন মানুষের মাঝে সাম্যচেতনার জাগরণ ঘটাতে চেয়েছেন। উদ্দীপকের কবিতাংশে কবি এক সাম্যবাদী সমাজের কথা বলেছেন। সেখানে মানুষে মানুষে কোনো বিভেদ নেই। ধর্মের পার্থক্য নেই। সাম্যবাদী সে সমাজে সকল মানুষ সমান মর্যাদা নিয়ে শান্তিপূর্ণ জীবনযাপন করে। বিভেদহীন ও অসাম্প্রদায়িক সে সমাজে তাই স্বর্গসুখ বিরাজ করে। আলোচ্য 'সাম্যবাদী' কবিতার কবি এ রকম এক সাম্যবাদী সমাজের প্রত্যাশা থেকেই সাম্যের গান গেয়েছেন। 'সাম্যবাদী' কবিতাটিতে কবির সাম্যবাদ-সম্পর্কিত ভাবনা প্রকাশিত হয়েছে। এ কবিতায় কবি এক সুখী, সমৃদ্ধ ও শান্তিপূর্ণ সমাজের আকাঙ্ক্ষায় সাম্যবাদ প্রত্যাশা করেছেন। কবি মনে করেন, সে সমাজে মানুষ পরিচয়কেই সর্বাধিক গুরুত্ব দেওয়া হবে। এর মধ্য দিয়ে প্রশ্নোক্ত 'পাদরি-পুরুত-মোল্লা-ভিক্ষু এক গ্লাসে খায় জল' উক্তিটিকে সত্য প্রতিপন্ন করে ধর্মীয় ও জাতিগত বিভেদ ভুলে মানুষ এক হয়ে যাবে। অর্থাৎ আলোচ্য কবিতাটিতে প্রকাশিত কবির ভাবনা সাম্যচেতনাকে ঘিরেই আবর্তিত হয়েছে। সে দিক বিবেচনায় প্রশ্নোক্ত উক্তিটির আলোকে 'সাম্যবাদী' কবিতার নামকরণ যথাযথ অর্থবহ।"
        }
      ]
    },
    {
      "number": "8",
      "uddipok": "জান না কি তুমি, রে বেঈমান আল্লাহ সর্বশক্তিমান দেখিছেন তোর সবকিছু? জাব্বা জোব্বা দিয়ে ধোঁকা দিবি আল্লারে, ওরে বোকা কেয়ামতে হবে মাথা নিচু।",
      "tag": "SB 19",
      "sub_questions": [
        {
          "label": "ক",
          "question": "",
          "explanation": "জমিলার বুবু খোদেজা প্রথম মজিদকে দেখায়।"
        },
        {
          "label": "খ",
          "question": "",
          "explanation": "প্রশ্নোক্ত বাক্যটির মাধ্যমে বোঝানো হয়েছে- মহব্বতনগরের লোকেরা মজিদের প্রথম স্ত্রী রহিমার মতোই দৈহিক শক্তিতে বলীয়ান কিন্তু সহজ-সরল এবং মানসিকভাবে দুর্বল ও ভীতু প্রকৃতির। মহব্বতনগরের মানুষগুলো কাজ করে আনন্দ পায়। তাদের অন্তরজুড়ে শুধু জমি আর ধান। সারা বছর খোদার কথা ভুলেই থাকে তারা। কেবল বর্ষণহীন খরার দিনে যখন জমিতে ফাটল ধরে তখন তারা খোদাকে স্মরণ করে। বিশাল শরীর নিয়ে তারা সবসময় কাজে মগ্ন থাকে। মোটাতাজা শরীর হলেও লোকগুলো রহিমার মতো অন্তরে নারীসুলভ ভয় লালন করে। রহিমার মতোই তারা মজিদকে ভয় পায় ও শ্রদ্ধা করে। এজন্যই প্রশ্নোক্ত কথাটি বলা হয়েছে।"
        },
        {
          "label": "গ",
          "question": "",
          "explanation": "ধর্মকে ব্যবহার করে সাধারণ মানুষের সঙ্গে প্রতারণা করায় উদ্দীপকের বেইমান 'লালসালু' উপন্যাসের ভণ্ড ধর্মব্যবসায়ী মজিদ চরিত্রকে ইঙ্গিত করে। আলোচ্য উপন্যাসের মজিদ মহব্বতনগর গ্রামের মানুষের ধর্মীয় অন্ধ বিশ্বাসকে কাজে লাগিয়ে নিজের স্বার্থ হাসিল করে। ধর্মকে পুঁজি করে একটি পুরোনো কবরকে মোদাচ্ছের পিরের মাজার বলে প্রতিষ্ঠিত করে। সহজ-সরল মানুষের ধর্মীয় অনুভূতিকে কাজে লাগিয়ে ধর্মব্যবসার মাধ্যমে সে বিত্ত-বৈভবের মালিক হয়। উদ্দীপকের কবিতাংশে ইসলামি পোশাক ব্যবহার করে আল্লাহকে ধোঁকা দেওয়ার কথা বলা হয়েছে। অর্থাৎ, ধর্মকে ব্যবহার করে মানুষের সঙ্গে প্রতারণার দিকটি উঠে এসেছে। সেই সঙ্গে সর্বশক্তিমান আল্লাহ সব দেখছেন বলে সতর্ক করা হয়েছে। কেননা, আল্লাহ সর্বশক্তিমান তাঁর কাছে কোনো কিছুই অজানা থাকে না। কেয়ামতের দিন তিনি অবশ্যই অন্যায়ের বিচার করবেন। যে আল্লাহ্র নামে বেইমানী করবে তাকে তিনি ক্ষমা করবেন না। উদ্দীপকের এই বেইমানই হচ্ছে আলোচ্য উপন্যাসের মজিদ। কারণ ধর্মকে হাতিয়ার করে, সাধারণ মানুষকে ঠকিয়ে সে ব্যক্তিস্বার্থ হাসিল করছে। সুতরাং, চারিত্রিক বৈশিষ্ট্যের কারণে উদ্দীপকের বেইমান 'লালসালু' উপন্যাসের মজিদ চরিত্রকেই ইঙ্গিত করে।"
        },
        {
          "label": "ঘ",
          "question": "",
          "explanation": "'লালসালু' উপন্যাসের ধর্মকে ব্যবহার করে প্রতারণার দিকটির সঙ্গে উদ্দীপকের ভাবগত ঐক্য পরিলক্ষিত হয়। আলোচ্য উপন্যাসের প্রধান চরিত্র মজিদ আত্মপ্রতিষ্ঠার জন্য ধর্মকে অসৎভাবে ব্যবহার করেছে। সে একটি পুরোনো কবরকে মাজার বানিয়ে সাধারণ মানুষের সম্পদ লুট করেছে। ধর্মকে ব্যবহার করে মানুষকে ঠকানো গর্হিত কাজ জেনেও সে তা করতে দ্বিধা করেনি। কেননা, সে ব্যক্তিস্বার্থ হাসিল করতে এবং সাধারণ মানুষকে ধোঁকা দিতে এর চেয়ে ভালো উপায় আর পায়নি। শুধু তা-ই নয়, যাকে সে তার পথের কাঁটা মনে করেছে তাকেই নির্মমভাবে ধর্মকে ব্যবহার করে প্রতিহত করেছে। উদ্দীপকের কবিতাংশে কবি ধর্মের নামে যারা ভণ্ডামি করে তাদের বিরুদ্ধে সোচ্চার হয়েছেন। তিনি বলেছেন, পৃথিবীর কোনো কিছুই আল্লাহর জানার বাইরে থাকে না। কেননা, আল্লাহ সর্বশক্তিমান এবং সকল কিছুর মালিক। যে আল্লাহকে ধোঁকা দেবে আল্লাহতালা অবশ্যই কেয়ামতের দিনে তার বিচার করবেন। আলোচ্য উপন্যাসের লেখক ও উদ্দীপকের কবি দুজনেই ধর্মব্যবসায়ীর মুখোশ উন্মোচন করতে চেয়েছেন। উপন্যাসের মজিদ একজন অসৎ ব্যক্তি, যে কিনা ধর্মভীরু মানুষের ধর্মের প্রতি অন্ধ বিশ্বাসকে কাজে লাগিয়ে তাদের শোষণ করার মাধ্যমে নিজের কার্যসিদ্ধি করেছে। গ্রামের মানুষের অন্ধ ধর্মীয় দুর্বলতা মজিদকে গ্রামে আধিপত্য প্রতিষ্ঠায় সহায়তা করে। এর মাধ্যমে গ্রামের মানুষের সঠিক ধর্মীয় শিক্ষার অভাব ফুটে ওঠে। উদ্দীপকে ধর্মব্যবসায়ী অসৎ ব্যক্তিদের ধর্মকে আশ্রয় করে তাদের কার্যসিদ্ধির বিষয়টি ফুটে উঠেছে। ধর্মের মূল উদ্দেশ্য মানব কল্যাণ কিন্তু কিছু অসৎ ব্যক্তি এই ধর্মকে ব্যবহার করেই আপন স্বার্থ উদ্ধার করে। 'লালসালু' উপন্যাসের ধর্মকে এভাবে অসৎ কাজে ব্যবহার করার দিকটি তাই উদ্দীপকের বক্তব্যের সঙ্গে সম্পর্কযুক্ত হয়ে উঠেছে।"
        }
      ]
    },
    {
      "number": "9",
      "uddipok": "৯. দিনাজপুর মেডিকেল কলেজ থেকে ডাক্তারি বিদ্যা অর্জন করে জনাব মোশারফের ছেলে বাপ্পী বিনয়পুর গ্রামে একটি হাসপাতাল স্থাপনের উদ্যোগ নেয়। কিন্তু অশিক্ষিত গ্রামবাসী এর প্রতিবাদ জানায়। গ্রামবাসী মনে করে হাসপাতাল তৈরি হলে কাটা ছিঁড়া করতে গিয়ে ডাক্তাররা মানুষ মেরে ফেলবে। তাদের কাছে ডাক্তার মানেই কসাই। তার চেয়ে গ্রামের কবিরাজ ফকির-বৈদ্য, ঝাড়ফুঁকই তাদের জন্য মজঙ্গল। কসাই ডাক্তারখানার দরকার নেই।",
      "tag": "SB 19,ISCM 23",
      "sub_questions": [
        {
          "label": "ক",
          "question": "",
          "explanation": "'লালসালু' সামাজিক সমস্যামূলক উপন্যাস।"
        },
        {
          "label": "খ",
          "question": "",
          "explanation": "দুনিয়ায় বাস করতে গেলে সময়ে-অসময়ে মিথ্যা কথা না বললেই নয় বলে মজিদ মনে করে, দুনিয়াটা বড়ো বিচিত্র জায়গা। করিমগঞ্জ হাসপাতালে মহব্বতনগরের আহত লোকদের দেখতে যায় মজিদ। অসুস্থ লোকদের দেখাশোনা করে গ্রামে ফিরে এসে মজিদ গুরুতর আহত কালু মিয়ার বাপকে বলে, সেখানে তার ছেলের সেবা-যত্ন ও ওষুধ-পথ্যের কোনো অভাব নেই। কারণ, হাসপাতালের ডাক্তার তার মুরিদ। এ কথাটা অবশ্য মিথ্যা, তবু মজিদ জেনে-শুনে মিথ্যা কথা বলে। কারণ তার মতে, দুনিয়াটা বড় বিচিত্র জায়গা। এখানে সময়ে- অসময়ে মিথ্যা কথা না বললে চলে না।"
        },
        {
          "label": "গ",
          "question": "",
          "explanation": "স্কুল প্রতিষ্ঠার মাধ্যমে গ্রামের মানুষকে শিক্ষিত ও সচেতন করে তোলার আকাঙ্ক্ষার দিক থেকে 'লালসালু' উপন্যাসের আক্কাসের সাথে উদ্দীপকের বাপ্পীর জনকল্যাণমূলক কাজের উদ্দেশ্যগত মিল পাওয়া যায়। 'লালসালু' উপন্যাসে মোদাব্বের মিঞার ছেলে আক্কাস গ্রামে একটি স্কুল প্রতিষ্ঠা করতে চায়। সে নিজে করিমগঞ্জ স্কুলে পড়াশোনা করেছে। তাই সে চায় সকলের সহায়তায় একটি স্কুল প্রতিষ্ঠা করে গ্রামের অশিক্ষিত মানুষকে সচেতন ও শিক্ষিত করে তুলতে। কিন্তু মজিদের বিরোধিতার কারণে আক্কাসের সে উদ্দেশ্য সফল হয়নি। উদ্দীপকের বাপ্পীর মাঝেও আক্কাসের মতোই চারিত্রিক বৈশিষ্ট্য লক্ষ করা যায়। আলোচ্য উপন্যাসের আক্কাসের মতো সেও অশিক্ষিত ও অসচেতন মানুষকে ভালোবাসে বলে গ্রামে একটি হাসপাতাল প্রতিষ্ঠা করতে চায়। বাপ্পীও 'লালসালু' উপন্যাসের আক্কাসের মতো জনকল্যাণমূলক কাজে বিরোধিতার সম্মুখীন হয়। গ্রামের অশিক্ষিত মানুষ তার হাসপাতাল প্রতিষ্ঠায় বিরোধিতা করে। বস্তুত গ্রামের মানুষের কল্যাণচিন্তায় বাপ্পীর হাসপাতাল প্রতিষ্ঠা করার আকাঙ্ক্ষা ও তা করতে না পারার দিকটিতে 'লালসালু' উপন্যাসের আক্কাসের মধ্যে স্কুল প্রতিষ্ঠা করতে না পারার 'মিল লক্ষ করা যায়।"
        },
        {
          "label": "ঘ",
          "question": "",
          "explanation": "সাধারণ মানুষের কল্যাণ চিন্তা করার মানসিকতা 'লালসালু' উপন্যাসের আক্কাস ও উদ্দীপকের বাপ্পীর মাঝে একইভাবে প্রবাহিত হয়েছে। 'লালসালু' উপন্যাসের আক্কাস গ্রামের মানুষকে শিক্ষিত করে তুলতে একটি স্কুল প্রতিষ্ঠা করতে চায়। সে চায় গ্রামবাসী আধুনিক শিক্ষায় শিক্ষিত ও সচেতন হয়ে উঠুক। কিন্তু গ্রামের স্বার্থান্ধ ও ভণ্ড মজিদ তার মাজার ব্যাবসার ক্ষতি হবে ভেবে আক্কাসের এই মহৎ উদ্যোগের বিরোধিতা করে। সে খালেক ব্যাপারীর সহায়তায় গ্রামে স্কুলের পরিবর্তে মসজিদ প্রতিষ্ঠা করতে চায়। ধর্মান্ধ মানুষেরা মজিদের এই মতামতকেই গুরুত্ব দেয়। ফলে আক্কাস গ্রাম থেকে চলে যেতে বাধ্য হয়। উদ্দীপকের বাপ্পী দিনাজপুর মেডিকেল থেকে ডাক্তারি পাশ করেছে। তাই সে চায়, তার গ্রামের অশিক্ষিত মানুষগুলোও যেন সুচিকিৎসা পায়। এই উদ্দেশ্যে সে গ্রামে একটি হাসপাতাল প্রতিষ্ঠা করার উদ্যোগ নেয়। কিন্তু গ্রামের কুসংস্কারাচ্ছন্ন মানুষ হাসপাতালের আধুনিক চিকিৎসার চেয়ে কবিরাজের ওপর বেশি আস্থাশীল। ফলে তারা চায় না গ্রামে হাসপাতাল প্রতিষ্ঠিত হোক। মূলত গ্রামীণ মানুষের কুসংস্কারের কারণেই বাপ্পীর হাসপাতাল প্রতিষ্ঠার স্বপ্ন পূরণ হয়নি। অশিক্ষিত ও অজ্ঞ মানুষের অন্ধ সংস্কারের কারণে আলোচ্য উপন্যাসের আক্কাস ও উদ্দীপকের বাপ্পী উভয়েই তাদের উদ্দেশ্য বাস্তবায়ন করতে ব্যর্থ হয়। মানুষের অন্ধ ধর্মবিশ্বাসকে কাজে লাগিয়ে উপন্যাসের মজিদ আক্কাসের বিদ্যালয় প্রতিষ্ঠার বিষয়টি বন্ধ করেছে। অন্যদিকে, উদ্দীপকের কুসংস্কারাচ্ছন্ন মানুষ বাপ্পীর হাসপাতাল প্রতিষ্ঠার চেষ্টাকে প্রতিহত করেছে। 'লালসালু' উপন্যাস এবং উদ্দীপক উভয়ক্ষেত্রেই আক্কাস ও বাপ্পীর ব্যর্থতার মূল কারণ মানুষের অশিক্ষা ও কুসংস্কার। মানুষের অন্ধ বিশ্বাসকে কাজে লাগিয়ে মাতব্বর শ্রেণি ও ধর্ম ব্যবসায়ীরা আক্কাসের স্কুল প্রতিষ্ঠা ও বাপ্পীর হাসপাতাল প্রতিষ্ঠার মতো মহৎ উদ্যোগকে ব্যর্থতায় পর্যবসিত করেছে। তারা মাথা নত করতে বাধ্য হয়েছে মানুষের প্রবল অন্ধ ধর্মবিশ্বাসের কাছে। সেদিক বিবেচনায় উদ্দীপকের বাপ্পী ও 'লালসালু' উপন্যাসের আক্কাস উভয়ের মানসিকতা মহৎ।"
        }
      ]
    },
    {
      "number": "10",
      "uddipok": "কেউতো জানে না প্রাণের আকুতি বারেবারে সে কি চায় স্বার্থের টানে প্রিয়জন কেন দূরে সরে চলে যায় ধরণির বুকে পাশাপাশি তবু কেউ বুঝি কারো নয়।",
      "tag": "SB 19,RCC 24,NDCD 24",
      "sub_questions": [
        {
          "label": "ক",
          "question": "",
          "explanation": "সিরাজউদ্দৌলার স্ত্রীর নাম লুৎফুন্নেসা।"
        },
        {
          "label": "খ",
          "question": "",
          "explanation": "প্রজাদের দূর্ভোগের জন্য অন্য কাউকে দোষারোপ না করে আত্মগ্লানি প্রকাশ করতে গিয়ে নবাব সিরাজউদ্দৌলা একথা বলেছেন। উৎপীড়িত ব্যক্তিকে দরবারে ঢাকার পূর্বে নবাব তাঁর পারিষদদের ডেকে তাঁদের নিজ নিজ দায়িত্ব পুনরায় স্মরণ করিয়ে দেন। এতে অসন্তুষ্ট হয়ে মিরজাফর নবাবকে প্রশ্ন করে, তিনি তাদের সন্দেহ করছেন কি না? কিন্তু নবাব কোনো অভিযোগ জানাতে চান না। বাংলার প্রজাদের সুখ- স্বাচ্ছন্দ্য বিধান না করতে পারায় নিজেকেই অপরাধী আখ্যা দেন তিনি। আর এ প্রসঙ্গেই তিনি নিজের বিরুদ্ধে নালিশের কথা বলেন।"
        },
        {
          "label": "গ",
          "question": "",
          "explanation": "উদ্দীপকের দ্বিতীয় লাইনে স্বার্থের প্রয়োজনে কাছের মানুষও পর হয়ে যাওয়ার যে কথা বলা হয়েছে তার পরিপ্রেক্ষিতে ঘসেটি বেগমের ক্ষেত্রে প্রশ্নোক্ত মন্তব্যটি যথার্থ হয়ে উঠেছে। * 'সিরাজউদ্দৌলা' নাটকে ঘসেটি বেগম নবাব সিরাজউদ্দৌলার আপন খালা। অথচ নিজের স্বার্থসিদ্ধির জন্য ঘসেটি বেগম নবাবের বিরুদ্ধাচরণ করেছেন। তিনি সবসময় নবাবের ধ্বংস কামনা করতেন। নবাব সিরাজউদ্দৌলাকে সিংহাসনচ্যুত করার জন্য তিনি গোপনে অমাত্যদের সঙ্গে ষড়যন্ত্র করেছেন। রাজদরবারে নিজের প্রভাব বজায় রাখার জন্য ঘসেটি বেগম তার পুত্রতুল্য নবাব সিরাজউদ্দৌলাকেও দূরে ঠেলে দিতে দ্বিধা করেননি। উদ্দীপকের দ্বিতীয় চরণে স্বার্থের কাছে রক্তের সম্পর্ককেও তুচ্ছ বলা হয়েছে। মানুষ অনেক সময় ব্যক্তিস্বার্থ চরিতার্থের জন্য সর্বস্ব ত্যাগ করতেও দ্বিধা করে না। তারা স্বার্থ উদ্ধারের জন্য ভাইবোন, আত্মীয়- পরিজনকেও অবলীলায় দূরে ঠেলে দেয়। উদ্দীপকের দ্বিতীয় চরণে লেখক এই কথাটিই বোঝাতে তৎপর হয়েছেন। আর এ দিকটির বাস্তব রূপ দেখা যায় 'সিরাজউদ্দৌলা' নাটকের ঘসেটি বেগমের কর্মকান্ডে। অতএব, প্রশ্নোক্ত মন্তব্যটি যথার্থ বলেই বিবেচিত হয়।"
        },
        {
          "label": "ঘ",
          "question": "",
          "explanation": "'সিরাজউদ্দৌলা' নাটকে ব্যক্তিস্বার্থ চরিতার্থের প্রয়োজনে বিশ্বাসঘাতকতার যে দিকটি প্রকাশিত হয়েছে, উদ্দীপকের আলোকে তা অত্যন্ত ঘৃণিত ও নিন্দিত বলে পরিগণিত। 'সিরাজউদ্দৌলা' নাটকে বিশ্বাসঘাতকতার নিকট দেশপ্রেমের পরাজয় ঘটেছে। নবাব সিরাজউদ্দৌলা দেশের জন্য ভাবলেও তাঁর অমাত্যবর্গের কিছু অংশ ছিল তাঁর বিপরীত। তারা আত্মস্বার্থ চরিতার্থের জন্য গোপনে ইংরেজদের সাথে হাত মিলিয়েছে। নবাব আপন ভেবে দায়িত্ব দিলেও তারা সেই বিশ্বাসের মূল্য দেয়নি। বরং নবাবকে কীভাবে সিংহাসনচ্যুত করা যায়, সেই পরিকল্পনাতেই সর্বদা ব্যতিব্যস্ত থেকেছে তারা। তাদের এ ধরনের ঘৃণ্য কর্মকাণ্ডই নবাব সিরাজউদ্দৌলার তথা বাংলার পতন ত্বরান্বিত করেছে।"
        }
      ]
    }
  ]
}