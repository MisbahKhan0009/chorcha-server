{
  "title": "ঢাকা সিটি কলেজ ২০২৪",
  "subtitle": "বাংলা (11)",
  "questions": [
    {
      "number": "1",
      "uddipok": "ভারতের অভিজাত এলাকায় অবস্থিত গ্লোরি ইন্টারন্যাশনাল স্কুলের প্রায় সব ছাত্রছাত্রীই ব্রাহ্মণ সম্প্রদায়ের। হঠাৎ একদিন বেশ কয়েকজন অভিভাবক স্কুলে এসে চিৎকার করে বলা শুরু করল যে তাদের জাত চলে গেছে, কারণ স্কুলের রান্নার মাসি নিম্ন সম্প্রদায়ের। তার হাতের রান্না খেয়ে তাদের সন্তানদের পাশাপাশি তাদেরও মহাপাপ হয়েছে। তাই তাদের দাবি অবিলম্বে রান্নার মাসিকে চাকরিচ্যুত করতে হবে। কিন্তু স্কুলের প্রধান শিক্ষক অভিভাবকদের পক্ষ না নিয়ে তাদের বোঝানোর চেষ্টা করলেন সকল সংকীর্ণতার ঊর্ধ্বে উঠে মানুষকে ভালোবাসাই প্রকৃত ধর্ম।",
      "tag": "DCC 24",
      "sub_questions": [
        {
          "label": "ক",
          "question": "ন্যাড়া সন্ন্যাসী অবস্থায় কোথায় গিয়ে সিদ্ধি লাভ করে এসেছে?",
          "explanation": "ন্যাড়া সন্ন্যাসী অবস্থায় কামাখ্যায় গিয়া সিদ্ধ হইয়া আসিয়াছে।"
        },
        {
          "label": "খ",
          "question": "'স্বদেশের মঙ্গলের জন্য সমস্ত অকাতরে সহ্য করিয়া টানিয়া লইয়া চলিলাম'-উক্তিটি বাখ্যা করো।",
          "explanation": "প্রশ্নোক্ত উক্তিটি বিলাসীকে গ্রামের বাইরে রেখে আসার ঘটনায় ব্যঙ্গার্থে করা হয়েছে। অন্নপাপের অজুহাতে গ্রামের লোকেরা বিলাসীকে অকথ্য নির্যাতন করে গ্রামের বাইরে রেখে আসার জন্য টেনেহিঁচড়ে নিয়ে যাচ্ছিল। অসুস্থ মৃত্যুঞ্জয়ের জন্য তৈরি করা রুটিগুলো ঘরে দিয়ে আসার কথা বললেও তার আকুতিতে কারো মন গলেনি। মৃত্যুঞ্জয়ের মাথা কোটা, দ্বারে পদাঘাত, গালাগালি কাউকে বিন্দুমাত্র বিচলিত করতে পারেনি। কেননা, তাদের মনে হয়েছিল এভাবে বিলাসীকে গ্রামের বাইরে বের করে দিতে পারলেই স্বদেশের মঙ্গল ঘটবে।"
        },
        {
          "label": "গ",
          "question": "উদ্দীপকের অভিভাবকদের ভাবনার মধ্য দিয়ে 'বিলাসী' গল্পের কোন দিকটি ফুটে উঠেছে?-আলোচনা করো।",
          "explanation": "উদ্দীপকের অভিভাবকদের মধ্যে 'বিলাসী' গল্পের গোড়া হিন্দু সমাজের দিকটি ফুটে উঠেছে। 'বিলাসী' গল্পের বিলাসী ও মৃত্যুঞ্জয় তৎকালীন গোড়া হিন্দুসমাজের রোষানলের স্বীকার। তৎকালীন রক্ষণশীল হিন্দু সমাজ বিশ্বাস করত না যে সবকিছুর ঊর্ধ্বে মানুষ। এই বৈষম্য, জাতিভেদ, এই জাতীয় সামাজিক অনাচার তৎকালীন হিন্দু সমাজকে গ্রাস করে ফেলেছিল। মৃত্যুঞ্জয় বিলাসীর হাতে ভাত খেয়ে যে অন্যায় করেছে তা গোড়া হিন্দু সমাজের কাছে অমার্জনীয় অপরাধ। ফলে সমাজের নিষ্ঠুর ও অশুভ থাবার ছোবলে পড়ে বিলাসী ও মৃত্যুঞ্জয়ের জীবনে নেমে এসেছে করুণ পরিণতি। উদ্দীপকে গ্লোরি ইন্টারন্যশনাল স্কুলের অধিকাংশ শিক্ষার্থী ব্রাহ্মণ সম্প্রদায়ের কিন্তু স্কুলের রান্নার কাজে নিযুক্ত মাসি নিম্ন সম্প্রদায়ের। অভিভাবকরা বিষয়টি জেনে স্কুলে এসে অভিযোগ করতে লাগল যে তাদের মহাপাপ হয়েছে। মাসিকে চাকরিচ্যুত করা হোক। কিন্তু প্রধান শিক্ষক তাদের বোঝানোর চেষ্টা করলেন যে সংকীর্ণতার ঊর্ধ্বে উঠে মানুষকে ভালোবাসাই প্রকৃত ধর্ম। একইভাবে 'বিলাসী' গল্পেও দেখা যায় মৃত্যুঞ্জয় নিম্ন জাতের মেয়ে বিলাসীর হাতে ভাত খাওয়ায় রক্ষণশীল হিন্দু সমাজ কিছুতেই তাদের মেনে নেয় না। সুতরাং বলা যায় যে, উদ্দীপকের অভিভাবকদের মধ্য দিয়ে 'বিলাসী' গল্পের সামাজিক কুসংস্কার, বর্ণপ্রথা ও জাতিভেদের বিষয়টি ফুটে উঠেছে।"
        },
        {
          "label": "ঘ",
          "question": "'সকল সংকীর্ণতার ঊর্ধ্বে উঠে মানুষকে ভালোবাসাই প্রকৃত ধর্ম'- উক্তিটির তাৎপর্য 'বিলাসী' গল্পের আলোকে বিশ্লেষণ করো।",
          "explanation": "'ধর্ম, বর্ণ, গোত্র ভুলে সংকীর্ণতার ঊর্ধ্বে উঠে মানুষকে ভালোবাসাই প্রকৃত ধর্ম।'-উক্তিটি যথার্থ। 'বিলাসী' গল্পে লেখক জাত-বর্ণের ঊর্ধ্বে গিয়ে মানবপ্রেম ও ভালোবাসার মহিমা তুলে ধরেছেন। মৃত্যুপথযাত্রী মৃত্যুঞ্জয়কে সেবাযত্ন করে সুস্থ করে তোলে বিলাসী মানবতার দৃষ্টান্ত স্থাপন করেছেন। এদিকে বিলাসীর এমন কাজের প্রতিদানস্বরূপ মৃত্যুঞ্জয় তাকে বিয়ে করে। এমনকি সমাজের মানুষ তাদের অন্নপাপের দোহাই দিয়ে সমাজচ্যুত করলে তারা অন্যগ্রামে গিয়ে সংসার শুরু করে। উদ্দীপকে দেখা যায় অধিকাংশ শিক্ষার্থী যেখানে ব্রাহ্মণ সম্প্রদায়ের সেখানে স্কুলের রান্নার কাজে নিযুক্ত মাসি নিম্ন সম্প্রদায়ের। তাই গ্লোরি ইন্টারন্যাশনাল স্কুলের শিক্ষার্থীদের অভিভাবকরা বিষয়টি জেনে স্কুলে এসে অভিযোগ করতে লাগল যে তাদের মহাপাপ হয়েছে। মাসিকে চাকরিচ্যুত করা হোক। কিন্তু প্রধান শিক্ষক তাদের বোঝানোর চেষ্টা করলেন যে সংকীর্ণতার ঊর্ধ্বে উঠে মানুষকে ভালোবাসাই প্রকৃত ধর্ম। আলোচ্য 'বিলাসী' গল্পে বিলাসী ও মৃত্যুঞ্জয়ের নিঃস্বার্থ ভালোবাসার মহিমা প্রকাশ করা হয়েছে। বিলাসীর হাতে ভাত খেয়ে অন্নপাপের দায়ে গোড়া হিন্দু সমাজ বিলাসী ও মৃত্যুঞ্জয়কে সমাজচ্যুত করলেও তারা তাদের ভালোবাসার অমর দৃষ্টান্ত স্থাপন করেছে গল্পটিতে। জাতভেদের ঊর্ধ্বে গিয়ে স্থাপন করেছেন ভালোবাসার নিদর্শন। উদ্দীপকেও মানুষকে ভালোবাসার একটি গভীর চেতনা উল্লেখ করা হয়েছে। সব সংকীর্ণতার ঊর্ধ্বে, গিয়ে মানুষকে ভালোবাসার কথা বলা হয়েছে। তাই বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "2",
      "uddipok": "রফিক ও শফিক দুই ভাই অর্থনৈতিকভাবে সচ্ছল। তবে প্রতিবছর ইদে জাকাত দেওয়া নিয়ে দুইজনের মধ্যে দ্বন্দ্বের সৃষ্টি হয়। রফিকের মতে জাকাতের টাকায় একাধিক শাড়ি, লুঙ্গি কিনে গরিবদের মাঝে বিতরণ করলে তাদের বস্ত্র চাহিদা লাঘব হবে এবং সে ছবি সামাজিক যোগাযোগ মাধ্যমে প্রচার করলেও জনগণও তা অনুসরণ করবে। কিন্তু শফিক চায় এলাকার বস্তিতে কয়েকজন মহিলাকে সেলাই মেশিন কিনে দিলে বরং তারা কিছু আয় রোজগার করতে পারবে। আর এজন্য তিনি সব রকম সামাজিক প্রচারণার বিরোধী।",
      "tag": "DCC 24",
      "sub_questions": [
        {
          "label": "ক",
          "question": "সমাজের ক্ষুদ্রতম অঙ্গ বা ইউনিট কোনটি?",
          "explanation": "সমাজের ক্ষুদ্রতম অঙ্গ বা ইউনিট হলো পরিবার I"
        },
        {
          "label": "খ",
          "question": "'মানব-কল্যাণ স্বয়ম্ভু, বিচ্ছিন্ন ও সম্পর্ক রহিত হতে পারে না'-উক্তিটির ব্যাখ্যা করো।",
          "explanation": "প্রত্যেক মানুষ সমাজের সাথে নিবিড়ভাবে সম্পর্কিত বলে মানব- কল্যাণ স্বয়ম্ভু, বিচ্ছিন্ন, সম্পর্ক-রহিত হতে পারে না। প্রত্যেক মানুষ সমাজের সাথে সম্পর্কিত। ফলে মানুষের কল্যাণও সামগ্রিকভাবে সমাজের ভালো-মন্দের উপর নির্ভর করে। কিন্তু সমাজে মানব-কল্যাণ কথাটি সংকীর্ণ অর্থে ব্যবহৃত হয়। মূলত উপলব্ধিহীনতার কারণেই এমনটা হয়ে থাকে। সমাজের বৃহত্তর জনগোষ্ঠীকে বাদ দিয়ে কখনো মানব-কল্যাণ সাধিত হতে পারে না। প্রকৃত মানব-কল্যাণ তখনই সাধিত হবে যখন সমাজের সকলের কল্যাণ একসাথে হবে। আর এ কারণেই মানব-কল্যাণ স্বয়ম্ভ, বিচ্ছিন্ন, সম্পর্ক-রহিত হতে পারে না।"
        },
        {
          "label": "গ",
          "question": "উদ্দীপকের রফিকের ভাবনার মধ্য দিয়ে 'মানব-কল্যাণ' প্রবন্ধের কোন বিষয়ের সাদৃশ্য আছে তা আলোচনা করো।",
          "explanation": "উদ্দীপকের রফিকের ভাবনা 'মানব-কল্যাণ' প্রবন্ধে উল্লিখিত লোক দেখানো মানবিক সহায়তার সাথে সম্পর্কিত যেখানে কোনো Human dignity থাকে না। এই প্রবন্ধে মানব-কল্যাণ কেন হয়ে থাকে সেই বিষয়টি বিস্তারিত আলোচনা করা হয়েছে। এক ধরনের মানব-কল্যাণ রয়েছে যেখানে মানুষ তার মর্যাদা রক্ষা করতে পারে না বরং সে সামান্য কিছু পেয়ে একজনের ইচ্ছা প্রকাশের অংশ হয় মাত্র। অন্যদিকে, নিজের মর্যাদা অক্ষুণ্ণ রেখে যখন কেউ দান গ্রহণ করে এবং সেটা যদি তার জন্য স্থায়ী কোনো উপার্জনের ব্যবস্থা সৃষ্টি করতে পারে, প্রাবন্ধিকের মতে সেটাই মানব-কল্যাণ। উদ্দীপকে বর্ণিত রফিক জাকাত দিয়ে ছবি তুলে সামাজিক যোগাযোগমাধ্যমে তা পোস্ট দিয়ে মানুষের কাছে তুলে ধরতে চায়। তার যুক্তির আড়ালে সে. মূলত নিজেকেই প্রচার করতে চায়। উদ্দীপকে রফিকের মানসিকতা প্রকৃত মানব-কল্যাণকে স্পর্শ করতে পারেনি বরং রফিকের কার্যক্রম মানুষের Human dignity নষ্ট করেছে।"
        },
        {
          "label": "ঘ",
          "question": "উদ্দীপকের শফিকের উদ্যোগটি সমাজে পরিবর্তন আনার জন্য কতটুকু যুক্তিযুক্ত? 'মানব-কল্যাণ' প্রবন্ধ অনুসারে তোমার মতামত ব্যক্ত করো।",
          "explanation": "উদ্দীপকে বর্ণিত শফিকের সাহায্যের প্রক্রিয়াটি অসহায় মানুষের জীবিকা অর্জনের একটি স্থায়ী মাধ্যম হওয়ায় উদ্যোগটি সমাজে পরিবর্তন আনার জন্য যুক্তিযুক্ত। আলোচ্য 'মানব-কল্যাণ' প্রবন্ধে লেখক বলেছেন কাউকে করুণা করে দানখয়রাত করাকে মানব-কল্যাণ বলা যায় না। এটি সংকীর্ণ মনোভাব বলে উল্লেখ করেছেন লেখক। এই ধরনের দানে মানুষকে বরং অবমূল্যায়ন ও অপমান করা হয়। কল্যাণ বা দান হতে হবে এমন যার মাধ্যমে একজন অসহায় মানুষ তার অবস্থার উন্নয়ন ঘটিয়ে একটি মর্যাদাপূর্ণ অবস্থায় যেতে পারে। উদ্দীপকের শফিক সাহেব এলাকার বস্তির মহিলাদের সেলাই মেশিন কিনে দিয়ে সাহায্য করতে চায়। যাতে করে পরবর্তী সময়ে তাদের অন্যের কাছে হাত পাততে না হয় বরং তারা নিজেদের রোজগারের ব্যবস্থা যেন নিজেরাই করতে পারেন। দান করে সামাজিক প্রচারণা করা শফিক সাহেব পছন্দ করেন না। শফিক চায় নিজেদের মর্যাদা অক্ষুণ্ণ রেখে অসহায়রা যেন স্থায়ীভাবে জীবিকা অর্জন করতে পারে। একবার সাহায্য নিয়ে তা দিয়ে স্থায়ী রোজগারের উপায় তৈরি করে যাতে করে তাদের বারবার অন্যের কাছে হাত পাততে না হয়। তাই এই উদ্যোগ সমাজ পরিবর্তনের জন্য যুক্তিযুক্ত। প্রাবন্ধিকও ঠিক এভাবে বলেছেন অসহায়রা সাহায্যের মাধ্যমে যেন অবমাননাকর অবস্থা থেকে মর্যাদাপূর্ণ অবস্থানে আসতে পারে এবং এভাবেই সমাজ পরিবর্তন সম্ভব।"
        }
      ]
    },
    {
      "number": "3",
      "uddipok": "অত্যন্ত খিটখিটে মেজাজের মানুষ মামুন। ন্যায়-অন্যায়, ভালোমন্দ সব বিষয়েই তিনি রেগে যান। এজন্য পরিবারের লোকজন ছাড়াও এলাকাবাসীও তার উপর বিরক্ত। কিন্তু মামুনের বক্তব্য তিনি কোনো ভুল বা অন্যায় করছেন না বরং অন্যায়ের প্রতিবাদ করেন এবং এ কারণে প্রয়োজনেই চিৎকার করেন, রাগ হয়ে যান। তবে একদিন তাকে এই রাগের খেসারত দিতে হয়। মামুনের সন্তান বাবার ভয়ে দ্রুত বাড়ি ফিরতে গিয়ে দুর্ঘটনায় নিহত হয়। এরপর থেকে মামুন সম্পূর্ণ বদলে যায়। তিনি বুঝতে পারেন সব সময় রেগে থাকার মাধ্যমে কোনো সমাধান হয় না। তিনি তার ভুল শুধরে নতুনভাবে জীবন যাপন করেন।",
      "tag": "DCC 24",
      "sub_questions": [
        {
          "label": "ক",
          "question": "ভারতবাসীকে নিজের উপর অটুট বিশ্বাস রাখতে শিখিয়েছিলেন কে?",
          "explanation": "ভারতবাসীকে নিজের উপর অটুট বিশ্বাস রাখতে শিখিয়েছিলেন মহাত্মা গান্ধী।"
        },
        {
          "label": "খ",
          "question": "লেখক নিজেকে 'অভিশাপ রথের সারথি' বলে অভিহিত করেছেন কেন?",
          "explanation": "সকল অন্যায়-অবিচারের বিরুদ্ধে অভিশাপ হয়ে আবির্ভূত হয়েছেন বলেই কবি নিজেকে 'অভিশাপ-রথের সারথি' বলে অভিহিত করেছেন। কবি পুরাতন-জীর্ণ সমাজকে ঢেলে সাজাতে চান। কিন্তু সমাজের নিয়ম পালটাতে গেলে বাধার সম্মুখীন হতে হয়, সমাজরক্ষকদের আক্রমণের শিকার হতে হয়। কবি এ সকল অন্যায়ের বিরুদ্ধে সোচ্চার। তিনি তাদের অন্যায়কে অভিশাপ হয়ে ধ্বংস করতে চান। তাই তিনি নিজেকে 'অভিশাপ-রথের সারথি' বলে অভিহিত করেছেন।"
        },
        {
          "label": "গ",
          "question": "উদ্দীপকের মামুনের মনোভাবনার মধ্য দিয়ে 'আমার পথ' প্রবন্ধের কোন দিকটি ফুটে উঠেছে তা আলোচনা করো।",
          "explanation": "উদ্দীপকে মামুনের মনোভাবের মধ্য দিয়ে 'আমার পথ' প্রবন্ধের অন্যায়ের বিরুদ্ধে প্রতিবাদ করার সচেতন মানসিকতার দিকটি ফুটে উঠেছে। আমার পথ' প্রবন্ধে লেখক প্রচণ্ডভাবে ঘোষণা করেন যে, আপন হৃদয়েয়র নিগূঢ় সত্য অনুধাবন ব্যতীত মানুষ কখনো মহিমান্বিত হতে পারে না। মানুষের ভিতর যদি মানবিকতা, মনুষ্যত্ব, বিবেক, নৈতিকতা সঞ্চারে পূর্বশর্ত, নিজের সত্য প্রতিবিম্বকে অনুভব করে শোষণের সাথে যুদ্ধ করে নিজের মুক্তির পথ পরিষ্কার করা। দুর্নীতির সাথে আপস করে ভদ্রতা প্রদর্শনের চেয়ে তথাকথিত দাম্ভিকতায় দাসত্বের শেকল উগড়ে ফেলাই হলো উন্নত মস্তিষ্কের পরিচয়। উদ্দীপকে মামুন সাহেব একজন প্রতিবাদী চেতনা ধারণকারী। তিনি নীতিবর্জিত কোনো কাজকে সমর্থন তো দূর বরং শক্তিশালী গর্জনে প্রতিহত করেন। উত্তপ্ত মেজাজের আগুনে সব পাপ, অন্যায়, ভুলকে পুড়িয়ে ছারখার করার দীপ্ততায় জীবন ধারণ করেন। নিজের সত্যকে অনুভব করেই তিনি নিজের এই কঠিন পথে পা রাখার দৃঢ়প্রত্যয়ী।"
        },
        {
          "label": "ঘ",
          "question": "“উদ্দীপকটি 'আমার পথ' প্রবন্ধের পূর্ণাঙ্গ প্রতিবিম্ব নয়।\"- উক্তিটির যথার্থতা মূল্যায়ন করো।",
          "explanation": "\"উদ্দীপকটি 'আমার পথ' প্রবন্ধের পূর্ণাঙ্গ প্রতিবিম্ব নয়।”-উক্তিটি যথার্থ বলে মনে করি। আমার পথ' প্রবন্ধে লেখক মনুষ্য চেতনার আত্মিক সত্যকে ধারণ করতে আহ্বান জানান। অন্যায়ের বিরুদ্ধে প্রত্যেকের দীপ্ত মস্তক উঁচু করার অভ্যাসই পারে একটি জাতিকে পরাধীনের গোলক ধাঁধা থেকে বের করে আনতে। মহান ব্যক্তিত্বদের সাহসিকতা ও সততার অগ্নিচূড়ায় পৌঁছানোর মাধ্যমেই আমরা স্বাধীন, সার্বভৌম, অসাম্প্রদায়িক, গণতান্ত্রিক, মানবিক তথা উন্নত একটি রাষ্ট্রকে অর্জন করতে সক্ষম। উদ্দীপকে মামুন সাহেব একজন সৎ ও আত্মসচেতন মানুষ হলেও অত্যন্ত বদমেজাজি। তিনি অন্যায়ের সাথে আপস করার মানসিকতা থেকে মুক্ত হলেও ভালোমন্দ সব কাজে অত্যন্ত চড়া মেজাজের পরিচয় দেন। মামুন সাহেবের এই অত্যাধিক রাগ ও ক্ষোভের আগুনে বলি হতে হয় তার আপন পুত্রকে। উদ্দীপক ও 'আমার পথ' প্রবন্ধের অসমাঞ্জস্য ব্যাপারটি হলো আত্ম- উপলব্ধির পথ যেন অতিক্ষোভের আগুনে পরিণত না হয়। কারণ একজন মানুষের সচেতনাবোধ তখনই পরিপূর্ণতা পাবে যখন অন্যায়ের প্রতি জোরালো প্রতিবাদের মানসিকতা এবং হৃদয়ে মানবিকতার নিবিড় ভাবের সমন্বয় সম্ভব হবে। তাই বলা যায়, প্রশ্নের উক্তিটি যথার্থ।"
        }
      ]
    },
    {
      "number": "4",
      "uddipok": "১০ সেপ্টেম্বর, ১৯৭১। কালীগঞ্জ গ্রামের একজন যুবক রাতের অন্ধকারে ওই গ্রামের মিলিটারি ক্যাম্পে হামলা করে, বোমা মেরে ব্রিজ উড়িয়ে দেয়। প্রচন্ড গোলাগুলির সময় কয়েকজন মিলিটারির হাতে ধরা পড়ে। সেখান থেকে আহত অবস্থায় পালিয়ে বৃদ্ধ বশির দাদার বাড়িতে আশ্রয় নেয় আহাদ। খবর পেয়ে মিলিটারিরা ছুটে আসে কিন্তু আহাদকে পায় না। বৃদ্ধ বশিরকেই তারা তুলে নিয়ে অনেক অত্যাচার করে। বৃদ্ধ বশির গরম লোহার ছ্যাকা সহ্য করে তবুও আহাদের কোনো তথ্য দেয় না। তার কাছে মনে হয় আহাদকে বাঁচানো মানে দেশকে বাঁচানো।",
      "tag": "DCC 24",
      "sub_questions": [
        {
          "label": "ক",
          "question": "",
          "explanation": "প্রিনসিপাল আজকাল উর্দুর প্রফেসর আকবর সাজিদকে তোয়াজ করে।"
        },
        {
          "label": "খ",
          "question": "",
          "explanation": "প্রশ্নোক্ত মন্তব্যটিতে ভাষা শহিদদের স্মরণে নির্মিত শহিদ মিনার সম্পর্কে পাকিস্তানিদের দোসর প্রিনসিপ্যালের নেতিবাচক দৃষ্টিভঙ্গি প্রকাশ পেয়েছে। 'রেইনকোট' গল্পে বর্ণিত প্রিনসিপ্যাল কট্টর পাকিস্তানপন্থি। শিক্ষিত বাঙালি হওয়া সত্ত্বেও তিনি বাঙালি জাতীয়তাবাদের বিরোধিতা করেন। বাঙালির স্বাধীনতার পথ রুদ্ধ করতে তিনি পাকিস্তানি বাহিনীকে নানা রকম পরামর্শ দেন। এরই অংশ হিসেবে, তিনি পাকিস্তানি বাহিনীকে দেশের সকল শহিদ মিনার ভেঙে ফেলার পরামর্শ দেন। তাঁর মতে, শহিদ মিনার মুক্তিযোদ্ধাদের পাকিস্তানি বাহিনীর বিরুদ্ধে যুদ্ধ করতে উজ্জীবিত করে। তাই এগুলো পাকিস্তানের শরীরের কাঁটা।"
        },
        {
          "label": "গ",
          "question": "",
          "explanation": "উদ্দীপকে মিলিটারি ক্যাম্পে হামলার ঘটনাটি 'রেইনকোট' গল্পের ঢাকা কলেজের গেটের সামনে গেরিলা আক্রমনের ফলে ট্রান্সফরমার ধ্বংস হওয়ার বিষয়টির সাথে সাদৃশ্যপূর্ণ। ঢাকা কলেজের গেটের সামনের ট্রান্সফরমার গেরিলা আক্রমনে ধ্বংস হয়ে যায়। পাশেই মিলিটারী ক্যাম্প থাকায় পাকিস্তানী সেনাবাহিনীর কলেজের শিক্ষকদের তলব করে। কলেজের পিয়ন ইসহাকে পাঠানো হয় নুরুল হুদার বাসায়। নূরুল হুদাকে নিয়ে যাওয়া হয় ক্যাম্পে কিন্তু বহু ভাবে নির্যাতনে পরেও তার মুখ থেকে মুক্তিযোদ্ধাদের সম্পর্কে প্রকৃত কোন উত্তর পাওয়া যায় না। উদ্দীপকে কিছু যুবক 'রাতের অন্ধকারে মিলিটারী ক্যাম্পে আক্রমন করে, বোমা মেরে ব্রিজ উড়িয়ে দেয়। এর মধ্যে কিছু যুবক ধরা পরলে আহাদ নামে একজন পালিয়ে তার বৃদ্ধ বশিরের বাড়িতে আশ্রয় নেয়। খবর পেয়ে মিলিটারি বশিরকে তুলে নিয়ে যায়। বশিরকে গরম লোহার ছ্যাকা দিলেও আহদ সম্পর্কে কোন তথ্য সে দেয় না। রেইনকোট গল্পের ঢাকা কলেজের শিক্ষক নূরুল হুদাকেও গেরিলা আক্রমানের জন্য তলব করে নিয়ে যায় মিলিটারি। বহু অত্যাচরের পরেও সে মুক্তিযোদ্ধাদের সম্পর্কে কোন তথ্য দেয়নি। এই ঘটনাটির সাথেই 'মূলত উদ্দীপকের ঘটনাটি সাদৃশ্যপূর্ণ।"
        },
        {
          "label": "ঘ",
          "question": "",
          "explanation": "পাকিস্তানিদের হাত থেকে দেশকে মুক্ত করার জন্য উদ্দীপকের বশির ও গল্পে বর্ণিত শিক্ষক নুরুল হুদার আত্মত্যাগ একই সূত্রে গাঁথা। আলোচ্য 'রেইনকোট' গল্পে দেখা যায় পাকিস্তানি বাহিনী পুরো ঢাকা শহরকে অবরুদ্ধ করে রেখেছে। মুক্তিযুদ্ধে পাক-হানাদার বাহিনী নিষ্ঠুর - নির্যাতন চালিয়ে অসংখ্যা নারী-পুরুষকে হত্যা করে। বাঙালি জনতা ধীরে ধীরে প্রতিরোধ গড়ে তোলে। বহু ভাবে নির্যাতনে পরেও ঢাকা কলেজের শিক্ষক নুরুল হুদার মুখ থেকে মুক্তিযোদ্ধাদের সম্পর্কে প্রকৃত কোন উত্তর পাওয়া যায় না। একদল যুবক রাতের অন্ধকারে মিলিটারী ক্যাম্পে আক্রমন করে, বোমা মেরে ব্রিজ উড়িয়ে দেয়। এর মধ্যে কিছু যুবক ধরা পরলে আহাদ নামে একজন পালিয়ে তার বৃদ্ধ বশিরের বাড়িতে আশ্রয় নেয়। খবর পেয়ে মিলিটারি বশিরকে তুলে নিয়ে যায়। বশিরকে গরম লোহার ছ্যাকা দিলেও আহাদ সম্পর্কে কোন তথ্য সে দেয় না। উদ্দীপকের বৃদ্ধ বশির মিলিটারিদের কাছে কিছুতেই আহাদের কথা স্বীকার করেনি। তার কাছে মনে হয়েছে আহাদকে বাঁচাতে পারলে সে দেশকে বাঁচাতে পারবে। গল্পের নুরুল হুদাকেও নির্মম নির্যাতন করা হয় কিন' তার মুখ দিয়ে মুক্তিযোদ্ধাদর সংক্রান্ত কোন সঠিক তথ্য পাওয়া যায়নি। আঘাত সহ্য করেও নুরুল হুদার মধ্যে এক ধরণের চেতনা কাজ করছে। সে আঘাতকে অনুভব করছে না বরং দেশ রক্ষার্থে কোন ভাল কাজ করছে বলে মনে হয়।"
        }
      ]
    },
    {
      "number": "5",
      "uddipok": "প্রীতিলতা-সূর্যসেন নেই তাঁরা আর এমনই সহস্র এসে গেছে বারবার শাজাহান আর তাঁর মহারাজ্যপাট অশোকের সাম্রাজ্যের যত ঠাটবাট কিছুই নাহিকো মহাকালের গ্রাসে নিঃশেষ সকলেই সময়ের স্রোতে সময় পারে নি তবু নাম মুছে দিতে মানুষের মন আজও সে নাম স্মরিছে। নাম হয় মৃত্যুহীন যদি থাকে কর্ম কর্ম হল বেঁচে থাকার অক্ষয় বর্ম।",
      "tag": "DIN.B 22,DCC 24",
      "sub_questions": [
        {
          "label": "ক",
          "question": "",
          "explanation": "ক। রবীন্দ্রনাথ ঠাকুরের প্রথম কাব্যগ্রন্থ 'বনফুল' প্রকাশিত হয় ১৮৮০ সালে।"
        },
        {
          "label": "খ",
          "question": "",
          "explanation": "খ। 'চারিদিকে বাঁকা জল করিছে খেলা'- চরণটির মধ্য দিয়ে বর্ষার জলস্রোতবেষ্টিত ছোটো জমিটুকুর বিলীন হওয়ার আশঙ্কাজনক পরিস্থিতি ব্যক্ত হয়েছে।  'সোনার তরী' কবিতায় কবি নানা রূপক এবং দৃশ্যের অবতারণা ঘটিয়েছেন । উদ্ধৃত অংশের মধ্য দিয়ে তেমনই অসাধারণ একটি দৃশ্যকল্প তৈরি হয়েছে । কবিতায় ধানখেতটি ছোটো দ্বীপের মতো কল্পিত। তার চারপাশে ঘূর্ণায়মান স্রোতের উদ্দামতা। নদীর ‘বাঁকা জলস্রোত' পরিবেষ্টিত ছোট্ট জমিটুকুর আশু বিলীন হওয়ার ইঙ্গিত রয়েছে এ অংশে । এখানে বাঁকা জল কালস্রোতের প্রতীক।"
        },
        {
          "label": "গ",
          "question": "",
          "explanation": "গ। 'সোনার তরী' কবিতার কৃষকের সাথে উদ্দীপকের ঐতিহাসিক চরিত্রগুলোর সৃষ্টিকর্মের মাধ্যমে স্মরণীয় থাকার দিকটি প্রকাশিত হয়েছে ‘সোনার তরী' কবিতায় কবি মানবজীবনের নির্মম বাস্তবতার কথা বলেছেন । এই জগতে ব্যক্তি মানুষের কোনো মূল্য নেই । মানুষের ব্যক্তি সত্তাকে মহাকাল মনে রাখে না। মানুষের মৃত্যুর সাথে সাথে তার সকল স্মৃতি বিলুপ্ত হয়ে যায়। মহাকাল মানুষের কর্মকে ধারণ করে। কৃষক হলেন শিল্পস্রষ্টা। তাই কৃষক মহাকালের প্রতীক নৌকায় স্থান পাননি। নৌকা ব্যক্তিমানুষকে স্থান না দিয়ে তার সৃষ্টি তথা শিল্প কর্মকে স্থান দিয়েছে। সোনার তরী কৃষকের সৃষ্ট ফসল তুলে নিয়ে নিরুদ্দেশের পানে ধাবিত হয়। তাই ব্যক্তি মানুষের চেয়ে মানুষের কর্মের মূল্য অপরিসীম । কর্মই মানুষকে জীবিত রাখে ।  উদ্দীপকেও ব্যক্তির চেয়ে কর্মের গুণ অনেক বেশি বলে উল্লেখ করা হয়েছে। মানুষ এই জগতে কর্মের মাধ্যমে বেঁচে থাকে। কর্মের মাধ্যমেই সমকালকে | অতিক্রম করে অনন্তকাল স্মরণীয় ও বরণীয় হয়ে থাকে। তাই প্রীতিলতা, সূর্য সম্রাট শাজাহান ও সম্রাট অশোক জীবিত হয়ে আছেন তাঁদের কর্মের মাধ্যমে। ব্যক্তি নাম এই সকল ঐতিহাসিক চরিত্রকে মহৎ করেনি। তাঁদের কর্মই এই জগতে তাঁদেরকে মহৎ করেছে, স্মরণীয় ও বরণীয় করেছে। তাই বলা যায়, ‘সোনার তরী' কবিতার কৃষকের সাথে উদ্দীপকের ঐতিহাসিক সৃষ্টিকর্মের মাধ্যমে স্মরণীয় থাকার দিকটি প্রকাশিত হয়েছে।"
        },
        {
          "label": "ঘ",
          "question": "",
          "explanation": "ঘ। “উদ্দীপকের মূলসুর অর্থাৎ ব্যক্তি মানুষের চেয়ে কর্ম মূল্যবান এই বিষয়টিই ‘সোনার তরী' কবিতায়ও প্রতিধ্বনিত হওয়ায় প্রশ্নোক্ত মন্তব্যটি যথার্থ হয়ে উঠেছে I  ‘সোনার তরী' কবিতায় কবি রূপকের ছলে মানব জীবনদর্শন তুলে ধরেছেন। এই জগৎ সংসারে ব্যক্তি মানুষের কোনো মূল্য নেই। সোনার তরী হলো মহাকালের প্রতীক । মহাকাল ব্যক্তি মানুষকে স্থান দেন না। মানুষের কর্ম, মানুষের সৃষ্টি মহাকাল ধারণ করে, লালন করে। তাই কৃষক একা শূন্য নদীর তীরে পড়ে থাকে আর তার সৃষ্ট সোনার ফসল সোনার তরী তুলে নিয়ে মহাকালের পথে ধাবিত হয়। এমনই জীবন সত্য ‘সোনার তরী' কবিতায় তুলে ধরা হয়েছে।  উদ্দীপকেও মানুষের জীবনাদর্শন তুলে ধরা হয়েছে। ইতিহাসের যে সকল মহান ব্যক্তি স্মরণীয় ও বরণীয় হয়ে আছেন তাঁরা তাঁদের ব্যক্তি মানুষের জন্য নয়, তাঁদের সৃষ্টির জন্য বিখ্যাত হয়ে আছেন । প্রীতিলতা, সূর্যসেন, শাজাহান ও সম্রাট অশোক কর্মের মাধ্যমে নিজেদের জীবন এমনভাবে তৈরি করেছিলেন যে, মানুষের জন্য যা আদর্শ ও অনুকরণীয় । তাই তাঁদের মৃত্যুর পর মহাকাল তাঁদের কর্মের জন্য, অবদানের জন্য মনে রেখেছে। উদ্দীপক ও সোনার তরী কবিতার আলোকে বলা যায় যে, উদ্দীপকের মূলসুর সোনার তরী কবিতারই প্রতিধ্বনি। সোনার তরী কবিতায় অন্তর্লীন হয়ে আছে মানব জীবনদর্শন।মহাকালের চিরন্তন স্রোতে মানুষ অনিবার্য বিষয়কে এড়াতে পারে না। ব্যক্তি মানুষের মৃত্যু অনিবার্য।এই জগত সংসারে টিকে থাকে কেবল মানুষের সৃষ্টি কর্ম বা শিল্প সৃষ্টি। তাই কবির সৃষ্টিকর্ম সোনার তৈরিতে স্থান পেলেও ব্যক্তি কবির স্থান সেখানে হয় না।ব্যক্তি মানুষ অনিবার্যভাবে মহাকালের শূন্যতায় বিলীন হয়।"
        }
      ]
    },
    {
      "number": "6",
      "uddipok": "ক-অংশ: যুবকের বুকে নিয়ে বুলেটের অংশ পড়িল মাটির পরে ফোঁটায় ফোঁটায় লহুধারা রাজপথে বিছাইল রক্ত জবা ফুল। শেষ নিশ্বাসের আগে তারা গেয়ে গেল রাষ্ট্র ভাষা বাংলা চাই। খ-অংশ: তোমাদের রক্তঋণ, অম্লান আহুতি ……………………………………….. বেঁকে যাওয়া আমাদের মেরুদণ্ড টান টান সোজা করে উদ্যত দাঁড়াতে দরকারি ক্রোধ, প্রেম প্রকাশ, শক্তি দেয়।",
      "tag": "DCC 24",
      "sub_questions": [
        {
          "label": "ক",
          "question": "",
          "explanation": "ঘাতকের থাবার সম্মুখে বুকে পেতে দেয় বরকত।"
        },
        {
          "label": "খ",
          "question": "",
          "explanation": "প্রশ্নোক্ত চরণটির মাধ্যমে কবি বিরুদ্ধ চেতনার আস্ফালনকে বুঝিয়েছেন। ১৯৫২ সালের ভাষা আন্দোলনের মধ্য দিয়েই মূলত বাঙালি একটি স্বতন্ত্র জাতিসত্তা হিসেবে নিজেদের অধিকার সম্পর্কে সচেতন হয়ে ওঠে। একটি আত্মমর্যাদাশীল জাতি হিসেবে বাঙালির প্রতিষ্ঠালাভের পিছনে ভাষা আন্দোলন এবং ভাষাশহিদদের অবদান তাই অনস্বীকার্য। এ কারণে আলোচ্য কবিতাটিতে শহিদদের আত্মত্যাগের প্রতীক হিসেবে কৃষ্ণচূড়া ফুলকে বাঙালি জাতীয়তাবাদী চেতনার সাথে তুলনা করা হয়েছে। আর এ চেতনার বিরুদ্ধ শক্তিকেই কবি বিপরীত রং হিসেবে আখ্যায়িত করেছেন। প্রশ্নোক্ত পঙ্ক্তিটিতে এ বিষয়টিই ফুটে উঠেছে।"
        },
        {
          "label": "গ",
          "question": "",
          "explanation": "উদ্দীপকের ক অংশে 'ফেব্রুয়ারি ১৯৬৯' কবিতায় বর্ণিত রাষ্ট্রভাষা আন্দোলন ও সংগ্রাম ভাষাসৈনিকদের আত্ম-বিসর্জনের বিষয়টি ফুটে উঠেছে। 'ফেব্রুয়ারি ১৯৬৯' কবিতায় ভাষা আন্দোলনের পথ ধরে উনসত্তরের গণ অভ্যুত্থানের মধ্য দিয়ে স্বাধীনতা অর্জনের পথে অগ্রসর হওয়ার বিষয়টি তুলে ধরা হয়েছে। 'ফেব্রুয়ারি ১৯৬৯' কবিতায় ১৯৬৯ সালে জাতিগত শোষণ, নিপীড়ন ও নির্যাতনের বিরুদ্ধে সাধারণ মানুষ ক্ষুব্ধ হয়ে ওঠে। প্রত্যন্ত গ্রাম, হাটবাজার, কলকারখানা, স্কুল-কলেজ-বিশ্ববিদ্যালয় থেকে অসংখ্য মানুষ জড়ো হয় রাজপথে। ফলে শোষণের বিরুদ্ধে প্রবল গণজাগরণের সৃষ্টি হয়। উদ্দীপকের ক অংশে বর্ণিত হয়েছে ১৯৫২ সালের ২১শে ফেব্রুয়ারি মাতৃভাষা বাংলার দাবিতে ছাত্ররা ১৪৪ ধারা ভঙ্গ করে মিছিল বের করে। পুলিশ মিছিলে গুলিবর্ষণ করলে শহিদ হন বাংলার ছেলেরা। কবি তাদের রক্তস্নাত মাটিকে রক্তজবার সাথে তুলনা করেছেন। শেষ নিশ্বাস ত্যাগের আগ পর্যন্ত তাঁরা বাংলাকে রাষ্ট্রভাষা করার দাবি জানিয়ে যান। আলোচ্য কবিতায়ও দেখা যায় ১৯৫২ সালের ভাষা আন্দোলনে এ দেশের সাহসী সন্তানেরা ভাষার দাবিতে রাজপথে নেমে নির্ভীকচিত্তে প্রাণ বিলিয়ে দিয়েছে। এই বিষয়টিই উদ্দীপকের ক অংশে বর্ণিত হয়েছে।"
        },
        {
          "label": "ঘ",
          "question": "“বায়ান্নর শহিদরাই উনসত্তরের অভ্যুত্থানের চেতনাকে জাগিয়ে তুলেছিল'— উদ্দীপকের ‘খ’ অংশ ও ‘ফেব্রুয়ারি ১৯৬৯' কবিতার আলোকে মন্তব্যটি বিশ্লেষণ করো।",
          "explanation": "\"উদ্দীপকের খ অংশে 'ফেব্রুয়ারি ১৯৬৯' কবিতার বায়ান্নর শহিদরাই উনসত্তরের চেতনাকে জাগিয়ে তুলেছিল।\"-মন্তব্যটি যথার্থ। দেশপ্রেম, গণজাগরণ ও সংগ্রামী চেতনার প্রতিফলন ঘটেছে এ কবিতায়। মুক্তিসংগ্রামের প্রথম সোপান ভাষা আন্দোলনে প্রথমবারের মতো রক্ত ঝরিয়েছে এ দেশের তরুণ জনতা। আর এভাবেই বাঙালিদের মধ্যে সৃষ্টি হয়েছে নতুন চেতনার। বাঙালির পরবর্তী সময়ের ঐক্যবদ্ধ সংগ্রামকে শক্তিদান করার পিছনে রয়েছে ভাষা শহিদদের আত্মত্যাগ।' পাকিস্তানি শাসকগোষ্ঠীর দীর্ঘদিন শোষণের কবলে থেকে বাঙালি জাতি নির্যাতিত হতে হতে তাদের মেরুদণ্ড যেন বেঁকে গিয়েছে। এই মেরুদণ্ড সোজা করে দাঁড় করানোর জন্য প্রয়োজন সাহস, শক্তি, ক্রোধ যা আন্দোলনকে বেগবান করতে সহযোগিতা করে। আর এই শক্তির যোগান দিয়ে গেছেন যাঁরা ভাষার জন্য প্রাণ দিয়েছেন তাঁরাই। 'ফেব্রুয়ারি ১৯৬৯' কবিতায় বাঙালির সংগ্রামী চেতনা ও গভীর স্বদেশপ্রেম প্রতিফলিত হয়েছে। এ কবিতায় বর্বর পাকিস্তানি বাহিনীর অত্যাচার ও নিপীড়ন থেকে রেহাই পেতে এ দেশের মানুষের প্রতিবাদী মনোভাবের দিকটি ফুটে উঠেছে। যার প্রতিফলন দেখা যায় ১৯৬৯ সালের গণ অভ্যুত্থান ও ১৯৭১ সালের মুক্তিযুদ্ধে। এই গণজাগরণের পিছনে বায়ান্নর ভাষা আন্দোলন থেকে প্রাপ্ত জাতীয়তাবাদী চেতনাকে প্রেরণার উৎস হিসেবে দেখানো হয়েছে। অপরদিকে, উদ্দীপকে পাকিস্তানি শাসকগোষ্ঠীর দীর্ঘদিনের শোষণ-নিপীড়ন ও অত্যাচারে জর্জরিত মানুষকে মেরুদণ্ড শক্ত করে দাঁড়ানোর প্রেরণা দেয় ভাষা আন্দোলন তথা ভাষা শহিদগণ, যা 'ফেব্রুয়ারি ১৯৬৯' কবিতায়ও লক্ষ করা যায়। সুতরাং প্রশ্নোক্ত উক্তিটি উদ্দীপকের খ-অংশ ও 'ফেব্রুয়ারি ১৯৬৯' কবিতার আলোকে যথার্থ।"
        }
      ]
    },
    {
      "number": "7",
      "uddipok": "প্রযুক্তির অবাধ ব্যবহারের আর নিছক কৌতূহলের বশে 'ব্লু হোয়েল' নামক অনলাইন গেমের মরণজালে জড়িয়ে সোনালি তার জীবন বিপন্ন করে তোলে। অথচ শমী হাসান মায়ের মৃত্যুর পর শোককে শক্তিতে পরিণত করে দরিদ্র হরিজন পল্লিতে সেবামূলক কাজ শুরু করে। পানিবাহিত রোগের .কারণে যেন কারো মৃত্যু না ঘটে সেই বিষয়ে কাজ করে শমী আন্তর্জাতিক সেবা সংস্থা গ্লোবাল সিটিজেনের নিরাপদ পানি, সুস্বাস্থ্য ও পরিচ্ছন্নতা বিষয়ক তরুণ মুখপাত্র হিসেবে নির্বাচিত হয়ে বিশ্বের দরবারে বাংলাদেশের মুখ উজ্জ্বল করেছে।",
      "tag": "DCC 24",
      "sub_questions": [
        {
          "label": "ক",
          "question": "",
          "explanation": "'আঠারো বছর বয়স' কবিতাটি 'ছাড়পত্র' কাব্যগ্রন্থ থেকে সংকলিত হয়েছে।"
        },
        {
          "label": "খ",
          "question": "",
          "explanation": "দেশ, জাতি ও মানবতার কল্যাণে এই বয়সেই মানুষ যেমন নিজের প্রাণ উৎসর্গ করতে পারে। তেমনি অন্যের প্রাণ হনন করতেও পিছপা হয় না দেশ, জাতি ও মানবতার জন্য যুগে যুগে এ বয়সের মানুষই এগিয়ে এসেছে সব চেয়ে বেশি। জীবনের ঝুঁকি নিয়ে দাঁড়িয়েছে সমস্ত বিপদ মোকাবেলায়। প্রাণ দিয়েছে অজানাকে জানবার জন্য, দেশ ও জনগণের মুক্তি ও কল্যাণের সংগ্রামে। তেমনি অন্যায়ের বিরুদ্ধে প্রাণনাশক হয়ে মাথা উঁচু করে দাঁড়িয়েছে। মূলত প্রশ্নোক্ত পঙ্ক্তিটিতে কবি তারুণ্যের মহিমান্বিত আত্মত্যাগের কথা তুলে ধরেছেন যে সত্য, সুন্দর ও কল্যাণের পথে প্রাণ উৎসর্গও করতে পারে আবার প্রাণ হরণও করতে পারে।।"
        },
        {
          "label": "গ",
          "question": "",
          "explanation": "উদ্দীপকের সোনালি চরিত্রের মধ্যে 'আঠারো বছর বয়স' কবিতার নেতিবাচক দিকটি প্রতিফলিত হয়েছে। 'আঠারো বছর বয়স' কবিতায় কবি বলেছেন অনুভূতির তীব্রতা ও সুগভীর সংবেদনশীলতা আঠারো বছর বয়সেই মানুষের জীবনে তীব্র হয়ে দেখা দেয় এবং মনোজগতেও তার গভীর প্রতিক্রিয়া হয়। মানুষ ভালো- মন্দ, ইতিবাচক-নেতিবাচক নানা তত্ত্ব, মতবাদ ও ভাবধারার সঙ্গে পরিচিত হতে শুরু করে এ বয়সে। উদ্দীপকে দেখা যায়, প্রযুক্তির ব্যবহার আর নিছক কৌতূহলের বশে 'ব্লু হোয়েল' নামক অনলাইন গেমের মরণজালে জড়িয়ে সোনালি তার জীবন বিপন্ন করে তোলে। 'আঠারো বছর বয়স' কবিতায় কবি সুকান্ত ভট্টাচার্যও এ বয়সের নানা ইতিবাচক ও নেতিবাচক দিকের বৈশিষ্ট্য তুলে ধরেছেন। এ বয়সের তরুণদের সঙ্গে ভালো-মন্দ, ইতিবাচক-নেতিবাচক নানা মতবাদ ও ভাবধারার পরিচয় ঘটে। তাই এ বয়সটিকে কবি ভয়ংকর বলে অভিহিত করেছেন। জীবনের এই সন্ধিক্ষণে শারীরিক, মানসিক, সামাজিক ও রাজনৈতিক নানা জটিলতাকে অতিক্রম করতে হয়। অর্থাৎ, এ বয়সের নেতিবাচক প্রভাবই উদ্দীপকের সোনালির মধ্যে ফুটে উঠেছে।"
        },
        {
          "label": "ঘ",
          "question": "",
          "explanation": "'আঠারো বছর বয়স' কবিতার তারুণ্যের ইতিবাচক বৈশিষ্ট্যগুলোর অন্তর্ভুক্ত শমী হাসানের কার্যক্রমগুলো। আলোচ্য কবিতায় কবি আঠারো বছর বয়সকে বলেছেন দুঃসহ, দুর্বার ও নির্ভীক। এই বয়সের তরুণরা সমাজজীবনের নানা বিকার, অসুস্থতা ও সর্বনাশের অভিঘাতকে রুখে দিতে পারে। এ জন্য কবি আঠারো বছর বয়সকে অদম্য প্রাণশক্তি ও দুর্বার সাহসিকতার প্রতীকরূপে খুঁজে পেয়েছেন। উদ্দীপকে উঠে এসেছে অসীম শক্তির আধার তারুণ্যের কথা। এখানে তরুণ শমী হাসান মায়ের মৃত্যুর শোককে শক্তিতে পরিণত করে দরিদ্র হরিজন পল্লিতে সেবামূলক কাজ শুরু করেন। নিরাপদ পানি সরবরাহ করে আন্তর্জাতিক সেবা সংস্থা গ্লোবাল সিটিজেনের নিরাপদ পানি, সুস্বাস্থ্য ও পরিচ্ছন্নতা বিষয়ক তরুণ মুখপাত্র হিসেবে নির্বাচিত হন। যা বিশ্বের দরবারে বাংলাদেশের মুখ আলোকিত করেছে। আঠারো বছর বয়স' কবিতার মূলভাবে বলা হয়েছে, আঠারো বছর বয়সের আছে সমস্ত দুর্যোগ আর দুর্বিপাক মোকাবিলা করার অদম্য শক্তি। কবি তাই সমস্যাপীড়িত এই দেশে আঠারোর তারুণ্যকে প্রত্যাশা করেছেন। অর্থাৎ আলোচ্য কবিতা ও উদ্দীপক উভয় স্থানেই সমাজজীবনে তারুণ্যের উপস্থিতি কামনা করা হয়েছে। আলোচ্য কবিতার কবি আঠারো বছর বয়সি তরুণদের পদক্ষেপ প্রত্যাশা করেছেন সমস্যাপীড়িত দেশের চালিকাশক্তি হয়ে দাঁড়াতে। আর উদ্দীপকে সেই ভাবের ফলস্বরূপ শমী হাসানকে বাস্তবায়ন করতে দেখা যায়। অর্থাৎ মানবকল্যাণ আঠারো বছর বয়সের একটি অন্যতম বৈশিষ্ট্য যে দিকটি উভয়ক্ষেত্রেই সমানভাবে উঠে এসেছে।"
        }
      ]
    },
    {
      "number": "8",
      "uddipok": "অর্থনৈতিক দুরবস্থার জন্য বাবার বয়সি বজলু মিয়ার সাথে বিয়ে হয় আয়েশার। বিয়ের পর দাম্পত্য জীবনে খুব একটা সুখী নয় সে কারণ জোরে হাসা যাবে না, সাজগোজ করা যাবে না এমনকি পাড়া-প্রতিবেশীর বাড়িতেও যাওয়া বারণ। তাই স্বামীর বাড়িতে আয়েশার নিজেকে খাঁচায় বন্দি পাখি মনে হয়। বিয়ের কিছুদিন পর থেকে আয়েশা এটাও বুঝতে পারে যে বজলু মিয়া গ্রামের মসজিদের ইমাম হলেও মিথ্যা কথা বলে গ্রামবাসীকে নানা রকম দোয়া, তাবিজ, ঔষধ দিয়ে বাড়তি পয়সা উপার্জন করে। এক সময় আয়েশা এসব সহ্য করতে না পেরে গ্রামবাসীর কাছে সব ফাঁস করে দেয়। তখন বজলু মিয়া সকলের কাছে মাফ চেয়ে বলে একটা বাড়তি আয়ের আশায় তিনি এ কাজ করেছেন।",
      "tag": "DCC 24",
      "sub_questions": [
        {
          "label": "ক",
          "question": "",
          "explanation": "গ্রামের লোকেরা যেন রহিমারই অন্য সংস্করণ।"
        },
        {
          "label": "খ",
          "question": "",
          "explanation": "আওয়ালপুরে আগত পীরসাহেব এবং মজিদের তুলনামূলক অবস্থান বোঝাতে প্রশ্নোক্ত কথাটি বলা হয়েছে। 'লালসালু' উপন্যাসে দেখা যায়, আওয়ালপুরে আগত নতুন এক পীর মজিদের জন্য অস্তিত্বের সংকট হয়ে দাঁড়ায়। নানারকম চিন্তা করতে করতে মজিদ একদিন আওয়ালপুরের পিরের সমাবেশে হাজির হয়। সেখানে সে দেখতে পায় ঐ পিরের সামনে শত শত লোক বিভোর হয়ে বসে আছে; কেউ কাউকে লক্ষ করছে না। এমনকি, মজিদকে চেনে এমন লোকও এই ভিড়ের মধ্যে তার প্রতি মনোযোগী হয় না। সেখানে পীরসাহেব যেন সূর্যের উজ্জ্বল আলো ছড়াচ্ছেন; আর মজিদ যেন প্রদীপের সামান্য আলো, যা সূর্যের আলোর কাছে ম্লান হয়ে গেছে। তাই বলা হয়েছে, যেন বিশাল সূর্যোদয় হয়েছে, আর সে আলোয় প্রদীপের আলো নিশ্চিহ্ন হয়ে গেছে।"
        },
        {
          "label": "গ",
          "question": "",
          "explanation": "স্বাধীকার চেতনা ও বিদ্রোহী মনোভাবের দিক থেকে উদ্দীপকের আয়েশা 'লালসালু' উপন্যাসের জমিলা চরিত্রের সাথে সাদৃশ্যপূর্ণ। 'লালসালু' উপন্যাসের প্রধান চরিত্র মজিদ। মহব্বতনগর গ্রামে এসে মানুষের ধর্মীয় আবেগকে কাজে লাগিয়ে বেশ ধনসম্পদের মালিক হয়েছে। মজিদের দ্বিতীয় স্ত্রী জমিলা। জমিলা চরিত্রটিকে লেখক এখানে সমন্বয় ঘটিয়েছেন মূলত একটি প্রতিবাদী চরিত্র হিসেবে। বয়সে মজিদের চেয়ে জমিলার বয়স প্রায় অর্ধেক। জমিলা মজিদের কোনো কথাই শোনে না। নামাজ, খাওয়া, ঘুমানো কোনো কিছুরই তার ঠিক নেই। মজিদের মাজারকেও মজিদকে সে ভয় পায় না। উদ্দীপকের আয়েশা বাবার বয়সি বজলু মিয়ার স্ত্রী। বিয়ের পর আয়েশা জোরে হাসতে পারে না, সাজগোজ করতে তার বাধা, প্রতিবেশীর বাড়িতেও যাওয়া নিষেধ। তাই নিজেকে তার খাচায় বন্দি পাখির মতো মনে হয়। সে তার স্বামীর অপকর্মের কথা জানে এবং লোকসম্মুখে তা ফাঁস করে দেয়। আলোচ্য উপন্যাসে বর্ণিত জমিলা চরিত্রের মধ্যেও দেখা যায় সে মজিদের বিভিন্ন বাধা নিষেধের মধ্যে থাকতে হয় তাকে, যার ফলে স্বামীর প্রতি তার অনাস্থা ও ঘৃণা ছিল। জমিলার মধ্যে স্বামীভীতি ও মাজার ভীতি নেই। তাই সে অনায়াসে স্বামীর মুখে থুথু নিক্ষেপ করতে পেরেছে। সুতরাং দেখা যায়, উদ্দীপকের আয়েশা চরিত্রের সাথে আলোচ্য 'লালসালু' উপন্যাসের জমিলা চরিত্রের সাদৃশ্য রয়েছে।"
        },
        {
          "label": "ঘ",
          "question": "",
          "explanation": "সামাজিক ও ধর্মীয় প্রভাব, সম্পদ ইত্যাদি বিবেচনায় আলোচ্য 'লালসালু' উপন্যাসের মজিদ চরিত্রটির দৌরাত্ম উদ্দীপকের বজলু মিয়ার থেকে অপেক্ষকৃত বেশি। 'লালসালু' উপন্যাসে মহব্বতনগর গ্রামে নাটকীয় ভঙ্গিতে প্রবেশ করেন মজিদ এবং মোদাচ্ছের পীরের মাজারকে দেখিয়ে সে সেখানে মাজারকে কেন্দ্র করে শুরু করে তার ধর্মব্যাবসা। ধর্মভীরু মানুষ মাজারকে ভয় পায়। যার ফলে সে বেশ সম্পদের মালিক হয়ে ওঠে এবং পর্যায়ক্রমে রহিমা ও জমিলা নামক দুটি মেয়েকে বিয়ে করে। মজিদ ধর্মকে ব্যবহার করে ধীরে ধীরে গ্রামে প্রভাব বিস্তার করে, সে আক্কাসকে স্কুল প্রতিষ্ঠা করতে বাধা দেয়। মজিদ গ্রামের প্রভাবশালী ব্যক্তি খালেক ব্যাপারীর উপর অসন্তুষ্ট হয়ে একটা পর্যায়ে তার স্ত্রীকে তালাক দিতে বাধ্য করে। উদ্দীপকের আয়েশা বাবার বয়সি বজলু মিয়ার স্ত্রী। বিয়ের পর আয়েশা জোরে হাসতে পারে না, সাজগোজ করতে তার বাধা, প্রতিবেশীর বাড়িতেও যাওয়া নিষেধ। তাই নিজেকে তার খাচায় বন্দি পাখির মতে মনে হয়। তার স্বামী ইমাম হলেও সে মানুষকে ঠকিয়ে তাবিজ, দোয়া, ঔষধ বিক্রি করে অর্থ উপার্জন করে। বিষয়টি আয়েশা গ্রামবাসীর কাছে ফাঁস করে দিলে, সে গ্রামবাসীর কাছে ক্ষমা চাইল। উদ্দীপকের বজলু মিয়া উপন্যাসের মজিদের মতোই ধর্মভীরু, অন্য কথায় ধর্মব্যবসায়ী এখানে উভয়ের মিল রয়েছে। বজলু মিয়া এবং মজিদ দুজনই কম বয়সি মেয়েকে বিয়ে করেছেন। তবে মজিদের ক্ষেত্রে দেখা যায়, সে অন্য এলাকা থেকে এসেছে, বেশ ধনসম্পদ অর্জন করেছে, দুটি বিয়ে করেছে। সমাজে গভীরভাবে প্রভাব বিস্তার করে আছে। গ্রামের মাতব্বররা তার সিদ্ধান্তকেই মেনে নেয়। দুএকটি বিষয়ে মজিদের সাথে বজলু মিয়ার মিল থাকলেও সার্বিক ক্ষেত্রে তাদের মিল পাওয়া যায় না। অর্থাৎ উদ্দীপকের বজলু চরিত্রের চেয়ে মজিদ চরিত্রের দৌরাত্ম্য অপেক্ষাকৃত বেশি।"
        }
      ]
    },
    {
      "number": "9",
      "uddipok": "শিমুলিয়া গ্রামের মানুষগলো অত্যন্ত পরিশ্রমী, তাদের গোলাভরা ধান আছে, কণ্ঠ ভরা গান আছে আর আছে জীবনের জন্য সংগ্রামী চেতনা। এ গ্রামের সকলে ফসলের মাঠে যেমন সুরের মূর্ছনা তোলে, তেমনি আবার প্রাকৃতিক দুর্যোগের সময় এরা লোকমান ফকিরের সাহায্য কামনা করে। এ গ্রামের লোকদের অনেকে ঘরে হয়তো অভাব আছে কিন্তু দুঃখকষ্ট আছে কি না তা বোঝা দায়, তবে যেটুকু দুঃখ আসে তার কারণ লোকমানের মতো প্রতারক শ্রেণির মানুষ। গ্রামের মানুষ সরল ধর্মপ্রাণ কিন্তু শিক্ষা ও ধর্ম সম্পর্কে স্বচ্ছ ধারণা না থাকায় ভণ্ড ধার্মিকেরা তাদের ঠকায়।",
      "tag": "DCC 24",
      "sub_questions": [
        {
          "label": "ক",
          "question": "",
          "explanation": "হাসপাতালটি করিমগঞ্জে অবস্থিত।"
        },
        {
          "label": "খ",
          "question": "",
          "explanation": "প্রশ্নোক্ত কথাটির মাধ্যমে মজিদের জীবনের অতীত পরিস্থিতির সঙ্গে বর্তমান পরিস্থিতির পার্থক্য বোঝানো হয়েছে। 'লালসালু' উপন্যাসের মজিদ মসজিদে যাওয়ার পথে তার অতীত জীবনের কথা মনে পড়ে যায়। দশ বা বারো বছর আগে এক নিঃস্তব্ধ শ্রাবণের দুপুরে সে মহব্বতনগর গ্রামে প্রবেশ করেছিল। তখন সে ছিল ভাগ্যান্বেষী ও দুস্থ একজন মানুষ। কিন্তু আজ সে জোত-জমি, সম্মান-প্রতিপত্তির মালিক। বছরগুলো ভালোই কেটেছে তার; হয়তো ভবিষ্যতেও এমনই কাটবে। তাই নিজের বর্তমান অবস্থা সম্পর্কে বোঝাতেই মজিদ প্রশ্নোক্ত কথাটি ভেবেছে।"
        },
        {
          "label": "গ",
          "question": "",
          "explanation": "অন্ধ ধর্মীয় গোঁড়ামি ও কুসংস্কারাচ্ছন্ন সমাজব্যবস্থায় বিশ্বাসের দিক থেকে উদ্দীপকের গ্রামবাসীর সাথে 'লালসালু' উপন্যাসে বর্ণিত মহব্বতনগর গ্রামের মানুষদের সাদৃশ্য খুঁজে পাওয়া যায়। আলোচ্য উপন্যাসের মূল বিষয় হলো মহব্বতনগর গ্রামে মজিদ প্রবেশ করে ধর্মপরায়ণ মানুষকে প্রতারিত করে সমাজে একটি প্রভাব বিস্তার করে। 'ধনসম্পদ বৃদ্ধি পাওয়ায় মজিদ বাড়িঘর করে, রহিমা নামক একটি মেয়েকে বিয়েও করে। এই গ্রামের মানুষজন ফসলের মাঠে গলা ছেড়ে গান গায়। এখানে মানুষের মধ্যে ধর্মচর্চা কম থাকলেও ধনসম্পদ ভালোই ছিল। গ্রামের মানুষগুলো রহিমার মতো ধর্মভীরু ও ঠান্ডা প্রকৃতির। উদ্দীপকের গ্রামের মানুষগুলো খুবই পরিশ্রমী, তাদের গোলাভরা ধান আছে, কণ্ঠ ভরা গান আছে। তাদের ফসলের মাঠ থেকে সুরের মুর্ছনা ভেসে আসে। তবে গ্রামে কিছু মানুষের মধ্যে কষ্টও আছে। আর এই কষ্টের মূল কারণ লোকমানের মতো প্রতারক কিছু মানুষ। ধর্ম ও শিক্ষার অভাব থাকায় এ ধরনের প্রতারকরা তাদের ঠকায়। 'লালসালু' উপন্যাসেও মানুষের মধ্যে ধর্ম ও শিক্ষার অভাব থাকায় মজিদের মতো প্রতারকেরা তাদেরকে ঠকায়। মহব্বতনগর গ্রামের মানুষও গলা ছেড়ে গান গায়। মানুষের মধ্যে সরলতা বিদ্যমান। কুসংস্কারের কারণে মানুষ মজিদের কাছে সন্তান কামনা করে, পানি পড়া খায়। অর্থাৎ দেখা যায় উদ্দীপকের গ্রামবাসীর সাথে 'লালসালু' উপন্যাসে বর্ণিত মহব্বতননগর গ্রামের মিল খুঁজে পাওয়া যায়।"
        },
        {
          "label": "ঘ",
          "question": "",
          "explanation": "শিক্ষা ও ধর্ম সম্পর্কে স্বচ্ছ ধারণা না থাকায় ভন্ড ধার্মিকদের দৌরাত্ম বৃদ্ধি পায় যা উদ্দীপক এবং 'লালসালু' উপন্যাসে দৃশ্যমান। মজিদকে সকলেই মহব্বতনগর গ্রামের মোদাচ্ছের পীরের খাদেম হিসেবে মানে। মূলত সে মানুষের ধর্ম ও শিক্ষার অভাবকে কাজে লাগিয়ে মজিদ গ্রামে মোদাচ্ছের নামক ভুয়া পীরের কৃত্রিম মাজার তৈরি করে। ধীরে ধীরে মানুষের বিশ্বাস অর্জন করে। গ্রামের মানুষজন ধর্ম সম্পর্কে ভালো জানে না বলে মজিদ তাদের প্রতারিত করে বেশ ধনসম্পদের মালিক হয়ে ওঠে। আক্কাস স্কুল প্রতিষ্ঠা করতে চাইলে মজিদ তার ধর্মব্যাবসার প্রভাব ক্ষুণ্ণ হতে পারে ভেবে গ্রামের মুরব্বিদের ভুল বুঝিয়ে স্কুল প্রতিষ্ঠায় বাধা দেয়। উদ্দীপকের গ্রামের মানুষগুলো খুবই পরিশ্রমী, তাদের গোলাভরা ধান আছে, কণ্ঠ ভরা গান আছে। তাদের ফসলের মাঠ থেকে সুরের মুর্ছনা ভেসে আসে। প্রাকৃতির দুর্যোগের সময় বিপদের মোকাবিলা করার জন্য তারা ফকির লোকমানের কাছে যায়। তবে গ্রামে কিছু মানুষের মধ্যে কষ্টও আছে। আর এই কষ্টের মূল কারণ লোকমানের মতো প্রতারক কিছু মানুষ। 'লালসালু' উপন্যাসের মধ্যে দেখা যায় মহব্বতনগর গ্রামের মানুষজন তাদের বিপদআপদে মাজারে যেত, মজিদের পানি পড়া খেত, তাবিজ-কবজ ধারণ করত। উদ্দীপকে বর্ণিত গ্রামের মানুষগুলোর মধ্যেও কোনো শিক্ষা ও ধর্ম সম্পর্কে সঠিক জ্ঞান না থাকায় দুর্যোগের সময় তারা ফকিরের কাছে যায় ফলে লোকমান ফকিরের দৌরাত্ম্য বৃদ্ধি পায়। আসলে মানুষের মধ্যে শিক্ষার অভাব থাকায় এবং ধর্মীয় জ্ঞান না থাকায় উদ্দীপকে লোকমান ফকির এবং উপন্যাসের মজিদের মধ্যে দৌরাত্ম্য বৃদ্ধি পায়।"
        }
      ]
    },
    {
      "number": "10",
      "uddipok": "ধণাঢ্য ব্যবসায়ী ফিরোজ আহমেদ তার চাচা ও চাচাতো ভাইদের ষড়যন্ত্রের শিকার হয়ে একেবারে নিঃস্ব হয়ে গেছেন। শুধু তা-ই নয় প্রাণ হারানোর ভয়ে তিনি স্ত্রী ও সন্তানদের দিয়ে বিভিন্ন স্থানে পালিয়ে বেড়াচ্ছেন। ফিরোজ আহমেদের স্ত্রী সায়মা স্বামীর এই দুরবস্থার কারণে সব সময় সঙ্গে সঙ্গে থাকেন। শোকে যন্ত্রণায় কাতর ফিরোজ বছর দুই পরেই মৃত্যুবরণ করে। স্বামীর মৃত্যুর পরে সায়মা তার স্মৃতি নিয়ে একাকী জীবন কাটান। ফিরোজ আহমেদর চাচাতো ভাই ফরিদ সায়মাকে বিয়ে করার অনেক চেষ্টা করেও বিফল হয়।",
      "tag": "DCC 24",
      "sub_questions": [
        {
          "label": "ক",
          "question": "কাকে ঘুষ খাইয়ে চন্দন নগর ধ্বংস করা হয়েছে?",
          "explanation": "নন্দকুমারকে ঘুষ খাইয়ে চন্দন নগর ধ্বংস করা হয়েছে।"
        },
        {
          "label": "খ",
          "question": "'আমরা এমন কিছু করলাম যা ইতিহাস হবে।'- উক্তিটি বুঝিয়ে লেখো।",
          "explanation": "'সিরাজউদ্দৌলা' নাটকে ইংরেজ সেনাপতি রবার্ট ক্লাইভ এ উক্তিটি করেছেন। নবাব সিরাজউদ্দৌলাকে সিংহাসনচ্যুত করে বাংলার সিংহাসন করায়ত্ত করতে চায় বিশ্বাসঘাতকের দল। তাই নিজ নিজ সংকীর্ণ স্বার্থকে বাস্তবে রূপদান করার জন্য তারা ইংরেজদের সাথে একটি ঘৃণ্য চুক্তি করে। এ ঘটনার মাধ্যমেই পাক-ভারত উপমহাদেশে ইংরেজদের দীর্ঘ শাসনের বীজ রোপিত হয়। চুক্তিপত্রে একেক করে জগৎশেঠ, মিরজাফর, রাজবল্লভ সবাই স্বাক্ষর দেয়। এই চুক্তির মাধ্যমে বাংলার পরাধীনতার পথ সুগম হয়। এ সনদই শত্রুদের বিজয় নিশ্চিত করে ১৭৫৭ সালে ২৩শে জুন ঐতিহাসিক পলাশির প্রান্তরে। যা পাক-ভারতকে সুদীর্ঘ পরাধীনতার জালে আবদ্ধ করে। উক্তিটি এ ইঙ্গিত বহন করে।"
        },
        {
          "label": "গ",
          "question": "উদ্দীপকের সায়মা 'সিরাজউদ্দৌলা' নাটকের কোন চরিত্রের প্রতিনিধিত্ব করে তা আলোচনা করো।",
          "explanation": "সহধর্মিণী হিসেবে স্বামীর পাশে থাকার দিক থেকে উদ্দীপকের মাধবী ও 'সিরাজউদ্দৌলা' নাটকের লুৎফার মধ্যে সাদৃশ্য পরিলক্ষিত হয়। 'সিরাজউদ্দৌলা নাটকের লুৎফুন্নেসা নবাব সিরাজউদ্দৌলার স্ত্রী। নবাবের সাথে বিয়ে হলেও তাঁর জীবন কুসুমাস্তীর্ণ ছিল না। ১৭৫৭ সালে পলাশির যুদ্ধে পরাজয়ের পর স্বামীর হাত ধরে তিনি অজানা গন্তব্যে পাড়ি জমান। পথিমধ্যে তাঁরা ধরা পড়লে স্বামীর কাছ থেকে তিনি আলাদা হয়ে যান এবং সিরাজউদ্দৌলাকে হত্যা করা হয়। উদ্দীপকের উত্তম দেবনাথ একজন ধনী লোক কিন্তু চাচতো ভাইয়ের ষড়যন্ত্রে তিনি সবকিছুই হারিয়েছেন। ভাইকে বিশ্বাস করে ঠকার পর বর্তমানে তিনি পুলিশের ভয়ে চোরের মতো পালিয়ে বেড়াচ্ছেন। এই কঠিন সময়ে তার সাথে আছে তার স্ত্রী মাধবী। নিজে কষ্ট স্বীকার করেও স্বামীর এই দুরবস্থায় সে তার পাশে থাকছে। সহধর্মিণী হিসেবে যেকোনো বিপদে স্বামীর পাশে থাকার দিক থেকে উদ্দীপকের মাধবী ও 'সিরাজউদ্দৌলা' নাটকের লুৎফার সাদৃশ্য পরিলক্ষিত হয়।"
        },
        {
          "label": "ঘ",
          "question": "'উদ্দীপকের ফিরোজ আহমেদ ও সিরাজউদ্দৌলার করুণ পরিণতির মূল কারণ ষড়যন্ত্র।-মন্তব্যটি বিশ্লেষণ করো।",
          "explanation": "\"উদ্দীপকের উত্তম দেবনাথ এবং 'সিরাজউদ্দৌলা' নাটকের নবাবের দুরবস্থার কারণ ষড়যন্ত্র।”- মন্তব্যটি আমার কাছে যুক্তিযুক্ত মনে হয়েছে। 'সিরাজউদ্দৌলা' নাটকে দেখা যায় ইংরেজরা এ দেশে বাণিজ্য করতে এসে নবাবের বিভিন্ন সিদ্ধান্তের বরখেলাপ করতে থাকে। নবাব কলকাতা আক্রমণ করে ইংরেজদের কোণঠাসা করে দিলে ইংরেজরা নবাবের বিরুদ্ধে চলতে থাকা প্রাসাদ ষড়যন্ত্রের সাহায্য নেয়। এই প্রাসাদ ষড়যন্ত্রের ষড়যন্ত্রকারীদের অন্যতম ছিল ঘসেটি বেগম, মিরজাফর, উমিচাঁদসহ আরও অনেকে। তাদের ষড়যন্ত্রের কারণেই পলাশির যুদ্ধে বিপুল পরিমাণ সেনা ও সক্ষমতা থাকার পরেও সিরাজউদ্দৌলা পরাজয় বরণ করেন। উদ্দীপকের ধনকুবের উত্তম দেবনাথ তার চাচাতো ভাইয়ের খপ্পরে পড়ে সব সম্পত্তি হারিয়ে ফেলেন। এখন তাকে পুলিশের হাত থেকে বাঁচার জন্য পালিয়ে বেড়াতে হয়। এই দুঃসময়ে তার স্ত্রী মাধবী তার পাশে থাকে। নিজের কষ্ট ও অহংকার সব বিসর্জন দিয়ে সে স্বামীর পাশে দাঁড়ায়। 'সিরাজউদ্দৌলা' নাটকের নবাব সিরাজউদ্দৌলা নানাবিধ ষড়যন্ত্রের শিকার। ইংরেজরা কোনোভাবেই সফল হতে না পেরে নবাবের বিরুদ্ধে ষড়যন্ত্রকারীদের সাহায্য নেয়। ষড়যন্ত্রকারীদের কারণে পলাশির যুদ্ধে নবাব সিরাজউদ্দৌলার পতন হয়। উদ্দীপকের উত্তম কুমারের অবস্থাও ষড়যন্ত্রকারীদের খপ্পরে পড়ে শোচনীয় হয়ে পড়ে। সবদিক বিবেচনায় তাই বলা যায় প্রশ্নোত্তর মন্তব্যটি যথার্থ।"
        }
      ]
    },
    {
      "number": "11",
      "uddipok": "১৯৭১ সালের মহান মুক্তিযুদ্ধে রাঙামাটির 'বুড়িঘাট' যুদ্ধের শত্রুপক্ষ মুক্তিযোদ্ধাদের ক্যাম্পের কাছাকাছি চলে আসে। সহযোদ্ধাদের অপ্রস্তুতির বিষয়টি টের পেয়ে মুন্সি আবদুর রউফ মেশিনগানের গুলি চালিয়ে পাকিস্তানি সৈন্যের উপর ঝাঁপিয়ে পড়েন। পরে সহযোদ্ধারা প্রস্তুতি নিয়ে যুদ্ধ চালিয়ে শত্রুপক্ষকে ঘায়েল করার প্রাক্কালে সহযোদ্ধাদের জীবন বাঁচাতে শহিদ হন বীরশ্রেষ্ঠ ল্যান্স নায়েক মুন্সি আব্দুর রউফ। পরাস্ত হয় শত্রুপক্ষ।",
      "tag": "DIN.B 19,DCC 24,RUMC 23",
      "sub_questions": [
        {
          "label": "ক",
          "question": "",
          "explanation": "‘পারফেক্ট স্কাউন্ডেল' বলা হয়েছে উমিচাদকে ।"
        },
        {
          "label": "খ",
          "question": "",
          "explanation": "প্রশ্নোক্ত মন্তব্যটি দ্বারা নবাব সিরাজউদ্দৌলার অমাত্যবর্গের বিশ্বাসঘাতকতার দিকটি বোঝানো হয়েছে। ইংরেজদের সঙ্গে যুদ্ধে রাজ অমাত্যগণ নবাব সিরাজউদ্দৌলার কর্তৃত্ব রক্ষায় জীবন উৎসর্গ করবেন বলে পবিত্র গ্রন্থ নিয়ে শপথ করেছিলেন। কিন্তু নবাবকে পরাজিত করতে গোপনে অনেকেই ষড়যন্ত্র করেছিলেন ইংরেজদের সাথে, যা তাদের কর্মকাণ্ডে প্রকাশ পেয়েছে। অমাত্যবর্গের এই বিশ্বাসঘাতকতার দিকটিই প্রশ্নোক্ত মন্তব্যে প্রকাশ পেয়েছে।"
        },
        {
          "label": "গ",
          "question": "",
          "explanation": "দেশের জন্য জীবন বাজি রাখার ক্ষেত্রে উদ্দীপকের বীরশ্রেষ্ঠ মুন্সি আবদুর রউফের সঙ্গে 'সিরাজউদ্দৌলা' নাটকের মোহনলাল তুলনীয়। 'সিরাজউদ্দৌলা' নাটকে মোহনলাল ছিলেন একজন দেশপ্রেমিক বীর। তিনি নবাব সিরাজউদ্দৌলার নির্দেশে পলাশির প্রান্তরে প্রাণপণে লড়াই করেছেন। প্রধান সেনাপতি মিরজাফর যেখানে বিশ্বাসঘাতকতা করে যুদ্ধক্ষেত্রে ইংরেজদের পক্ষাবলম্বন করেছিল, সেখানে মোহনলাল দেশের জন্য শেষ রক্তবিন্দু থাকা পর্যন্ত লড়াই করেছিলেন। ইংরেজদের প্রবল আক্রমণে মৃত্যু আসন্ন জেনেও তিনি একাই প্রতিরোধ গড়ে তুলেছিলেন। আর নবাবকে রাজধানীতে ফেরত পাঠিয়েছিলেন পুনরায় সৈন্য সংগঠিত করতে। উদ্দীপকে বীরশ্রেষ্ঠ মুন্সি আবদুর রউফ দেশাত্মবোধে অবিচল ছিলেন। তিনি দেশের জন্য জীবন বাজি রেখেছেন। পাকিস্তানি হানাদার বাহিনীর সম্মুখে একাই প্রতিরোধ গড়ে তুলেছেন। সহযোদ্ধাদের জীবন বাঁচাতে নিজের জীবনকে তুচ্ছ করে তিনি শত্রুর ওপর ঝাঁপিয়ে পড়েছেন। আর বীরশ্রেষ্ঠ মুন্সি আবদুর রউফের এই বীরত্ব 'সিরাজউদ্দৌলা' নাটকে মোহনলালের যুদ্ধক্ষেত্রের কর্মকাণ্ডেরই সমতুল্য।"
        },
        {
          "label": "ঘ",
          "question": "",
          "explanation": "উদ্দীপকে তীব্র লড়াইয়ে শত্রুপক্ষ পরাজিত হলেও 'সিরাজউদ্দৌলা' নাটকে নবাবের পতন ঘটায় প্রশ্নোক্ত মন্তব্যটি যথার্থ। 'সিরাজউদ্দৌলা' নাটকে নবাব সিরাজউদ্দৌলা ছিলেন দেশপ্রেমিক বীর। তাঁর পক্ষে ছিল মোহনলাল, মিরমর্দান, সাঁফ্রেসহ দেশপ্রেমিক শক্তি। তাঁরা নিজেদের জীবন বাজি রেখে দেশের জন্য লড়াই করেছেন। কিন্তু বিশ্বাসঘাতক মিরজাফর ও তার দোসরদের প্রতারণায় পলাশির যুদ্ধে নবাব পরাজিত হন। ফলে প্রবল দেশপ্রেম ও দৃঢ় প্রত্যয় থাকা সত্ত্বেও সেই যুদ্ধে দেশপ্রেমিক শক্তির পরাজয় ঘটে। উদ্দীপকে মুন্সি আবদুর রউফ ও তাঁর সহযোদ্ধারা দেশপ্রেমিক যোদ্ধা। তাঁরা প্রবল পরাক্রমে শত্রুসেনার বিরুদ্ধে যুদ্ধে অবতীর্ণ হন। তাঁদের নৈপুণ্যে পাকিস্তানি হানাদার বাহিনী তীব্র প্রতিরোধের সম্মুখীন হয়। এই যুদ্ধে মুন্সি আবদুর রউফ শহিদ হলেও তাঁর রক্ত বৃথা যায় না। তাঁর রক্তের বদলায় শত্রুরা পরাস্ত হয়। বিজয়ী হন দেশপ্রেমিক মুক্তিযোদ্ধারা। 'সিরাজউদ্দৌলা' নাটকে নবাব সিরাজউদ্দৌলা ও তাঁর সঙ্গী দেশপ্রেমিক যোদ্ধারা শত্রুর কাছে পরাজিত হলেও উদ্দীপকে ঘটে উলটো ঘটনা। সেখানে শত্রুসেনারা পরাস্ত হয় এবং দেশপ্রেমিক মুক্তিযোদ্ধাদের বিজয়ী - হওয়ার আভাস পাওয়া যায়। তাই সার্বিক বিচারে বলা যায়, \"উদ্দীপকে বিজয়ের বারতা থাকলেও 'সিরাজউদ্দৌলা' নাটকে পরাজয় ঘটেছে দেশপ্রেমিক শক্তির\" -প্রশ্নোক্ত এই মন্তব্যটি যথার্থ।"
        }
      ]
    }
  ]
}