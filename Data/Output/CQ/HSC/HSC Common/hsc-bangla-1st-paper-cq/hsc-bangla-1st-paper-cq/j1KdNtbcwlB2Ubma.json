{
  "title": "সরকারী আজিজুল হক কলেজ ২০২৫",
  "subtitle": "(11)",
  "questions": [
    {
      "number": "1",
      "uddipok": "রুমার বয়স চৌদ্দ বছর। কিন্তু তার মা-বাবা ত্রিশ বছর বয়সের করিমের সঙ্গে বিয়ে ঠিক করে। নগদ দুই লক্ষ টাকা এবং পাঁচ ভরি গহনার ব্যবস্থা করতে গিয়ে হিমশিম খায় রুমার দিনমজুর বাবা। বিয়ের দিন এক লক্ষ টাকা এবং তিন ভরি ওজনের গহনা দেখে করিম এবং তার আত্মীয়স্বজন বিয়ে ভেঙে দিয়ে চলে যায়। এই অপমান সহ্য করতে না পেরে রুমা স্বেচ্ছায় চির নির্বাসন নেয় এই পৃথিবী থেকে।",
      "tag": "AHC 25",
      "sub_questions": [
        {
          "label": "ক",
          "question": "শম্ভুনাথ সেনের বয়স কত?",
          "explanation": "শম্ভুনাথ সেনের বয়স চল্লিশের কিছু এপার বা ওপার।"
        },
        {
          "label": "খ",
          "question": "",
          "explanation": "কল্যাণীর পিতা শম্ভুনাথ সেনের ব্যক্তিত্বপূর্ণ চেহারা সম্পর্কে প্রশ্নোক্ত মন্তব্যটি করা হয়েছে। কল্যাণীর পিতা শম্ভুনাথ সেনের বয়স চল্লিশের কিছু এপার বা ওপারে। তার চুল কাঁচা, গোঁফে পাক ধরতে শুরু করেছে। তবে তিনি ছিলেন সুপুরুষ। তার সুপুরুষোচিত ও ব্যক্তিত্বপূর্ণ চেহারার কারণে ভিড়ের মাঝেও তিনি আলাদাভাবে দৃষ্টি আকর্ষণ করেন। শম্ভুনাথ সেনের চেহারা ও ব্যক্তিত্ব সম্পর্কে এ বিষয়টি বোঝাতেই প্রশ্নোক্ত মন্তব্যটি করা হয়েছে।"
        },
        {
          "label": "গ",
          "question": "",
          "explanation": "যৌতুকপ্রথার নির্মম শিকার হওয়ায় উদ্দীপকে উল্লিখিত রুমা চরিত্রের সঙ্গে 'অপরিচিতা' গল্পের কল্যাণীর সাদৃশ্য থাকলেও চারিত্রিক দৃঢ়তায় তাদের মধ্যে বৈসাদৃশ্য পরিলক্ষিত হয়। 'অপরিচিতা' গল্পে যৌতুক নিয়ে অনুপমের মামার সংকীর্ণতায় অনুপম-কল্যাণীর বিয়ের আসরেই বিয়ে ভেঙে যায়। পরবর্তীকালে অনুপম অনুশোচনা ও পাপস্খলনের তাগিদে কল্যাণীর দ্বারস্থ হলেও কল্যাণী তাকে ফিরিয়ে দেয়। দৃঢ় ও ব্যক্তিত্ব সচেতন কল্যাণী বেছে নেয় মানবসেবার ব্রত। উদ্দীপকের রুমারও বিয়ের দিনে বিয়ে ভেঙে যায় তার পিতা যৌতুকের অর্থ পরিশোধ করতে না পারায়। রুমা এই অপমান সহ্য করতে না পেরে আত্মহননের পথ বেছে নেয়। নির্মম যৌতুক প্রথার শিকার হয়ে বিয়ের আসরে বিয়ে ভেঙে যাওয়ার ক্ষেত্রে উদ্দীপকের রুমার সঙ্গে 'অপরিচিতা' গল্পের কল্যাণীর সাদৃশ্য থাকলেও কল্যাণীর চরিত্রের যে দৃঢ়তা পরিলক্ষিত হয়, রুমার চরিত্র তার বিপরীত। তাই বলা যায় যে, অবমাননার শিকার হওয়ায় উভয় চরিত্র সাদৃশ্যপূর্ণ হলেও চারিত্রিক বৈশিষ্ট্য তাদের বৈসাদৃশ্যপূর্ণ করে তোলে।"
        },
        {
          "label": "ঘ",
          "question": "",
          "explanation": "\"উদ্দীপকের সমাজবাস্তবতা 'অপরিচিতা' গল্পের সমাজবাস্তবতারই আংশিক প্রতিচ্ছবি।” উদ্দীপক ও 'অপরিচিতা' গল্পের আলোকে বক্তব্যটি যথার্থ। 'অপরিচিতা' গল্পে যে সমাজব্যবস্থার প্রকাশ ঘটেছে, সেখানে যৌতুক প্রথা একটি স্বাভাবিক প্রক্রিয়া। এর শিকার হতে হয় অনুপম ও কল্যাণী উভয়কেই। পাশাপাশি ব্যক্তিত্ববান শম্ভুনাথ সেনের সাহসী পদক্ষেপের মধ্য দিয়ে যদিও সেই সমাজকে প্রত্যাখ্যানের চিত্রও ফুটে ওঠে। কল্যাণী চরিত্রের মধ্য দিয়ে প্রকাশ পায় নারীজাগরণের ইঙ্গিত। উদ্দীপকের সমাজব্যবস্থায় যৌতুক একটি সহজাত প্রথা। এই প্রথার রাস্তবায়নে রুমার দিনমজুর পিতা ব্যর্থতার পরিচয় দিলে রুমার বিয়ে ভেঙে যায়। করিম ও তার পরিবার বিয়ের আসর ছেড়ে চলে গেলে অপমানে রুমা বেছে নেয় আত্মবিসর্জনের পথ। 'অপরিচিতা' গল্পে পুরুষতান্ত্রিক সমাজে যৌতুকপ্রথার কুফলের পাশাপাশি নারীজাগরণের ইঙ্গিত ও মানুষের মানবিক মর্যাদার উদ্বোধনের সূচনা দেখানো হয়েছে। উদ্দীপকেও প্রকাশ পেয়েছে পুরুষতান্ত্রিক সমাজব্যবস্থায় নারীর অবমাননা ও যৌতুকপ্রথার কুফল। সেখানে ব্যক্তিত্বের জাগরণ ও নারীর জাগরণ অনুপস্থিত। তাই বলা যায়, উদ্দীপকটিতে 'অপরিচিতা' গল্পের সমাজবাস্তবতার আংশিক প্রতিচ্ছবি প্রকাশ পেয়েছে।"
        }
      ]
    },
    {
      "number": "2",
      "uddipok": "সুদেব ও ইতি রানী দুইজনই দুইজনকে ভীষণ পছন্দ করে এবং বিয়ে করতে চায়। তাদের পরিবারের সকলেই এ বিষয়টি মেনে নেয়। কিন্তু সুদেবের ঠাকুরদা এ সিদ্ধান্তে অসন্তুষ্ট হন। কারণ ইতি রানী তাদের চেয়ে নিচুবর্ণের হিন্দু। তবে পরিবারের সবাই যখন তাকে বিষয়টি বুঝিয়ে বলে তখন তিনি মন থেকে সমস্ত কুসংস্কার মুছে ফেলেন এবং এ বিয়েতে সম্মতি দেন। সমাজের সকলেই এ বিষয়টিকে অবলীলায় মেনে নেয়।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "সম্রাট হুমায়ুনের বাবার নাম জহিরউদ্দীন মুহাম্মদ বাবর।"
        },
        {
          "label": "খ",
          "question": "'গ্রামের মধ্যে মৃত্যুঞ্জয়ের ছিল এমনি সুনাম।'- ব্যাখ্যা করো।",
          "explanation": "‘গ্রামের মধ্যে মৃত্যুঞ্জয়ের এমনি সুনাম।’এটি ‘বিলাসী’গল্পের লেখক এর ব্যাঙ্গাত্মক উক্তি। আমরা জানি যে, সুনাম শব্দটি একটি আদর্শ অর্থ বহন করে, যা দিয়ে কারো প্রশংসা কে বোঝানো হয়। কিন্তু বিলাসী গল্পে উক্তিটি লেখক ব্যাঙ্গার্থে করেছেন। গল্পে পরোপকারী মৃত্যুঞ্জয়ের উপকার স্বীকার না করে নিচু মনের মানুষ যখন তাকে অবহেলা অবজ্ঞা করেছে, লেখক তখনই সার্থকভাবে উক্তিটি করেছেন। মৃত্যুঞ্জয় শিক্ষার্থীদেরকে খাওয়ানো, বই কিনে দেওয়া, বাচ্চাদের স্কুলের পাওনা মিটানো ইত্যাদি কাজের মধ্য দিয়ে মানবীয় গুণাবলীর পরিচয় দিয়েছিল। তৎকালীন সংকীর্ণমনারা তা মনে রাখেনি; বরং তার অসুস্থতার সময় তাকে সেবা দিয়ে সুস্থ করে তোলার বিষয়কে পাপ হিসেবে দেখেছে, তাকে সমাজচ্যুত করে মৃত্যুর দিকেই ঠেলে দিয়েছে।"
        },
        {
          "label": "গ",
          "question": "",
          "explanation": "কুসংস্কারমুক্ত হয়ে ওঠা ও কুসংস্কার আঁকড়ে ধরে থাকার সামাজিক প্রেক্ষাপটে উদ্দীপকের সাথে 'বিলাসী' গল্পের অমিল রয়েছে। 'বিলাসী' গল্পে মৃত্যুঞ্জয় কায়স্থ ঘরের সন্তান। সে তার বর্ণের চেয়ে নিচু জাতের কন্যা বিলাসীকে বিয়ে করে ও তার হাতে অন্ন গ্রহণ করে। তাদের বর্ণশাসিত সমাজ তাদের এমন সম্পর্ককে অস্বীকার করে এবং তাদের গ্রাম থেকে তাড়িয়ে দেয়। উদ্দীপকে সুদেব ও ইতি রানী ভিন্ন জাতের হওয়া সত্ত্বেও উভয়ের পরিবার তাদের সম্পর্ক মেনে নেয়। ইতি রানী নিচুবর্ণের হওয়ায় সুদেবের ঠাকুর দা অসন্তুষ্ট হলেও পরিবারের বাকি সদস্যরা তাকে বুঝিয়ে রাজি করায়। উদ্দীপকের সুদেবের পরিবারের আধুনিক ও কুসংস্কারমুক্ত সামাজিক প্রেক্ষাপটের ভিন্ন চিত্র দেখা যায় 'বিলাসী' গল্পে। ফলে কুসংস্কারের নিরিখে উদ্দীপক ও 'বিলাসী' গল্পের সামাজিক প্রেক্ষাপটের অমিল লক্ষ করা যায়।"
        },
        {
          "label": "ঘ",
          "question": "",
          "explanation": "সামাজিক অস্বীকৃতির কারণে 'বিলাসী' গল্পের মৃত্যুঞ্জয় ও-বিলাসীকে সমাজচ্যুত হতে হয় কিন্তু একই কাজে উদ্দীপকের সুদেব ও ইতির পরিণতি সুখকর হয়। 'বিলাসী' গল্পে বর্ণশাসিত সমাজের রক্তচক্ষুকে উপেক্ষা করে মৃত্যুঞ্জয় ও বিলাসী ভালোবাসার বন্ধনে আবদ্ধ হয়। মৃত্যুঞ্জয় উঁচু বর্ণের ও বিলাসী নিচুবর্ণের হওয়ায় এমন সম্পর্কের দায়ে সমাজ তাদের গ্রামচ্যুত হতে হয়। উদ্দীপকে সুদেব ও ইতি রানীর অসম বর্ণের সম্পর্কের চিত্র ফুটে উঠেছে। ভিন্ন জাতের হলেও তারা দুইজনই দুইজনকে ভীষণভাবে ভালোবাসে.। ইতি রানী নিচুবর্ণের হওয়া সত্ত্বেও সুদেবের পরিবার তাদের সম্পর্ক মেনে নেয়। সামাজিকভাবেও তাদের সম্পর্ক স্বীকৃতি পায়। 'বিলাসী' গল্পের মৃত্যুঞ্জয় ও বিলাসী একটি বর্ণশাসিত সমাজে উঁচু-নিচু বর্ণপ্রথার সংকীর্ণতা উপেক্ষা করে নিজেদের ভালোবাসাকে জয়ী করে তুললেও পরিণতিতে তাদের গ্রামছাড়া হতে হয়। উদ্দীপকের সুদেব ও ইতি রানীও বর্ণপ্রথা অতিক্রম করে ভালোবাসার বন্ধনে আবদ্ধ হয়। এক্ষেত্রে পরিবার কিংবা সমাজ প্রতিবন্ধক না হয়ে সহজেই তাদের সম্পর্ক মেনে নেয়। ফলে দেখা যায়, বর্ণপ্রথা উপেক্ষা করে মানবিক সম্পর্ক স্থাপনে সুদেব ও ইতি রানী 'বিলাসী' গল্পের মৃত্যুঞ্জয় ও বিলাসীর প্রতিনিধিত্ব করলেও সমাজ ও সমকালীন বাস্তবতায় তাদের পরিণতি ছিল ভিন্ন।"
        }
      ]
    },
    {
      "number": "3",
      "uddipok": "পরের মুখে শেখা বুলি পাখির মতো কেন বলিস? পরের ভঙ্গি নকল করে নটের মতো কেন চলিস? তোর নিজস্ব সর্বাঙ্গে তোর দিলেন দাতা আপন হাতে, মুছে সেটুকু বাজে হলি, গৌরব কি বাড়ল তাতে? আপনারে যে ভেঙে চুরে গড়তে চায় পরের ছাঁচে, অলীক, ফাঁকি, মেকি সে জন নামটা তার কদিন বাঁচে?",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "'আমার পথ' প্রবন্ধটি 'রুদ্র-মঙ্গল' প্রবন্ধর গ্রন্থ থেকে সংকলিত।"
        },
        {
          "label": "খ",
          "question": "'মানুষ-ধর্মই সবচেয়ে বড় ধর্ম।'- ব্যাখ্যা করো।",
          "explanation": "কাজী নজরুল ইসলাম তার ‘ আমার পথ ’ প্রবন্ধে অসাম্প্রদায়িক চেতনার কথা তুলে ধরে ‘মানুষ-ধমর্কেই সবচেয়ে বড় ধর্ম’ বলেছে।  ভারতের স্বাধীনতা আর মুক্তির পথে সবচেয়ে বড় বাধা ছিল হিন্দু-মুসলিমের বিরোধ। এ সাম্প্রদায়িক বিভেদ না থাকলে আরও আগে দেশ মুক্ত হতো। প্রত্যেকে যার যার ধর্মকে বড় ভেবেছে; কিন্তু অন্যকে সম্মান করতে শেখেনি। ফলে মানবিকচেতনাই যে সবচেয়ে বড় তার কেউ অনুভব করতে পারেনি। মানবিকচেতনাকে মূল্য দিতে পারলেই প্রকৃত ধার্মিক হওয়া যায়। এভাবেই ‘মানুষ-ধমর্কেই সবচেয়ে বড় ধর্ম’ মানতে পারলে জাতিগত ঐক্য-সংহতি প্রতিষ্ঠিত হয়।"
        },
        {
          "label": "গ",
          "question": "",
          "explanation": "উদ্দীপকের বক্তব্যের সাথে 'আমার পথ' প্রবন্ধের পরনির্ভরতা পরিহার করে আত্মনির্ভরশীল হয়ে ওঠার দিকটি প্রকাশ পেয়েছে। 'আমার পথ' প্রবন্ধে ব্যক্তিসত্তার জাগরণের গুরুত্ব তুলে ধরা হয়েছে। অন্যের দেখানো সত্যকে নিজের ভিতরের সত্য দিয়ে যাচাই করেই কেবল গ্রহণ করা যায়। ব্যক্তির নিজের সত্যকে উন্মোচন করে আত্মনির্ভরশীল হয়ে উঠতে পারার মধ্যেই রয়েছে প্রকৃত গৌরব। উদ্দীপকে অন্যকে অনুসরণ না করে নিজ সত্তার অনুগামী হওয়ার আহ্বান জানানো হয়েছে। অন্যের ছাঁচে নিজেকে গড়লে তাতে গৌরব বাড়ে না বরং সেই মেকি অবয়বে নিজের নিজস্বতা হারিয়ে যায়। 'আমার পথ' প্রবন্ধে ব্যক্তি 'আমি'র আহ্বান করা হয়েছে, উদ্দীপকে তারই প্রকাশ ঘটেছে। 'আমার পথ' প্রবন্ধের অন্যের পথের বা মতের অনুগামী না হয়ে আত্মশক্তিতে বাঁচতে শেখার দিকটিই উদ্দীপকে প্রতিফলিত হয়েছে।"
        },
        {
          "label": "ঘ",
          "question": "",
          "explanation": "'উদ্দীপকের বক্তব্য চেতনায় ধারণ করে প্রত্যেকেই তার নিজের কর্ণধার হয়ে উঠতে পারে।'- 'আমার পথ' প্রবন্ধের আলোকে মন্তব্যটিকে যথার্থ বলা যায়। 'আমার পথ' প্রবন্ধে নিজের সত্যকে চিনতে পারা ও তাকে অনুসরণ করার আহ্বান জানানো হয়েছে। যে নিজের ভিতরের সত্যকে উপলব্ধি ও ধারণ করতে পারে, সে পরনির্ভরশীল হয়ে থাকে না। আত্মনির্ভরতার মধ্যেই রয়েছে ব্যক্তির প্রকৃত গৌরব। উদ্দীপকে ব্যক্তির নিজস্বতাকে প্রধানরূপে তুলে ধরা হয়েছে। স্রষ্টা ব্যক্তিকে যে সত্তায় সৃষ্টি করেছেন, তার বদলে অন্যের আদলে নিজেকে গড়লে তাতে গৌরব থাকে না, থাকে ফাঁকি। অন্যকে অনুসরণ করার মধ্য দিয়ে মেকি জীবনের বিপরীতে নিজত্বকে অনুসরণ করার মাধ্যমেই ব্যক্তি খাঁটি হয়ে ওঠে। 'আমার পথ' প্রবন্ধে ব্যক্তিস্বাতন্ত্র্যের উন্মোচনের মধ্য দিয়ে নিজের পথের কান্ডারি নিজেকেই হওয়ার আহ্বান রয়েছে। পরনির্ভরশীলতকে পরিহার করে নিজের সত্যকে চিনতে পেরে আত্মনির্ভরতা অর্জনের মাধ্যমেই ব্যক্তি নিজের কর্ণধার হয়ে ওঠে। উদ্দীপকের বক্তব্যে এই চেতনাই প্রকাশ পেয়েছে। তাই প্রশ্নোক্ত মন্তব্যটিকে 'আমার পথ' প্রবন্ধের আলোকে যথার্থ বলা যায়।"
        }
      ]
    },
    {
      "number": "4",
      "uddipok": "সজলের রাস্তার পাশে একটি ভাতের হোটেল ছিল। এ হোটেলটি তার জীবিকার প্রধান উৎস। কিন্তু মহামারি বন্যায় তার ব্যাবসা বন্ধ হয়ে যায়। সংসার চালাতে তার আর কোনো উপায়ন্তর থাকে না। দিশাহারা হয়ে সে ছুটে গেল তার বাল্যবন্ধু কমলের কাছে। কমলের সহায়তায় মুদি দোকান দিয়ে সজল এখন ভালোভাবে দিন কাটাচ্ছে।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "Human dignity-এর অর্থ মানব-মর্যাদা।"
        },
        {
          "label": "খ",
          "question": "'সত্যিকার মানব-কল্যাণ মহৎ চিন্তা-ভাবনারই ফসল।' ব্যাখ্যা করো।",
          "explanation": "‘সত্যিকার মানব-কল্যাণ মহৎ চিন্তা-ভাবনারই ফসল।’ বলতে বোঝানো হয়েছে মহৎ চিন্তার বাস্তবায়নই প্রকৃত মানব কল্যাণ। মানব-কল্যাণ বলতে আমরা মানুষের সার্বিক কল্যাণের প্রয়াসকে বুঝি। এই কল্যাণ করতে গিয়ে কোনোভাবেই যেন মানব-মর্যাদাকে ক্ষুণ্ণ করা না হয় সে বিষয়টির দিকে লক্ষ রাখা জরুরি। এ বিষয়টি মাথায় রেখে যারা অন্যের কল্যাণ করতে চান তারাই প্রকৃত মানুষ । এদেশের মহৎ প্রতিভাবানরা সবাই মানবিক চিন্তা আর আদর্শের উত্তরাধিকার রেখে গেছেন।"
        },
        {
          "label": "গ",
          "question": "",
          "explanation": "উদ্দীপকটি 'মানব কল্যাণ' প্রবন্ধে বর্ণিত মহানবি (স.) কর্তৃক একজন ভিক্ষুককে কুড়াল কিনে দেওয়ার ঘটনাকে স্মরণ করিয়ে দেয়। 'মানব-কল্যাণ' প্রবন্ধে মানুষের কল্যাণের প্রকৃত রূপ তুলে ধরতে গিয়ে মহানবি (স.)-এর একটি দৃষ্টান্ত উপস্তাপন করা হয়েছে। ইসলাম ধর্মে ভিক্ষা করাকে নিরুৎসাহিত করতে বলা হয়েছে। আর তাই তো মহানবি (স.)-এর কাছে একজন ভিক্ষুক ভিক্ষা চাইতে এলে তিনি তাকে একটি কুড়াল কিনে দিয়েছিলেন। কারণ, ভিক্ষা করলে আত্মমর্যাদার অবনমন ঘটে। তাঁর উদ্দেশ্য ছিল, ভিক্ষুকটি যেন স্বাবলম্বনের মাধ্যমে মর্যাদাপূর্ণ জীবন অতিবাহিত করতে পারে। উদ্দীপকে কমলের মাঝে আমরা মানবিকতার দিকটির পাশাপাশি সমস্যা সমাধানের টেকসই চিন্তার প্রতিফলন দেখতে পাই। সে সজলের সমস্যা বিবেচনায় নিয়ে তাকে শুধু সাহায্য করার মধ্যেই নিজেকে সীমাবদ্ধ রাখেনি বরং সে সজলের সমস্যার স্থায়ী সমাধানে অবদান রেখেছে। এর মধ্যে দিয়ে সে বন্ধু সজলকে মর্যাদাপূর্ণ জীবন দান করেছে। যেমনটি আমরা আলোচ্য প্রবন্ধে মহানবি (স.)-এর মধ্যেও দেখতে পাই। 'মানব-কল্যাণ' প্রবন্ধে মহানবি (স.) এক ভিক্ষুককে কুড়াল কিনে দিয়েছিলেন তার সুন্দর জীবনের স্থায়ী সমাধান হিসেবে। সে বিবেচনায় উদ্দীপকটি 'মানব-কল্যাণ' প্রবন্ধের এ ঘটনাকেই স্মরণ করিয়ে দেয়।"
        },
        {
          "label": "ঘ",
          "question": "",
          "explanation": "বিষয়ের অবতারণার ব্যাপকতায় দেখা যায়, উদ্দীপকের ঘটনা 'মানব-কল্যাণ' প্রবন্ধের খণ্ডিত অংশ মাত্র। 'মানব-কল্যাণ' প্রবন্ধে মানবকল্যাণ ধারণার তাৎপর্য বিচার করা হয়েছে। প্রবন্ধে মানবকল্যাণের ব্যক্তিক রূপ থেকে সামাজিক, রাষ্ট্রীয় এমনকি আন্তর্জাতিক রূপকেও বিশ্লেষণ করা হয়েছে। লেখকের মতে, মর্যাদা প্রতিষ্ঠা করা মানবকল্যাণের গুরুত্বপূর্ণ দিক। মুক্তবুদ্ধি ও পরিকল্পনা অনুযায়ী মর্যাদাপূর্ণভাবে মানুষের সার্বিক মঙ্গল প্রয়াসই মানবকল্যাণ। উদ্দীপকে সজল নামক ব্যক্তি বন্যায় ক্ষতিগ্রস্ত হয়ে সম্বলহীন হয়ে পড়ে। এমন দুরবস্থায় তার বাল্যবন্ধু তাকে নতুন করে একটি ব্যাবসার মাধ্যমে স্বাবলম্বী হতে সহায়তা করে। বন্ধুর সহায়তায় সে মানবিক বিপর্যয় থেকে রক্ষা পায়, যা 'মানব-কল্যাণ' প্রবন্ধের একটি মাত্র দৃষ্টান্তকে প্রতিফলিত করে। 'মানব-কল্যাণ' প্রবন্ধে মানুষের মর্যাদা প্রতিষ্ঠার মাধ্যমে কল্যাণকর কর্মকান্ডের প্রতি যে গুরুত্ব দেওয়া হয়েছে, উদ্দীপকের ঘটনায় তা প্রকাশ পেয়েছে। কিন্তু এর বাইরে আলোচ্য প্রবন্ধে আলোচিত মানবকল্যাণের অন্যান্য দিক ও সে সম্বন্ধে বিচার-বিশ্লেষণের দিকগুলোর কোনো ইঙ্গিত উদ্দীপকে নেই। তাই উদ্দীপকের ঘটনাকে 'মানব-কল্যাণ' প্রবন্ধের একটি খণ্ডিত অংশ হিসেবেই চিহ্নিত করা যায়।"
        }
      ]
    },
    {
      "number": "5",
      "uddipok": "প্রিয় সীমা, শুভেচ্ছা এক আকাশ। অকালে পুত্র হারানোর শোকে ভেবেছিলাম আর কলম হাতে তুলে নেব না। লিখব না কোনো কবিতা-গল্প, গাইব না কোনো গান। কিন্তু না, সবার অফুরন্ত শ্রদ্ধা-ভালোবাসায় ধন্য আমি তোমাদের দাবি উপেক্ষা করতে পারিনি। সিদ্ধান্ত নিলাম আমি আবারও বিচরণ করব শিল্প-সাহিত্য-সংস্কৃতির নন্দন কাননে। বর্ষবরণ অনুষ্ঠানে যোগ দেবো। গাইব নতুন গান, লিখব আগের মতোই পূর্ণ উদ্যমে। সবার জন্য শুভকামনা সবসময়। ইতি তোমার ভালোবাসায় সিক্ত নীলিমা হক",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "সৈয়দ নেহাল হোসেন ১৯৩২ সালে মৃত্যুবরণ করেন।"
        },
        {
          "label": "খ",
          "question": "'সে ভুলেনি তো, এসেছে তো ফাগুনে স্মরিয়া'- ব্যাখ্যা করো।",
          "explanation": "ব্যক্তি মানুষের সুখ-দুঃখ প্রকৃতির সহজাত নিয়মে ব্যত্যয় ঘটাতে পারে না— প্রশ্নোক্ত পঙ্ক্তিটির মাধ্যমে এ কথাই প্রকাশ পেয়েছে। প্রকৃতি তার আপন নিয়মে সদা পরিবর্তনশীল। মানুষের সুখ-দুঃখ প্রকৃতিকে প্রভাবিত করতে পারে না। আর তাই প্রিয়জনের শোকে মুহ্যমান কবি বসন্তবরণের জন্য প্রস্তুত না হলেও ফাল্গুন মাস শুরু হওয়ার সাথে সাথেই প্রকৃতিতে বসন্তের আগমন ঘটেছে। প্রশ্নোক্ত পক্তিটির মধ্য দিয়ে এ বিষয়টিই মূর্ত হয়ে উঠেছে।"
        },
        {
          "label": "গ",
          "question": "",
          "explanation": "উদ্দীপকের 'সীমা' 'তাহারেই পড়ে মনে' কবিতার কবিভক্তের প্রতিনিধিত্ব করে। 'তাহারেই পড়ে মনে' কবিতায় কবির সাহিত্য সাধনার উৎসাহদাতা স্বামীর মৃত্যুতে একেবারে শান্ত হয়ে গিয়েছেন। প্রকৃতির কোনো পরিবর্তনে কবির মনে আনন্দ সঞ্চার করে না। অথচ কবি বসন্তকে বরণ করে কত কাব্যই না লিখেছেন। তাই কবিভক্ত বিস্ময় প্রকাশ করেছেন এবং কবি যেন বসন্তকে বন্দনা করতে গান রচনা করেন এই আশাবাদ ব্যক্ত করেছেন। উদ্দীপকে নীলিমা হক লেখিকা। তাঁর ভক্ত সীমার কাছে চিঠি লিখে জানান পুত্র হারানোর শোক কাটিয়ে তিনি নতুন করে লিখবেন। এখানে লেখিকা মূলত সীমার ভালোবাসায় সিক্ত হয়ে তার আবদার রেখে নতুন করে সাহিত্যে মনোযোগ দিতে চেয়েছেন। লেখিকার মনোবল ক্ষুণ্ণ হয়ে গেলেও ভক্তদের ভালোবাসা তাঁকে আবার লিখতে অনুপ্রাণিত করে। 'সীমা' এমনই একজন ভক্ত। অন্যদিকে 'তাহারেই পড়ে মনে' কবিতায়ও দেখি কবিভক্ত কবির উন্মনা ভাব মেনে নিতে পারছে না। বরং কবিকে বসন্তবন্দনা গীতি রচনা করার উৎসাহ দিচ্ছে। কবিভক্তের ভালোবাসা ও শ্রদ্ধা প্রকাশ পেয়েছে। তাই বলা যায়, ভালোবাসা, ভক্তি প্রকাশের দিক দিয়ে উদ্দীপকের 'সীমা' 'তাহারেই পড়ে মনে' কবিতার কবিভক্তের প্রতিনিধিত্ব করে।"
        },
        {
          "label": "ঘ",
          "question": "",
          "explanation": "শোক প্রকাশের দিক থেকে মিল থাকলেও ভক্তের অনুরোধে পুনরায় সাহিত্য সাধনায় দুজনের মধ্যে অমিল রয়েছে। 'তাহারেই পড়ে মনে' কবিতাটিতে কবি সুফিয়া কামালের ব্যক্তিজীবনের দুঃখময় ঘটনার ছায়াপাত ঘটেছে। স্বামীর আকস্মিক মৃত্যুতে কবির 'জীবনে প্রচণ্ড শূন্যতা নেমে আসে। তাঁর ব্যক্তিজীবন ও কাব্যসাধনায় নেমে আসে দুঃসহ বিষণ্ণতা। তাই বসন্তের আগমনে কবিভক্ত কবিকে বসন্ত বন্দনা গীতি রচনা করতে বললে কবি অনুযোগ করে বলে তাঁর বন্দনা গান রচনা হওয়ার অপেক্ষায় ফাগুনের আগমন থেমে নেই। বরং প্রকৃতিতে যথাসময়ে বসন্ত এসেছে। উদ্দীপকে নীলিমা হক পুত্র হারানোর শোক কাটিয়ে উঠে ভক্তদের অনুরোধে আবার লেখালেখি শুরু করেন। তিনি আবার নতুন করে শিল্প-সাহিত্য-সংস্কৃতির নন্দন কাননে যোগদান করার সিদ্ধান্ত নেন। এমনকি বর্ষবরণ, নতুন গান সবকিছুতে আগের মতো ফিরে আসার আশ্বাস দেন। 'তাহারেই পড়ে মনে' কবিতায় কবি তাঁর যৌবনের প্রথম প্রেম, কাব্যসাধনার প্রেরণা তাঁর স্বামীর মৃত্যুর শোক কাটিয়ে উঠতে পারেননি। ফলে বসন্তের আগমনও কবির মনে নতুন আশার সঞ্চার করেনি। উদ্দীপকের নীলিমা হক পুত্র শোকে কাতর। সাহিত্য সাধনা থেকে দূরে সরে যান। কিন্তু ভক্তের অনুরোধে আবারও সাহিত্য সাধনায় প্রবেশ করতে চান। তাই বলা যায়, শোকাহত হৃদয় অনুভূতির মিল থাকলেও, ভক্তকুলের অনুরোধে পুনরায় সাহিত্যচর্চা বা স্বাভাবিক হওয়ার দিক থেকে উদ্দীপকের নীলিমা হক ও 'তাহারেই পড়ে মনে' কবিতার কবির অমিল রয়েছে।"
        }
      ]
    },
    {
      "number": "6",
      "uddipok": "ফেসবুক, মোবাইল কিংবা ইন্টারনেট, নয়তো গেমবয় কিংবা প্লে-স্টেশন-এই ছিল রোহানের প্রতিদিনকার রুটিন। পড়াশোনা নিয়ে বিন্দুমাত্র মাথাব্যথা ছিল না তার। বাবা-মায়ের অনুরোধ, শাসন, উপদেশ, শিক্ষকদের প্রেরণা কোনো কিছুই তাকে বইমুখী করতে পারেনি প্রযুক্তির প্রমোদ নেশার ছোবলের কারণে। পরিণতি তাই ফলাফল বিপর্যয়, বাবা-মায়ের চোখের জল, লজ্জা আর ধিক্কারে বুকটা তার অনুশোচনায় ভরে ওঠে। ক্ষতবিক্ষত হৃদয়ে আবার সে নতুন করে স্বপ্ন দেখে। আত্মপ্রত্যয়ী হয়ে ওঠে।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "সুকান্ত ভট্টাচার্য 'দৈনিক স্বাধীনতা' পত্রিকার সাথে সম্পৃক্ত ছিলেন।"
        },
        {
          "label": "খ",
          "question": "'আঠারো বছর বয়স মাথা নোয়াবার নয়'- ব্যাখা করো।",
          "explanation": "আঠারো বছর বয়সে তরুণেরা ঝুঁকি নেয় স্বাধীনভাবে মাথা উঁচু করে বাঁচার। তাই আঠারো বছর বয়স মাথা নোয়াবার নয়। আঠারোর উদ্দামতায় ঋদ্ধ যুবকরা কখনো মাথা নত করে না। কারণ, এ বয়সে সে হয়ে ওঠে আত্মপ্রত্যয়ী। সে পথ চলে দুর্বার গতিতে। তাঁরা জড়-নিশ্চল প্রথাবদ্ধ জীবনকে পেছনে ফেলে নতুন জীবন রচনার স্বপ্ন দেখে। তাঁরা জীবনের ঝুঁকি নিয়ে সমস্ত বাধা-বিপত্তি মোকাবেলা করে। সংকটকে উপড়ে ফেলে, সমস্যার পাহাড়কে তুচ্ছ ভেবে তরুণরা পা বাড়ায় সামনে। উদ্ধত ও দুর্বিনীত সত্যে তাঁরা মাথা উঁচু করে দাঁড়ায়। তাই আঠারো বছর বয়স মাথা নোয়াবার নয়।"
        },
        {
          "label": "গ",
          "question": "",
          "explanation": "উদ্দীপকের সঙ্গে 'আঠারো বছর বয়স' কবিতার দুর্যোগ কাটিয়ে নতুনরূপে আত্মপ্রত্যয়ী হওয়ার দিকটির সাথে মিল রয়েছে। 'আঠারো বছর বয়স' কবিতায় কবি যৌবনের জয়গান গেয়েছেন। এ বয়স যেমন দুর্নিবার তেমনি দুঃসাহসী। তবে এই বয়সে জীবনের নানা জটিলতা অতিক্রম করতে হয়। শারীরিক, মানসিক, সামাজিক, রাজনৈতিক নানা দুর্যোগ জীবন বিপর্যস্ত করতে পারে। এই সময়ে সচেতন ও সচেষ্টভাবে নিজেকে পরিচালনা করতে না পারলে জীবনে বিপর্যয় নেমে আসতে পারে। তবে কবি মনে করেন নতুন উদ্যম এবং আত্মপ্রত্যয় নিয়ে সমস্যা মোকাবিলা করে এগিয়ে গেলে সাফল্য লাভ করা সম্ভব। উদ্দীপকে রোহান ফেসবুক, ইন্টারনেট, গেমবয় বা প্লে-স্টেশন প্রভৃতিতে আসক্ত থাকার কারণে লেখাপড়ায় আগ্রহ হারিয়ে ফেলে। বাবা-মায়ের শাসন, অনুরোধ, শিক্ষকদের প্রেরণা কোনো কিছুই তাকে বইমুখী করতে পারেনি। ফলে তার ফলাফল বিপর্যয় দেখা দেয়। নিজের ব্যর্থতায় ও বাবা-মায়ের চোখের জলে তার মনে অনুশোচনা জেগে ওঠে এবং সে ক্ষতবিক্ষত হৃদয়ে নতুন স্বপ্ন দেখে আত্মপ্রত্যয়ী হয়ে ওঠে। এখানে মূলত দুর্যোগে সে হাল ধরতে ব্যর্থ হলেও পুনর্বার তার আত্মপ্রত্যয় তাকে নতুনভাবে স্বপ্ন' দেখায়। কবি তাই 'আঠারো বছর বয়স' কবিতায় এ বয়সে নিজেকে সচেতনভাবে পরিচালনা করতে বলেছেন। তাই বলা যায়, দুর্যোগ কাটিয়ে আত্মপ্রত্যয়ী হওয়ার ক্ষেত্রে উদ্দীপকের সঙ্গে 'আঠারো বছর বয়স' কবিতার মিল রয়েছে।"
        },
        {
          "label": "ঘ",
          "question": "",
          "explanation": "\"উদ্দীপকে 'আঠারো বছর বয়স' কবিতার আংশিক প্রতিফলন ঘটেছে\"- কারণ উদ্দীপকে দুর্যোগ কাটিয়ে আত্মপ্রত্যয়ী হওয়ার ব্যাপারটি দেখা গেলেও 'আঠারো বছর বয়স' কবিতায় তারুণ্য নানা বৈশিষ্ট্যে সমুজ্জল। 'আঠারো বছর বয়স' কবিতায় কবি নিজের জীবনাভিজ্ঞতার আলোকে বয়ঃসন্ধিকালের নানা বৈশিষ্ট্য তুলে ধরেছেন। কৈশোর থেকে যৌবনে পদার্পণকালীন এ সময়টা উত্তেজনার। প্রবল আবেগ ও উচ্ছ্বাসে এ বয়সটা নানা ঝুঁকি নিতে পারে। এ বয়স অদম্য দুঃসাহসে সকল বাধা বিপদ পেরিয়ে অন্যায়ের বিরুদ্ধে মাথা উঁচু করে দাঁড়ায়। তারুণ্যের ধর্মই হলো আত্মত্যাগের মহান মন্ত্রে উজ্জীবিত হওয়া এবং আঘাত-সংঘাতে রক্তশপথ নিয়ে ঝাঁপিয়ে পড়া। তবে সমাজজীবনের নানা বিকার ও অস্থিরতায় এরা হয়ে উঠতে পারে ভয়ংকর। কিন্তু এরাই আবার সমস্ত দুর্যোগ আর দুর্বিপাক মোকাবিলা করার প্রাণশক্তি ধারণ করে। যৌবনের এই উদ্দীপনা, সাহসিকতা, দুর্বার গতি, নতুন জীবন রচনার স্বপ্ন এবং কল্যাণব্রত- এসব বৈশিষ্ট্যের জন্য কবি এই কবিতায় প্রত্যাশা করেছেন যে, সমস্যাপীড়িত এ দেশে তারুণ্য ও যৌবণশক্তি যাতে জাতীয় জীবনের চালিকাশক্তি হয়। উদ্দীপকে রোহান ফেসবুক, মোবাইল কিংবা ইন্টারনেটে আসক্ত হয়ে লেখাপড়ার প্রতি আগ্রহ হারিয়ে ফেলে। বাবা-মায়ের অনুরোধ, শাসন কিংবা শিক্ষকের প্রেরণা কিছুই তাকে প্রযুক্তির নেশার কারণে বইমুখী করতে না পারায় তার ফলাফল বিপর্যয় দেখা দেয়। বাবা-মায়ের চোখের জল এবং ধিক্কার তার মনে অনুশোচনার জন্ম দিলে ক্ষতবিক্ষত হৃদয়ে সে নতুন স্বপ্ন দেখে। সে নতুনরূপে আত্মপ্রত্যয়ী হয়ে ওঠে। 'আঠারো বছর বয়স' কবিতায় দেখা যায়, তারুণ্যে দুর্যোগকালীন একটা সময় বিরাজ করে যখন শারীরিক, মানসিক, সামাজিক নানা সমস্যা দেখা দেয়। সেসময় সচেষ্টভাবে নিজেকে পরিচালনা করতে না পারলে পদস্খলন ঘটে। উদ্দীপকে রোহানও মূলত এই পদস্খলনের স্বীকার হয়, তবে সে নতুন করে স্বপ্ন নিয়ে আত্মপ্রত্যয়ী হয়ে ওঠে, যা 'আঠারো বছর বয়স' কবিতার দুর্যোগ কাটিয়ে ওঠাকেই তুলে ধরে। কিন্তু আলোচ্য কবিতায় এ বয়সের বহুমুখী উজ্জ্বল বৈশিষ্ট্য বর্ণিত হয়েছে, যা উদ্দীপকে অনুপস্থিত। তাই বলা যায়, উদ্দীপকে আলোচ্য কবিতার আংশিক প্রতিফলন ঘটেছে।"
        }
      ]
    },
    {
      "number": "7",
      "uddipok": "আমি সেই অবিনাশী অস্ত্রের প্রত্যাশী যে ঘৃণা বিদ্বেষ অহংকার এবং জাত্যভিমানকে করে বারবার পরাজিত। যে অস্ত্র আধিপত্যের লোভকে করে নিশ্চিহ্ন যে অস্ত্র মানুষকে বিচ্ছিন্ন করে না করে সমাবিষ্ট সেই অমোঘ অস্ত্র ভালোবাসা পৃথিবীতে ব্যাপ্ত করো।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "জসীমউদ্দীনের পৈতৃক নিবাস ফরিদপুরের গোবিন্দপুর গ্রামে।"
        },
        {
          "label": "খ",
          "question": "‘প্রতিদান’ কবিতায় কবি কাঁটার বিনিময়ে ফুল দান করতে চান কেন ব্যাখ্যা করো।",
          "explanation": "‘প্রতিদান’ কবিতায় কবি অনিষ্টকারীর উপকার করতে চান, হিংসার বিপরীতে প্রেম দিতে চান বলেই কাঁটার বিনিময়ে ফুল দান করার কথা বলেছেন। প্রতিহিংসা আর নিষ্ঠুর বদলায় মানুষ সুখী হয় না। হয়তো সাময়িক সুখ মনে আসতে পারে, কিন্তু মানবতাকামী মানুষ এসব দেখে হতাশ হন। যুদ্ধ কখনো পৃথিবীতে শান্তি আনেনি। কবি বিশ্বাস করেন, অনিষ্টকারীকে কেবল ক্ষমা করেই নয়, বরং প্রতিদান হিসেবে তার উপকার করার মাধ্যমে পৃথিবীকে সুন্দর করা সম্ভব। কেউ ক্ষতি করেছে বলে প্রতিশোধের বশবর্তী হয়ে তারও ক্ষতি করতে হবে কবি তা মানতে নারাজ, তা কবির মানবধর্ম নয়। তাই কবিকে কেউ কাঁটা দিলে, হিংসা করলে কবি তাকে প্রতিদানে ফুল উপহার দেন। অর্থাৎ কেউ তার অনিষ্ট করলে বিনিময়ে তার মঙ্গল  সাধন করেন। হিংসার বিপরীতে কবি প্রতিহিংসায় বিশ্বাসী নন।"
        },
        {
          "label": "গ",
          "question": "",
          "explanation": "উদ্দীপকের অমোঘ অস্ত্র 'ভালোবাসা' 'প্রতিদান' কবিতার পরার্থপরতাকে নির্দেশ করে। 'প্রতিদান' কবিতায় কবি ক্ষুদ্র স্বার্থকে বিসর্জন দিয়ে পরার্থপরতার মধ্যেই যে ব্যক্তিজীবনের প্রকৃত সুখ ও স্বার্থকতা নিহিত সেই বিষয়ে দৃষ্টি নিবদ্ধ করেছেন। সংসার, সমাজে বিদ্যমান পারস্পারিক হিংসা-বিভেদের দ্বারা আক্রান্ত হয়েও কবি প্রতিশোধ-প্রতিহিংসার বিপরীতে এক প্রীতিময় পরিবেশ সৃষ্টির আকাঙ্ক্ষা ব্যক্ত করেছেন। উদ্দীপকের কবিতাংশটিতে কবি এমন এক অমোঘ অস্ত্রের প্রত্যাশা করেন যা পৃথিবী থেকে ঘৃণা, বিদ্বেষ ও অহংকারকে নিশ্চিহ্ন করে দেয়। জাত্যভিমান এবং আধিপত্যের লোভকে নিশ্চিহ্ন করে এমন এক অমোঘ অস্ত্র হলো ভালোবাসা। কবিতাংশটির কবি এই ভালোবাসা পৃথিবীতে ব্যপ্ত করতে চান। 'প্রতিদান' কবিতাটিতে কবি তেমনি পরার্থপরতা-উদারতা ব্যপ্ত করতে চান। তাই বলা যায়, উদ্দীপকের অমোঘ অস্ত্র 'ভালোবাসা'-'প্রতিদান' কবিতার পরার্থপরতা ও উদারতাকে নির্দেশ করে।"
        },
        {
          "label": "ঘ",
          "question": "",
          "explanation": "ঘৃণা, বিদ্বেষ বাদ দিয়ে অমোঘ ভালোবাসা দিয়ে পৃথিবীকে জয় করে নেওয়ার চেতনা ব্যক্ত হওয়ায় বলা যায়, \"উদ্দীপক এবং 'প্রতিদান' কবিতার চেতনা সুখী-সুন্দর সমাজ গঠনের মূল চাবিকাঠি।\" 'প্রতিদান' পরার্থপরতার কবিতা। কবিতায় বর্ণিত হয়েছে, প্রাপ্তিতেই নয়, পরোপকারের মধ্যেই রয়েছে সত্যিকারের সুখ ও মানবজীবনের স্বার্থকতা। কবি শত্রুকে ক্ষমা করে দিয়ে তাকে শুদ্ধ পথে ফিরিয়ে আনতে সযত্নে প্রয়াস চালিয়েছেন। আঘাতের বিপরীতে কবি ভালোবাসার প্রতিদান দিয়ে প্রীতিময় পৃথিবী গড়ার অনুপ্রেরণা দিয়েছেন। উদ্দীপকের কবিতাংশটিতে কবি 'ভালোবাসা\" নামক অমোঘ অস্ত্র প্রত্যাশা করেছেন এবং পৃথিবীব্যাপী তা ব্যাপ্ত করতে চেয়েছেন। কারণ কবি মনে করেন, এই অস্ত্র দিয়ে ঘৃণা, বিদ্বেষ, অহংকার এবং জাত্যভিমানকে পরাজিত করা যাবে। পৃথিবী থেকে আধিপত্যের লোভ নিশ্চিহ্ন হয়ে যাবে এবং মানুষকে বিচ্ছিন্ন না করে এই অস্ত্র মানুষকে সমাবিষ্ট করবে। কবি এই অস্ত্র দিয়ে পৃথিবীতে ভালোবাসা ছড়িয়ে দিবেন। 'প্রতিদান' কবিতার চেতনা হচ্ছে সুন্দর প্রীতিময় সমাজ গঠন। আর এই সমাজ গঠন করতে হলে কোনো হিংসা-বিদ্বেষ থাকা যাবে না। নিজ স্বার্থের পিছনে না ঘুরে সমাজের স্বার্থে, নিজেকে নিয়োজিত করার মাধ্যমেই সেই সমাজ প্রতিষ্ঠিত হবে। উদ্দীপকের কবিতাংশেও কবির প্রত্যাশা সুন্দর এক বৈষম্যহীন সমাজ, যেখানে ভালোবাসাই পারে এই সমাজ প্রতিষ্ঠা করতে। তাই বলা যায়, উদ্দীপকের 'ভালোবাসা' এবং 'প্রতিদান' কবিতার কবির পরার্থপরতা, অহিংসা, ক্ষমাশীলতা, উদারতা প্রভৃতি চেতনা সুখী-সুন্দর সমাজ গঠনের মূল চাবিকাঠি। উভয়ের মাধ্যমে জগতে ইতিবাচকতার প্রসার ঘটে।"
        }
      ]
    },
    {
      "number": "8",
      "uddipok": "দরিদ্র বালক রাজিবের তিন কূলে কেউ নেই। পেটের দায়ে লঞ্চঘাটে গিয়ে বিশ টাকার বিনিময়ে একজনের ব্যাগ মাথায় নিতেই পুরোনো কুলিরা তাকে ধাক্কা মেরে ফেলে দেয়। রাজিব দমে না গিয়ে সেখানে শেকড় গাড়ার চেষ্টা করে। একসময় সে কুলিদের সর্দার হয়। তাতেও সে নিশ্চিন্ত হতে পারে না। বিশাল এ দুনিয়ায় সে অর্থবিত্ত অর্জনের পাশাপাশি প্রতিপত্তি ও আধিপত্যের নেশায় মেতে ওঠে। পরবর্তীকালে তার সব হয়। এখন আর কেউ তাকে ধাক্কা দিয়ে ফেলে দিতে পারে না।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "রহিমার পেটে চৌদ্দটি প্যাঁচ।"
        },
        {
          "label": "খ",
          "question": "'যেন বিশাল সূর্যোদয় হয়েছে, আর সে আলোয় প্রদীপের আলো নিশ্চিহ্ন হয়ে গেছে।'- ব্যাখ্যা করো।",
          "explanation": "আলোচ্য অংশটুকু দ্বারা আউয়ালপুরের পির সাহেবের সঙ্গে মজিদের তুলনা করা হয়েছে। মজিদ ধর্মকে ব্যবহার করে মহব্বতনগরের লোকদের ওপর প্রভাব বিস্তার করেছে। কিন্তু সেই লোকজনই আউয়ালপুরের পিরের কাছে গিয়েছে। মজিদ আউয়ালপুরে গিয়ে দেখে মহব্বতনগরের বহুলোক ভিড়ের মধ্যে আছে কিন্তু কেউ আজ মজিদকে লক্ষ করছে না। পির যেন তাদের কাছে সূর্য আর মজিদ হলো ক্ষুদ্র প্রদীপ। সূর্যের প্রখর আলোয় প্রদীপের আলো যেমন ম্লাণ হয়ে যায়, তেমনি পিরের কাছে মজিদ আজ ক্ষীন।"
        },
        {
          "label": "গ",
          "question": "",
          "explanation": "জাবিরূপ পরিস্থিতিতে নিজের অস্তিত্ব টিকিয়ে রাখার সংগ্রামের দিক দিয়ে উদ্দীপকের রাজিব 'লালসালু' উপন্যাসের মজিদের সঙ্গে সাদৃশ্যপূর্ণ। 'লালসালু' উপন্যাসের মজিদ ভাগ্য পরিবর্তনের আশায় মহব্বতনগর গ্রামে আসে। এ কারণে সে একটি অজ্ঞাত কবরকে মোদাচ্ছের পিরের মাজার বলে প্রচার করে। সাধারণ একটি কবরকে মাজার বানিয়ে শুরু হয় তার প্রতিষ্ঠিত হওয়ার সংগ্রাম। আর এই সংগ্রামের পথে যেই বাধা দেওয়ার চেষ্টা করেছে, তাকেই পর্যুদস্ত করেছে মজিদ; উদ্দেশ্য নিজের অস্তিত্বকে প্রতিষ্ঠিত করা। উদ্দীপকের রাজিব মজিদের মতোই নিজের অস্তিত্বকে প্রতিষ্ঠা করার সংগ্রামে লিপ্ত। পেটের দায়ে কুলিগিরি করতে গিয়ে যখন সে বাধাগ্রস্ত হয়, তখন সে নিজের অবস্থান মজবুত করার কঠিন চেষ্টায় লিপ্ত হয়। বিভিন্ন উপায় অবলম্বন করে একদিন সে কুলিদের সর্দার হয়ে ওঠে। সব বাধা অতিক্রম করে নিজের প্রভাব-প্রতিপত্তি ও আধিপত্য প্রতিষ্ঠা করতে সক্ষম হয় সে। 'লালসালু' উপন্যাসের মজিদও আধিপত্য প্রতিষ্ঠার জন্য গ্রামের সহজসরল মানুষের ধর্মান্ধতার 'সুযোগে মাজার ব্যবসায় লিপ্ত হয়। আর এই টিকে থাকার সংগ্রামই উদ্দীপকের রাজিবকে আলোচ্য উপন্যাসের মজিদের সাথে সাদৃশ্যপূর্ণ করে তুলেছে।"
        },
        {
          "label": "ঘ",
          "question": "",
          "explanation": "উদ্দীপকের রাজিব ও 'লালসালু' উপন্যাসের মজিদ উভয়েই তাদের সংকটাপন্ন অবস্থা থেকে উত্তরণের প্রয়াস চালিয়েছে। 'লালসালু' উপন্যাসের মজিদ শস্যহীন গারো পাহাড় অঞ্চল থেকে ভাগ্য পরিবর্তনের আশায় মহব্বতনগর গ্রামে এসে প্রবেশ করে। এখানে এসে সে তার অস্তিত্ব প্রতিষ্ঠা করার জন্য একটি অজ্ঞাত কবরকে পিরের মাজার বলে প্রচার করে। এর ফলে গ্রামের মানুষের মনে তার প্রতি ভীতি ও আনুগত্য তৈরি হয়। গ্রামের সহজসরল মানুষদের মনের ভয়কে কাজে লাগিয়ে মজিদ মাজার ব্যবসার মাধ্যমে নিজের অস্তিত্ব টিকিয়ে রাখে। উদ্দীপকের রাজিব ক্ষুধা মিটাতে লঞ্চঘাটে গিয়ে কুলির কাজ করতে চায়। এখানে সে কারো সহযোগিতা না পেলেও দমে যায় না। অস্তিত্বের সংকটে পরে সে নিজেকে টিকিয়ে রাখার জন্য সংগ্রাম করে যায়। পরবর্তীকালে কুলিদের সর্দার হয়ে আধিপত্য লাভের আশায় সে মেতে ওঠে। আলোচ্য উপন্যাসের মজিদের মাঝেও এরূপ মনোভাব পরিলক্ষিত হয়। 'লালসালু' উপন্যাসের মজিদ ও উদ্দীপকের দরিদ্র বালক রাজিব উভয়কেই অস্তিত্ব সংকটে পড়তে হয়েছে। কিন্তু সংগ্রামী হওয়ার কারণে তারা সে অবস্থা থেকে নিজেদের প্রতিষ্ঠিত করতে সক্ষম হয়েছে। মজিদ মাজার ব্যাবসার মাধ্যমে গ্রামের লোকেদের আস্থা অর্জন করে। একইভাবে, উদ্দীপকের রাজিব সামান্য কুলি থেকে তার অদম্য চেষ্টার মাধ্যমে কুলিদের সর্দার হয়ে নিজেকে প্রতিষ্ঠিত করে। জীবনসংগ্রামে টিকে থাকার জন্য তারা উভয়েই সবরকম প্রতিবন্ধকতা জয় করে লক্ষ্যে পৌছাতে সক্ষম হয়েছে। তাদের সংকটাপন্ন অবস্থা থেকে উত্তরণের দিকটি বিবেচনায় বলা যায় যে, প্রশ্নে উল্লিখিত মন্তব্যটি যথার্থ।"
        }
      ]
    },
    {
      "number": "9",
      "uddipok": "রংপুর গ্রামের সুশিক্ষিত ও স্বশিক্ষিত সুমন ঢাকা থেকে উচ্চশিক্ষিত হয়ে গ্রামে ফিরেছে। সে নিরক্ষর মানুষকে সাক্ষর করতে গ্রামে একটি নৈশবিদ্যালয় প্রতিষ্ঠার সিদ্ধান্ত নেয়। এ কল্যাণমূলক কাজে সমাজপতি জমিরদ্দি বাধা দেয়। গ্রামের মৌলবি, সমাজপতি ও মুর্খ গ্রামাবাসীর কাছে সুমনের মহৎ প্রচেষ্টা ব্যর্থ হয়।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "মাজারটি দেখতে মাছের পিঠের মতো।"
        },
        {
          "label": "খ",
          "question": "'খেলোয়াড় চলে গেছে, খেলবে কার সাথে'- ব্যাখ্যা করো।",
          "explanation": "“খেলোয়াড় চলে গেছে, খেলবে কার সাথে” কথাটি মায়ের ব্যাপার বলা হয়েছে। তাহেরের বাপ-মায়ের সারাদিন একে অপরের সাথে ঝগড়া-ফ্যাসাদ লেগেই থাকত। এক-একদিন এমন অবস্থা হত যে খুনাখুনি হবার পর্যায়ে চলে যেত। বুড়ো বারবার তেড়ে আসলেও বুড়ি একজায়গায় বসে গালাগাল জুড়েদিত। কিন্তু একদিন তাহেরের বাপ নিরুদ্দেশ হয়ে গেলে তারপর থেকে তাহেরের মা চুপচাপ থাকে। তার ঝগড়া করবার মানুষটি আর নেই এ প্রসঙ্গেই আলোচ্য উক্তিটি করা হয়েছে।"
        },
        {
          "label": "গ",
          "question": "",
          "explanation": "উদ্দীপকের সুমনের সাথে 'লালসালু' উপন্যাসের মহব্বতনগর গ্রামে স্কুল প্রতিষ্ঠা করতে গিয়ে বিপদে পড়া আক্কাস চরিত্রের সাদৃশ্য রয়েছে। 'লালসালু' উপন্যাসের আক্কাস শিক্ষিত হওয়ায় সে শিক্ষার গুরুত্ব বোঝে। তাই সে গাঁয়ে একটি স্কুল প্রতিষ্ঠার উদ্যোগ নেয়। কিন্তু ধর্মব্যবসায়ী মজিদ তার অস্তিত্বের জন্য স্কুলকে হুমকি মনে করে। শিক্ষিত হলে লোকেরা তার ভণ্ডামি সম্পর্কে সচেতন হবে এবং মাজার ব্যাবসা ধ্বংস হওয়ার শঙ্কায় সে আক্কাসের নামে বিচার বসায় এবং স্কুল তৈরির উদ্যোগ ব্যর্থ করে দেয়। উদ্দীপকের সুমন গ্রামের প্রাথমিক বিদ্যালয়ে শিক্ষক হিসেবে নিয়োজিত। সে শিক্ষার আলো ছড়িয়ে দিতে গাঁয়ের লোকদের শিক্ষার গুরুত্ব বোঝায়। তার এমন উদ্যোগে ক্ষিপ্ত হয়ে ওঠে সমাজপতি জমিরদ্দি। তাই গ্রামের মৌলবি, সমাজপতি ও মূর্খ গ্রামবাসীর কাছে সুমনের মহৎ প্রচেষ্টা ব্যর্থ হয়।"
        },
        {
          "label": "ঘ",
          "question": "",
          "explanation": "উদ্দীপকের অন্ধবিশ্বাস ও ধর্মীয় কুসংস্কারে আচ্ছন্ন মৌলবি, সমাজপতি ও মূর্খ গ্রামবাসী 'লালসালু' উপন্যাসেও বিদ্যমান। 'লালসালু' উপন্যাসের মহব্বতনগর গ্রামটি কুসংস্কার ও অন্ধবিশ্বাসে আচ্ছন্ন। এখানকার মানুষ ভাগ্য ও অলৌকিকত্বে গভীরভাবে বিশ্বাস করে। যার ফলে মজিদের মতো এক ভণ্ড ধর্মব্যবসায়ী সহজেই একটি পুরোনো কবরকে মাজারে রূপান্তরিত করে নিজের আখের গুছিয়ে নিতে পারে। গ্রামের মানুষের সহজসরল, কুসংস্কার, অন্ধবিশ্বাস ছিল মজিদের পুঁজি। মজিদের কথা গ্রামবাসী বিনা প্রশ্নে পালন করত। মাজারের প্রতি গ্রামবাসীর ভক্তি-শ্রদ্ধা ছিল দেখার মতো। মজিদ তার মাজার ব্যাবসা ক্ষুণ্ণ হয় এরকম কিছুই সহ্য করতে পারত না। গ্রামের শিক্ষিত যুবক আক্কাস যখন স্কুল প্রতিষ্ঠার কথা বলে তখন মজিদ স্কুল প্রতিষ্ঠার ব্যাপারে নানা কৌশলে বিরোধিতা করে। গ্রামের মাতব্বর খালেক ব্যাপারীসহ গ্রামবাসীকে আক্কাসের বিরুদ্ধে খেপিয়ে তোলে। উদ্দীপকের সুমন রংপুর গ্রামের সুশিক্ষিত ও স্বশিক্ষিত একজন ছেলে। সে চায় তার গ্রামবাসী শিক্ষার আলোয় আলোকিত হোক। তাই সে গ্রামে একটি নৈশবিদ্যালয় প্রতিষ্ঠা করতে চায়। কিন্তু তার কাজে বাধা দেয় জমিরদ্দি। সমাজপতি জমিরদ্দি গ্রামের মানুষজনকে ভুল বুঝিয়ে সুমনের বিরূদ্ধে লেলিয়ে দেয়। কারণ সমাজপতি জমিরদ্দি জানত যদি গ্রামবাসীশিক্ষিত হয়, তাহলে তার প্রতিপত্তি চলে যাবে। তাই সে বিরোধিতা করে। অন্যদিকে 'লালসালু' উপন্যাসেও মূর্খ, অন্ধবিশ্বাসী, ধর্মীয় কুসংস্কারে আচ্ছন্ন গ্রামবাসী, মাজারের খাদেম এবং সমাজপতির কারণে আক্কাসের স্কুল প্রতিষ্ঠা বন্ধ হয়ে যায়। তাই বলা যায়, উদ্দীপকের মৌলবি, সমাজপতি ও মূর্খ গ্রামবাসী 'লালসালু' উপন্যাসে বিদ্যমান।"
        }
      ]
    },
    {
      "number": "10",
      "uddipok": "রাম-রাবণের যুদ্ধে রামের সুসজ্জিত আক্রমণের কাছে বারণ বারবার বিপর্যস্ত হচ্ছিল। পুত্র বীরবাহুকে হারিয়ে রাবণ যুদ্ধে যাওয়ার প্রস্তুতি নিচ্ছিল। কিন্তু পুত্র মেঘনাদ স্বদেশের মান রক্ষার্থে নিজেই যুদ্ধে অবতীর্ণ হলো। এদিকে চাচা বিভীষণ স্বার্থের মোহে প্রতিপক্ষ রামের সঙ্গে আঁতাঁত করল। ফলে রাম-রাবণের যুদ্ধে রামের বাহিনী জয়লাভ করল। আর মেঘনাদ অন্যায়ভাবে লক্ষ্মণের হাতে নিহত হলো।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "ঘসেটি রেগম মুর্শিদাবাদের সুরম্য মতিঝিল প্রাসাদে থাকতেন।"
        },
        {
          "label": "খ",
          "question": "'আমার নালিশ আজ আমার নিজের বিরুদ্ধে'- ব্যাখ্যা করো।",
          "explanation": "‘সিরাজউদ্দৌলা’ নাটকের দ্বিতীয় অঙ্কের প্রথম দৃশ্যে প্রজাদের দুর্ভোগের জন্য অন্য কাউকে দোষারোপ না করে আত্মগ্লানি প্রকাশ করতে গিয়ে সিরাজউদ্দৌলা এ কথা বলেছেন, যেখানে মূলত নবাবের অসহায়ত্ব ও দুর্বলতা প্রকাশিত হয়েছে।  বাংলার নবাব ব্রিটিশ বেনিয়া শক্তির কাছে অসহায় হয়ে পড়েন। তার সাম্রাজ্যের লবণ চাষিরা ইংরেজ কুঠিয়ালদের নির্যাতনের শিকার। নবাব এর প্রতিবিধানে কিছুই করতে পারেননি। তাই প্রকাশ্য দরবারে তিনি সব অমাত্যকে ডেকে জানান নবাব হিসেবে তার অযোগ্যতায় এসব ঘটছে। আসলে তিনি সবাইকে জানালেন বাংলার রাজনীতিতে বিদেশিরা  প্রভাব বিস্তার করেছেন এবং এর পেছনে ইন্ধন জোগাচ্ছেন নবাবের অধিনস্ত লোকেরাই, যাদের প্রধান মীর জাফর আলী খান। তার সামনেই এসব কথা বলে নবাব ক্ষোভ ও বাস্তবতাকে তুলে ধরেছেন।"
        },
        {
          "label": "গ",
          "question": "",
          "explanation": "স্বজনদের বিশ্বাসঘাতকতা ও ষড়যন্ত্রের কারণে অন্যায়ভাবে পরাজিত ও মৃত্যুবরণ করার দিক থেকে উদ্দীপকের মেঘনাদ চরিত্রটির সঙ্গে 'সিরাজউদ্দৌলা' নাটকের সিরাজউদ্দৌলা চরিত্রটি তুলনীয়। 'সিরাজউদ্দৌলা' নাটকে নবাব সিরাজের জীবনের করুণ পরিণতির কাহিনি আর ইতিহাসের নানা প্রসঙ্গ স্থান পেয়েছে। বাণিজ্যের জন্য ইংরেজরা এ দেশে এসে ব্যাবসার নামে তারা নানাভাবে এ দেশের জনগণের উপর নির্যাতন চালায়। তা দেখে দেশপ্রেমিক নবাব বাধা দিলে ইংরেজরা ষড়যন্ত্র শুরু করে। নবাবের খালাম্মা ঘসেটি বেগম, সিপাহসালার মিরজাফর ও অন্যান্য সেনাপতি এবং প্রভাবশালী ব্যক্তিরা ব্যক্তিস্বার্থে দেশের স্বাধীনতা. বিসর্জন দিয়ে অন্যায় ও প্রহসনের যুদ্ধে ইংরেজদের সাথে হাত মিলিয়ে সিরাজকে পরাজিত করে এবং তারপর নির্মমভাবে তাঁকে হত্যা করা হয়। উদ্দীপকের মেঘনাদ একজন দেশপ্রেমিক সাহসী বীর সেনাপতি ও রাজা রাবণের পুত্র। রাম ও রাবণের যুদ্ধে রামের সুসজ্জিত বাহিনীর আক্রমণের কাছে রাবণ বারবার বিপর্যস্ত হচ্ছিল। তাই মেঘনাদ স্বদেশের মান রক্ষার্থে। নিজেই যুদ্ধে অবতীর্ণ হয়। এদিকে চাচা বিভীষণ স্বার্থের মোহে প্রতিপক্ষ রামের সঙ্গে আঁতাঁত করে। ফলে, রাম-রাবণের যুদ্ধে রাম জয়লাভ করে। আর মেঘনাদ বিভীষণের ষড়যন্ত্রের কারণে লক্ষ্মণের হাতে অন্যায়ভাবে নিহত হয়। যুদ্ধে স্বজনদের বিশ্বাসঘাতকতা ও দেশবিরোধী শক্তির ষড়যন্ত্রের কবলে পড়ে মৃত্যুবরণ করার দিক থেকে উদ্দীপকের মেঘনাদ 'সিরাজউদ্দৌলা' নাটকের সিরাজউদ্দৌলা চরিত্রের সাথে তুলনীয়।"
        },
        {
          "label": "ঘ",
          "question": "",
          "explanation": "স্বদেশ ও স্বজাতীর সাথে বিশ্বাসঘাতকতা করার দিক থেকে উদ্দীপকের বিভীষণ ও 'সিরাজউদ্দৌলা' নাটকের মিরজাফর যেন একই প্রেতাত্মার অভিন্ন রূপ। 'সিরাজউদ্দৌলা' নাটকের মিরজাফর বাংলার ইতিহাসে বিশ্বাসঘাতকতার প্রতীক। ক্ষমতার লোভে সে নবাবের বিরুদ্ধে ষড়যন্ত্র করে এবং ইংরেজদের সাথে হাত মেলায়। তার বিশ্বাসঘাতকতার কারণে নবাবের পতন ঘটে ও করুণ মৃত্যু হয়। বাংলার স্বাধীনতা ভূলুণ্ঠিত হয়। উদ্দীপকের বিভীষণ চাচা হয়েও ব্যক্তিস্বার্থে প্রতিপক্ষ রামের সাথে আঁতাঁত করে মেঘনাদকে লক্ষ্মণের দ্বারা হত্যা করেছে। বিভীষণ জ্ঞাতিত্ব, ভ্রাতৃত্ব, দেশপ্রেম বিসর্জন দিয়ে রামের পক্ষে যোগ দিয়ে দেশের স্বাধীনতা বিকিয়ে দেয়। তার কারণে অন্যায়ভাবে লক্ষ্মণের হাতে মেঘনাদ বীর যোদ্ধা হয়ে নিরস্ত্রভাবে মৃত্যুমুখে পতিত হয়। বিভীষণের ষড়যন্ত্রমূলক কর্মকাণ্ড এক দিকে যেমন মেঘনাদকে মৃত্যুর মুখে ঠেলে দিয়েছে, অন্যদিকে লঙ্কার স্বাধীনতা সূর্য ডুবিয়ে দিয়েছে। তেমনি 'সিরাজউদ্দৌলা' নাটকের সিরাজের করুণ মৃত্যু ও বাংলার স্বাধীনতা ইংরেজদের হাতে তুলে দেওয়ার ক্ষেত্রে মিরজাফরের ভূমিকা বিরাট অনুঘটকের কাজ করেছে। উপর্যুক্ত আলোচনা থেকে স্পষ্টত দেখা যায়, দেশবিরোধী অপশক্তির সাথে আঁতাঁত করে দেশের স্বাধীনতা নস্যাৎ করা; নিজের পরমাত্মীয়কে মৃত্যুর দিকে ঠেলে দেওয়া, ব্যক্তিস্বার্থ ক্ষুণ্ণ হওয়ায় দেশদ্রোহী কর্মকান্ড সংঘটন করার দিক দিয়ে উদ্দীপকের বিভীষণ ও 'সিরাজউদ্দৌলা' নাটকের মিরজাফর অভিন্ন। এসব দিক বিচারের প্রশ্নোক্ত মন্তব্যটি যথার্থ বলা যায়।"
        }
      ]
    },
    {
      "number": "11",
      "uddipok": "কেউ তো জানে না প্রাণের আকুতি বারে বারে সে কী চায়? স্বার্থের টানে প্রিয়জন কেন দূরে সরে চলে যায়? ধরণির বুকে পাশাপাশি তবু কেউ বুঝি কারো নয়।",
      "tag": "AHC 25",
      "sub_questions": [
        {
          "label": "ক",
          "question": "",
          "explanation": "লুৎফুন্নিছার বাবার নাম মুহম্মদ ইরিচ খাঁ।"
        },
        {
          "label": "খ",
          "question": "'দওলত আমার কাছে ভগবানের দাদামশায়ের চেয়ে বড়ো'-ব্যাখ্যা করো।",
          "explanation": "'দওলত আমার কাছে ভগবানের দাদামশায়ের চেয়ে বড়'- উক্তিটি দ্বারা উমিচাঁদের অর্থলোলুপ মানসিকতার দিকটি বোঝানো হয়েছে। 'সিরাজউদ্দৌলা' নাটকে নবাব সিরাজউদ্দৌলার অমাত্যদের অধিকাংশই ছিল অর্থলোভী ও বিশ্বাসঘাতক। তাদের মধ্যে সবচেয়ে বেশি অর্থলোভী ছিল উমিচাঁদ। অর্থের জন্য সে একেক সময় একেকজনের পক্ষ নিত। ঘসেটি বেগমের সঙ্গে কথা বলার এক পর্যায়ে উমিচাঁদ জানায় যে সে দওলতের পূজারি। কারণ দওলত বা অর্থ তার কাছে 'ভগবানের দাদামশায়ের চেয়েও বড়।"
        },
        {
          "label": "গ",
          "question": "",
          "explanation": "উদ্দীপকের দ্বিতীয় লাইনে স্বার্থের প্রয়োজনে কাছের মানুষও পর হয়ে যাওয়ার যে কথা বলা হয়েছে তার পরিপ্রেক্ষিতে ঘসেটি বেগমের ক্ষেত্রে প্রশ্নোক্ত মন্তব্যটি যথার্থ হয়ে উঠেছে। 'সিরাজউদ্দৌলা' নাটকে ঘসেটি বেগম নবাব সিরাজউদ্দৌলার আপন খালা। অথচ নিজের স্বার্থসিদ্ধির জন্য ঘসেটি বেগম নবাবের বিরুদ্ধাচরণ করেছেন। তিনি সবসময় নবাবের ধ্বংস কামনা করতেন। নবাব সিরাজউদ্দৌলাকে সিংহাসনচ্যুত করার জন্য তিনি গোপনে অমাত্যদের সঙ্গে ষড়যন্ত্র করেছেন। রাজদরবারে নিজের প্রভাব বজায় রাখার জন্য ঘসেটি বেগম তার পুত্রতুল্য নবাব সিরাজউদ্দৌলাকেও দূরে ঠেলে দিতে দ্বিধা করেননি। উদ্দীপকের দ্বিতীয় চরণে স্বার্থের কাছে রক্তের সম্পর্ককেও তুচ্ছ বলা হয়েছে। মানুষ অনেক সময় ব্যক্তিস্বার্থ চরিতার্থের জন্য সর্বস্ব ত্যাগ করতেও দ্বিধা করে না। তারা স্বার্থ উদ্ধারের জন্য ভাইবোন, আত্মীয়-পরিজনকেও অবলীলায় দূরে ঠেলে দেয়। উদ্দীপকের দ্বিতীয় চরণে লেখক এই কথাটিই বোঝাতে তৎপর হয়েছেন। আর এ দিকটির বাস্তব রূপ দেখা যায়। 'সিরাজউদ্দৌলা' নাটকের ঘসেটি বেগমের কর্মকাণ্ডে। অতএব, প্রশ্নোক্ত মন্তব্যটি যথার্থ বলেই বিবেচিত হয়।"
        },
        {
          "label": "ঘ",
          "question": "",
          "explanation": "'সিরাজউদ্দৌলা' নাটকে ব্যক্তিস্বার্থ চরিতার্থের প্রয়োজনে বিশ্বাসঘাতকতার যে দিকটি প্রকাশিত হয়েছে, উদ্দীপকের আলোকে তা অত্যন্ত ঘৃণিত ও নিন্দিত বলে পরিগণিত। 'সিরাজউদ্দৌলা' নাটকে বিশ্বাসঘাতকতার নিকট দেশপ্রেমের পরাজয় ঘটেছে। নবাব সিরাজউদ্দৌলা দেশের জন্য ভাবলেও তাঁর অমাত্যবর্গের কিছু অংশ ছিল তাঁর বিপরীত। তারা আত্মস্বার্থ চরিতার্থের জন্য গোপনে ইংরেজদের সাথে হাত মিলিয়েছে। নবাব আপন ভেবে দায়িত্ব দিলেও তারা সেই বিশ্বাসের মূল্য দেয়নি বরং নবাবকে কীভাবে সিংহাসনচ্যুত করা যায়, সেই পরিকল্পনাতেই সর্বদা ব্যতিব্যস্ত থেকেছে তারা। তাদের এ ধরনের ঘৃণ্য কর্মকাণ্ডই নবাব সিরাজউদ্দৌলার তথা বাংলার পতন ত্বরান্বিত করেছে। উদ্দীপকে স্বার্থের কাছে সম্পর্ককে তুচ্ছ করে দেখানো হয়েছে। সেখানে বলা হয়েছে, পৃথিবীতে স্বার্থবাদী মানুষের কারণে পাশাপাশি থেকেও যেন কেউ কারো নয়। প্রয়োজনের সময় এসব মানুষকে পাশে পাওয়া যায় না। স্বার্থবাদী চেতনার কারণে প্রিয়জনও দূরে চলে যায়। ফলে রক্তের সম্পর্কের কাছেও মানুষের প্রত্যাশা অবহেলিতই থেকে যায় প্রতিনিয়ত। 'সিরাজউদ্দৌলা' নাটকে স্বার্থবাদী চেতনার যে প্রতিফলন ঘটেছে, তা যেন উদ্দীপকেরই মূলবক্তব্যকে ধারণ করেছে। নাটকের মিরজাফর-ঘসেটি বেগমেরা যেন উদ্দীপকের প্রিয়জনদেরই প্রতিরূপ। তারা নিজেদের স্বার্থের জন্যই সর্বদা ব্যতিব্যস্ত। এরূপ মানসিকতা ইতিহাসে ঘৃণিত এবং নিন্দনীয় হিসেবেই পরিগণিত হবে সর্বকালে।"
        }
      ]
    }
  ]
}