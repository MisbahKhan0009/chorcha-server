{
  "title": "আইডিয়াল কলেজ, মতিঝিল ২০২৫",
  "subtitle": "(11)",
  "questions": [
    {
      "number": "1",
      "uddipok": "নারীশিক্ষার অনগ্রসরতার কারণে দেশের সমাজব্যবস্থায় কিছু বিরূপ প্রভাব পরিলক্ষিত হয়। আর এ অবস্থা থেকে উত্তরণের একমাত্র উপায় শিক্ষা। শিক্ষাই পারে নারীর আত্মসম্মানবোধ অক্ষুণ্ণ রেখে নারীকে স্বনির্ভর করে তুলতে। স্বনির্ভর নারী জাতীয় উন্নয়নে পুরুষের পাশাপাশি সমান অবদান রাখতে সক্ষম। তাই নারী হয়ে উঠুক অধিকার সচেতন, আসুক নারীর প্রকৃত মুক্তি।",
      "tag": "ISCM 25",
      "sub_questions": [
        {
          "label": "ক",
          "question": "'ডাকঘর' রবীন্দ্রনাথ ঠাকুরের কী ধরনের রচনা?",
          "explanation": "'ডাকঘর' রবীন্দ্রনাথ ঠাকুরের লেখা একটি নাটক।"
        },
        {
          "label": "খ",
          "question": "'প্রমাণ হইয়া গেছে, আমি কেহই নই।'- উক্তিটিতে কী বোঝানো হয়েছে?",
          "explanation": "গল্পকথক অনুপমের নিজস্ব কোনো মতামত না থাকায় সে যে পরিবারের গুরুত্বহীন ব্যক্তিত্ব, সেই বিষয়টি এখানে ফুটে উঠেছে। 'অপরিচিতা' গল্পে অনুপম-কল্যাণীর বিয়ে উপলক্ষ্যে পাত্রপক্ষের সবকিছুর খবরদারি করছিলেন তার মামা। অনুপমের মতামত দেওয়ার কোনো সুযোগই ছিল না। কল্যাণীর পিতা শম্ভুনাথবাবু এটা বুঝতে পেরে বিয়ের আসরে পাত্রপক্ষকে ফিরিয়ে দেওয়ার সময় অনুপমকে কিছু বলার প্রয়োজনবোধ করেনি। এতে মানসিকভাবে ব্যথিত হলেও অনুপম বাস্তবতা স্বীকার করে বলেছে, 'প্রমাণ হইয়া গেছে, আমি কেহই নই।'"
        },
        {
          "label": "গ",
          "question": "",
          "explanation": "উদ্দীপকে বর্ণিত সমাজব্যবস্থার কিছু বিরূপ প্রভাব 'অপরিচিতা' গল্পে পাত্রপক্ষের কাছ থেকে পণ গ্রহণের চেষ্টার মাধ্যমে প্রতিফলিত হয়েছে। 'অপরিচিতা' গল্পটিকে যদি দুইটি অংশে ভাগ করা হয়, তবে প্রথম অংশে পাওয়া যায় আবহমানকাল ধরে চলে আসা বাঙালি সমাজের চিত্র, যেখানে নারীকে দুর্বল মনে করা হয়। দ্বিতীয়ত বিয়ের ক্ষেত্রে যৌতুক বা পণ দিতে পাত্রীপক্ষ যেন বাধ্য এবং এর জন্য তাদের সাথে খারাপ ব্যবহার যেন অতি স্বাভাবিক বিষয়। কল্যাণীর পিতার সাথে অনুপমের মামার আচরণে তা স্পষ্ট প্রত্যক্ষ করা যায়। মেয়ের গয়নায় নকল সোনা আছে কি না তাও পরীক্ষা করতে উদ্যত হয় সে। উদ্দীপকের বক্তব্য অনুযায়ী, নারীশিক্ষার অনগ্রসরতার কারণে দেশের সমাজব্যবস্থায় কিছু বিরূপ প্রভাব পরিলক্ষিত হয়। নারীর অবমূল্যায়ন, নারীকে পণ্য মনে করা, নারী নির্যাতন, যৌতুক বা পণপ্রথার নামে নারীদের কোণঠাসা করা এসবেরই প্রতিফলন। 'অপরিচিতা' গল্পে কল্যাণীর বিয়ে উপলক্ষ্যে অনুপমের মামা ও পরিবারের অপরাপর লোকজনের আচরণে আলোচ্য বিষয়টি পরিষ্কারভাবে ফুটে উঠেছে।"
        },
        {
          "label": "ঘ",
          "question": "",
          "explanation": "উদ্দীপক ও 'অপরিচিতা' গল্পে যুগপৎভাবে নারীমুক্তির চেতনা প্রতিফলিত হওয়ায় মন্তব্যটি যথার্থ। 'অপরিচিতা' গল্পের শুরুতে নারীর প্রতি প্রচলিত সমাজের সংকীর্ণ দৃষ্টিভঙ্গির পরিচয় মেলে। কল্যাণী-অনুপমের বিয়েতে অনুপমের মামা যেভাবে শম্ভুনাথবাবুর সাথে অসদাচরণ করেছে, তা হীন মানসিকতার বহিঃপ্রকাশ। অবশ্য শিক্ষিত শম্ভুনাথবাবু ও তার শিক্ষিত কন্যা পরে তাদের ব্যক্তিত্বের পরাকাষ্ঠা দেখাতে পেরেছে। শম্ভুনাথবাবু অনুপমদের ভদ্রভাবে অপমান করেন এবং কল্যাণী বিয়ে না করে দেশসেবায় ব্রতী হয়। উদ্দীপকে নারীশিক্ষার অনগ্রসরতায় দেশের সমাজব্যবস্থায় কিছু বিরূপ প্রভাবের কথা বর্ণিত হয়েছে। এ অবস্থায় শিক্ষাকে 'একমাত্র মুক্তির পথ বলা হয়েছে। শিক্ষা নারীকে স্বনির্ভর করে তুলবে এবং নারীর যথাযথ অধিকার প্রতিষ্ঠিত হবে। 'অপরিচিতা' গল্পে শম্ভুনাথবাবু ও তার কন্যা কল্যাণীর চারিত্রিক দৃঢ়তা শিক্ষালাভের ফল। শিক্ষিত বলেই কল্যাণী বিয়ে উপেক্ষা করে দেশসেবায় ব্রতী হয়। উদ্দীপকের ন্যায় 'অপরিচিতা' গল্পেও নারীর অবমূল্যায়নের বিষয়টি সমান্তরালভাবে ফুটে উঠেছে। কল্যাণী বিয়ের আসর থেকে ফিরে গিয়ে ভেঙে পড়েনি। যেকোনো মূল্যে স্বামী-সংসারকে সে দরকারি মনে করেনি। উলটা দেশসেবায় ব্রতী হয়েছে। এসবই হয়েছে শিক্ষার মাহাত্ম্যে। শিক্ষাই পারে নারীর মুক্তি আনতে। তাই বলা যায় যে, উদ্দীপকের নারী হয়ে উঠুক অধিকার সচেতন, আসুক নারীর মুক্তি- এ আকাঙ্ক্ষা যৌক্তিক।"
        }
      ]
    },
    {
      "number": "2",
      "uddipok": "বিষয়বস্তু, চরিত্র সৃষ্টি, কথোপকথন, পরিবেশ সৃষ্টি ও অপূর্ব বাণীভঙ্গির মাধ্যমে লেখকের একটি রসঘন নিবিড় মুহূর্তের আত্মমগ্ন উপস্থাপনই হচ্ছে ছোটোগল্প। সমালোচক ও তাত্ত্বিকেরা ছোটোগল্পের যেসব বৈশিষ্ট্যের কথা বলেছেন, সেগুলো হলো- ছোটোগল্পের চরিত্র হবে স্বল্পতম ও কাহিনি হবে জটিলতামুক্ত, লেখকের পরিমিতিবোধ ও স্বল্পসংখ্যক সুনির্ধারিত ঘটনার সাহায্যে ইঙ্গিতপূর্ণ পরিণতি দানই ছোটো গল্পকারের মূল উদ্দেশ্য।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "শরৎচন্দ্র চট্টোপাধ্যায় চব্বিশ বছর বয়সে সন্ন্যাসী হয়ে গৃহত্যাগ করেছিলেন।"
        },
        {
          "label": "খ",
          "question": "",
          "explanation": "সংকীর্ণমনা ও কুসংস্কারাচ্ছন্ন সমাজের প্রতি তীব্র কটাক্ষ হিসেবে প্রশ্নোক্ত উক্তিটি করা হয়েছে। গৌরবের সঙ্গে টিকে থাকার মধ্যেই রয়েছে জীবনের সার্থকতা। যেন তেন প্রকারে টিকে থাকার মধ্যে জীবনের সার্থকতা নেই। তৎকালীন সমাজে মানুষ বেঁচে থাকার জন্য ধর্মীয় গোঁড়ামি, কুসংস্কার, অনাচার-অবিচারকে উপায় হিসেবে গ্রহণ করত। এ ধরনের অসুস্থ মানসিকতা নিয়ে বেঁচে থাকার কোনো গৌরব নেই। লেখকের মতে তেলাপোকা হয়ে টিকে থাকার চেয়ে অতিকায় হস্তী হয়ে মরে যাওয়াও গৌরবের।"
        },
        {
          "label": "গ",
          "question": "",
          "explanation": "বিলাসী চরিত্রের সামগ্রিকতা গল্পে না থাকায় উক্তিটির সত্যতা পাওয়া যায়। 'বিলাসী' গল্পের কেন্দ্রীয় চরিত্র বিলাসী। গল্পের ছোটো পরিসরে বিলাসীর যেটুকু পরিচয় মেলে তা হলো সে একজন সেবাপরায়ণ মেয়ে। মৃত্যুঞ্জয়কে অসুস্থ অবস্থা থেকে সে সুস্থ করে তোলে। মৃত্যুঞ্জয় সুস্থ হয়ে বিলাসীকে স্ত্রী হিসেবে গ্রহণ করে। জাতিভেদের কারণে মৃত্যুঞ্জয়ের খুড়া বিলাসী ও মৃত্যুঞ্জয়কে গ্রামছাড়া করে। পরবর্তী সময়ে সাপের কামড়ে মৃত্যুঞ্জয় মারা গেলে বিলাসী আত্মহননের পথ বেছে নয়। উদ্দীপকে ছোটোগল্পের আঙ্গিকগত আলোচনা বর্ণিত হয়েছে। এ ধরনের রচনার অন্যান্য বৈশিষ্ট্যের পাশাপাশি চরিত্র নির্মাণ বিশেষত্বের দাবিদার। কেননা, পরিসর ছোটো হওয়ায় ছোটোগল্পের চরিত্র হবে স্বল্পতম। 'বিলাসী' গল্পে বিলাসী চরিত্র বিশ্লেষণে একই পরিচয় পাওয়া যায়। বিলাসীর সমগ্র জীবন বা জীবনের বৃহৎ অংশ নয় বরং সেবাপরায়ণতা, স্বামীর প্রতি ভালোবাসা, কর্মে সততা ইত্যাদি স্বল্প পরিসরে বর্ণিত হয়েছে।"
        },
        {
          "label": "ঘ",
          "question": "",
          "explanation": "ছোটোগল্পের বৈশিষ্ট্যাবলি বিদ্যমান থাকায় উদ্দীপকের বজ্রব্য অনুসারে 'বিলাসী' গল্পটি ছোটোগল্প হিসেবে সার্থক। 'বিলাসী' গল্পে বিলাসী ও মৃত্যুঞ্জয়ের মাধ্যমে মানব-মানবীর স্বাভাবিক ভালোবাসার অমোঘ আকর্ষণ ফুটে উঠেছে। স্বল্প পরিসরে মৃত্যুঞ্জয়ের অসুস্থ অবস্থায় বিলাসীর সেবাপরায়ণতা, স্বামীর প্রতি ভালোবাসা ফুটে উঠেছে গল্পে। সাপের কামড়ে মৃত্যুঞ্জয়ের মৃত্যু এবং পরিণতিতে স্বামীশোকে বিলাসীর আত্মহত্যায় গল্পের সমাপ্তি ঘটেছে। উদ্দীপকে ছোটোগল্পের বৈশিষ্ট্য সম্পর্কে আলোকপাত করা হয়েছে। এতে বলা হয়েছে, বিষয়বস্তু, চরিত্র সৃষ্টি, কথোপকথন, পরিবেশ সৃষ্টি ও অপূর্ব বাণীভঙ্গির মাধ্যমে লেখকের একটি রসঘন নিবিড় মুহূর্তের আত্মমগ্ন উপস্থাপনই ছোটোগল্প। এর চরিত্র হবে স্বল্পতম ও কাহিনি হবে জটিলতামুক্ত। 'বিলাসী' গল্পে আলোচ্য বৈশিষ্ট্যাবলি বিদ্যমান। 'বিলাসী' গল্প আয়তনে ছোটো। এতে বিলাসী বা মৃত্যুঞ্জয়ের সমগ্র জীবনের বা বৃহৎ অংশের বর্ণনা পাওয়া যায় না। সমাজকে লেখক যেভাবে দেখেছেন, তার চিত্র স্বল্প পরিসরে তিনি আলোচ্য গল্পে তুলে ধরেছেন। লেখকের পরিমিতিবোধ ও স্বল্পসংখ্যক সুনির্ধারিত ঘটনার সাহায্যে ইঙ্গিতপূর্ণ পরিণতি দানের বিষয়টি এ গল্পেও দৃশ্যমান। তাই বলা যায় যে, উদ্দীপকের বক্তব্য অনুযায়ী 'বিলাসী' গল্পটি ছোটোগল্প হিসেবে সার্থক।"
        }
      ]
    },
    {
      "number": "3",
      "uddipok": "মানবজীবনে ভুলত্রুটি হওয়া খুবই স্বাভাবিক ব্যাপার। তাই বলে ভুলের মধ্যে জীবনকে ভাসিয়ে দেওয়া কোনো বুদ্ধিমানের কাজ নয়। জীবনে ভুলকে একটা শিক্ষা ভাবতে হবে। তবেই মানুষ প্রকৃত পথে ফিরে আসতে পারবে। কেননা ভুল থেকে শিক্ষা নিয়ে পথ চলাতেই জীবনের সার্থকতা।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "আত্মকে চিনে নিজের সত্যকে বড়ো মনে করার দম্ভ আছে যাদের তাদের পক্ষেই কেবল অসাধ্য সাধন সম্ভব।"
        },
        {
          "label": "খ",
          "question": "'মানুষ-ধর্মই সবচেয়ে বড় ধর্ম'- উক্তিটি ব্যাখ্যা করো।",
          "explanation": "কাজী নজরুল ইসলাম তার ‘ আমার পথ ’ প্রবন্ধে অসাম্প্রদায়িক চেতনার কথা তুলে ধরে ‘মানুষ-ধমর্কেই সবচেয়ে বড় ধর্ম’ বলেছে।  ভারতের স্বাধীনতা আর মুক্তির পথে সবচেয়ে বড় বাধা ছিল হিন্দু-মুসলিমের বিরোধ। এ সাম্প্রদায়িক বিভেদ না থাকলে আরও আগে দেশ মুক্ত হতো। প্রত্যেকে যার যার ধর্মকে বড় ভেবেছে; কিন্তু অন্যকে সম্মান করতে শেখেনি। ফলে মানবিকচেতনাই যে সবচেয়ে বড় তার কেউ অনুভব করতে পারেনি। মানবিকচেতনাকে মূল্য দিতে পারলেই প্রকৃত ধার্মিক হওয়া যায়। এভাবেই ‘মানুষ-ধমর্কেই সবচেয়ে বড় ধর্ম’ মানতে পারলে জাতিগত ঐক্য-সংহতি প্রতিষ্ঠিত হয়।"
        },
        {
          "label": "গ",
          "question": "",
          "explanation": "উদ্দীপকের সঙ্গে 'আমার পথ' প্রবন্ধের ভুল থেকে শিক্ষা নেওয়ার দিকটি সাদৃশ্যপূর্ণ। 'আমার পথ' প্রবন্ধে লেখক যেকোনো মূল্যে সত্য ও সুন্দরকে গ্রহণ করতে আহ্বান জানিয়েছেন। তার মতে, সত্যের সন্ধানে পথ চলতে গেলে মিথ্যার সাথে অবধারিতভাবেই আমাদের পরিচয় হবে। সেক্ষেত্রে যখন আমরা নিজেদের ভুল বা মিথ্যা সম্পর্কে জানতে পারব, তখনই আমাদের উচিত হবে ভুল স্বীকার করা। এতে সত্যের পথে ধাবিত হওয়া সহজ হয়ে উঠবে। উদ্দীপকে বলা হয়েছে, মানবজীবনে ভুলত্রুটি হওয়াটা স্বাভাবিক। তবে ভুলের মধ্যে নিজের জীবনকে ভাসিয়ে দেওয়া অনুচিত; এমনকি সেটি বুদ্ধিমানের কাজও নয়। ভুল থেকে শিক্ষা নিয়ে সত্যের পথে ধাবিত হওয়ার মাঝেই জীবনের সার্থকতা নিহিত রয়েছে। 'আমার পথ' প্রবন্ধেও লেখক প্রায় একই ধরনের কথা বলেছেন। নিজের সত্যকে জানার মাধ্যমেই মানুষ আত্মপ্রত্যয়ী হয় এবং ভুল স্বীকার করার মানসিকতা তৈরি হয়। তাই বলা যায় ভুল থেকে শিক্ষা লাভ করার দিকটি উদ্দীপক ও 'আমার পথ' প্রবন্ধকে এক করেছে।"
        },
        {
          "label": "ঘ",
          "question": "",
          "explanation": "উদ্দীপকের ভুল থেকে শিক্ষা নেওয়া ছাড়া আরও অনেক বিষয় 'আমার পথ' প্রবন্ধে উঠে আসায় মন্তব্যটি যথার্থ। 'আমার পথ' প্রবন্ধের বিষয়বস্তু বেশ বিস্তৃত। লেখক আমি সত্তাকে চেনার মাধ্যমে সত্যপথে চলা এবং সত্য বলার ক্ষেত্রে নির্ভীক চিত্ত হতে বলেছেন। তিনি সত্য বলতে গিয়ে অবিনয়কে মানতে রাজি তারপরও অন্যায়কে সহ্য করতে রাজি নন। ভুল স্বীকার করে সেখান থেকে শিক্ষা নিয়ে সামনের দিকে অগ্রসর হওয়ার গুরুত্ব দিয়েছেন। পাশাপাশি মনুষ্যত্ববোধ বা মানবধর্মকেই সব ধর্মের ঊর্ধ্বে স্থান দিয়েছেন। উদ্দীপকে ফুটে উঠেছে মানুষের ভুল হওয়া যেমন স্বাভাবিক তেমনি সেই ভুল থেকে শিক্ষা নিয়ে সামনে এগিয়ে যাওয়াটা বড়ো দায়িত্ব। ভুলের কথা চিন্তা করে সারাদিন সেই ভুলের মধ্যে পড়ে না থেকে সেখান থেকে উত্তরণের পথ বের করে জীবনকে স্বার্থক করে তোলার কথা বলা হয়েছে। উদ্দীপক এবং 'আমার পথ' প্রবন্ধে ভুল থেকে শিক্ষা নেওয়ার বিষয়টি পারস্পরিক সমান্তরাল হলেও আলোচ্য প্রবন্ধে এর বাইরে আরও কিছু বিষয় উঠে এসেছে। লোকভয়সহ যেকোনো পরিস্থিতিতে সত্য থেকে বিচ্যুত না হওয়া, ভণ্ডামি পরিহার করা, মিথ্যা বিনয়ের তুলনায় সত্যের অনিয়মকে ধারণ করা, আত্মনির্ভরশীল হয়ে ওঠার মতো অনেক কিছু প্রবন্ধে উঠে এলেও উদ্দীপকে শুধু ভুল থেকে শিক্ষা লাভ করার বিষয়টি উপস্থিত। তাই বলা যায় যে, উদ্দীপকের বিষয়বস্তু থেকে 'আমার পথ' প্রবন্ধের বিষয়বস্তু আরও বিস্তৃত।"
        }
      ]
    },
    {
      "number": "4",
      "uddipok": "স্বাধীনতা যুদ্ধের নয় মাসে এ দেশের মানুষ অত্যাচারিত হয়েছে, প্রাণ দিয়েছে। মা-বোনেরা সম্ভ্রম হারিয়েছে। জ্বালিয়ে-গুড়িয়ে দেওয়া হয়েছে শহর-বন্দর-গ্রাম। হানাদারের দোসর রাজাকার, আলবদর, আল শামস ও তথাকথিত শান্তি বাহিনীর সদস্য পাকিস্তানিদের সহায়ক শক্তি হিসেবে কাজ করেছে। এ হিংস্রতা, বর্বরতা, অন্যায় আগ্রাসন মুখ বুঝে সহ্য করেনি বাংলার মানুষ। যার যা ছিল তাই নিয়েই প্রতিরোধ সংগ্রামে ঝাঁপিয়ে পড়ে ছিনিয়ে এনেছে কাঙ্ক্ষিত বিজয়।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "আখতারুজ্জামান ইলিয়াস ১৯৪৩ সালে জন্মগ্রহণ করেন।"
        },
        {
          "label": "খ",
          "question": "",
          "explanation": "নুরুল হুদাকে রেইনকোট পরিহিত অবস্থায় তাঁর শ্যালক মিন্টুর মতো দেখাচ্ছে শুনে তিনি ভয়ে এ কথা বলেন। কলেজের সামনে গেরিলা আক্রমণে বৈদ্যুতিক ট্রান্সফর্মার ধ্বংস হওয়ার প্রেক্ষিতে পাকিস্তানি সেনাবাহিনী ডেকে পাঠালে শিক্ষক নুরুল হুদা বাড়ি থেকে বের হন। এর আগে তাঁর স্ত্রী তাঁর শ্যালক মিন্টুর রেইনকোট পরতে বললে তিনি অনেকটা বাধ্য হয়েই সেটি পরেন। তখন তাঁর ছোটো মেয়ে বলে, 'আব্বুকে মামার মতো লাগছে।' মুক্তিযোদ্ধা শ্যালকের সাথে নিজের সাদৃশ্য কল্পনা করে ভয়ে তিনি প্রশ্নোন্ত কথাটি বলেন।"
        },
        {
          "label": "গ",
          "question": "",
          "explanation": "উদ্দীপকের সঙ্গে 'রেইনকোট' গল্পের মুক্তিযুদ্ধের সময় পাকিস্তানি হানাদার বাহিনীর বর্বরতার সাদৃশ্য রয়েছে। 'রেইনকোট' গল্পটি ১৯৭১ সালের মুক্তিযুদ্ধের পটভূমিতে রচিত হয়েছে। নুরুল হুদার জবানিতে এ গল্পে বিবৃত হয়েছে পাকিস্তানি বাহিনীর বর্বর নিপীড়ন ও হত্যাযজ্ঞের মধ্যে ঢাকা শহরের আতঙ্কগ্রস্ত জীবনের চিত্র। পাকিস্তানি বাহিনীর বর্বরতার হাত থেকে রেহাই পাননি নিরীহ শিক্ষক নুরুল হুদা নিজেও। স্বীকারোক্তি আদায়ের নামে তাকে নির্মম নির্যাতন করা হয়। উদ্দীপকে স্বাধীনতা যুদ্ধের নয় মাসে এ দেশের মানুষের অত্যাচারিত হওয়া ও আত্মবিসর্জনের কথা উঠে এসেছে। মা-বোনেরা সম্ভ্রম হারিয়েছে। জ্বলিয়ে-পুড়িয়ে দেওয়া হয়েছে শহর-বন্দর-গ্রাম। রাজাকার, আল-বদর, আল-শামসের মতো বাহিনী শান্তিরক্ষার নামে ওদের সহযোগী হিসেবে কাজ করেছে। 'রেইনকোট' গল্পেও মুক্তিযুদ্ধকালীন সেই ভয়াবহ বর্বরতার কিছু খণ্ডচিত্র নুরুল হুদার জবানিতে ফুটে উঠেছে।"
        },
        {
          "label": "ঘ",
          "question": "",
          "explanation": "উদ্দীপকে নুরুল হুদার ব্যক্তিগত ও পারিবারিক জীবনের চিত্র অনুপস্থিত বলে মন্তব্যটি যথার্থ। 'রেইনকোট' গল্পে মুক্তিযুদ্ধের শেষভাগের কিছু ঘটনাবলির ছায়াপাত ঘটেছে। ঢাকা কলেজের সামনে গেরিলা আক্রমণে বৈদ্যুতিক ট্রান্সফর্মার ধ্বংস হওয়ার প্রেক্ষিতে প্রফেসর নুরুল হুদাকে ডেকে নিয়ে নির্মম অত্যাচার করে পাকিস্তানি সেনাবাহিনী। পথেঘাটে ভয়ার্ত মানুষের চেহারা, আতঙ্কগ্রস্ত জনজীবন সবই পাকিস্তানি বর্বরতার পরিচয় বহন করে। উদ্দীপকে পাকিস্তানি বাহিনীর বর্বর নির্যাতনের কথা বর্ণিত হয়েছে। অসংখ্য মানুষকে হত্যাও করেছে তারা। জ্বালিয়ে-পুড়িয়ে ছারখার করে দেওয়া হয়েছে অনেক ঘরবাড়ি। অবশ্য মুক্তিযোদ্ধাদের প্রতিরোধও চলেছে তাদের বিরুদ্ধে। 'রেইনকোট' গল্পেও পাকিস্তানি বাহিনীর এহেন বর্বরতার পরিচয় মেলে। নিরীহ শিক্ষক নুরুল হুদাও তাদের নির্যাতনের শিকার হন। উদ্দীপক এবং 'রেইনকোট' গল্পে যুগপৎভাবে পাকিস্তানি হানাদার বাহিনীর নির্মম নির্যাতনের ঘটনা প্রকাশিত হলেও গল্পে এর বাইরে পারিবারিক পরিমণ্ডলের বর্ণনা আছে। মুক্তিযোদ্ধা শ্যালক মিন্টুকে নিয়ে ভয় পাওয়া, আবার তার রেইনকোট গায়ে দিয়ে ভীতু নুরুল হুদার সাহসী হয়ে ওঠাসহ অনেক কিছুই উদ্দীপকে ফুটে ওঠেনি। তাই বলা যায় যে, উদ্দীপকটি 'রেইনকোট' গল্পের খন্ডাংশ।"
        }
      ]
    },
    {
      "number": "5",
      "uddipok": "ওরে মোর মূঢ় মেয়ে! কে রে তুই, কোথা হতে কী শকতি পেয়ে কহিলি এমন কথা এত স্পর্ধাভরে- \"যেতে নাহি দিব না তোমায়।\" চরাচরে কাহারে রাখিবি ধরে' দুটি ছোট হাতে, গরবিনি সংগ্রাম করিবি কার সাথে বসি গৃহদ্বারপ্রান্তে শ্রান্ত ক্ষুদ্র দেহ শুধু লয়ে ঐটুকু বুকভরা স্নেহ।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "'গরজে' শব্দের অর্থ গর্জন করে।"
        },
        {
          "label": "খ",
          "question": "",
          "explanation": "'বারেক ভিড়াও তরী কূলেতে এসে'- পঙ্ক্তিতে চিরায়ত শিল্পলোকে ঠাঁই পাওয়ার জন্যই কৃষকরূপী কবির আকুলতা প্রকাশিত হয়েছে। বহু শ্রম ও সাধনার মাধ্যমে কৃষক সোনার ফসল ফলিয়েছেন। পরিপক্ক ফসল কেটে কৃষক যখন থরে-বিথরে সাজিয়েছেন, ঠিক তখনই পরিবেশ বৈরী হয়ে ওঠে এবং নদী আগ্রাসি রূপ ধারণ করতে থাকে। ফলে কৃষকের জীবন ও ফসল দুটোই বিপন্ন হওয়ার পথে উপক্রম হয়। এমন এক পরিস্থিতিতে খরস্রোতা নদীতে একটি ভরাপাল সোনার নৌকা নিয়ে বেয়ে আসা এক মাঝিকে দেখতে পান। উৎকণ্ঠিত কৃষক নৌকা কূলে ভিড়িয়ে সোনার ফসল নিয়ে যাওয়ার জন্য মাঝিকে সকাতরে মিনতি জানালে সোনার ফসল নৌকায় তুলে মাঝি চলে যায়। কিন্তু কৃষককে নেওয়ার মতো নৌকায় কোনো জায়গা হয় না। কৃষক রয়ে গেলেন শূন্য নদীর তীরে। সুতরাং আলোচ্য উক্তিটিতে চিরায়ত শিল্পলোকে স্থান পাওয়ার জন্য কৃষকরূপী কবির আকুলতা প্রকাশ পেয়েছে।"
        },
        {
          "label": "গ",
          "question": "",
          "explanation": "উদ্দীপকটিতে 'সোনার তরী' কাব্যের গভীর জীবনদর্শনের পরিচয় সামান্যই প্রকাশ পেয়েছে। 'সোনার তরী' কাব্যে কবির মহাকালের স্রোতে হারিয়ে যাওয়ার গভীর জীবনদর্শন ফুটে উঠেছে। এই নশ্বর পৃথিবীতে মানুষের ব্যক্তিসত্তা টিকে থাকে না। ব্যক্তিসত্তা হারিয়ে গেলেও তার সৃষ্টিকর্ম টিকে থাকে অনন্তকালব্যাপী। ধরায় শিল্পস্রষ্টার ঠাঁই না হলেও তাঁর শিল্পসৃষ্টি সবার কাছেই সমাদৃত হয়। উদ্দীপকে ফুটে উঠেছে ব্যক্তিসত্তাকে ধরে রাখার প্রচেষ্টা। মূঢ় মেয়ে বিশ্ব চরাচরে ধরে রাখতে চায় ব‍্যক্তিসত্তাকে। তাকে সে যেতে দেবে না বলে প্রকাশ করে। কিন্তু ব্যক্তিসত্তা জানে তাকে এই পৃথিবী এক সময় ছেড়ে যেতেই হবে। উদ্দীপকের এই বোধ 'সোনার তরী' কবিতার গভীর জীবনদর্শনের আংশিকই প্রকাশ করেছে। কবিতায় কবি মহাকালের নিষ্ঠুর কবলে গ্রাস হওয়ার কথা বলেছেন। তাঁর রাশি রাশি সৃষ্টিকর্ম সবাই গ্রহণ করলেও কালের নিষ্ঠুর নিয়মে তাঁর সেখানে স্থান হয় না। মহাকালের স্রোতে জীবন-যৌবন ভেসে যায়। কেবল বেঁচে থাকে তাঁর সৃষ্ট সোনার ফসল। এই সুতীব্র কাব্যিক প্রকাশ উদ্দীপকে ফুটে ওঠেনি। তাই বলা যায়, উদ্দীপকে 'সোনার তরী' কাব্যের গভীর জীবনদর্শন আংশিক প্রকাশ পেয়েছে মাত্র।"
        },
        {
          "label": "ঘ",
          "question": "",
          "explanation": "মহাকালের স্রোতে মানুষ বিলীন হয়ে গেলেও তার সৃষ্টিকর্ম অমর হয়ে থাকার ভাববস্তুটি উদ্দীপকে সম্পূর্ণ প্রতিফলিত হয়নি। 'সোনার তরী' কবিতায় কবি একজন কৃষকরূপী শিল্পস্রষ্টা। তাঁর সোনালি ফসলের ঠাঁই জগতে হলেও স্রষ্টা হিসেবে তাঁকে কেউ আগলে রাখে না। মহাকালের নিষ্ঠুরতায় তাঁর শারীরিক অস্তিত্ব হারিয়ে যায় অতলে। কেউ মনে রাখে না শিল্পের স্রষ্টাকে, কেবল তাঁর সৃষ্টিই হয় পূজনীয়। উদ্দীপকের কবিতাংশের ভাব আলোচ্য কবিতার ভাববস্তুর মতো নয়। বিস্তৃত জীবনকে জগতে ধরে রাখার ভাব সেখানে ফুটে উঠেছে। যে জগতে কেউ চিরস্থায়ী নয় সেখানে মূঢ় মেয়ে ব্যক্তিসত্তাকে যেতে দিতে চায় না। সে ছোটো দুটি হাতে আগলে রাখতে চায় ব্যক্তিকে। তার মনে স্নেহভরা শক্তি সঞ্চারিত হয়ে শারীরিক সত্তাকে টিকিয়ে রাখতে চায়। কীভাবে কার সাথে সংগ্রাম করে সে এভাবে ব্যক্তির অস্তিত্ব ধরে রাখার সাহস করে তা প্রশ্নসাপেক্ষ। 'সোনার তরী' কবিতার ভাববস্তু উদ্দীপকের মতো সংকুচিত নয়। সেখানে ব্যক্তির ব্যথা, বেদনা ও আকাঙ্ক্ষা প্রকাশ হয়েছে। খরস্রোতা নদীতে নৌকার মাঝি কৃষকের রাশি রাশি ধান তুলে নেয় ঠিকই কিন্তু সেই ফসলের মালিকের স্থান হয় না মাঝির নৌকায়। তরী বেয়ে সব ধান নিয়ে গেলেও চাষি পড়ে থাকে চারদিকে তীব্র স্রোত বয়ে যাওয়া শূন্য দ্বীপে। এ জগতে সৃষ্টিকর্ম টিকে থাকলেও স্রষ্টার শারীরিক অস্তিত্ব বিলীন হয়ে যায়। মহাকালের স্রোতে ভেসে যায় জীবন-যৌবন। কালের নিষ্ঠুর করাল গ্রাসে ব্যক্তিসত্তা ও শারীরিক অস্তিত্ব নিশ্চিতভাবে নিশ্চিহ্ন হয়। কবির এই মর্মবেদনার ভাববস্তু উদ্দীপকে সম্পূর্ণ প্রতিফলিত হয়নি। কেবল মূঢ় মেয়ের। ব্যক্তিকে ধরে রাখার মনোবাসনা প্রকাশ পেয়েছে মাত্র। তাই বলা যায়, \"আলোচ্য উদ্দীপকে 'সোনার তরী' কবিতার ভাববস্তু সম্পূর্ণ প্রতিফলিত হয়নি।\"- মন্তব্যটি যথার্থ।"
        }
      ]
    },
    {
      "number": "6",
      "uddipok": "ভয় করেনি কার্য্যজারি বারুদ ভরা নলকে মিছিল সভায় গর্জে ওঠে ঝলকে রাষ্ট্রভাষা বাংলাকে চাই আমরা বাঙাল পুত্র তাই পেয়ে যায় জিন্না দলে রক্ত খাবার সূত্র। মিছিল দেখে চালায় গুলি চালায় টিয়ার শেল ছাত্র যুবক বন্দি করে ভরল ঢাকার জেল।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "আঠারো বছর বয়স পদাঘাতে পাথর বাধা ভাঙতে চায়।"
        },
        {
          "label": "খ",
          "question": "",
          "explanation": "যৌবনে পদার্পণের এ বয়সটি প্রবল আবেগ ও উচ্ছ্বাসে বাধাহীনভাবে এগিয়ে যেতে চায় বলে আঠারো বছর বয়সে সহস্র প্রাণ ক্ষতবিক্ষত হয়। কবি এ কবিতায় বয়ঃসন্ধিকালের বৈশিষ্ট্য তুলে ধরেছেন। জীবনের এই সন্ধিক্ষণে শারীরিক, মানসিক, সামাজিক, রাজনৈতিক নানা জটিলতাকে অতিক্রম করতে হয়। প্রবল আবেগ ও উচ্ছ্বাস থাকায় এই সময়ে সচেতন ও সচেষ্টভাবে নিজেকে পরিচালনা করতে না পারলে পদস্খলন হয়ে জীবনে বিপর্যয় নেমে আসতে পারে। তাই আঠারো বছর বয়সে সহস্র প্রাণ ক্ষতবিক্ষত হয়।"
        },
        {
          "label": "গ",
          "question": "",
          "explanation": "উদ্দীপকের সাথে 'আঠারো বছর বয়স কবিতার সাদৃশ্যপূর্ণ দিকটি হলো অন্যায়ের বিরুদ্ধে তারুণ্যের দুর্বার প্রতিরোধ। আঠারো বছর বয়সকে কবি বিশেষভারে চিহ্নিত করেছেন তারুণ্য বা যৌবনের চরম বহিঃপ্রকাশের সময় হিসেবে। চারপাশের অন্যায়, অত্যাচার, শোষণ, পীড়ন, সামাজিক বৈষম্য ও ভেদাভেদ দেখে এ বয়সের প্রাণবন্ত তরুণরা ক্ষুব্ধ হয়ে ওঠে এবং এসবের প্রতিবিধানে নেমে পড়ে। জীবনের কোনো পরোয়া না করে বিপ্লবের মঞ্চে ঝাঁপিয়ে পড়ে তারা। উদ্দীপকের কবিতাংশে ভাষা আন্দোলনে তরুণসমাজের অকুতোভয় বিপ্লবী ভূমিকার কথা ফুটে উঠেছে। কার্ফিউ, বারুদভরা রাইফেলের নল কোনো কিছুই তাদেরকে দমাতে পারেনি। জিন্নার দলের অনুসারী প্রশাসন তাদের উপর ঝাঁপিয়ে পড়ে বন্দি করতে চাইলেও লাভ হয়নি। তারুণ্যের এই বিপ্লবী রূপ 'আঠারো বছর বয়স' কবিতাতে দৃশ্যমান। কবির মতে, এ বয়সের দুর্বার তরুণ সব বাধাকে পায়ে দলে এগিয়ে যায়।"
        },
        {
          "label": "ঘ",
          "question": "",
          "explanation": "উদ্দীপক ও আলোচ্য কবিতা উভয় স্থানেই দুর্বার তারুণ্যের বহিঃপ্রকাশের ভিত্তিতে বলা যায়, মন্তব্যটি যথার্থ। 'আঠারো বছর বয়স' কবিতায় কবি দেখিয়েছেন, কৈশোর থেকে যৌবনে পদার্পণের এ বয়সটি দুঃসাহসে সব বাধা-বিপদকে পেরিয়ে যাওয়ার এবং অন্যায়ের বিরুদ্ধে মাথা উঁচু করে দাঁড়াবার জন্য প্রস্তুত। তারুণ্যের ধর্মই হলো আত্মত্যাগের মহান মন্ত্রে উজ্জীবিত হওয়া, আঘাত-সংঘাতের মধ্যে রক্তশপথ নিয়ে ঝাঁপিয়ে পড়া। তাদের লক্ষ্য ও উদ্দেশ্য দেশ-জাতির জন্য কিছু একটা করা। উদ্দীপকের কবিতাংশে বাঙালির ভাষা আন্দোলনে তরুণসমাজের দুর্মর দ্রোহযাত্রার কথা উঠে এসেছে। রাষ্ট্রভাষার প্রশ্নে জিন্নাহর ঘোষণাকে নাকচ করে দিয়ে তারা প্রবল সাহসে কার্ফিউ, গুলি উপেক্ষা করে রাজপথে নেমে এসেছে। জেল-জুলুমও আটকাতে পারেনি তাদের। 'আঠারো বছর বয়স' কবিতাতেও তারুণ্যের এমন দুর্বার এগিয়ে চলা ও দেশ-জাতির জন্য কাজ করার কথা বর্ণিত হয়েছে। উদ্দীপক এবং 'আঠারো বছর বয়স' কবিতায় এই তারুণ্যের জয়গান গাওয়া হয়েছে। উভয় স্থানেই বর্ণিত হয়েছে যে, দেশ-জাতির যেকোনো দৈব-দুর্বিপাকে প্রাণের মায়া ত্যাগ করে তারা বিপ্লবের অগ্নিমন্ত্রে ঝাঁপিয়ে পড়ে। নতুন কিছু সৃষ্টির উন্মাদনায় এরা সদা তৎপর থাকে। তাই কবির বলা 'এ বয়স তবু নতুন কিছু তো করে'- মন্তব্যটি যথার্থ।"
        }
      ]
    },
    {
      "number": "7",
      "uddipok": "বিদেশি সেনার কামানে- বুলেটে বিদ্ধ নারী শিশু আর যুবক-জোয়ান বৃদ্ধ শত্রুসেনারা হত্যার অভিযানে মুক্তিবাহিনী প্রতিরোধ উত্থানে। মুক্তির পথ যুদ্ধের রথ জেনে ঘাতক ধ্বংস করেছে অস্ত্র হেনে",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "কবি শামসুর রাহমানের কবিতা প্রথম প্রকাশিত হয় 'সাপ্তাহিক সোনার বাংলা' পত্রিকায়।"
        },
        {
          "label": "খ",
          "question": "'ফেব্রুয়ারি ১৯৬৯' কবিতায় কবি 'মানবিক বাগান' বলতে কী বুঝিয়েছেন?",
          "explanation": "'মানবিক বাগান' বলতে কবি মানবিক মূল্যবোধসম্পন্ন পৃথিবীকে বুঝিয়েছেন। মনুষ্যত্ব, ন্যায় ও মঙ্গলের জগৎ হলো মানবিক বাগান। মানুষের সুন্দর ও মহৎ চিন্তা-চেতনার বিকাশ ঘটে মানবিকতায়। সমস্ত সদ্‌ গুণাবলির যথার্থ বিকাশ সাধিত হয় মনুষ্যত্বের উজ্জীবনে- এ দিকটিকেই কবি মানবিক বাগান বলেছেন।"
        },
        {
          "label": "গ",
          "question": "",
          "explanation": "উদ্দীপকের শেষ তিন চরণ নির্যাতিত মানুষের শত্রুর বিরুদ্ধে প্রতিরোধ লড়াইয়ের আঙ্গিকে 'ফেব্রুয়ারি ১৯৬৯' কবিতার সাথে মেলবন্ধন রচনা করেছে। 'ফেব্রুয়ারি ১৯৬৯' কবিতায় উনসত্তরের গণ অভ্যুত্থানের চিত্র ফুটে উঠেছে। বায়ান্ন সালের ভাষা আন্দোলন থেকে প্রেরণা নিয়ে পশ্চিম পাকিস্তানি শাসকগোষ্ঠীর নিপীড়নের বিরুদ্ধে বাংলার মানুষ যে প্রতিবাদ-আন্দোলনের সৃষ্টি করেছিল, তা গণ অভ্যুত্থানে রূপ নিয়েছিল। স্বাধিকারের জন্য জীবন বাজি রেখে মুক্তিকামী মানুষ গণ অভ্যুত্থানের মধ্য দিয়ে পাকিস্তানিদের শোষণের বিরুদ্ধে প্রতিরোধ গড়ে তুলেছিল। উদ্দীপকের শেষ তিন চরণে বিদেশি শত্রুসেনার হত্যা অভিযানের বিপরীতে এ দেশি মুক্তিবাহিনীর শত্রুপক্ষের নির্যাতনের বিপরীতে প্রকাশ পেয়েছে। শত্রুপক্ষের নির্যাতনের বিপরীতে যুদ্ধ ছাড়া মুক্তি নেই জেনে মুক্তিবাহিনী জীবন দিয়ে লড়াই করে ঘাতকদের ধ্বংস করেছে। মুক্তির জন্য, স্বাধীনতা-স্বাধিকারের জন্য শত্রুর বিরুদ্ধে লড়াই, শত্রুর বিরুদ্ধে সংগ্রামই উদ্দীপকের শেষ তিন চরণ ও 'ফেব্রুয়ারি ১৯৬৯' কবিতার মূল চেতনা। ফলে দেখা যায়, নিজেদের অধিকার ও অস্তিত্বের সংগ্রাম উদ্দীপকের শেষ তিন চরণের সাথে 'ফেব্রুয়ারি ১৯৬৯' কবিতার মেলবন্ধন তৈরি করে দিয়েছে।"
        },
        {
          "label": "ঘ",
          "question": "",
          "explanation": "উদ্দীপকে শুধু বাঙালির শত্রুর মোকাবিলা বা প্রতিরোধ যুদ্ধের কথা ফুটে ওঠায় মন্তব্যটি যথার্থ। ১৯৬৯ সালে পাকিস্তানি শাসকগোষ্ঠীর বিরুদ্ধে তৎকালীন পূর্ববঙ্গে যে গণ আন্দোলন সূচিত হয়েছিল, 'ফেব্রুয়ারি ১৯৬৯' কবিতাটি সেই পটভূমিতে রচিত। জাতিগত শোষণ ও নিপীড়নের বিরুদ্ধে এ দেশের সাধারণ মানুষ ক্ষুব্ধ হয়ে উঠলে গ্রামগঞ্জ, হাটবাজার, কলকারখানা, স্কুল-কলেজ-বিশ্ববিদ্যালয় থেকে অসংখ্য মানুষ জড়ো হয় ঢাকার রাজপথে। উদ্দীপকের কবিতাংশে ১৯৭১ সালের মুক্তিযুদ্ধকালীন বাস্তবতা ফুটে উঠেছে। পাকিস্তানি হানাদার বাহিনীর হত্যাযজ্ঞ ও ধ্বংসযজ্ঞের বিপরীতে বাঙালি মুক্তিসেনার দল প্রবল বিক্রমে প্রতিরোধ যুদ্ধে ঝাঁপিয়ে পড়ে। ঘাতকদের ধ্বংস করতে তারা একজোট হয়ে নামে। 'ফেব্রুয়ারি ১৯৬৯' কবিতায়ও পাকিস্তানি শাসকগোষ্ঠীর অন্যায়-অত্যাচার ও শোষণ-বঞ্চনার বিরুদ্ধে একত্রিত হয়ে প্রতিবাদ জানায়। উদ্দীপক ও 'ফেব্রুয়ারি ১৯৬৯' কবিতায় পাকিস্তানি বাহিনী বা পাকিস্তানি শাসকগোষ্ঠীর বিরুদ্ধে প্রবলভাবে বিদ্রোহ ও বিপ্লবে ঝাঁপিয়ে পড়ে। তবে আলোচ্য কবিতাতে ১৯৫২ সালের ভাষা আন্দোলনের শহিদগণের চেতনা, বাংলার প্রকৃতি ইত্যাদি বিষয় উঠে এলেও উদ্দীপকে তা অনুপস্থিত। তাই বলা যায় যে, উদ্দীপকের বক্তব্য 'ফেব্রুয়ারি ১৯৬৯' কবিতার খন্ডাংশ মাত্র, পূর্ণাঙ্গ ভাব নয়।"
        }
      ]
    },
    {
      "number": "8",
      "uddipok": "ওই যে বাঁধানো কবরগুলো, ওগুলো অনেক কালের পুরানো। তখন ছিল বাদশাহি আমল, আর আমাদের এই ছোট্ট গ্রামটাই ছির 'ওলীনগর' বলে একটা মাঝারি গোছের শহর। এই যে একা কবরস্থানে এসে কত রাত্তির ধরে শুধু কেঁদেছি, কিন্তু এতে কান্না এত ব্যাকুল আহ্বানেও ত যাই তাঁর এতটুকু সাড়া পাওয়া গেল না। তিনি কি এতই ঘুমুচ্ছেন? কি গভীর মহানিদ্রা সে? আমার এত বুকফাটা কান্নায় এত আকাশচেরা চিৎকারের এতটুকু কি তাঁর কানে গেল না? [তথ্যসূত্র: স্বামীহারা; কাজী নজরুল ইসলাম]",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "'লালসালু' উপন্যাসের ইংরেজি অনুবাদক সৈয়দ ওয়ালীউল্লাহ।"
        },
        {
          "label": "খ",
          "question": "",
          "explanation": "আওয়ালপুরে আগত পির সাহেব এবং মজিদের তুলনামূলক অবস্থান বোঝাতে প্রশ্নোক্ত কথাটি বলা হয়েছে। 'লালসালু' উপন্যাসে দেখা যায়, আওয়ালপুরে আগত নতুন এক পির মজিদের জন্য অস্তিত্বের সংকট হয়ে দাঁড়ায়। নানারকম চিন্তা করতে করতে মজিদ একদিন আওয়ালপুরের পিরের সমাবেশে হাজির হয়। সেখানে সে-দেখতে পায় ওই পিরের সামনে শত শত লোক বিভোর হয়ে 'বসে আছে; কেউ কাউকে লক্ষ করছে না। এমনকি, মজিদকে চেনে এমন লোকও এই ভিড়ের মধ্যে তার প্রতি মনোযোগী হয় না। সেখানে পির সাহের যেন সূর্যের উজ্জ্বল আলো ছড়াচ্ছেন; আর মজিদ যেন প্রদীপের সামান্য আলো, যা সূর্যের আলোর কাছে ম্লান হয়ে গেছে। তাই বলা হয়েছে, যেন বিশাল সূর্যোদয় হয়েছে, আর সে আলোয় প্রদীপের আলো নিশ্চিহ্ন হয়ে গেছে।"
        },
        {
          "label": "গ",
          "question": "",
          "explanation": "উদ্দীপকটি 'লালসালু' উপন্যাসের কুসংস্কারাচ্ছন্নতা ও মাজারকেন্দ্রিক জীবনধারীর প্রতি ইঙ্গিত করে। 'লালসালু' উপন্যাসে বর্ণিত মহব্বতনগর গ্রামের মানুষ ছিল সহজসরল। তাদের গ্রামে হঠাৎ মজিদের আগমন সবকিছুকে পালটে দেয়। সে মানুষের ধর্মবিশ্বাস, ঐশী শক্তির প্রতি ভক্তি ও আনুগত্য, ভয় ও শ্রদ্ধা, ইচ্ছা ও বাসনা, সবই নিয়ন্ত্রণ করতে চায়। গ্রামের মানুষের কুসংস্কারাচ্ছন্নতাকে কাজে লাগিয়ে মজিদ গ্রামে মোদাচ্ছের নামক ভুয়া পিরের কৃত্রিম মাজার তৈরি করে এবং গ্রামবাসীকে মাজারমুখী করে তোলে। উদ্দীপকে ওলীনগর গ্রামের মানুষের পুরোনো কবরস্থানে এসে ঐশীশক্তির প্রতি ভক্তির বিষয়টি লক্ষ করা যায়। তারা অতিলৌকিক কোনো দৈবশক্তির অনুগ্রহ লাভের আশায় কবরস্থানে গিয়ে কান্নাকাটি করে। ওলীনগর গ্রামের মানুষের মধ্যেও কুসংস্কারাচ্ছন্নতা ও অজ্ঞতা দেখা যায়, যা 'লালসালু' উপন্যাসের মহব্বতনগরের মানুষের সাথে মিলে যায়। মহব্বতনগরের মানুষরাও মজিদের তৈরি কৃত্রিম মাজারে এসে তাদের আর্জি জানায়। তাই বলা যায়, উদ্দীপকটি 'লালসালু' উপন্যাসের মাজারকেন্দ্রিক কুসংস্কারাচ্ছন্ন জীবনধারাকে ইঙ্গিত করে।"
        },
        {
          "label": "ঘ",
          "question": "",
          "explanation": "উদ্দীপক ও 'লালসালু' উপন্যাসের বিষয়ের সাদৃশ্য থাকলেও উপন্যাসের ভাবের গভীরতা অনেক দূর পর্যন্ত বিস্তৃত- মন্তব্যটি যথার্থ। 'লালসালু' উপন্যাসে মহব্বতনগর গ্রামবাসীর মাজারকেন্দ্রিক জীবন ছাড়াও মজিদ, খালেক ব্যাপারী, আওয়ালপুরের পির প্রভৃতি চরিত্র ফুটে উঠেছে। গ্রামবাসীর ধর্মান্ধতা ও কুসংস্কারাচ্ছন্নতাকে কাজে লাগিয়ে মজিদের স্বার্থসিদ্ধি, কামনার বশবর্তী হয়ে অল্পবয়সি মেয়েকে বিয়ে ও শেষে তার অস্তিত্ব সংকটের দিকটি উপন্যাসে স্পষ্ট হয়ে উঠেছে। উদ্দীপকে ওলীনগর গ্রামের মানুষের কুসংস্কারাচ্ছান্নতার চিত্র দেখা যায়। ওলীনগর গ্রামের মানুষ পুরোনো কবরস্থানে এসে কান্নাকাটি করে ঐশী শক্তির অনুগ্রহ লাভের আশায়, যা 'লালসালু' উপন্যাসের কেবল একটি দিকের সাথে সাদৃশ্যপূর্ণ। 'লালসালু' উপন্যাসে মহব্বতনগর গ্রামের মানুষ অজ্ঞতা ও কুসংস্কারাচ্ছন্নতার বশবর্তী হয়ে মজিদের তৈরি কৃত্রিম মাজারের উপর বিশ্বাস স্থাপন করে। এই বিষয়টি ছাড়াও উপন্যাসে আমরা মজিদের ধর্মব্যাবসা, শঠতা, প্রতারণার দিকটি দেখতে পাই, যা উদ্দীপকে দেখা যায় না। তাই বলা যায়, উদ্দীপকটি 'লালসালু' উপন্যাসের আংশিক রূপায়ণমাত্র।"
        }
      ]
    },
    {
      "number": "9",
      "uddipok": "শীতের ফসল ওঠার মৌসুমে গ্রামীণ কৃষিজীবী মানুষের হাতে নগদ অর্থ থাকে। এ সময় গ্রামীণ জনপদে পিরদের আনাগোনা শুরু হয়। মুরিদরা - অবশ্য তাদের বিমুখ করে না। পিরদের খাওয়াদাওয়া ও নগদ সম্মানির পিছনে দুই হাত ভরে খরচ করে মুরিদেরা। পিররাও এসময় সারা দেশে সফর করে আয়-রোজগারে ব্যস্ত সময় অতিবাহিত করে।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "'লালসালু' উপন্যাসে কোঁচবিদ্ধ হয়ে নিহত হয় ছমিরুদ্দিন।"
        },
        {
          "label": "খ",
          "question": "",
          "explanation": "জমিলার প্রতি মজিদের অমানবিক আচরণের কারণে রহিমার পর্বতের মতো অটল বিশ্বাসে ফাটল ধরে। মজিদের সকল আদেশ-নির্দেশ, উপদেশ রহিমা যেভাবে পালন করেছে সেইভাবে জমিলাও যেন পালন করে সেই ছিল মজিদের চাওয়া। কিন্তু জমিলা তা না করলে মজিদ তার উপর জোরজবরদস্তি শুরু করে। যা রহিমা পছন্দ করে না। স্বামীর প্রতি তার দীর্ঘদিনের যে অটল ভক্তি, শ্রদ্ধা ও আনুগত্য ছিল তাতে ফাটল ধরে এই কারণে। এক্ষেত্রে রহিমার ধর্মভীরুতাকে অতিক্রম করে মুখ্য হয়ে ওঠে নিপীড়িত নারীর প্রতি তার মাতৃহৃদয়ের সহানুভূতি।"
        },
        {
          "label": "গ",
          "question": "",
          "explanation": "উদ্দীপকে বর্ণিত পিরদের সাথে 'লালসালু' উপন্যাসের মজিদের সাদৃশ্য খুঁজে পাওয়া যায়। 'লালসালু' উপন্যাসে মজিদ ভাগ্যপীড়িত এক এলাকা থেকে মহব্বতনগর গ্রামে যায় ভাগ্য অন্বেষণে। সেখানে সে এসে একটি পুরানো ভাঙা কবরকে মোদাচ্ছের পিরের মাজার বলে দাবি করে। ধীরে ধীরে সে মাজারকে কেন্দ্র করে লোকসমাগম বাড়তে থাকে। সবাই যার যার মতো করে দাক্ষিণ্য দিয়ে যায় মাজারে, মজিদের ব্যাবসা ফুলে ফেঁপে ওঠে। উদ্দীপকে দেখা যায় শীতের ফসল উঠানোর পর চাষিদের কাছে নগদ অর্থ থাকে। গ্রামাঞ্চলে সেসময় পিরদের আনাগোনাও বেড়ে যায়। পিরের মুরিদরা তখন দুই হাত ভরে পিরদের দান করে। গ্রামে গ্রামে ঘুরে পিরদের খুব ভালো আয় হয় সেসময়। উদ্দীপকে বর্ণিত এই পিরদের সাথে 'লালসালু' উপন্যাসের মোদাচ্ছের পিরের মাজারের খাদেম মজিদের সাদৃশ্য খুঁজে পাওয়া যায়।"
        },
        {
          "label": "ঘ",
          "question": "",
          "explanation": "\"উদ্দীপকের পিরদের মতো মজিদ ভ্রমণবিলাসী না হলেও সে এক জায়গায় শিকড় গেঁড়ে স্থায়ী আসন বিস্তার শুরু করেছে।\"- মন্তব্যটি আমার কাছে যথার্থ বলে মনে হয়েছে। 'লালসালু' উপন্যাসে মোদাচ্ছের পিরের মাজারের খাদেম মজিদ শ্রাবণ মাসের একদিন মহব্বতনগর গ্রামে প্রবেশ করে। সেখানে গিয়ে সে পুরোনো একটি কবরকে মোদাচ্ছের পিরের মাজার বলে দাবি করে এবং নিজে সে মাজারের খাদেম হয়ে যায়। ধীরে ধীরে সে ওই এলাকার একজন প্রভাবশালী মানুষে পরিণত হয়। এলাকার মানুষ তাকে সমীহ করে। উদ্দীপকে গ্রামীণ কৃষিভিত্তিক সমাজের চিত্র আনা হয়েছে। এখানে দেখা যায় শীতের ফসল উঠানোর পরে মানুষের হাতে অনেক টাকা থাকে। ঠিক এই সময়টাতেই পিরদের আনাগোনা শুরু হয়। পিরের মুরিদরা তাদেরকে দক্ষিণা দেয় এবং পিরেরা প্রচুর অর্থ জোগাড় করে থাকে। 'লালসালু' উপন্যাসের মজিদ মাজার প্রতিষ্ঠার পর থেকে প্রভাবশালী হতে শুরু করে, মাজারে যেই আসে সেই কোনো না কোনো উপহার নিয়ে আসে। এসব দাক্ষিণ্যে মজিদ ধনী হতে থাকে এবং তার শিকড় বিস্তার করতে থাকে। ধীরে ধীরে সে গ্রামের সামাজিক বিষয় ও পারিবারিক বিষয়সমূহতে হস্তক্ষেপ করতে শুরু করে। উদ্দীপকের পিরেরা মৌসুমি পির, তারা টাকা তোলার সময় গ্রামে এসে বুজরুকি দেখিয়ে টাকা তুলে নিয়ে যায়, কিন্তু 'লালসালু' উপন্যাসের মজিদ এক জায়গায় শিকড় গেঁড়ে একটি জনপদকে ধ্বংসের দিকে ঠেলে দেয়। সবদিক বিবেচনা করে তাই বলা যায়, প্রশ্নোক্ত মন্তব্যটি সঠিক।"
        }
      ]
    },
    {
      "number": "10",
      "uddipok": "'মেঘনাদবধ কাব্য'-এর দেশপ্রেমিক রাক্ষসরাজ রাবণ নিজ দেশে শত্রুবেষ্টিত ও অবরুদ্ধ। রামচন্দ্র ও তার বানর সৈন্য লঙ্কা নগরীকে চারদিক থেকে ঘিরে রেখেছে। রাবণের অনুজ বিভীষণ শত্রুসেনাদের সাথে যোগ দিয়ে রাবণের বিপক্ষে দাঁড়িয়েছে। চারদিকে অবিশ্বাস, প্রতারণা ও বিপর্যয়ের হাতছানি। যুদ্ধক্ষেত্র থেকে বীর পুত্রদের মৃত্যুর খবর আসে তাঁর কানে। বিষণ্ণ ও দ্রোহক্ষুব্ধ রাবণ শত্রুর মোকাবিলা করার জন্য যুদ্ধসাজ নিয়ে রণক্ষেত্রে অগ্রসর হয়। দেশের জন্য এ সংগ্রাম প্রকৃত বীরত্বের মহিমায় উজ্জ্বল।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "রাইসুল জুহালার প্রকৃত নাম নারান সিং।"
        },
        {
          "label": "খ",
          "question": "",
          "explanation": "প্রশ্নোক্ত মন্তব্যটি দ্বারা নবাব সিরাজউদ্দৌলার অমাত্যবর্গের বিশ্বাসঘাতকতার দিকটি বোঝানো হয়েছে। ইংরেজদের সঙ্গে যুদ্ধে রাজ অমাত্যগণ নবাব সিরাজউদ্দৌলার কর্তৃত্ব রক্ষায় জীবন উৎসর্গ করবেন বলে পবিত্র গ্রন্থ নিয়ে শপথ করেছিলেন। কিন্তু নবাবকে পরাজিত করতে গোপনে অনেকেই ষড়যন্ত্র করেছিলেন ইংরেজদের সাথে, যা তাদের কর্মকাণ্ডে প্রকাশ পেয়েছে। অমাত্যবর্গের এই বিশ্বাসঘাতকতার দিকটিই প্রশ্নোক্ত মন্তব্যে প্রকাশ পেয়েছে।"
        },
        {
          "label": "গ",
          "question": "",
          "explanation": "বিপর্যস্ত অবস্থার দিক থেকে উদ্দীপকের রাবণ চরিত্রটি 'সিরাজউদ্দৌলা' নাটকের নবাব সিরাজউদ্দৌলার সাথে সাদৃশ্যপূর্ণ। আলোচ্য নাটকে নবাব সিরাজউদ্দৌলা সিংহাসনে আসীন হয়েই নানা প্রতিবন্ধকতার মুখোমুখি হন। তিনি কতিপয় অমাত্যদের বিশ্বাসঘাতকতা এবং প্রাসাদ ষড়যন্ত্রের শিকার হয়ে বিপর্যয়ের মধ্যে পতিত হন। তারপরও তিনি শত্রুর কাছে মাথা নত করেননি। বিশ্বস্ত কয়েকজন সেনাপতি ও স্বল্পসংখ্যক সৈন্য নিয়েই তিনি ইংরেজদের বিরুদ্ধে প্রতিরোধ গড়ে তোলার চেষ্টা করেন। নিশ্চিত মৃত্যু জেনেও নবাব সিরাজউদ্দৌলা কোনো সন্ধির পথ বেছে নেননি বরং মৃত্যুকেই আলিঙ্গন করে নিয়েছেন অবলীলায়। উদ্দীপকে রাক্ষসরাজ রাবণকে নিদারুণ সংকটের মুখোমুখি হতে দেখা যায়। একদিকে শত্রুবেষ্টিত অবস্থা, অন্যদিকে আত্মীয়ের বিশ্বাসঘাতকতা তাঁকে বিপর্যস্ত করে তুলেছে। সর্বোপরি, যুদ্ধক্ষেত্রে পুত্রদের মৃত্যুসংবাদ রাবণকে করুণ পরিস্থিতির সম্মুখীন করেছে। এ অবস্থাতেও সে শত্রুকে রুখে দিতে বদ্ধপরিকর। তাই মৃত্যুভয় উপেক্ষা করে নিজেই রণসাজে সজ্জিত হয়ে যুদ্ধের ময়দানে অগ্রসর হয় রাবণ। আর রাবণ চরিত্রের এই সংকটাপন্ন দিকটি 'সিরাজউদ্দৌলা' নাটকের নবাব সিরাজউদ্দৌলার ক্ষেত্রেও দৃশ্যমান। এভাবেই চরিত্র দুইটি পরস্পর সাদৃশ্যপূর্ণ।"
        },
        {
          "label": "ঘ",
          "question": "",
          "explanation": "উদ্দীপকে প্রতিফলিত দেশপ্রেম 'সিরাজউদ্দৌলা' নাটকে নবাবের স্বাধীনতা রক্ষার তাগিদের মধ্য দিয়ে প্রতিফলিত হয়েছে। 'সিরাজউদ্দৌলা' নাটকে নবাব সিরাজউদ্দৌলা ছিলেন দেশপ্রেমে বলীয়ান। তিনি দেশের স্বাধীনতা-সার্বভৌমত্ব রক্ষায় আমৃত্যু লড়াই করেছেন। অমাত্যবর্গের বিশ্বাসঘাতকতা ও প্রাসাদ ষড়যন্ত্র এবং ইংরেজ বেনিয়াদের আগ্রাসন তাঁকে টলাতে পারেনি। তাই পলাশির যুদ্ধে পরাজিত হয়েও তিনি দেশপ্রেমিক জনতাকে আহ্বান জানিয়েছেন ইংরেজদের বিরুদ্ধে রুখে দাঁড়ানোর জন্য। উদ্দীপকে রাক্ষসরাজ রাবণ দেশপ্রেমের এক অনুপম দৃষ্টান্ত উপস্থাপন করেছেন। তিনি চারদিকের বিশ্বাসঘাতকতা ও প্রতারণার কারণে বিপর্যয়কর অবস্থায় পতিত হলেও ভেঙে পড়েননি। যুদ্ধের ময়দান থেকে বীর পুত্রদের মৃত্যুসংবাদ শুনেও নিজের প্রতিজ্ঞায় অটল থেকেছেন তিনি। দেশকে রক্ষার সংগ্রামে রাবণ নিজেই রণসাজে সজ্জিত হয়ে ছুটে গিয়েছেন রণাঙ্গনে। দেশের জন্য রাবণের এই ত্যাগ ও সংগ্রাম তাঁকে বীরত্বের মহিমায় উজ্জ্বল করে তুলেছে। 'সিরাজউদ্দৌলা' নাটকের নবাব সিরাজউদ্দৌলা তাঁর কর্মকাণ্ডে দেশপ্রেমের যে স্বরূপ তুলে ধরেছেন তা উদ্দীপকের রাক্ষসরাজ রাবণের দেশপ্রেমের সমতুল্য। নবাব সিরাজউদ্দৌলা যেমন দেশের স্বাধীনতা ও সার্বভৌমত্ব রক্ষায় বদ্ধপরিকর ছিলেন তেমনি রাবণও দেশের স্বাধীনতা রক্ষায় ছিলেন প্রতিশ্রুতিশীল। তাঁরা উভয়ই দেশমাতৃকার জন্য মৃত্যুভয় উপেক্ষা করে ছুটে গিয়েছেন রণাঙ্গনে। তাই বলা যায়, 'সিরাজউদ্দৌলা' নাটকের নবাব সিরাজউদ্দৌলার দেশাত্মবোধের মধ্য দিয়ে উদ্দীপকে প্রকাশিত দেশপ্রেমের দিকটি প্রতিফলিত হয়েছে।"
        }
      ]
    },
    {
      "number": "11",
      "uddipok": "মধুমতি নদীতে জেগে উঠেছে চান্দের চর। পলিময় উর্বর সে ভূমি। দেখলে যে কারোরই চোখ টাটায়। রজব মিয়াও এর বাইরে নয়। কিন্তু এলাকার প্রবল প্রতাপশালী জমিদারের সঙ্গে লড়বে কে? রজব মিয়া তাই গোপনে হাত মেলায় জমিদারের জাতি ভাই গজনবী চৌধুরীর সঙ্গে। তার সহায়তায় রজব মিয়া এবং লাঠিয়াল বাহিনীর চরটি দখল করে নেয়। এবার রজব মিয়ার নতুন চরের দায়িত্ব নেওয়ার পালা। সে গজনবী চৌধুরীর উপস্থিতি ও দোয়া ছাড়া চান্দের চরের দায়িত্ব গ্রহণ করতে অপরাগতা প্রকাশ করে। এভাবেই নদীর বুকে জেগে ওঠা নতুন চর চিরকালের জন্য জমিদারের হাতছাড়া হয়ে যায়।",
      "tag": "ISCM 25",
      "sub_questions": [
        {
          "label": "ক",
          "question": "",
          "explanation": "পলাশির যুদ্ধ ১৭৫৭ সালের ২৩ জুন সংঘটিত হয়।"
        },
        {
          "label": "খ",
          "question": "",
          "explanation": "ইংরেজদের তুলনায় শক্তি ও সামর্থ্যে বেশি হওয়া সত্ত্বেও বিশ্বাসঘাতকদের কারণে পরাজয় অবশ্যম্ভাবী জেনেই নবাব সিরাজউদ্দৌলা প্রশ্নোক্ত কথাটি বলেছেন। 'সিরাজউদ্দৌলা' নাটকে পলাশির প্রান্তরে যুদ্ধের ময়দানে ইংরেজদের তুলনায় নবাব সিরাজউদ্দৌলার সৈন্যসংখ্যা ছিল অধিক এবং শক্তিশালী। কিন্তু নবাবের বাহিনীতে বিশ্বাসঘাতক মিরজাফর এবং তার অনুসারী সৈন্যও ছিল। মিরজাফর নবাবের সেনাপ্রধান হলেও তার প্রতি নবাবের বিশ্বাস ছিল না। তাই সামর্থ্য থাকা সত্ত্বেও পরাজয় ঠেকানো যাবে না ভেবে নবাব প্রশ্নোক্ত উক্তিটি করেছেন।"
        },
        {
          "label": "গ",
          "question": "",
          "explanation": "চক্রান্ত করে কর্তৃত্ব লাভের দিক থেকে উদ্দীপকের বৈলাম মল্লিক 'সিরাজউদ্দৌলা' নাটকের মিরজাফর চরিত্রটির সঙ্গে তুলনীয়। 'সিরাজউদ্দৌলা' নাটকের মিরজাফর একজন কপট ও উচ্চাকাঙ্ক্ষী ব্যক্তি। সিরাজউদ্দৌলার সেনাপতি হওয়া সত্ত্বেও তার আগ্রহ সিংহাসনে বসা। কিন্তু ইংরেজদের সহযোগিতা ছাড়া তা সম্ভব নয়। এ কারণে তিনি ইংরেজদের সঙ্গে হাত মিলিয়ে নবাবের বিরুদ্ধে ষড়যন্ত্র করেন। ফলে মিরজাফরের কর্মকাণ্ডে বস্তুত স্বার্থপরতা, কপটতা ও বিশ্বাসঘাতকতাই চিহ্নিত হয়। পক্ষান্তরে উদ্দীপকের বৈলাম মল্লিক বিষখালী নদীতে জেগে ওঠা ছৈলার চর দখল করতে চায়। তার পথের বাধা জমিদার। এ কারণে মিরজাফর যেমন ষড়যন্ত্র ও বিশ্বাসঘাতকতার পথ বেছে নেয়, তেমনি বৈলাম মল্লিকও বিশ্বাসঘাতকতার পথ বেছে নেয়। জমিদারের জ্ঞাতিভাই পুিল সিকদারের সঙ্গে ষড়যন্ত্র করে সে চরটি দখল করে নেয়। চরের দায়িত্ব গ্রহণের ক্ষেত্রেও বৈলাম মল্লিক মিরজাফরের মতো নাটকীয়তার আশ্রয় নেয়। সে পিলু সিকদারের উপস্থিতি ও দোয়া ছাড়া চরের দায়িত্ব গ্রহণ করতে অপারগতা প্রকাশ করে। অর্থাৎ মিরজাফরের মতো বৈলাম মল্লিকও একজন স্বার্থপর, বিশ্বাসঘাতক ও কপট ব্যক্তি।"
        },
        {
          "label": "ঘ",
          "question": "",
          "explanation": "উদ্দীপকটি 'সিরাজউদ্দৌলা' নাটকের সমগ্র চিত্রকে প্রকাশ করে না; এটি 'সিরাজউদ্দৌলা' নাটকের বেদনাবহ পরিণতির খণ্ডচিত্র মাত্র। 'সিরাজউদ্দৌলা' নাটকটি ১৭৫৭ সালের পলাশির যুদ্ধের পটভূমিতে রচিত। এ নাটকে কীভাবে সহযোগীদের বিশ্বাসঘাতকতার কারণে নবাব সিরাজউদ্দৌলা পরাজিত হন তা বর্ণিত হয়েছে। পরাজিত নবাবকে কারাগারে বন্দি অবস্থায় নৃশংসভাবে হত্যা করার কাহিনিও চিত্রিত হয়েছে এ নাটকে। উদ্দীপকের বৈলাম মল্লিক এক কপট ও বিশ্বাসঘাতক চরিত্র। সে বিষখালী নদীতে জেগে ওঠা ছৈলার চর দখল করার জন্য জমিদারের সাথে বিশ্বাসঘাতকতা করে। 'সিরাজউদ্দৌলা' নাটকেও নবাবের সাথে তাঁর অমাত্য ও আপনজনদের বিশ্বাসঘাতকতার চিত্র ফুটে উঠেছে। নাটকটিতে মিরজাফর, ঘসেটি বেগম, জগৎশেঠদের ষড়যন্ত্র এবং ইংরেজদের সুযোগসন্ধানী মানসিকতার পরিচয় পাওয়া যায়। ফলে নবাবের মৃত্যু 'সিরাজউদ্দৌলা' নাটকের মুখ্য বিষয় নয়। নাটকটি বস্তুত একটি ঐতিহাসিক ঘটনার শৈল্পিক আখ্যান। কিন্তু উদ্দীপকের পটভূমি এত বিস্তৃত নয়। কাহিনিতে ঘটনাচিত্র খুব বেশি নয়। গ্রামীণ একজন মানুষ কীভাবে ষড়যন্ত্র করে চর দখল করে নিল, উদ্দীপকে তাই প্রধান বিবেচ্য। যদিও মিরজাফর ও বৈলাম মল্লিক চারিত্রিক দিক থেকে একই রকম। উপর্যুক্ত আলোচনায় আমরা দেখলাম, 'সিরাজউদ্দৌলা' নাটকে যেখানে একটা বিস্তৃত পটভূমি রয়েছে, সেখানে উদ্দীপকের কাহিনিতে তেমন বিস্তৃত বিষয় অন্তর্ভুক্ত হয়নি। বিশ্বাসঘাতকতা, স্বার্থপরতা ও কপটতার চিত্র থাকা সত্ত্বেও উদ্দীপকটি তাই 'সিরাজউদ্দৌলা' নাটকের একটি খণ্ডিত দিককে উন্মোচন করে। সার্বিক দিক বিবেচনায় তাই 'সিরাজউদ্দৌলা' নাটক ও উদ্দীপকের আলোকে বলা যায়, প্রশ্নে উল্লিখিত মন্তব্যটি যথার্থ।"
        }
      ]
    }
  ]
}