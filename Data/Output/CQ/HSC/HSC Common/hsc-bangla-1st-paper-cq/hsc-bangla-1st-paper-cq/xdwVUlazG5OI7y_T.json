{
  "title": "দিনাজপুর বোর্ড ২০১৭",
  "subtitle": "বাংলা (11)",
  "questions": [
    {
      "number": "1",
      "uddipok": "চন্ডিগড় শহরের উপকণ্ঠে বাড়ি ভাড়া নেয় সুরেশ ও কল্যাণী ব্যানার্জী। তাদের এক সন্তান শান্ত। স্বামী-স্ত্রী চাকুরিজীবী হওয়ায় শান্তাকে দেখাশোনার জন্য গ্রাম থেকে আনা হয় আট বছর বয়সী দরিদ্র অনিতাকে। সারাদিনের খাটুনিতে অনিতার শ্রান্ত শরীরে ঘুম চলে আসে সন্ধ্যারাতে। কল্যাণীর ধারণা অনিতার খাবারের পরিমাণ আরও কমালে ওর ঘুম আসবে না। তাই অনিতার খাবারের পরিমাণ কমিয়ে দেয় কল্যাণী। কম খেতে খেতে অনিতা শীর্ণকায় হয়ে পড়ে। শান্তর উচ্ছিষ্ট সে চুরি করে খায়। এটা জানতে পেরে কল্যাণী অনিতার উপর নির্যাতন চালায়, তওবা করায় এবং উপদেশ দেয় যে চুরি করে খাওয়া পাপ। ফ্রিজে ভর্তি করা খাবার, শান্ত খাওয়ার ভয়ে পালিয়ে বেড়ায় আর অনিতা শান্তর উচ্ছিষ্টের দিকে লোলুপ দৃষ্টিতে তাকিয়ে থাকে।",
      "tag": "DIN.B 17",
      "sub_questions": [
        {
          "label": "ক",
          "question": "কাকে ইতঃপূর্বে যথোচিত পুরস্কার দেওয়া গিয়েছে বলে কমলাকান্ত মনে করল?",
          "explanation": "ডিউক মহাশয়কে ইতঃপূর্বে যথোচিত পুরস্কার দেওয়া হয়েছে বলে কমলাকান্ত মনে করল ।"
        },
        {
          "label": "খ",
          "question": "সকল দুশ্চিন্তা পরিত্যাগ করিয়া ধর্মাচরণে মন দাও'- কে, কেন বলেছিল?",
          "explanation": "বিড়ালের যুক্তিগ্রাহ্য কথায় পর্যুদস্ত হয়ে আত্মপক্ষ সমর্থনের জন্য কমলাকান্ত প্রশ্নোক্ত উক্তিটি করেছিল। কমলাকান্তের জন্য রাখা দুধটুকু বিড়াল খেয়ে ফেলায় সে তাকে মারতে উদ্যত হয়। তখন বিড়াল তার চোর হওয়ার কারণ হিসেবে কৃপণ ধনী ব্যক্তিদের ও সাধারণ মানুষের নির্দয়তাকে দায়ী করে। বিড়ালের মুখে এমন যুক্তিগ্রাহ্য কথা শুনে সে পর্যুদস্ত হয়। কিন্তু তা বিড়ালকে বুঝতে না দিয়ে আত্মপক্ষ সমর্থনের জন্য কমলাকান্ত উপদেশসূচক প্রশ্নোক্ত উক্তিটি করেছিল।"
        },
        {
          "label": "গ",
          "question": "উদ্দীপকের অনিতা 'বিড়াল' প্রবন্ধের কোন শ্রেণিকে স্মরণ করিয়ে দেয়- ব্যাখ্যা করো।",
          "explanation": "উদ্দীপকের অনিতা 'বিড়াল' প্রবন্ধের বিড়াল চরিত্রের নেপথ্যে থাকা বঞ্চিত, নিষ্পেষিত শ্রেণির কথা স্মরণ করিয়ে দেয়। 'বিড়াল' প্রবন্ধে লেখক বঞ্চিত ও দলিতের ক্ষোভ, প্রতিবাদ ও মর্মবেদনাকে ফুটিয়ে তুলেছেন। বিড়ালের মুখ দিয়ে শোষক-শোষিত, ধনী-দরিদ্রের অধিকারবিষয়ক সংগ্রামের কথা বলেছেন। বিড়ালটি হয়ে উঠেছে সকল উপেক্ষিত, অধিকারবঞ্চিত মানুষের প্রতিনিধি। উদ্দীপকে আট বছর বয়সি অনিতাকে ঠিকমতো খেতে দেয় না গৃহকত্রী কল্যাণী। ক্ষুধার জ্বালায় একপর্যায়ে চুরি করে খেতে শুরু করে অনিতা। তখন কল্যাণী তার ওপর নির্যাতন চালায় ও এই বলে উপদেশ দেয় যে- চুরি করা পাপ। কল্যাণীর ছেলে শান্ত খেতেই চায় না। আর অনিতা শান্তর উচ্ছিষ্ট খাওয়ার জন্য লোলুপ দৃষ্টিতে তাকিয়ে থাকে। অন্যদিকে 'বিড়াল' প্রবন্ধটিতে বিড়ালটি ক্ষুধার জ্বালায় কমলাকান্তের জন্য রাখা দুধ খেয়ে ফেলে। মানুষ মাছের কাঁটা, পাতের ভাত ফেলে দিলেও বিড়ালকে দেয় না। কিন্তু সমাজের শিরোমণিদের ক্ষেত্রে তাঁরা খেতে না চাইলেও অপরিমিত খাওয়ানোর আয়োজন করা হয়। বিড়ালের এ অভিযোগের মধ্য দিয়ে সকল দরিদ্র, ক্ষুধার্ত মানুষের প্রতি সমাজের উঁচুতলায় থাকা মানুষের আচরণের নগ্ন দিক ফুটে ওঠে। উদ্দীপকের অনিতা ও 'বিড়াল' প্রবন্ধের বিড়াল দুজনই শোষিত শ্রেণির কথাই স্মরণ করিয়ে দেয়।"
        },
        {
          "label": "ঘ",
          "question": "উদ্দীপকের ভাবার্থ 'বিড়াল' প্রবন্ধের আলোকে মূল্যায়ন করো।",
          "explanation": "উদ্দীপকের মধ্যে 'বিড়াল' প্রবন্ধের মূলভাবটিই ফুটে উঠেছে। 'বিড়াল' প্রবন্ধে বঞ্চিত শ্রেণির মর্মবেদনা প্রকাশ পেয়েছে। একই সঙ্গে এখানে ফুটে উঠেছে ধনী ও ক্ষমতাশালী ব্যক্তিদের নির্দয়তার দিকটিও। উদ্দীপকের অনিতা একজন গৃহকর্মী। সারাদিন প্রচন্ড খাটুনির পরও গৃহকত্রী তাকে ঠিকমতো খেতে দেয় না। ফলে একসময় সে বাধ্য হয়ে চুরি করে খেতে শুরু করে। এদিকে 'বিড়াল' প্রবন্ধের বিড়ালটিও ক্ষুধার জ্বালায় কমলাকান্তের জন্য রাখা দুধটুকু খেয়ে ফেলেছিল। 'বিড়াল' প্রবন্ধে একটি বিড়ালের কণ্ঠে সকল বঞ্চিত, নিষ্পেষিত ও দলিতের ক্ষোভ, প্রতিবাদ ও মর্মবেদনা ফুটে উঠেছে। বিড়ালটির অভিযোগ এই যে, মানুষের নির্দয়তাই তাকে চুরি করতে বাধ্য করেছে। তাদের মতো ক্ষুধার্ত, বঞ্চিতরা খাবারের অভাবে কষ্ট পায় অথচ ধনী ব্যক্তিদের জন্য খাবারের আয়োজন করতেই ব্যস্ত সবাই। বিড়ালের মতে, চোরের দণ্ড হওয়ার সঙ্গে সঙ্গে কৃপণ ধনী ও নির্দয় মানুষেরও দণ্ড হওয়া দরকার। উদ্দীপকের চিত্রও 'বিড়াল' প্রবন্ধটির অনুরূপ। অনিতা ক্ষুধার জ্বালায় শীর্ণকায় হয়ে পড়ে আর কল্যাণীর ছেলে শান্ত খাওয়া থেকে পালিয়ে বেড়ায়। খাওয়ার অভাবে যে ছটফট করে সে খেতে পায় না, আর যে ভরপেটে থাকে তার জন্যই সকল খাদ্যের আয়োজন। 'বিড়াল' প্রবন্ধে ফুটে ওঠা বঞ্চিতের হাহাকার উদ্দীপকেও সমানভাবে প্রকাশিত হয়েছে।"
        }
      ]
    },
    {
      "number": "2",
      "uddipok": "মন্বন্তরের সময় নিঃসন্তান হরিদাসী আত্মীয়ের বাড়ি থেকে ফেরার পথে ধানক্ষেতের পাশে পরিত্যক্ত একটি শিশু দেখতে পায়। পরম স্নেহে অসহায় শিশুকে কোলে তুলে নেয় সে এবং মাতৃত্বের মমতায় তাকে বড় করে তোলে। কিন্তু বাদ সাধে সমাজ। তাদের মতে হরিদাসীর কুড়িয়ে পাওয়া ছেলেটি মুসলমানের ছেলে, তাকে কাছে রাখলে ব্রাহ্মণ সমাজের অশুচি হবে। কিন্তু হরিদাসী এত কিছু ভাবতে চায় না। তার কাছে মাতৃত্বের দাবিদারই বড় বিষয়।",
      "tag": "DIN.B 17",
      "sub_questions": [
        {
          "label": "ক",
          "question": "বুড়িকে মা বলে ডাকে কে?",
          "explanation": "বুড়িকে মা বলে ডাকে হাজরা ব্যাটার বউ।"
        },
        {
          "label": "খ",
          "question": "চিনবে না। আমি অনেকদিন গাঁয়ে আসিনি\"- উক্তিটি কে, কেন করেছে?",
          "explanation": "গাঁয়ে বহুদিন না আসায় তাকে চেনার কথা বোঝাতে 'আহ্বান' গল্পের কথক আলোচ্য উক্তিটি করেছিলেন। কথক শহরে চাকরি করেন। এ কারণে তাঁর গাঁয়ে আসা হয় না। তাঁর পৈতৃক বাড়ি যা ছিল ভেঙেচুরে ভিটিতে জঙ্গল গজিয়েছে। তাই গাঁয়ের অনেক লোকই তাকে চিনবে না, সেটাই স্বাভাবিক। এ কারণেই বৃদ্ধা কথককে চিনতে না পারলে কথক প্রশ্নোক্ত উক্তিটি করেছিলেন।"
        },
        {
          "label": "গ",
          "question": "উদ্দীপকের হরিদাসীর মধ্যে 'আহ্বান' গল্পের কোন চরিত্রের ছায়াপাত লক্ষণীয় ব্যাখ্যা করো।",
          "explanation": "আহ্বান' গল্পে জাতি-ধর্মের ঊর্ধ্বে আত্মিক সম্পর্কের বিষয়টি অধিক গুরুত্বের সঙ্গে বিধৃত হয়েছে। 'আহ্বান' গল্পে ফুটে উঠেছে হৃদয়ের নিবিড় আন্তরিকতার স্পর্শে গড়ে ওঠা মমতাময় এক সম্পর্কের কথা। গাঁয়ের এক বৃদ্ধা শহর থেকে আসা কথকের প্রতি স্নেহের টান অনুভব করেছে। তাই কোনো স্বার্থ ছাড়াই সে কথকের প্রতি স্নেহের প্রকাশ ঘটিয়েছে। উদ্দীপকের নিঃসন্তান হরিদাসী কুড়িয়ে পাওয়া একটি শিশুকে পরম মমতায় বড়ো করে তোলে। সমাজের মানুষ ছেলেটিকে মুসলমান ভেবে হরিদাসীকে বলে তাকে ত্যাগ করতে। কিন্তু হরিদাসীর কাছে ধর্মের ব্যবধানের চেয়ে মাতৃত্বের দাবিই বড়ো হয়ে ওঠে। অন্যদিকে 'আহ্বান' গল্পের বৃদ্ধার কাছেও সবচেয়ে বড়ো হয়ে উঠেছে তার স্নেহের দিকটি। কথক হিন্দু হলেও মুসলিম বৃদ্ধার কাছে তা গুরুত্বপূর্ণ হয়ে ওঠেনি। নিজের ছেলে মনে করেই বৃদ্ধা কখনো পাকা আম, পাতি লেবু কখনো কাঁচকলা বা কুমড়ো দিয়ে তার স্নেহের প্রকাশ ঘটিয়েছে। ধর্মীয় ব্যবধান ও রক্তের সম্পর্কের ঊর্ধ্বে গিয়ে হরিদাসী ও বৃদ্ধা তাদের স্নেহকেই মর্যাদা দিয়েছে।"
        },
        {
          "label": "ঘ",
          "question": "প্রেক্ষাপট আলাদা হলেও বুড়ি ও হরিদাসীর মধ্যে প্রাধান্য পেয়েছে মাতৃত্বের হাহাকার- উক্তিটি বিশ্লেষণ করো।",
          "explanation": "আহ্বান' গল্পে উদার মাতৃত্ববোধের প্রকাশ লক্ষ করা যায় বলে বলা যায় যে, প্রশ্নোক্ত কথাটি যুক্তিসংগত। 'আহ্বান' গল্পে একটি নির্মল সম্পর্কের চিত্র অঙ্কিত হয়েছে। বৃদ্ধা ও কথকের মাঝে গড়ে ওঠা নিঃস্বার্থ সম্পর্কটিতে স্নেহ-মমতার বাইরে অন্য আর কিছুই মুখ্য হয়ে উঠতে পারেনি। উদ্দীপকের হরিদাসী ধানখেতের পাশে একটি শিশুকে কুড়িয়ে পায়। সমাজের বাধা-নিয়মকে তোয়াক্কা না করেই শিশুটিকে আপন করে নেয় সে। অন্যদিকে 'আহ্বান' গল্পের বুড়িটিও কথককে স্নেহ-মমতার সম্পর্কে বেঁধে নেয়। ধর্ম, বর্ণ, আর্থিক অবস্থান ভিন্ন হলেও বা রক্তের সম্পর্ক না থাকলেও বৃদ্ধা কথককে আপন ভেবে নিয়েছিল। বাজারে যাওয়ার পথে বৃদ্ধার সঙ্গে দেখা হয়েছিল কথকের। তখন কথক বৃদ্ধার খোঁজখবর নিলে নিঃসঙ্গ বৃদ্ধা কথকের মাঝে পুত্রের ছায়া খুঁজে পায়। এরপর থেকেই বৃদ্ধা নানাভাবে কথকের প্রতি তার স্নেহের প্রকাশ ঘটাতে থাকে। কখনো দুধ, পাকা আম, কখনো কাঁচকলা বা পাতি লেবু নিয়ে যায় কথকের কাছে। মায়ের অধিকার নিয়ে বুড়ি দাবি জানায়, যেন মৃত্যুর পর তার কাফনের কাপড় কথকই কিনে দেয়। এদিকে উদ্দীপকের হরিদাসীও কুড়িয়ে পাওয়া ছেলেকে আপন করে নিয়েছে, তার জন্য সমাজের বিরুদ্ধে গিয়েছে। কথক বুড়ির রক্তের সম্পর্কের কেউ নয়, কুড়িয়ে পাওয়া ছেলেটিও হরিদাসীর রক্তের সম্পর্কের নয়। একইসঙ্গে তাদের পরস্পরের ধর্মও আলাদা। তবু সব কিছুর চেয়ে মাতৃত্বের দাবিই তাদের কাছে বড়ো। তাই প্রশ্নোক্ত উক্তিটি যথার্থ।"
        }
      ]
    },
    {
      "number": "3",
      "uddipok": "স্বপ্নচূড়া গ্রুপ অব ইন্ডাস্ট্রিজ লিমিটেড এর চেয়ারম্যান মি. রহমান রাশভারি মানুষ। কর্মচারীরা আনুগত্যের ভাব প্রকাশে তাঁর সব কথাতেই হ্যাঁ স্যার, জি স্যার করেন। কেবল মতিন সাহেব তা করেন না। যেটি ঠিক সেখানে হ্যাঁ, যেটি ঠিক নয় সেখানে না বলেন। সহকমিরা মতিন সাহেবকে গোঁয়ার ও বেয়াদব ভাবেন। চেয়ারম্যান সাহেবও মাঝে মধ্যে মতিন সাহেবের গোঁয়ারতুমিতে বিরক্ত হন। হঠাৎ কোষাধ্যক্ষের মৃত্যুতে পদটি শূন্য হলে লোভনীয় এ পদে পদায়ন পেতে সহকর্মীরা চেয়ারম্যানকে তোয়াজ করতে থাকে। অবশেষে চেয়ারম্যান যেদিন উক্ত পদের নিয়োগপত্র ইস্যু করেন তা দেখে সবার চোখ ছানাবড়া। কারণ সেই পদের নিয়োগপত্র পান মতিন সাহেব।",
      "tag": "DIN.B 17",
      "sub_questions": [
        {
          "label": "ক",
          "question": "কাজী নজরুল ইসলাম কত বছর বয়সে দুরারোগ্য ব্যাধিতে আক্রান্ত হন?",
          "explanation": "কাজী নজরুল ইসলাম তেতাল্লিশ বছর বয়সে দুরারোগ্য ব্যাধিতে আক্রান্ত হন।"
        },
        {
          "label": "খ",
          "question": "মানুষ-ধর্মকে সবচেয়ে বড় ধর্ম বলা হয় কেন?",
          "explanation": "মানুষ-ধর্ম তথা মনুষ্যত্ববোধই সবচেয়ে বড় ধর্ম, কেননা এটি জাগ্রত হলেই মানুষে মানুষে সম্প্রীতি গড়ে উঠবে। মানুষের প্রাণের সম্মিলন ঘটাতে হলে তাদের মধ্যকার ব্যবধান ঘোচাতে হবে। এ ব্যবধান ঘোচাতে হলে মানুষের 'মানুষ' পরিচয়টিকে সবচেয়ে উর্ধ্বে স্থান দিতে হবে। এর মাধ্যমে মিটে যাবে এক ধর্মের সঙ্গে অন্য ধর্মের বিরোধও। মনুষ্যত্ববোধের জাগরণই ধর্মের প্রকৃত সত্য উন্মোচন করতে পারে। তাই মানুষ-ধর্মকেই সবচেয়ে বড় ধর্ম বলা হয়েছে ।"
        },
        {
          "label": "গ",
          "question": "উদ্দীপকে 'আমার পথ' প্রবন্ধের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকে 'আমার পথ' প্রবন্ধে উল্লিখিত মিথ্যা বিনয় ও সত্যের শক্তির দিকটিই প্রতিফলিত হয়েছে। 'আমার পথ' প্রবন্ধে লেখক সত্য পথের জয়গান করেছেন। যে মানুষটির মূল শক্তি সত্য, সে কখনো ভুল পথে যেতে পারে না। সত্যের দ্বারা চালিত ব্যক্তির মনে প্রচণ্ড আত্মবিশ্বাস থাকে। আর মিথ্যাকে পুঁজি করে চলা ব্যক্তিরা সদাই ভীত ও দুর্বল হয়ে থাকে। উদ্দীপকের মতিন সাহেব সত্য পথের পথিক। তাই তিনি লাভের আশায় তাঁর কর্মক্ষেত্রের মালিকের প্রতি মিথ্যা বিনয় দেখান না। মালিকের সঠিক কথায় সমর্থন ও ভুল কথায় দ্বিমত জানানোর সাহস রাখেন তিনি। কিন্তু অন্য সকল কর্মচারী সর্বদাই মিথ্যা বিনয় দেখাতে ব্যস্ত। মতিন সাহেব সত্য পথে থেকেই তাঁর প্রাপ্য স্থান অর্জন করেছিলেন। 'আমার পথ' প্রবন্ধেও সত্যের পথ ধরে এগোতেই আহ্বান জানিয়েছেন লেখক। কেননা মিথ্যা বিনয়ের ভণ্ডামি কখনোই সুফল বয়ে আনে না"
        },
        {
          "label": "ঘ",
          "question": "মতিন সাহেবের আমিত্ব তাঁকে উক্ত পদের সম্মানে ভূষিত করে'- উদ্দীপক ও প্রবন্ধের আলোকে আমিত্বের স্বরূপ বিশ্লেষণ করো",
          "explanation": "সত্যের আলোকে উদ্ভাসিত নিজের অন্তরের রূপটিই 'আমিত্ব' আর এই 'আমিত্বই' মানুষকে মাথা উঁচু করে দাঁড়াতে শেখায় এটিই মতিন সাহেবের ক্ষেত্রে প্রমাণিত হয়েছে। 'আমার পথ' প্রবন্ধে লেখক এমন এক 'আমি'র জাগরণ প্রত্যাশা করেছেন, যে সত্য প্রকাশে নির্ভীক ও অসংকোচ। এই 'আমি' মানুষকে সত্যের আলোয় নিজেকে চিনে নিতে সাহায্য করে। উদ্দীপকের মতিন সাহেব সত্যের অনুসারী। তাই তাঁর সাহস আছে ভুলকে ভুল ও সঠিককে সঠিক বলার। তাঁর এই স্পষ্টভাষী স্বভাব অনেকের কাছে দম্ভ মনে হলেও তিনি তা নিয়ে চিন্তিত নন। একপর্যায়ে তিনি তাঁর এই চরিত্রের জন্যই পদোন্নতিপ্রাপ্ত হন। 'আমার পথ' প্রবন্ধে লেখক মানুষকে যেমন হওয়ার আহ্বান জানিয়েছেন, মতিন সাহেব তেমনই একজন মানুষ। তিনি নিজের আমিত্বে বিশ্বাসী ও মিথ্যা বিনয়ের সমর্থনকারী নন। লেখক প্রতিটি মানুষকে পূর্ণ এক 'আমি'র সীমায় ব্যাপ্ত করতে চেয়েছেন। মানুষ যদি সত্যকে ধারণ করতে পারে তবে নিজেই হতে পারে নিজের কর্ণধার। রুদ্রতেজে মিথ্যার ভয়কে জয় করে সত্যের আলোয় উদ্ভাসিত করে এই 'আমি' সত্তা। এই আমিত্ব অবিনয়কে মেনে নিতে পারে। কিন্তু অন্যায়কে সহ্য করতে পারে না। এই আমিত্ব ভুল করতে রাজি কিন্তু ভন্ডামি করতে প্রস্তুত নয়। ভুল জেনেও তাকে ঠিক বলে চালিয়ে দেওয়ার কপটতা এই 'আমি'র দৃষ্টিতে ভণ্ডামি। উদ্দীপকের মতিন সাহেব এই আমিত্বের আলোয় উদ্ভাসিত। তাই তো তিনি মিথ্যা বিনয় প্রকাশ থেকে বিরত থাকেন। ভুলকে তোষামোদের আবরণে সঠিক করতে যান না। প্রবন্ধে উল্লিখিত সত্যের কর্ণধার যেমন মাথা উঁচু করে বাঁচেন, মতিন সাহেবও তেমনি নিজের আমিত্বকে আগলে মাথা উঁচু করে বাঁচেন।"
        }
      ]
    },
    {
      "number": "4",
      "uddipok": "রফিকের সংসারে সচ্ছলতা না থাকলেও শান্তিতেই ছিল তারা। কিন্তু লোভে পড়ে উপরি পাওনার আশায় কোম্পানির মাল পাচারে সহযোগিতার দায়ে দারোয়ানের চাকরিটা চলে যায় তার। সংসারে নেমে আসে চরম দারিদ্র্য। বাধ্য হয়ে রফিকের স্ত্রী কল্পনাকে পরের বাড়িতে ঝি-এর কাজ করতে হয়। রাত অবধি হাড়ভাঙ্গা পরিশ্রম করে সে ঘরে ফেরে। তার চেহারায় মলিনতার ছাপ দেখতে পেয়ে কষ্ট পায় রফিক। তবে মুখ ফুটে কিছুই বলতে পারে না। কারণ সে জানে তার এ শাস্তি আত্মকৃত। কাউকে সে দোষ দিতে পারে না।",
      "tag": "DIN.B 17",
      "sub_questions": [
        {
          "label": "ক",
          "question": "মাদাম লোইসেলের স্বামী কোথায় চাকরি করত?",
          "explanation": "মাদাম লোইসেলের স্বামী শিক্ষা পরিষদের অফিসে চাকরি করত।"
        },
        {
          "label": "খ",
          "question": "মাদাম লোইসেলকে দেখলে এখন বয়স্কা বলে মনে হয় কেন?",
          "explanation": "বান্ধবীর কাছ থেকে ধার করা হার হারিয়ে তা ফেরত দিতে দশ বছর ধরে কঠিন দারিদ্র্যের সঙ্গে লড়াই ও অপরিমেয় পরিশ্রম করার কারণে মাদাম লোইসেলের শরীর ভেঙে পড়েছিল বলে তাকে বয়স্কা মনে হতো। 'নেকলেস' গল্পে বান্ধবীর কাছ থেকে ধার করে আনা হীরার নেকলেস হারিয়ে ফেলে মাদাম লোইসেল। সেই নেকলেস ফেরত দিতে গিয়ে লোইসেল ও তার স্বামীকে ব্যাপক ধার-দেনার সম্মুখীন হতে হয়। এই দেনা শোধ করার জন্য তাদের দারিদ্র্যপূর্ণ জীবন বেছে নিতে হয়। প্রতিনিয়ত ঘরের সব কঠিন ও খাটুনির কাজগুলো করতে করতে মাদাম লোইসেলের সৌন্দর্য ম্লান হয়ে পড়ে। দুশ্চিন্তা, অমানুষিক পরিশ্রম ও দারিদ্র্যপূর্ণ জীবনের জন্য মাদাম লোইসেলের চেহারায় বার্ধক্যের ছাপ পড়ে। অল্প বয়সে চেহারায় বার্ধক্যের ছাপ পড়ার কারণেই তাকে দেখে বয়স্কা বলে মনে হয়।"
        },
        {
          "label": "গ",
          "question": "উদ্দীপকের কল্পনার সাথে 'নেকলেস' গল্পের কোন চরিত্রের সাদৃশ্য আছে বিশ্লেষণ করো।",
          "explanation": "উদ্দীপকের সালমার সাথে 'নেকলেস' গল্পের মাদাম লোইসেল বা মাতিলদা চরিত্রের সাদৃশ্য রয়েছে। অনিয়ন্ত্রিত উচ্চাকাঙ্ক্ষার কারণে মানুষের জীবনে যে বিপর্যয় নেমে আসে তারই প্রতিফলন ঘটেছে 'নেকলেস' গল্পে। এ গল্পের প্রধান চরিত্র মাতিলদা উচ্চাকাঙ্ক্ষার কারণেই বিপর্যয়ের সম্মুখীন হয়। বান্ধবীর কাছ থেকে ধার করা নেকলেসটি হারিয়ে যাওয়ার ঘটনায় তার সহজ-স্বাভাবিক জীবনে বিপর্যয় নেমে আসে; দারিদ্র্যের কশাঘাতে বিপযন্ন হয়ে ওঠে। উদ্দীপকের সালমার স্বামী সালামের দুর্নীতির কারণে চাকরি চলে গেলে তাদের সংসারে নেমে আসে চরম দারিদ্র্য। সালমা বাধ্য হয়ে অন্যের বাড়িতে ঝিয়ের কাজ নেয়। রাত-দিন হাড়ভাঙা পরিশ্রমের ফলে তার চেহারায় মলিনতার ছাপ ফুটে ওঠে। আলোচ্য গল্পের মাতিলদা এবং তার স্বামীও প্রচুর ধার-দেনার সম্মুখীন হয়। ধনী বান্ধবীর কাছ থেকে হীরার নেকলেস ধার করে এনে হারিয়ে ফেলে মাদাম লোইসেল। আর সেই নেকলেস ফেরত দিতেই ধার করতে হয় তাদের। এই ধার শোধ করতে গিয়ে মাতিলদাকে ঘরের সকল কাজ ও বাইরের পরিশ্রমের কাজগুলো প্রতিনিয়ত করতে হয়। দশ বছর ধরে এমন ভয়াবহ দারিদ্র্য সহ্য করায় মাতিলদার চেহারায় অল্প বয়সেই বার্ধক্যের ছাপ পড়ে যায়। মাত্রাতিরিক্ত দারিদ্র্যের কশাঘাতে পরিশ্রমে জর্জরিত হয়েই সালমা ও মাতিলদার জীবনে বিপর্যয় নেমে আসে।"
        },
        {
          "label": "ঘ",
          "question": "উদ্দীপক ও 'নেকলেস' গল্প একই বৃক্ষের দুটি ফল- মূল্যায়ন করো।",
          "explanation": "লোভ ও বিলাসী জীবনের উচ্চাকাঙ্ক্ষাজাত করুণ পরিণতি উদ্দীপক ও 'নেকলেস' গল্পে বাণীরূপ লাভ করেছে। 'নেকলেস' গল্পের মাতিলদা সর্বদা উচ্চাভিলাষী স্বপ্নে বিভোর থাকত। জনশিক্ষামন্ত্রীর অনুষ্ঠানে হীরার নেকলেস পরা তার সাধ্যের বাইরে ছিল। তবুও সে বান্ধবীর কাছ থেকে হীরার নেকলেস ধার করে। পরবর্তীতে সেই নেকলেসটি হারিয়ে ফেলায় তার জীবনে নেমে আসে দুঃসময়। হার ফেরত দিতে গিয়ে কঠোর পরিশ্রম করে দারিদ্র্যপূর্ণ জীবন বেছে নিতে হয় তাকে। মূলত, সাধ্যের বাইরে শখ করার জন্যই তাকে এই করুণ পরিস্থিতির সম্মুখীন হতে হয়। উদ্দীপকের সালমা ও সালামের সংসারে সচ্ছলতা না থাকলেও শান্তি ছিল। কিন্তু লোভে পড়ে বাড়তি আয়ের জন্য দুর্নীতির সাথে জড়িয়ে পড়ায় সালামের চাকরি চলে যায়। এরপর চরম দারিদ্র্য নেমে আসে তাদের সংসারে। তার স্ত্রীকে অন্যের বাড়িতে ঝিয়ের কাজ করতে হয়। হাড়ভাঙা পরিশ্রম করায় চেহারায় মলিনতার ছাপ পড়ে। যেহেতু নিজের কর্মদোষেই স্ত্রীর এই কষ্ট, তাই সালাম মুখ ফুটে কিছু বলতেও পারে না। 'নেকলেস' গল্পের মাদাম লোইসেলের দিন কাটত নানারকম বিলাসী চিন্তায় মগ্ন থেকে। সে এমন এক উচ্চাভিলাসী জীবনযাপনের স্বপ্ন দেখত যা তার জন্য সত্য হওয়া সম্ভব ছিল না। নিজের আকাঙ্ক্ষা পূরণের জন্য মাতিলদা জনশিক্ষামন্ত্রীর অনুষ্ঠানে বান্ধবীর কাছ থেকে একটি হীরার নেকলেস ধার নিয়েছিল, যা পরবর্তীতে হারিয়ে ফেলে সে। হারানো হারটি ফেরত দিতে গিয়ে তাকে এক কঠিন জীবনসংগ্রামের সম্মুখীন হতে হয়। উদ্দীপকের সালামকেও উচ্চাভিলাসী জীবনযাপনের জন্য অন্যায় করতে দেখা যায়। সেই অন্যায়ের কারণে চাকরি চলে গেলে তাকেও দারিদ্র্যের মুখোমুখি হতে হয়। বস্তুত সামর্থ্যের বাইরে গিয়ে বিলাসী জীবনযাপনের উচ্চাকাঙ্ক্ষাই উদ্দীপক ও 'নেকলেস' গল্পের পরিণতিকে একই সমতলে এনে দাঁড় করিয়েছে। তাই বলা যায়, \"উদ্দীপক ও 'নেকলেস' গল্পের বিষয়বস্তু একসূত্রে গাঁথা”- মন্তব্যটি সঠিক।"
        }
      ]
    },
    {
      "number": "5",
      "uddipok": "আব্দুল গাফ্ফার গ্রামের আদর্শ কৃষক। দু-চার গাঁয়ের মানুষ তাকে এক নামে চেনে। সে সমন্বিত পদ্ধতিতে চাষ করে অল্প স্থানে অধিক উৎপাদনের নজির স্থাপন করে কৃষিক্ষেত্রে বৈপ্লবিক সাফল্য অর্জন করে। সরকারি-বেসরকারি পুরস্কারও পায়। সরকারি ব্যবস্থাপনায় বিদেশ ভ্রমণে গিয়ে দেখেন সেখানে শীতকালীন ফসল ফলানো হচ্ছে গ্রীষ্মকালে। তিনি উপলব্ধি করেন যে কৃষির অনেক কিছু জানলেও তিনি সবকিছু জানেন না।",
      "tag": "DIN.B 17",
      "sub_questions": [
        {
          "label": "ক",
          "question": "'ঐকতান' কবিতাটি প্রথমে কোন পত্রিকায় প্রকাশিত হয়?",
          "explanation": "'ঐকতান' কবিতাটি প্রথম প্রকাশিত হয় 'প্রবাসী' পত্রিকায়।"
        },
        {
          "label": "খ",
          "question": "'বাধ্য হয়ে আছে মোর বেড়াগুলি জীবনযাত্রার'- এ কথার তাৎপর্য কী?",
          "explanation": "কবি সামাজিকভাবে উচ্চ মর্যাদায় আসীন ছিলেন বলে হতদরিদ্র মানুষের জীবনে প্রবেশ করতে পারেননি। জীবন-মৃত্যুর সন্ধিক্ষণে দাঁড়িয়ে কবি অনুভব করেছেন নিজের অকিঞ্চিৎকরতা ও ব্যর্থতার স্বরূপ। কবি বুঝতে পেরেছেন অনেক কিছুই তাঁর অজানা ও অদেখা রয়ে গেছে। আর এর একটি প্রধান কারণ, তাঁর জীবনযাত্রা ও সামাজিক অবস্থান। সমাজের উচ্চ মঞ্চে আসন গ্রহণ করায় তিনি হতদরিদ্র মানুষের কাছাকাছি যেতে পারেননি। জীবনের শেষ সময়ে এসে এটিকে নিজের ব্যর্থতা ও অপূর্ণতার কারণ মনে করেছেন তিনি।"
        },
        {
          "label": "গ",
          "question": "উদ্দীপকের সাথে 'ঐকতান' কবিতার কী বৈসাদৃশ্য ও সাদৃশ্য আছে লেখো",
          "explanation": "প্রেক্ষাপটের দিক থেকে উদ্দীপকের সঙ্গে 'ঐকতান' কবিতার সাদৃশ্য ও বৈসাদৃশ্য দুই-ই বিদ্যমান রয়েছে। ঐকতান কবিতায় রয়েছে স্থিতপ্রজ্ঞ কবির আত্মসমালোচনা। কবি হিসেবে নিজের অপূর্ণতার স্বতঃস্ফূর্ত স্বীকারোক্তির প্রকাশ ঘটেছে এখানে। জীবন- মৃত্যুর সন্ধিক্ষণে দাঁড়িয়ে কবি অনুভব করেছেন নিজের ব্যর্থতার স্বরূপ। উদ্দীপকের আব্দুল গাফফার আদর্শ কৃষক হিসেবে দু-চার গাঁয়ের মানুষের কাছে সমাদৃত। সমন্বিত পদ্ধতিতে চাষ করে কৃষিক্ষেত্রে বৈপ্লবিক সাফল্য আনেন তিনি। কিন্তু বিদেশ ভ্রমণে গিয়ে কৃষিক্ষেত্রে আরও ব্যাপক বৈচিত্র্য দেখার পর নিজের অপূর্ণতার কথা বুঝতে পারেন তিনি। 'ঐকতান' কবিতার সঙ্গে উদ্দীপকের সাদৃশ্য এই যে, কবিও নিজের অপূর্ণতার দিকটি অনুভব করেছেন। গাফ্ফার যেমন উপলব্ধি করেছেন যে তিনি সবকিছু জানেন না, কবিও তেমনি উপলব্ধি করেছেন যে, সবার কাছে সমাদৃত হলেও আসলে অনেক কিছুই তাঁর অজানা ও অদেখা। প্রেক্ষাপটের গাম্ভীর্য ও ভিন্নতাই উদ্দীপক ও পাঠ্য কবিতাটিকে বৈসাদৃশ্যপূর্ণ করে তুলেছে। উদ্দীপকে রয়েছে এক কৃষকের কৃষিক্ষেত্রের সকল দিক না জানা নিয়ে অপূর্ণতা ও হতাশার এক সাধারণ দিক। অন্যদিকে আলোচ্য কবিতায় রয়েছে বিশ্বজুড়ে সমাদৃত এক কবির কবিতাঙ্গনে নিজের অপূর্ণতার এক গভীর দিক। অপূর্ণতার অকপট স্বীকারোক্তি উদ্দীপক ও কবিতাটির মাঝে সাদৃশ্য সৃজন করেছে।"
        },
        {
          "label": "ঘ",
          "question": "উদ্দীপকের আব্দুল গাফ্ফার ও 'ঐকতান' কবিতার কবির উপলব্ধি একই- ব্যাখ্যা করো।",
          "explanation": "উদ্দীপকের আব্দুল গাফ্ফার ও 'ঐকতান' কবিতার কবি উভয়কেই অপূর্ণতার অনুভূতি তাড়িয়ে বেড়িয়েছে। ঐকতান কবিতার কবি জীবনসায়াহ্নে এসে কবি হিসেবে নিজের অপূর্ণতার কথা প্রকাশ করেছেন। অনুভব করেছেন নিজের অকিঞ্চিৎকরতা ও ব্যর্থতার স্বরূপ।উদ্দীপকের আব্দুল গাফ্ফার আদর্শ কৃষক হিসেবে সমাদৃত। কৃষিক্ষেত্রে বৈপ্লবিক সাফল্য অর্জন করেছেন তিনি। কিন্তু বিদেশ ভ্রমণে গিয়ে সেখানকার কৃষকদের সাফল্য দেখে তিনি অনুভব করেন যে, তিনি অনেক কম জানেন। এদিকে 'ঐকতান' কবিতার কবি বিশ্বজুড়ে সমাদৃত হলেও তাঁর মনে হয়েছে তিনি সকল মানুষের হৃদয়ে প্রবেশ করতে পারেননি। নিজের জীবনযাত্রার সীমাবদ্ধতায় অনেকের কাছ থেকেই দূরে অবস্থান করেছেন তিনি। প্রেক্ষাপট সম্পূর্ণ ভিন্ন হলেও গাফ্ফার ও কবির অনুভূতি একই। নিজ নিজ অঙ্গনে সমাদৃত হওয়া সত্ত্বেও তাঁরা নিজেদের সীমাবদ্ধতার কথা ভেবে কাতর হয়েছেন। কবি বুঝতে পেরেছেন এই পৃথিবীর অনেক কিছুই তাঁর অজানা ও অদেখা। বিশ্বের বিশাল আয়োজনে তাঁর মন জুড়ে ছিল কেবল ছোট একটি কোণ। নানা দেশের বিচিত্র অভিজ্ঞতা সযত্নে আহরণ করে কাব্যভান্ডার পূর্ণ করলেও পৃথিবীর সর্বত্রই তিনি প্রবেশের দ্বার খুঁজে পাননি। এদিকে আব্দুল গাফ্ফার পরিভ্রমণ করতে গিয়ে উপলব্ধি করেছেন তাঁর জ্ঞান পূর্ণ নয়, জানার বাকি অনেক কিছুই। ভাবের দিক থেকে উদ্দীপকের প্রেক্ষাপট সাধারণ ও ক্ষুদ্র, আর কবিতার প্রেক্ষাপট গভীর ও গাম্ভীর্যপূর্ণ, কিন্তু অপূর্ণতার আত্মোপলব্ধি দুজনের ক্ষেত্রে একই।"
        }
      ]
    },
    {
      "number": "6",
      "uddipok": "মচমইল বাজারে প্রকাশ্যে তিনজন সন্ত্রাসী আক্রমণ করে তালেব মাস্টারকে। তিনি মাটিতে লুটিয়ে পড়লে মোটরসাইকেলযোগে সন্ত্রাসীরা পালিয়ে যায়। এমন সময় ঘটনাস্থলে এসে পড়ে সাহসী এক তরুণ ফিরোজ। সে সন্ত্রাসীদের ধাওয়া করে এবং একজনকে ধরে ইউনিয়ন পরিষদে চেয়ারম্যানের হাতে তুলে দেয়। ফিরে এসে দেখে মাস্টার তখনও মাটিতে লুটিয়ে পড়ে আছেন। কেউ সাহায্যে এগিয়ে আসছে না, পুলিশি ঝামেলার ভয়ে। ফিরোজ কোনো কিছু না ভেবেই মাস্টার মশাইকে নিয়ে যায় মেডিকেলে।",
      "tag": "DIN.B 17",
      "sub_questions": [
        {
          "label": "ক",
          "question": "কবি সুকান্ত ভট্টাচার্য কোন দৈনিক পত্রিকার সাথে সম্পৃক্ত ছিলেন?",
          "explanation": "কবি সুকান্ত ভট্টাচার্য 'দৈনিক স্বাধীনতা' পত্রিকার সঙ্গে সম্পৃক্ত ছিলেন।"
        },
        {
          "label": "খ",
          "question": "আঠারো বছর বয়স মাথা নোয়াবার নয়'- কেন?",
          "explanation": "আঠারো বছর বয়সে মানুষ যৌবনে পদার্পণ করে আত্মপ্রত্যয়ী ও সাহসী হয়ে ওঠে বলে কারো কাছে মাথা নোয়ায় না। শৈশব-কৈশোরের পরনির্ভরতার দিনগুলো সচেতনভাবে মুছে ফেলতে উদ্যোগী হয় আঠারো বছর বয়সের তরুণেরা। এ বয়স অদম্য দুঃসাহসে সকল বাধা-বিপদকে পেরিয়ে যেতে প্রস্তুত থাকে। অন্যায়ের বিরুদ্ধে মাথা উঁচু করে দাঁড়াতে উদ্যমী এ বয়সের তরুণেরা। কোনো অন্যায় ও প্রতিবন্ধকতার কাছে মাথা নত করে না এ বয়সের তরুণপ্রাণ। কবি তাই এ বয়সটিকে দুঃসাহসী হিসেবে চিহ্নিত করেছেন।"
        },
        {
          "label": "গ",
          "question": "উদ্দীপকের ফিরোজের মানসিকতার যে দিকটি 'আঠারো বছর বয়স' কবিতার মধ্যে বিদ্যমান তা ব্যাখ্যা করো।",
          "explanation": "উদ্দীপকের ফিরোজের মানসিকতায় 'আঠারো বছর বয়স' কবিতায় উল্লেখিত তরুণদের ইতিবাচক দিকগুলো বিদ্যমান। আলোচ্য কবিতায় কবি নিজ অভিজ্ঞতার আলোকে বয়ঃসন্ধিকালের বৈশিষ্ট্যকে তুলে ধরেছেন। তিনি লক্ষ করেছেন, কৈশোর থেকে যৌবনে পদার্পণের এ বয়সটি প্রচন্ড সাহসে ঝুঁকি নেওয়ার উপযোগী। আঠারো বছর বয়সের তরুণেরা অসাধ্যকে সাধন করার জন্য দুর্বার গতিতে এগিয়ে যায়। উদ্দীপকের ফিরোজ একজন সাহসী তরুণ। সে তালেব মাস্টারকে আক্রমণ করা সন্ত্রাসীদের একজনকে ধরে চেয়ারম্যানের হাতে তুলে দেয়। আক্রমণস্থলে ফিরে এসে সে দেখে ভীতু মানুষগুলো রস্তাস্ত তালেব মাস্টারকে সাহায্য করতে এগিয়ে আসেনি। তখন সে পুলিশি ঝামেলার ভয় অগ্রাহ্য করে নিজেই তাঁকে হাসপাতালে নিয়ে যায়। আলোচ্য কবিতায় ফিরোজের এ বৈশিষ্ট্যগুলোর কথাই বলা হয়েছে। দেশ, জাতি ও মানবতার জন্য এ বয়সের তরুণেরাই এগিয়ে যায় সবার আগে। কবি মনে করেন, এ বয়সটি প্রবল উচ্ছ্বাসে ঝুঁকি নেওয়ার উপযোগী। ফিরোজের মাঝেও এই ঝুঁকি নেওয়ার প্রবণতা লক্ষণীয়। সর্বোপরি, 'আঠারো বছর বয়স' কবিতায় বর্ণিত তরুণপ্রাণের ইতিবাচক সকল বৈশিষ্ট্যই ফিরোজের মাঝে বিদ্যমান।"
        },
        {
          "label": "ঘ",
          "question": "উদ্দীপকের মূলভাব 'আঠারো বছর বয়স' কবিতার মূলভাবের দ্যোতক- আলোচনা করো।",
          "explanation": "'উদ্দীপকের মূলভাব 'আঠারো বছর বয়স' কবিতার মূলভাবের দ্যোতক'- উক্তিটি যথার্থ। কেননা উভয়স্থানেই তারুণ্যের যথার্থ স্ফূরণ লক্ষ করা যায়। 'আঠারো বছর বয়স' কবিতায় কবি বয়ঃসন্ধিকালের বৈশিষ্ট্যকে তুলে ধরেছেন। এ সকল বৈশিষ্ট্য ইতিবাচকতায় পরিপূর্ণ। কবির বর্ণনায় নানারকম গুণ ও দক্ষতার লক্ষণ ফুটে উঠেছে এ বয়সের তরুণদের মাঝে। তিনি মনে করেন, এ বয়সের ধর্মই হলো আত্মত্যাগের মহান মন্ত্রে উজ্জীবিত হওয়া। উদ্দীপকের ফিরোজ তালেব মাস্টারকে আক্রমণ করা সন্ত্রাসীদের ধাওয়া করে একজনকে ধরে ফেলতে সক্ষম হয়। তাকে আটক করে চেয়ারম্যানের হাতে তুলে দেয় সে। পরবর্তীতে সে পুলিশি ঝামেলার তোয়াক্কা না করে আহত মাস্টারকে হাসপাতালে নিয়ে যায়। পাঠ্য কবিতায় কবি তরুণদের যে ইতিবাচক বৈশিষ্ট্যের কথা বলেছেন তা ফিরোজের মাঝেও বিদ্যমান। তারুণ্যের শক্তিতে ফিরোজ অন্যায়ের বিরুদ্ধে মাথা তুলে দাঁড়িয়েছে। আঠারো বছর বয়স বহু ইতিবাচক বৈশিষ্ট্যে চিহ্নিত। জড়, নিশ্চল ও প্রথাবদ্ধ জীবনকে পেছনে ফেলে নতুন জীবন রচনার স্বপ্ন, কল্যাণ ও সেবাব্রত, উদ্দীপনা ও সাহসিকতা, চলার দুর্বার গতি- এ সবই আঠারো বছর বয়সের বৈশিষ্ট্য। প্রতিটি তরুণেরই এ সকল বৈশিষ্ট্য ধারণ করা জরুরি। উদ্দীপকের ফিরোজ যেন কবির প্রত্যাশিত বৈশিষ্ট্যের অধিকারী এক তরুণ। সন্ত্রাসী ও পুলিশি ঝামেলার ভয়ে যখন মানবতা পদপিষ্ট হচ্ছিল তখন তারুণ্যদীপ্ত ফিরোজই সেখানে সাহায্যকারীর ভূমিকায় উত্তীর্ণ হয়। ঘটনাস্থলে দাঁড়িয়ে থাকা অনেক মানুষের ভিড়ে একজন ফিরোজই অন্যায়ের বিরুদ্ধে মাথা তুলে দাঁড়িয়েছে। আর তাই, উদ্দীপকের ফিরোজের চরিত্রটি 'আঠারো বছর বয়স' কবিতায় বর্ণিত সকল তরুণের প্রতিনিধি হয়ে উঠেছে। সুতরাং, আলোচ্য মন্তব্যটি যথার্থ"
        }
      ]
    },
    {
      "number": "7",
      "uddipok": "দেশ স্বাধীন হয়েছে প্রায় অর্ধ শতাব্দী হতে চলল। আজো ক্ষুধা, দারিদ্র্য, অশিক্ষা থেকে মুক্তি মেলেনি। আজো পাহাড়-বাঙালি, উপজাতি, ক্ষুদ্র নৃ-গোষ্ঠী কিংবা আদিবাসী ইত্যাদি আমাদের স্বাধীনতার স্বাদ গ্রহণের অন্তরায়। এই অন্তরায়গুলো অতিক্রম করে দেশকে আলোকিত করতে প্রয়োজন যোগ্য নেতৃত্বের। যে নেতৃত্ব আনবে সেই আলোর ঝর্ণাধারা। যেমনটি এনেছিলেন ১৯৭১ সালে বঙ্গবন্ধু শেখ মুজিবুর রহমান।",
      "tag": "DIN.B 17",
      "sub_questions": [
        {
          "label": "ক",
          "question": "নিলক্ষ' শব্দের অর্থ কী?",
          "explanation": "'নিলক্ষা' শব্দের অর্থ- 'দৃষ্টিসীমা অতিক্রমী'।"
        },
        {
          "label": "খ",
          "question": "\"যখন শকুন নেমে আসে এই সোনার বাংলায়\"- উক্তিটির দ্বারা কী বোঝানো হয়েছে?",
          "explanation": "উদ্ধৃত পত্তিটিতে বলতে স্বাধীনতাবিরোধী দালাল এবং পাক হানাদার বাহিনীকে বোঝানো হয়েছে। একাত্তরের মুক্তিযুদ্ধে এদেশের মানুষের স্বাভাবিক জীবনযাপন, বাকস্বাধীনতা, স্বপ্ন যারা হরণ করে নেয় কবি তাদের শকুন বলে আখ্যায়িত করেছেন। যখন বাংলায় শকুনরূপী এ অশুভ শক্তি নেমে আসে, কবি তখন মনে করেন সামন্তবাদ-সাম্রাজ্যবাদবিরোধী সাহসী কৃষকনেতা নূরলদীনের কথা।"
        },
        {
          "label": "গ",
          "question": "উদ্দীপক ও 'নূরলদীনের কথা মনে পড়ে যায়' কবিতার সাদৃশ্যপূর্ণ দিক কোনটি? ব্যাখ্যা করো।",
          "explanation": "যোগ্য নেতৃত্বের ভূমিকাই উদ্দীপক ও 'নূরলদীনের কথা মনে পড়ে যায়' কবিতাটিকে সাদৃশ্যপূর্ণ করে তুলেছে। আলোচ্য' কবিতায় বলা হয়েছে নূরলদীনের কথা, যিনি ব্রিটিশবিরোধী আন্দোলনের এক সাহসী নেতা। কবির শিল্পভাষ্যে নূরলদীন এক চিরায়ত প্রতিবাদের প্রতীকে পরিণত হয়েছেন। সাধারণ মানুষের ন্যায্য দাবি আদায়ের জন্য তাঁকে সামন্তবাদ ও সাম্রাজ্যবাদের বিরুদ্ধে বিদ্রোহ করতে হয়েছে। অধিকার আদায়ের জন্য নূরলদীনের মতো নেতা এভাবেই যুগে যুগে বাংলার মানুষকে প্রেরণা জোগাবেন, এটাই কবির প্রত্যাশা। উদ্দীপকে স্বাধীনতার স্বাদ গ্রহণের পথে একাধিক অন্তরায়ের কথা বলা হয়েছে। সেইসঙ্গে এসব সমস্যার নিরসনে যোগ্য নেতৃত্বের প্রয়োজনীয়তা উপলব্ধি করা হয়েছে। ১৯৭১ সালে জাতির পিতা বঙ্গবন্ধু শেখ মুজিবুর রহমান যেমন স্বাধীনতার ডাক দিয়েছিলেন, তেমনই এ সমস্যার সমাধানেও চাই তাঁরই মতো সুদৃঢ় নেতৃত্ব। পাঠ্য কবিতায় যোগ্য নেতৃত্ব হিসেবে বলা হয়েছে নূরলদীনের কথা। নূরলদীনের ডাকে রংপুর অঞ্চলের মানুষ যেমন ব্রিটিশদের বিরুদ্ধে জেগে উঠেছিল, তেমনি বঙ্গবন্ধুর পদাঙ্ক অনুসরণ করে জেগে উঠেছিল মুক্তিসেনারাও। এভাবে স্বাধীনতা অর্জন ও তাকে সার্থক করে তোলার জন্য সুযোগ্য নেতৃত্বের প্রতি ইঙ্গিত করা হয়েছে উদ্দীপক ও 'নূরলদীনের কথা মনে পড়ে যায়' কবিতায়, যা উভয়ের মধ্যে সাদৃশ্য রচনা করেছে।"
        },
        {
          "label": "ঘ",
          "question": "\"উদ্দীপকের বঙ্গবন্ধু শেখ মুজিবুর রহমান 'নূরলদীনের কথা মনে পড়ে যায়' কবিতায় নূরলদীনের আদর্শ- উক্তিটির যথার্থতী বিচার করো।",
          "explanation": "উদ্দীপকের বঙ্গবন্ধু শেখ মুজিবুর রহমান 'নূরলদীনের কথা মনে পড়ে যায়' কবিতায় নূরলদীনের আদর্শ\"- উক্তিটি যথার্থ। 'নূরলদীনের কথা মনে পড়ে যায়' কবিতায় নূরলদীন সকল স্বাধীনতাকামী মানুষের প্রেরণার উৎস। ইতিহাসের পাতায় লেখা তাঁর কৃতিত্বের স্বাক্ষর পরাধীন মানুষকে অন্যায়ের বিরুদ্ধে লড়াই করতে সাহস জোগায়। তাঁর সাহসী চেতনা সবার জন্য অনুসরণীয়।উদ্দীপকে স্বাধীনতা অর্জনে জাতির পিতা বঙ্গবন্ধু শেখ মুজিবুর রহমানের অবদানের কথা বলা হয়েছে। তাঁর যোগ্য নেতৃত্বেই বাংলার মানুষ স্বাধীনতা অর্জন করতে সক্ষম হয়েছিল। এদিকে আলোচ্য কবিতায় বলা হয়েছে ব্রিটিশবিরোধী আন্দোলনের নেতা নূরলদীনের কথা। মুক্তিকামী মানুষের অধিকার চেতনায় তিনি ছিলেন ভাস্বর। পাঠ্য কবিতার নূরলদীন ও উদ্দীপকে উল্লিখিত জাতির পিতা বঙ্গবন্ধু শেখ মুজিবুর রহমান বৃহত্তর দৃষ্টিকোণ থেকে একই আদর্শে উজ্জীবিত। দুজনেই পরাধীন মানুষকে শোষণমুক্তি ও স্বাধীনতার স্বাদ দিতে চেয়েছিলেন। তাঁরা মানুষের চোখে মুক্তির স্বপ্ন দেখিয়েছিলেন এবং তা বাস্তবায়নে নেতৃত্ব দিয়েছিলেন। নূরলদীন ব্রিটিশদের অন্যায়ের বিরুদ্ধে মাথা তুলে দাঁড়িয়েছিলেন। আর বঙ্গবন্ধু পাকিস্তানি অত্যাচারী শাসকদের বিরুদ্ধে বাংলার জনগণকে ঐক্যবদ্ধ করেছিলেন। স্থান, কাল ও শত্রুপক্ষ ভিন্ন হলেও নূরলদীন ও বঙ্গবন্ধু উভয়েই অধিকার আদায়ের জন্য সাধারণ মানুষকে সংগ্রামী হতে ও লড়াই করতে শিখিয়েছেন। তাই বলা যায়, প্রশ্নোক্ত উক্তিটি যথার্থ।"
        }
      ]
    },
    {
      "number": "8",
      "uddipok": "শিক্ষিত মানুষের কালচারই ধর্ম আর সাধারণ মানুষের ধর্মই কালচার। এ কারণে দরিদ্র অঞ্চলে ধর্মের অপব্যাখ্যা দিয়ে যুগে যুগে গড়ে তোলা হয়েছে বিভিন্ন ধর্মীয় সংগঠন। যেখানে সাধারণ মানুষের সরল বিশ্বাসকে পুঁজি করে কেন্দ্রে থাকা নেতারা গড়ে তোলেন সম্পদের পাহাড়। এমনি একজন আধ্যাত্মিক নেতা হলেন শফিউল্লাহ। যিনি ভক্তের সাথে সাক্ষাতের নাম করে সিঙ্গাপুর যান নিজের চিকিৎসার জন্য। আর ভক্তদের চিকিৎসার জন্য মহৌষধ হলো তাঁর পড়া পানি।",
      "tag": "DIN.B 17",
      "sub_questions": [
        {
          "label": "ক",
          "question": "রহিমার পেটে কয়টি প্যাঁচ?",
          "explanation": "রহিমার পেটে চৌদ্দোটি প্যাঁচ।"
        },
        {
          "label": "খ",
          "question": "মজিদ কীভাবে মহব্বতনগর গ্রামে শিকড় গেড়েছিল?",
          "explanation": "মানুষের খোদাভীতিকে কাজে লাগিয়ে মাজার ব্যবসার মাধ্যমে মজিদ মহব্বতনগর গ্রামে শিকড় গেড়েছিল। এক নিরাকপড়া (বাতাসহীন স্তব্দ গুমোট আবহাওয়া) শ্রাবণের দুপুরে মহব্বতনগর গ্রামে আগমন ঘটে মজিদের। সেখানে একটি পুরোনো কবরকে মোদাচ্ছের পীরের মাজার বলে দাবি করে সে। এই কবরকে কেন্দ্র করে মজিদ তার ধর্মব্যবসা শুরু করে। কিছুদিনের মধ্যেই সেখানে ঝকঝকে পয়সা, ঘষা পয়সা, সিকি-দুয়ানি-আধুলি, সত্যি টাকা, নকল টাকার ছড়াছড়ি হতে থাকে। এতে অর্থনৈতিকভাবে সমৃদ্ধ হয় সে। একই সাথে, রহিমাকে বিয়ে করে সংসার শুরু করে মজিদ। মানুষের মনে ধর্মভীতি জাগিয়ে সমাজেও নিজের আধিপত্য গড়ে তোলে সে। আর এভাবেই ধর্মকে পুঁজি করে মজিদ মহব্বতনগর গ্রামে শিকড় গেড়েছিল।"
        },
        {
          "label": "গ",
          "question": "উদ্দীপকের শফিউল্লাহ এর সাথে 'লালসালু' উপন্যাসের কোন চরিত্রের সাথে সাদৃশ্যপূর্ণ ও কতটুকু- ব্যাখ্যা করো।",
          "explanation": "উদ্দীপকের শফিউল্লাহ 'লালসালু' উপন্যাসের মজিদ চরিত্রের সাথে অনেকাংশেই সাদৃশ্যপূর্ণ। 'লালসালু' উপন্যাসের মজিদ মহব্বতনগর গ্রামের সরলপ্রাণ মানুষকে পীরের দোখাই দিয়ে নানা সমস্যার সমাধান দেয়। পীরের খাদেম হিসেবে তার ঐশ্বরিক ক্ষমতা আছে বলে সকলের কাছে প্রমাণ করতে চায় সে। অথচ নিজের সমস্যার সমাধানই সে করতে পারে না। সে নিজে নিঃসন্তান হলেও গ্রামের মেয়েদের সন্তানপ্রাপ্তির জন্য চিকিৎসা করে। এমনকি,তার ভণ্ডামিতে খালেক ব্যাপারীর স্ত্রীকেও তালাকপ্রাপ্ত হয়ে বাবার বাড়ি চলে যেতে হয়। উদ্দীপকের শফিউল্লাহ আলোচ্য উপন্যাসের মজিদের মতোই প্রতারক। তিনি একজন আধ্যাত্মিক নেতা। তিনি ভক্তদের সাথে সাক্ষাত করার কথা বলে সিঙ্গাপুর গেলেও, নিজের চিকিৎসা করানোই তাঁর মূল লক্ষ্য। আর ভক্তদের চিকিৎসার জন্য তাঁর পড়া পানি দেন। শফিউল্লাহর ক্ষমতা না থাকা সত্ত্বেও ভক্তদের কাছে তিনি তাঁর ক্ষমতা জাহির করেন। উপন্যাসের মজিদের মতোই ভণ্ডামি দেখা যায় উদ্দীপকের শফিউল্লাহর মাঝেও। বস্তুত, নিজেদের স্বার্থ হাসিল করার জন্য মানুষকে ধোঁকা দেয় উপন্যাসের মজিদ এবং উদ্দীপকের শফিউল্লাহ"
        },
        {
          "label": "ঘ",
          "question": "\"উদ্দীপকের 'লালসালু' উপন্যাসের আংশিক ছায়াপাত ঘটেছে\"- মন্তব্যটি মূল্যায়ন করো।",
          "explanation": "উদ্দীপকে 'লালসালু' উপন্যাসের আংশিক ছায়াপাত ঘটেছে\"- মন্তব্যটি যথার্থ। 'লালসালু' উপন্যাসের কাহিনি গ্রামীণ সমাজজীবনের বাস্তবতাকে ঘিরে আবর্তিত। ভন্ড মজিদ সাধারণ মানুষের সরলতার সুযোগে তাদেরকে ধর্মের কঠিন বেড়াজালে আটকে রাখে। তার স্বার্থসিদ্ধির জন্য সে মানুষকে মাজারের দিকে আকৃষ্ট করতে চায়। মূর্খ মানুষেরাও মজিদের সকল কথা বিশ্বাস করে। আবার, উপন্যাসের আক্কাস, জমিলা, তাহের- কাদেরের বাবা মজিদের বিরুদ্ধে প্রতিবাদ করতে চাইলে সে তা দৃঢ়তার সাথে দমন করে। উদ্দীপকে স্বার্থান্বেষী আধ্যাত্মিক নেতা হিসেবে শফিউল্লাহ চরিত্রটি উপস্থাপন করা হয়েছে। তিনি সাধারণ মানুষের সরল বিশ্বাসকে পুঁজি করে ধর্মের অপব্যাখ্যা দিয়ে নিজের অর্থ-সম্পদ বৃদ্ধি করেন। নিজের চিকিৎসার জন্য তিনি সিঙ্গাপুর গেলেও ভক্তদের জন্য পানিপড়ার ব্যবস্থা করেন। ভক্তদের অজ্ঞতা ও অন্ধবিশ্বাসকে কাজে লাগিয়ে তিনি এই ভন্ডামির ব্যবসা চালিয়ে যান। আলোচ্য উপন্যাসের মজিদও গ্রামের মানুষের অন্ধবিশ্বাসকে কাজে লাগিয়ে অর্থনৈতিক প্রতিষ্ঠা লাভ করে। 'লালসালু' উপন্যাসের কাহিনি অত্যন্ত সুসংহত ও সুবিন্যস্ত। এখানে লেখক গ্রামীণ কুসংস্কারাচ্ছন্ন জীবনব্যবস্থার পাশাপাশি নারী-পুরুষ, তরুণ-বৃদ্ধ সকলের জীবনের বাস্তব চিত্র তুলে ধরেছেন। অন্যদিকে, উদ্দীপকে শুধু ধর্মতন্ত্রের কুপ্রভাব সম্পর্কে আলোচনা করা হয়েছে। আলোচ্য উপন্যাসে পুরুষতন্ত্রের বিস্তার, নারী জীবনের অসহায়ত্ব, সক্রিয় জোতদার সমাজের কাছে দরিদ্র মানুষের পরাজয় আর তারুণ্য এসবকিছুর সংমিশ্রণ ঘটেছে। তাই বলা যায়, প্রশ্নোক্ত মন্তব্যটি 'লালসালু' উপন্যাস ও উদ্দীপকের আলোকে সঠিক ও যথার্থ।"
        }
      ]
    },
    {
      "number": "9",
      "uddipok": "তপু ভাগ্যান্বেষণে ঘুরতে ঘুরতে এসে হাজির হয় রাজধানী ঢাকায়। মিটফোর্ডে এক ফুটপাতে হোটেলে খেতে গিয়ে দেখতে পায় পাশের নর্দমায় অনেকগুলো ঔষধ পড়ে আছে। হোটেল বয়ের কাছে জানতে পারে এগুলো মেয়াদ উত্তীর্ণ ঔষধ কোম্পানি ফেলে গেছে। তার মাথায় বিদ্যুৎ খেলে যায়। সে ঐ ঔষধগুলো কুড়িয়ে নতুন প্যাকেটে মুড়ে কম দামে বিক্রি করতে থাকে। সাধারণ মানুষ কম দামে পেয়ে সরল বিশ্বাসে তার দোকান থেকে ঔষধ কিনে প্রতারিত হতে থাকে। আর তপু অল্পদিনে ব্যবসায়ী সমিতির সভাপতি বনে যায়।",
      "tag": "DIN.B 17",
      "sub_questions": [
        {
          "label": "ক",
          "question": "ডোমপাড়া থেকে কীসের শব্দ ভেসে আসে?",
          "explanation": "ভোমপাড়া থেকে ঢোলকের শব্দ ভেসে আসে।"
        },
        {
          "label": "খ",
          "question": "হাসুনির মাকে তার বাপ পিটিয়েছিল কেন?",
          "explanation": "হাসুনির মাকে তার বাবা প্রহার করার কারণ হলো ঘরের খবর বাইরে বলা। হাসুনির নানা ও নানি দুজনে মিলে সারাক্ষণ সংসারে কলহ করে। এ কারণে হাসুনির মা বিরক্ত হয় এবং ঘরের শান্তি ফিরে পাওয়ার উদ্দেশ্যে মজিদের স্ত্রীকে বাবা-মায়ের কলহের কথা বলে দেয়। মজিদের মাধ্যমে যখন হাসুনির মায়ের বুড়ো বাপ বিষয়টি জানতে পারে, তখন খুব অপমান বোধ করে এবং অপমানের জ্বালা কমানোর জন্যই হাসুনির মাকে প্রহার করে ।"
        },
        {
          "label": "গ",
          "question": "উদ্দীপকের তপুর মাঝে ফুটে উঠেছে 'লালসালু' উপন্যাসের মজিদের চরিত্র- ব্যাখ্যা করো।",
          "explanation": "উদ্দীপকের তপুর মাঝে ভন্ডামি ও প্রতারণার মাধ্যমে প্রতিষ্ঠা লাভে 'লালসালু' উপন্যাসের মজিদের চরিত্র ফুটে উঠেছে। 'লালসালু' উপন্যাসের মজিদ ভাগ্যান্বেষণে বেরিয়েছিল। ঘুরতে ঘুরতে সে চলে আসে মহব্বতনগর গ্রামে। নাটকীয় ভঙ্গিমায় প্রবেশ করে গ্রামের সবাইকে সে এটা বিশ্বাস করিয়ে ফেলে যে, সে মোদাচ্ছের পীরের খাদেম। পীরের স্বপ্নাদেশেই সে এই গ্রামে এসেছে বলে গ্রামের লোকদের জানায়। অশিক্ষিত সরল মানুষগুলো তার কথা বিশ্বাস করে। উদ্দীপকের তপুর ঘটনা ভিন্ন ভিন্নতায় হলেও উপন্যাসের মজিদের কথা মনে করিয়ে দেয়। কেননা, ভিন্ন প্রেক্ষাপটে হলেও তপুও মানুষকে ঠকায়। সরল মানুষকে ঠকিয়ে সে নিজের দ্বার্থ হাসিল করে। মানুষকে ঠকিয়ে তপু অর্থনৈতিক প্রতিষ্ঠা পেয়ে যায়। একইভাবে উপন্যাসের মজিদও মহব্বতনগর গ্রামে অর্থনৈতিক প্রতিষ্ঠা লাভ করেছিল। তাই, বলা যায় যে, উদ্দীপকের তপুর মাঝে 'লালসালু' উপন্যাসের মজিদের চরিত্র ফুটে উঠেছে।"
        },
        {
          "label": "ঘ",
          "question": "'প্রেক্ষাপট আলাদা হলেও তপু ও মজিদের লক্ষ্য এক'- মন্তব্যটির যথার্থতা মূল্যায়ন করো।",
          "explanation": "প্রেক্ষাপট আলাদা হলেও উদ্দীপকের তপু ও 'লালসালু' উপন্যাসের মজিদ উভয়ই প্রতারণার মাধ্যমে প্রতিষ্ঠা লাভের চেষ্টা করায় প্রশ্নোক্ত মন্তব্যটি যথার্থ। লালসালু' উপন্যাসের প্রেক্ষাপটে দেখা যায় মজিদ শঠ ও প্রতারক একটি চরিত্র। মহব্বতনগর গ্রামের মানুষের ধর্মবিশ্বাসকে ব্যবহার করে সে ধর্মব্যবসা শুরু করে। তার একমাত্র লক্ষ্য ছিল নিজের স্বার্থ সিদ্ধি ও অর্থলাভ। উদ্দীপকের তপু উপন্যাসের মজিদের মতোই কূটবুদ্ধির অধিকারী। তাই সুযোগ মতো মানুষের সরল বিশ্বাসকে কাজে লাগায় সে। মানুষের বিশ্বাসকে পুঁজি করে ব্যবসায় মাতে। প্রতারণার মাধ্যমে নিজেকে প্রতিষ্ঠিত করার ক্ষেত্রে তপু একসময় সফল হয়। আলোচ্য উপন্যাস ও উদ্দীপকের বিশ্লেষণে দেখতে পাই, ভাগ্যান্বষণে তপু রাজধানী ঢাকায় আসে। আর উপন্যাসের মজিদ যায় মহব্বতনগর গ্রামে। অথচ দুজনের ঘটনার ক্ষেত্র আলাদা। তাই পাল্টে যায় প্রেক্ষাপটও। কিন্তু দুজনেই ভণ্ড ও প্রতারক। ভণ্ডামি করে তারা নিজেদের স্বার্থ হাসিল করে নেয়। তাদের লক্ষ্য ছিল অর্থনৈতিক প্রতিষ্ঠা লাভ। সেটা তারা পূরণ করে। তাই, উদ্দীপক ও আলোচ্য উপন্যাসের বিশ্লেষণে বলা যায়, 'প্রেক্ষাপট আলাদা হলেও তপু ও মজিদের লক্ষ্য এক।' মন্তব্যটি যথার্থ"
        }
      ]
    },
    {
      "number": "10",
      "uddipok": "আবেদ আলী এতিম জালালকে আদর, ভালোবাসা আর বিশ্বাস-ভরসা দিয়ে বড় করে তোলেন। তাকে বিশ্বাস করে হাটে বাজারে পাঠান বিকিকিনি করতে। প্রতিবেশীরা সাবধান করলেও আবেদ আলী তা কানে তোলেননি। ১৯৭১ সালে যুদ্ধ শুরু হলে আবেদ আলী বাড়ির ভিতরে থেকে জালালকে বাইরে থেকে তালা লাগিয়ে চলে যেতে বলেন। কিন্তু জালাল প্রতিশ্রুতি দিয়েও লোভে পড়ে আবেদ আলীকে ধরিয়ে দেয় রাজাকার আর পাক হানাদারদের হাতে।",
      "tag": "DIN.B 17",
      "sub_questions": [
        {
          "label": "ক",
          "question": "সিরাজউদ্দৌলার হত্যাকারীর নাম কী?",
          "explanation": "সিরাজউদ্দৌলার হত্যাকারীর নাম মোহাম্মদি বেগ।"
        },
        {
          "label": "খ",
          "question": "'ব্রিটিশ সিংহ ভয়ে লেজ গুটিয়ে নিলেন, এ বড় লজ্জা কথা'- কে, কেন এ কথা বলেছেন?",
          "explanation": "উমিচাঁদ ফোর্ট উইলিয়াম দুর্গের পতন দেখে হলওয়েলকে উদ্দেশ্য করে ব্যাঙ্গার্থে প্রশ্নোক্ত উক্তিটি করেছিল। 'সিরাজউদ্দৌলা' নাটকে ব্রিটিশ সিংহ হলেন ক্যাপ্টেন ক্লেটন। ফোর্ট উইলিয়াম দুর্গে ইংরেজ সৈন্যরা নবাব সৈন্যদের আক্রমণের মুখে দিশেহারা হয়ে পড়লে ক্যাপ্টেন মিনচিন, কাউন্সিলার ফাকল্যান্ড আর ম্যানিংহোম নৌকাযোগে দুর্গ থেকে পালিয়ে আত্মরক্ষা করেন। শেষ পর্যায়ে ক্যাপ্টেন ক্লেটনও গভর্নর ড্রেকের সাথে পরামর্শের নাম করে আত্মরক্ষার্থে সব প্রতিজ্ঞা ভুলে দুর্গ থেকে পালিয়ে যান। তাই উমিচাঁদ দুর্গ পতন প্রসঙ্গে হলওয়েলকে ব্যঙ্গার্থে এ কথা বলেছিলেন।"
        },
        {
          "label": "গ",
          "question": "উদ্দীপকে 'সিরাজউদ্দৌলা' নাটকের কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকে 'সিরাজউদ্দৌলা' নাটকের মোহাম্মদি বেগের কৃতঘ্ন আচরণের দিকটি ফুটে উঠেছে। 'সিরাজউদ্দৌলা' নাটকে মোহাম্মদি বেগ একজন কৃতঘ্ন ব্যক্তি। সে মিরজাফরের পুত্র মিরনের আহ্বানে নবাব সিরাজউদ্দৌলাকে হত্যা করতে সম্মত হয়। নবাবের পিতা জয়নুদ্দিন অনাথ বালক মোহাম্মদি বেগকে আদর-যত্নে লালন করেছিলেন। কিন্তু মোহাম্মদি বেগ সেই উপকারের কোনো প্রতিদান দেয়নি। উল্টো অর্থের লোভে নিষ্ঠুরভাবে পিটিয়ে ও ছুরিকাঘাত করে নবাব সিরাজউদ্দৌলাকে হত্যা করে। উদ্দীপকের আবেদ আলী যেন সিরাজউদ্দৌলার পিতার প্রতিচ্ছবি। আর জালাল আলোচ্য নাটকের মোহাম্মদি বেগের কৃতঘ্নতার কথাই স্মরণ করিয়ে দেয়। কেননা, আবেদ আলী অনাথ জালালকে ছোটবেলা থেকে আদর ও ভালোবাসায় বড় করে তুলেছিলেন। অথচ সেই জালালই উপকারির অপকার করেছে। এ ধরনের আচরণই দেখতে পাই আলোচ্য নাটকের মোহাম্মদি বেগ চরিত্রে।"
        },
        {
          "label": "ঘ",
          "question": "\"উদ্দীপকে 'সিরাজউদ্দৌলা' নাটকের পুরো ভাব প্রকাশিত না হলেও একটি দিক মাত্র প্রকাশিত হয়েছে\"- উক্তিটির যথার্থতা নিরূপণ করো।",
          "explanation": "উদ্দীপকে 'সিরাজউদ্দৌলা' নাটকের পুরো ভাব প্রকাশিত না হলেও একটি দিক মাত্র প্রকাশিত হয়েছে- উক্তিটি যথার্থ। 'সিরাজউদ্দৌলা' নাটকে নবাব সিরাজউদ্দৌলার পরাজয়ের করুণ কাহিনি বিধৃত হয়েছে। দেশপ্রেম ও সমর-সামর্থ্যের কমতি ছিল না সিরাজউদ্দৌলার। তাঁর অভাব ছিল কেবল বিশ্বাসী লোকের। তাই পলাশির যুদ্ধে তাঁকে বরণ করতে হয়েছে নির্মম পরিণতি। মূলত 'সিরাজউদ্দৌলা' নাটকে নবাব পরাজিত হলেও তাঁর দেশপ্রেমই এ নাটকের মূল উপজীব্য। উদ্দীপকে জালালের আচরণে কৃতঘ্ন মানুষের বাস্তব রূপ ফুটে উঠেছে। আবেদ আলীর কাছে লালিত-পালিত হলেও সে তাঁর বিশ্বাসের মর্যাদা লঙ্ঘন করেছে। বিপদাপন্ন অবস্থায় প্রতিশ্রুতি দেওয়া সত্ত্বেও লোভের বশবর্তী হয়ে আবেদ আলীকে শত্রুর হাতে ধরিয়ে দিয়েছে সে। এ ধরনের আচরণ জালালকে ঘৃণ্য চরিত্রের মানুষ হিসেবেই চিহ্নিত করেছে। উদ্দীপকে সিরাজউদ্দৌলা' নাটকের পুরো ভাব প্রকাশিত হয়নি। এ নাটকের করুণরসের বিস্তার উদ্দীপকে নেই। তবে উদ্দীপকটি সিরাজউদ্দৌলার বন্দিদশা ও মৃত্যুকে ইঙ্গিত করেছে। তাঁকে হত্যা করেছিল মোহাম্মদি বেগ। তার এ কাজটি ছিল অকৃতজ্ঞ এক খুনির আচরণ। কারণ, তাকে সযত্নে লালন করেছিলেন সিরাজউদ্দৌলার পিতা। আলোচ্য নাটকের মোহাম্মদি বেগের মতোই কৃতঘ্ন আচরণ দেখা যায় উদ্দীপকের জালালের মধ্যে। কিন্তু এ প্রসঙ্গটিই নাটকের মূলভাব নয়। নাটকের আখ্যানে বাংলার ইতিহাসের এক কালো অধ্যায় বর্ণিত হয়েছে। সে অধ্যায় যাদের মতো অকৃতজ্ঞের হাতে রচিত হয়েছে, তাদেরই প্রতিনিধি উদ্দীপকের জালাল ও নাটকের মোহাম্মদি বেগ। অতএব, একথাই প্রতীয়মান হয় যে, উদ্দীপকে 'সিরাজউদ্দৌলা' নাটকের পুরো ভাব প্রকাশিত না হলেও একটি বিশেষ দিক প্রকাশিত হয়েছে।"
        }
      ]
    },
    {
      "number": "11",
      "uddipok": "শাহীন গ্রামে প্রতিবেশীর বাড়িতে চুরি করে ধরা পড়ে। মা-বাবা সম্মান বাঁচাতে ছেলেকে মামাবাড়ি পাঠিয়ে দেয়। সেখানে কিছুদিন থাকার পর নেশাগ্রস্ত হয়ে পড়ে। মামার ঘরের ছোট ছোট দামি জিনিসপত্র হারাতে থাকে। প্রথমত তারা কাজের মেয়েকেই সন্দেহ করে। কিন্তু মেয়ের জন্মদিনের উপহার হারিয়ে গেলে তা পাওয়া যায় শাহীনের ঘরের আলমারির মধ্যে তালাবদ্ধ অবস্থায়। তখন মুখোশ খুলে যায় শাহীনের। মামাবাড়ি থেকে সে বিতাড়িত হয়।",
      "tag": "DIN.B 17",
      "sub_questions": [
        {
          "label": "ক",
          "question": "আত্মসমর্পণ করাই এখন যুক্তিসংগত\"- উক্তিটি কার?",
          "explanation": "'আত্মসমর্পণ করাই এখন যুক্তিসংগত'- এ উক্তিটি করেছেন হলওয়েল।"
        },
        {
          "label": "খ",
          "question": "\"মতিঝিল ছেড়ে আমি এক পা নড়ব না\"- উক্তিটিতে ঘসেটি বেগমের কোন মানসিকতা ফুটে উঠেছে?",
          "explanation": "'মতিঝিল ছেড়ে আমি এক পাও নড়ব না'- উক্তিটিতে ঘসেটি বেগমের ক্রোধ ও ঔদ্ধত্য ফুটে উঠেছে। মতিঝিলে ঘসেটি বেগমের বাড়িতে নবাব সিরাজউদ্দৌলার বিরুদ্ধে ষড়যন্ত্র চলছিল। নবাব সেখানে উপস্থিত হয়ে মতিঝিলের জলসা ভেঙে দেন এবং ঘসেটি বেগমকে তার প্রাসাদে যেতে নির্দেশ দেন। কিন্তু ঘসেটি বেগম তা মানতে নারাজ। তাই নবাবের প্রতি ক্রোধে উন্মত্ত হয়ে সে বলে, 'মতিঝিল ছেড়ে আমি এক পাও নড়ব না।'"
        },
        {
          "label": "গ",
          "question": "শাহীন চরিত্র 'সিরাজউদ্দৌলা' নাটকের কোন চরিত্রের প্রতিনিধিত্ব করে? কীভাবে?",
          "explanation": "শাহীন চরিত্রটি 'সিরাজউদ্দৌলা' নাটকের রবার্ট ক্লাইভ চরিত্রের প্রতিনিধিত্ব করে। রবার্ট ক্লাইভ ছিল উচ্ছৃঙ্খল প্রকৃতির। তার দৌরাত্ম্যে অস্থির হয়ে বাবা- মা তাকে ইস্ট ইন্ডিয়া কোম্পানির চাকরি দিয়ে ভারতবর্ষে পাঠান। ক্লাইভ ভারতবর্ষে এসে অন্যায় ও লুটতরাজ চালিয়েছিল। আবার ভারতবর্ষ লুন্ঠন করা বিপুল পরিমাণ অর্থ ব্রিটিশ কোষাগারে জমা না দিয়ে তা আত্মসাতের অভিযোগে অভিযুক্তও হয়েছিল। উদ্দীপকের শাহীন 'সিরাজউদ্দৌলা' নাটকের ক্লাইভের চারিত্রিক বৈশিষ্ট্যকেই ধারণ করছে। নেতিবাচক আচরণের কারণে মা-বাবার বিরাগভাজন হয় সে। ফলে তার মা-বাবা তাকে মামাবাড়িতে পাঠিয়ে দেন। কিন্তু সেখানেও সে নিজেকে শোধরাতে পারে না। চুরির দায়ে সেখান থেকেও বিতাড়িত হতে হয় তাকে। শাহীনের আচরণের এ সকল দিক 'সিরাজউদ্দৌলা' নাটকের রবার্ট ক্লাইভ চরিত্রকেই প্রতিনিধিত্ব করে।"
        },
        {
          "label": "ঘ",
          "question": "'শাহীন কিংবা লর্ড ক্লাইভের মতো মানুষের অভাব সমাজে নেই'- মন্তব্যটি বিশ্লেষণ করো।",
          "explanation": "শাহীন ও লর্ড ক্লাইভ উভয়েই উচ্ছৃঙ্খল ও বিভলোভী চরিত্র এবং আমাদের সমাজে তাদের মতো মানুষের সংখ্যা কম নয়। 'সিরাজউদ্দৌলা' নাটকের ক্লাইভ উচ্ছৃঙ্খল ও অর্থলোভী ছিল। সে বাংলাকে যথেচ্ছভাবে লুণ্ঠন করতে দ্বিধাবোধ করেনি। ক্লাইভের মতো অর্থলোলুপ মানসিকতা 'সিরাজউদ্দৌলা' নাটকের মিরজাফর, উমিচাঁদ, ঘসেটি বেগম ও মিরনের মধ্যেও দেখা যায়। তারাও অর্থের জন্য নৈতিকতা বিসর্জন দিতে দ্বিধা করেনি। উদ্দীপকের শাহীনের মধ্যে উচ্ছৃঙ্খলতা ও অর্থলোলুপ মানসিকতা লক্ষণীয়। সে নেশাগ্রস্ত একজন যুবক। তাছাড়া তার চুরি করার স্বভাবও লক্ষ করা যায়। ফলে কোনো স্থানেই সে সম্মান পায় না। তার নেতিবাচক চরিত্রের কারণেই তাকে মামাবাড়ি থেকে বিতাড়িত হতে হয়। সর্বোপরি শাহীন সমাজের কাছে একজন ঘৃণিত ব্যক্তি হিসেবেই পরিগণিত হয়। উদ্দীপক ও আলোচ্য নাটকে নৈতিকতা-বর্জিত মানুষের দৃষ্টান্তস্বরূপ শাহীন কিংবা লর্ড ক্লাইভ নামগুলো এসেছে। কিন্তু শুধু এরাই নয়, আমাদের সমাজে এরকম আরও অনেক মানুষ রয়েছে। বরং বলা যায়, বর্তমান সময়ে এদেরই সংখ্যাধিক্য প্রকট হয়ে উঠেছে। যদি এরকম উচ্ছৃঙ্খল, অসৎ ও বিত্তলোভী মানুষ সমাজে না থাকত তাহলে সমাজটা আরও অনেক সুন্দর হতো। তাই প্রশ্নোক্ত মন্তব্যটিকে যথার্থ বলে বিবেচনা করা যায়।"
        }
      ]
    }
  ]
}