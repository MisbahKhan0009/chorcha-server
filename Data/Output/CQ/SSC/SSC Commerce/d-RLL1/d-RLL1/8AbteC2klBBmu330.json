{
  "title": "চট্রগ্রাম বোর্ড ২০২৪",
  "subtitle": "ব্যবসায় উদ্যোগ (11)",
  "questions": [
    {
      "number": "1",
      "uddipok": "জনাব জুবায়ের সয়াবিন তেল বোতলজাত করে বিক্রি করার জন্য একটি অয়েল মিল প্রতিষ্ঠার সিদ্ধান্ত নেন। অয়েল মিল প্রতিষ্ঠার পূর্বে তিনি পণ্যটির প্রতি ভোক্তার চাহিদা ও কাঁচামাল সংগ্রহের প্রতি গুরুত্ব দেন। ফলাফল অনুকূল হওয়ায় তিনি কারখানা স্থাপন করলেন। পরবর্তীতে প্রয়োজনীয় অর্থ ও দক্ষ কলাকৌশলের প্রয়োগের অভাবে তিনি চাহিদা অনুযায়ী পণ্য উৎপাদন করতে পারছেন না।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "উদ্যোক্তার নিজের সক্ষমতা যাচাই করার জন্য ব্যবহৃত পদ্ধতি হলো আত্মবিশ্লেষণ।"
        },
        {
          "label": "খ",
          "question": "",
          "explanation": "যে পরিমাণ পণ্য বিক্রি করলে আয়-ব্যয় সমান হয়, তাকে সম আয়-ব্যয় বিন্দু বলে। এ বিন্দুর মাধ্যমে একটি প্রতিষ্ঠান কী পরিমাণ পণ্য বিক্রি করলে লাভ-লোকসান কিছুই হবে না, তা জানা যায়। সম আয়-ব্যয় জানা থাকলে পণ্যের সঠিক মূল্য, বিক্রয়ের পরিমাণ ও কাঙ্ক্ষিত মুনাফার পরিমাণ নির্ধারণ করা সহজ হয়। এজন্য ব্যবসায়ের ক্ষেত্রে সম আয়-ব্যয় বিন্দু জানা প্রয়োজন।"
        },
        {
          "label": "গ",
          "question": "",
          "explanation": "জনাব জুবায়ের প্রকল্প নির্বাচনের ম্যাক্রোস্ক্রিনিং-এর অর্থনৈতিক ও প্রাকৃতিক পরিবেশের উপাদান যাচাই করেছেন। জনগণের আয় ও সঞ্চয়, খরচ করার প্রবণতা, জীবনযাত্রার মান প্রভৃতির ভিত্তিতে অর্থনৈতিক পরিবেশ গড়ে ওঠে। অপরদিকে শিল্পের জন্য প্রয়োজনীয় কাঁচামাল সংগ্রহ করা হয় প্রাকৃতিক পরিবেশ থেকে। ব্যবসায়ের সফলতার জন্য উভয় পরিবেশের উপাদানগুলো বিবেচনা করতে হয়। উদ্দীপকের জনাব জুবায়ের একটি অয়েল মিল প্রতিষ্ঠা করার সিদ্ধান্ত নেন। অয়েল মিল প্রতিষ্ঠার পূর্বে তিনি ভোক্তাদের চাহিদা, তাদের আয়, খরচ করার প্রবণতা প্রভৃতি যাচাই করেন। এ উপাদানগুলো ম্যাক্রোস্ক্রিনিং-এর অর্থনৈতিক পরিবেশের অন্তর্গত। আবার তিনি পণ্যের কাঁচামাল সংগ্রহের প্রতিও বিশেষ গুরুত্ব দেন। আর শিল্পের জন্য প্রয়োজনীয় কাঁচামাল সংগ্রহ করা হয় প্রাকৃতিক পরিবেশ থেকে। তাই বলা যায়, জনাব জুবায়ের অয়েল মিল প্রতিষ্ঠায় ম্যাক্রোস্ক্রিনিং-এর অর্থনৈতিক ও প্রাকৃতিক্ পরিবেশ যাচাই করেছেন।"
        },
        {
          "label": "ঘ",
          "question": "",
          "explanation": "জনাব জুবায়ের আর্থিক ও কারিগরি উপাদানের অভাবে চাহিদা অনুযায়ী পণ্য উৎপাদন করতে পারছেন না। কোনো প্রকল্প নির্বাচনের আগে প্রকল্পের আর্থিক দিক বিবেচনা করতে হয়। প্রকল্পের ব্যয় নিরূপণ, অর্থায়নের উপায়, মূলধন বিনিয়োগ থেকে পাওয়া সম্ভাব্য লাভ প্রভৃতি আর্থিক দিকের অন্তর্ভুক্ত। অন্যদিকে, উৎপাদন প্রক্রিয়া ও কলাকৌশলের সহজ প্রয়োগ কারিগরি দিকের অন্তর্ভুক্ত। জনাব জুবায়ের অয়েল মিলের একটি কারখানা স্থাপন করেন। এজন্য' প্রথমেই তিনি ভোক্তার চাহিদা ও কাঁচামালের সহজলভ্যতা বিবেচনা করেন। তবে প্রতিষ্ঠান পরিচালনা ও পণ্য উৎপাদনের জন্য তার পর্যাপ্ত অর্থের প্রয়োজন ছিল। আবার উৎপাদন প্রক্রিয়া সহজ করার জন্য দক্ষ কলাকৌশল দরকার ছিল। এসব উপাদান অনুকূলে না থাকায় তিনি চাহিদামতো পণ্য উৎপাদন করতে পারছেন না। কারখানাটিতে প্রতিদিন পণ্য উৎপাদন ও বাজারজাতকরণে প্রচুর খরচ হয়। এছাড়া পণ্যের গুণগত মান ধরে রাখা, ব্যবসায়ের সম্প্রসারণের জন্যও তার অর্থ প্রয়োজন। এই আর্থিক দিক অনুকূল না হওয়ায় উৎপাদন ব্যাহত হয়। পাশাপাশি দক্ষ কলাকৌশলের অভাবে কাঙ্ক্ষিত পরিমাণ উৎপাদন করা সম্ভব হয় না। এই দক্ষ কলাকৌশল কারিগরি উপাদানের অন্তর্ভুক্ত। সুতরাং, আর্থিক ও কারিগরি সহায়তার অভাবে জনাব জুবায়ের চাহিদা অনুযায়ী পণ্য উৎপাদন করতে পারছেন না।"
        }
      ]
    },
    {
      "number": "2",
      "uddipok": "জনাব রায়হান একজন সফল টমেটো ব্যবসায়ী। টমেটোর মৌসুমে দাম কম হওয়ার কারণে তিনি অনেক টমেটো কিনে সংরক্ষণ করেন। পরবর্তীতে দাম বাড়লে বিক্রয়ের সিদ্ধান্ত নেন। হঠাৎ অগ্নিকাণ্ডে সমস্ত টমেটো পুড়ে যায়। ফলে তার ব্যবসায়টি বন্ধ হয়ে যায়।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "পণ্যদ্রব্যের গুণাগুণ, রং, আকার প্রভৃতি বৈশিষ্ট্যের ওপর ভিত্তি করে পণ্যের মান নির্ধারণ করা হলো প্রমিতকরণ।"
        },
        {
          "label": "খ",
          "question": "",
          "explanation": "বিক্রয়িকতা বলতে বিক্রয়কর্মীর ক্রেতা আকর্ষণ করার বিশেষ কৌশল বা দক্ষতাকে বোঝায়। এর মাধ্যমে সম্ভাব্য ক্রেতার কাছে পণ্য বা সেবাসামগ্রী বিক্রি করা সম্ভব হয়। মূলত ব্যক্তিগতভাবে ক্রেতাকে পণ্য কিনতে উৎসাহিত করার কৌশল বিক্রয়িকতা নামে পরিচিত।"
        },
        {
          "label": "গ",
          "question": "",
          "explanation": "জনাব রায়হান বিপণনের গুদামজাতকরণের কাজটি করেছেন। অনেক পণ্য বছরের একটি নির্দিষ্ট সময় উৎপাদিত হলেও ব্যবহার করা হয় সারাবছর। ক্রেতার বছরব্যাপী চাহিদা মেটানোর জন্য সেসব পণ্য গুদামজাতকরণের মাধ্যমে সংরক্ষণ করা হয়। এর ফলে পণ্যের সময়গত উপযোগ সৃষ্টি হয়। উদ্দীপকের জনাব রায়হান একজন সফল টমেটো ব্যবসায়ী। টমেটোর মৌসুমে দাম কম হওয়ার কারণে তিনি অনেক টমেটো কিনে সংরক্ষণ করেন। পরবর্তীতে দাম বাড়লে তিনি টমেটো বিক্রি করবেন বলে সিদ্ধান্ত নেন। এতে মৌসুম ছাড়াও ক্রেতারা টমেটোর যোগান পাবে। ফলে টমেটোর সময়গত উপযোগ তৈরি হবে। এভাবে বছরব্যাপী চাহিদা মেটানোর জন্য টমেটো সংরক্ষণ করার সাথে গুদামজাতকরণের মিল রয়েছে। সুতরাং, জনাব রায়হান বিপণনের গুদামজাতকরণের কাজটি করেছেন।"
        },
        {
          "label": "ঘ",
          "question": "",
          "explanation": "জনাব রায়হান অগ্নিবিমা চুক্তি করলে ব্যবসায়টি টিকে থাকতে পারতো বলে আমি মনে করি। অগ্নিজনিত আর্থিক ক্ষতির হাত থেকে রক্ষা পেতে অগ্নিবিমা চুক্তি করা হয়। সাধারণত পণ্য, ঘরবাড়ি, গুদাম, কারখানা, যন্ত্রপাতি প্রভৃতি আগুনে পুড়ে যাওয়া থেকে রক্ষার জন্য এ বিমা করা হয়। এ বিমা চুক্তির অধীনে নির্ধারিত সময়ের অগ্নিজনিত ক্ষতির জন্য বিমা কোম্পানি ক্ষতিপূরণ দেয়। উদ্দীপকের জনাব রায়হান একজন টমেটো ব্যবসায়ী। টমেটোর মৌসুমে দাম কম হওয়ায় তিনি অনেক টমেটো কিনে সংরক্ষণ করেন। অর্থাৎ তিনি টমেটো গুদামজাত করেন। কিন্তু হঠাৎ গুদামে আগুন লেগে সমস্ত টমেটো পুড়ে যায়। ফলে তার ব্যবসায়টি বন্ধ হয়ে যায়। এক্ষেত্রে জনাব রায়হানের উচিত ছিল অগ্নিবিমা করে রাখা। কারণ গুদামে বৈদ্যুতিক শর্ট-সার্কিটসহ বিভিন্ন কারণে আগুন লাগতে পারে। তিনি অগ্নিবিমা করে রাখলে আগুনের কারণে তার গুদাম ও পণ্যের ক্ষতির জন্য ক্ষতিপূরণ পেতেন। এই ক্ষতিপূরণের অর্থ দিয়ে আবারও তিনি ব্যবসায়ের কাজ শুরু করতে পারতেন। এতে তাকে তার ব্যবসায়টি আর বন্ধ করতে হতো না। সুতরাং, অগ্নিবিমা চুক্তির পদক্ষেপ নিলে জনাব রায়হানের ব্যবসায়টি টিকে থাকতে পারতো।"
        }
      ]
    },
    {
      "number": "3",
      "uddipok": "মামুন, মাসুদ ও মাসরুর XYZ নামে সমঝোতার ভিত্তিতে একটি ব্যবসায় প্রতিষ্ঠান গড়ে তোলেন। ব্যবসায় প্রতিষ্ঠানটি পরিচালনার ক্ষেত্রে তারা এ মর্মে সিদ্ধান্ত গ্রহণ করেন যে, তারা মূলধন অনুপাতে লাভ-লোকসান বণ্টন করে নিবেন। ব্যবসায়টি দ্রুত সফল হওয়ার কারণে তারা আরও কমপক্ষে ৪ জন বন্ধু মিলে ABC লি. নামে একটি ব্যবসায় প্রতিষ্ঠান স্থাপন করেন। কিন্তু প্রতিষ্ঠানটি সকল কার্যক্রম শেষ হলে এখনো নিবন্ধন করতে পারেনি। যার ফলে প্রতিষ্ঠান তার কার্যক্রম শুরু করতে ব্যর্থ হয়েছে।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "ব্যক্তি না হয়েও ব্যক্তির ন্যায় আইনগত মর্যাদা ও অধিকার অর্জন করাকে ব্যবসায়ের কৃত্রিম ব্যক্তিসত্তা বলে।"
        },
        {
          "label": "খ",
          "question": "",
          "explanation": "সরকার কর্তৃক গঠিত, পরিচালিত ও নিয়ন্ত্রিত ব্যবসায়কে রাষ্ট্রীয় কারবার বলে। এ ব্যবসায় রাষ্ট্রপতির বিশেষ অধ্যাদেশ কিংবা জাতীয় সংসদে আইন পাসের মাধ্যমে গঠিত হয়। এ ব্যবসায়ের মুখ্য উদ্দেশ্য হলো জনকল্যাণ। রাষ্ট্রীয় কারবার থেকে অর্জিত মুনাফা সরকারি কোষাগারে জমা হয়।"
        },
        {
          "label": "গ",
          "question": "",
          "explanation": "XYZ ব্যবসায় প্রতিষ্ঠানটি মালিকানার ভিত্তিতে একটি অংশীদারি ব্যবসায়। দুই বা ততোধিক ব্যক্তি মুনাফা অর্জনের উদ্দেশ্যে চুক্তির ভিত্তিতে এ ব্যবসায় গঠন করে। এ ব্যবসায়ের মূলভিত্তি হলো চুক্তি। চুক্তি ছাড়া অংশীদারি ব্যবসায় গঠিত হতে পারে না। এটি অনুযায়ী অংশীদারদের মধ্যে লাভ-লোকসান বণ্টন হয়। উদ্দীপকের মামুন, মাসুদ ও মাসরুর সমঝোতার ভিত্তিতে একটি ব্যবসায় প্রতিষ্ঠান গড়ে তোলেন। চুক্তি অনুযায়ী তারা ব্যবসায়টি পরিচালনা এবং মূলধন অনুপাতে লাভ-লোকসান বণ্টন করবেন। আবার ব্যবসায়টিতে সৃষ্ট দায় বহনে তাদের ব্যক্তিগত সম্পত্তি পর্যন্ত দায়বদ্ধ থাকবে। সদস্য সংখ্যা ও চুক্তিবদ্ধ সম্পর্ক বিবেচনায় এটি অংশীদারি ব্যবসায়ের সাথে মিলে যায়। তাই বলা যায়, XYZ ব্যবসায় প্রতিষ্ঠানটি একটি অংশীদারি ব্যবসায়।"
        },
        {
          "label": "ঘ",
          "question": "",
          "explanation": "উদ্দীপকের ABC লি. প্রতিষ্ঠানটিকে নিবন্ধক নিবন্ধনপত্র সরবরাহ করেনি বিধায় ব্যবসায় কার্যক্রম শুরু করতে পারছে না। যৌথ মূলধনী কোম্পানিকে ব্যবসায়িক কার্যক্রম শুরু করার আগে নিবন্ধনপত্র সংগ্রহ করতে হয়। এজন্য কোম্পানি নিবন্ধনের জন্য নিবন্ধকের অফিস থেকে আবেদনপত্র সংগ্রহ করতে হয়। নিবন্ধক প্রয়োজনীয় দলিলাদি বিবেচনা করে সন্তুষ্ট হলে নিবন্ধন বইতে কোম্পানির নাম তালিকাভুক্ত করে নিবন্ধনপত্র দেন। উদ্দীপকের মামুন, মাসুদ ও মাসরুরসহ আরও ৪ বন্ধু মিলে ABC লি. নামে একটি ব্যবসায় প্রতিষ্ঠান স্থাপন করার সিদ্ধান্ত নেন। এ ব্যবসায়টির পরিধি তাদের আগের অংশীদারি ব্যবসায়ের চেয়ে অনেক বেশি। পরবর্তীতে তারা প্রয়োজনীয় দলিলপত্র প্রণয়ন করে। কিন্তু তারা এখনো প্রতিষ্ঠানটির নিবন্ধনপত্র সংগ্রহ করতে পারেননি। এতে তারা প্রতিষ্ঠানের ব্যবসায়িক কার্যক্রম শুরু করতে পারছে না। উদ্দীপকের মামুনদের নতুন ব্যবসায় সংগঠনের জন্য নিবন্ধনপত্র সংগ্রহ করা বাধ্যতামূলক। নিবন্ধনপত্রকে কোম্পানির জন্মসনদ বলা হয়। কিন্তু নিবন্ধক তাদেরকে এখনো এ দলিলটি সরবরাহ করেন নি। এটি থাকলে তারা তাদের ব্যবসায়িক কার্যক্রম শুরু করতে পারতো। এছাড়া তাদের প্রতিষ্ঠানটি একটি নিবন্ধিত প্রতিষ্ঠান হিসেবে যাত্রা শুরু করতে পারবে। কিন্তু তারা এখনো এটি পায়নি বলে তাদের সব কার্যক্রম এখনো বন্ধ আছে। তাই বলা যায়, নিবন্ধনপত্র না পাওয়ায় ABC লি. প্রতিষ্ঠানটি ব্যবসায়িক কার্যক্রম শুরু করতে পারছে না।"
        }
      ]
    },
    {
      "number": "4",
      "uddipok": "জনাব সজল একজন বেকার যুবক। বন্ধুর পরামর্শে তিনি যুব উন্নয়ন অধিদপ্তর থেকে গবাদি পশু-পাখি পালনের প্রশিক্ষণ নেন। নিজের জমাকৃত কিছু অর্থ এবং বন্ধুর কাছ থেকে কিছু টাকা ধার নিয়ে তিনি হাঁস-মুরগি পালনের প্রকল্প হাতে নেন। অল্প কিছুদিনের মধ্যে তিনি আর্থিকভাবে সচ্ছল হন।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "কনট্রামস-এর প্রধান কাজ হলো বিভিন্ন ধরনের কম্পিউটার প্রোগ্রামিং ও কম্পিউটার চালনা শিক্ষা দেওয়া।"
        },
        {
          "label": "খ",
          "question": "",
          "explanation": "ব্যবসায়ে সাফল্যের গুরুত্বপূর্ণ শর্ত হচ্ছে পণ্যের সঠিক চাহিদা নির্ধারণ করা। যেকোনো পণ্য নিয়ে ব্যবসায় শুরুর আগে বাজার জরিপ করতে হয়। বাজার জরিপ ও অন্যান্য পদ্ধতির মাধ্যমে নিরূপণ করা হয় যে বাজারে উক্ত পণ্যের কতটুকু চাহিদা আছে। এছাড়াও পণ্যের বাজারের পরিধি ও বাজারজাতকরণের কৌশল যথাযথভাবে নির্ণয় করতে হয়। এভাবে পণ্যের চাহিদা সঠিকভাবে নির্ধারণ করলে ব্যবসায়ে সফলতা লাভ করা যায়।"
        },
        {
          "label": "গ",
          "question": "",
          "explanation": "জনাব সজলের কাজটি একটি আত্মকর্মসংস্থানমূলক কাজ। আত্মকর্মসংস্থানের মাধ্যমে স্বল্প পুঁজি ও ন্যূনতম ঝুঁকি নিয়ে নিজেই নিজের কর্মসংস্থানের ব্যবস্থা করা হয়। এর মাধ্যমে যেকোনো ব্যক্তি সহজে তার বেকারত্ব দূর করতে পারেন। উদ্দীপকের জনাব সজল যুব উন্নয়ন অধিদপ্তর থেকে গবাদি পশু-পাখি পালনের ওপর প্রশিক্ষণ নেন। প্রশিক্ষণ শেষে তিনি নিজের অর্থ ও বন্ধুর কাছ থেকে কিছু টাকা ধার নেন। এরপর তিনি এ প্রশিক্ষণলব্ধ জ্ঞান ও অর্থ নিয়ে হাঁস-মুরগি পালনের প্রকল্প হাতে নেন। এভাবে নিজস্ব স্বল্প পুঁজি ও দক্ষতা কাজে লাগিয়ে তিনি নিজের কাজের ব্যবস্থা করেছেন। এতে তার আয়ের সুযোগ তৈরি হয়েছে। এসব বৈশিষ্ট্য আত্মকর্মসংস্থানের সাথে মিলে যায়। তাই বলা যায়, জনাব সজলের হাঁস-মুরগির প্রকল্পের কাজটি আত্মকর্মসংস্থানমূলক কাজের অন্তর্ভুক্ত।"
        },
        {
          "label": "ঘ",
          "question": "",
          "explanation": "জনাব সজলের কার্যক্রমটি বাংলাদেশের বেকারত্ব কমিয়ে অর্থনৈতিক উন্নয়নকে ত্বরান্বিত করতে পারে। আত্মকর্মসংস্থানকারী ব্যক্তি নিজেই নিজের কর্মসংস্থান ও আয়ের সুযোগ তৈরি করেন। তার সফলতায় অনুপ্রাণিত হয়ে বেকার যুবসমাজ এ কাজের প্রতি আগ্রহী হয়। ফলে বেকারত্ব কমে এবং দেশের অর্থনীতির চাকা সচল থাকে। উদ্দীপকের জনাব সজল যুব উন্নয়ন অধিদপ্তর থেকে গবাদি পশু-পাখি পালনের ওপর প্রশিক্ষণ নেন। এরপর তিনি হাঁস-মুরগি পালনের প্রকল্প হাতে নেন। নিজের কঠোর পরিশ্রম, দক্ষতা ও সৃজনশীলতার কারণে তিনি সফল হন। তার কাজটি একটি আত্মকর্মসংস্থানমূলক কাজ। জনাব সজলের এই আত্মকর্মসংস্থানের ফলে তার আর্থিক অবস্থার উন্নতি হয়েছে। ভবিষ্যতে তার ব্যবসায় বড় হলে সেখানে অনেক মানুষের কর্মসংস্থানের ব্যবস্থা হবে। এটি দেখে অনেক শিক্ষিত ও স্বল্পশিক্ষিত বেকার যুবক-যুবতী আত্মকর্মসংস্থানের প্রতি উৎসাহিত হবে। ফলে বেকার সমস্যা কমবে এবং জাতীয় আয় বাড়বে। আর জাতীয় আয় বাড়লে দেশের অর্থনৈতিক উন্নয়ন সাধিত হবে। সুতরাং, জনাব সজলের মতো সফল ব্যক্তিরাই দেশের অর্থনৈতিক উন্নয়নকে ত্বরান্বিত করতে পারে।"
        }
      ]
    },
    {
      "number": "5",
      "uddipok": "লেখাপড়া শেষ করে জনাব মাসুদা চাকরি না করে স্বাবলম্বী হতে চান। টেলিভিশনে শাড়ির বিজ্ঞাপন দেখে তিনি, একটি প্রতিষ্ঠান হতে প্রশিক্ষণ নিয়ে তাঁতের শাড়ি তৈরির কারখানা স্থাপন করেন। কিন্তু কারখানাটি স্থাপনের সময় কাঁচামাল সরবরাহ ও অবকাঠামোগত কিছু সমস্যায় পড়েন। যা থেকে উত্তরণের জন্য জনাব মাসুদা প্রশিক্ষণ প্রদানকারী একটি প্রতিষ্ঠান হতে প্রয়োজনীয় সহায়তা পান। এমনকি প্রতিষ্ঠানটি বিপণনেও সহায়তা করে।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "বিসিক এর প্রধান কাজ হলো ক্ষুদ্র ও কুটির শিল্পখাতের উন্নয়নের জন্য বিনিয়োগে পরামর্শদান।"
        },
        {
          "label": "খ",
          "question": "",
          "explanation": "মহিলা অধিদপ্তরের প্রধান কাজ হলো মহিলাদের সৃজনশীলতার বিকাশ, আত্মকর্মসংস্থান ও ক্ষমতায়ন। মহিলা অধিদপ্তর নারী উদ্যোক্তাদের প্রশিক্ষণ ও ঋণ দেওয়াসহ বিভিন্ন ধরনের সহায়তা দেয়। প্রশিক্ষণের মধ্যে আছে হাঁস-মুরগি ও গবাদিপশু পালন, হস্ত শিল্প, বাটিকের কাজ, বুনন শিল্প, সেলাই প্রভৃতি।"
        },
        {
          "label": "গ",
          "question": "",
          "explanation": "জনাব মাসুদা সমর্থনমূলক সহায়তা নিয়েছেন। ব্যবসায় বা শিল্প প্রতিষ্ঠান স্থাপন একটি ঝুঁকিপূর্ণ কাজ। তাই উদ্যোক্তা ব্যবসায় গঠনে আগ্রহী হওয়ার পর তা বাস্তবে রূপ দিতে সমর্থনমূলক সহায়তার প্রয়োজন হয়। ব্যবসায় নিবন্ধন, মূলধন সহায়তা, যন্ত্রপাতি সংগ্রহ, কর অবকাশ, অবকাঠামোগত সহায়তা প্রভৃতি এ সহায়তার অন্তর্গত। উদ্দীপকের মাসুদা টেলিভিশনে শাড়ির বিজ্ঞাপন দেখে তিনি একটি প্রতিষ্ঠান হতে প্রশিক্ষণ নেন। এরপর তিনি তাঁতের শাড়ি তৈরির কারখানা স্থাপন করেন। কিন্তু কারখানাটি স্থাপনের সময় কাঁচামাল। সরবরাহ ও অবকাঠামোগত সমস্যায় পড়েন। এজন্য তিনি প্রশিক্ষণ প্রদানকারী প্রতিষ্ঠান থেকে প্রয়োজনীয় সহায়তা নেন। প্রতিষ্ঠানটি তাকে কাঁচামাল সরবরাহের জন্য প্রয়োজনীয় সহায়তা দেয়। আবার, এটি অবকাঠামোগত অবস্থা উন্নয়নেও তাকে প্রয়োজনীয় পরামর্শ দেয়। এতে তার সমস্যা দূর হয়। এ বৈশিষ্ট্যগুলো ব্যবসায়ের সমর্থনমূলক সহায়তার অন্তর্ভুক্ত। তাই বলা যায়, জনাব মাসুদা সমর্থনমূলক সহায়তা নিয়েছেন ।"
        },
        {
          "label": "ঘ",
          "question": "",
          "explanation": "জনাব মাসুদার ব্যবসায় প্রতিষ্ঠানে সহায়তাকারী বাংলাদেশ ক্ষুদ্র ও কুটির শিল্প সংস্থাটির ভূমিকা গুরুত্বপূর্ণ বলে আমি মনে করি। নতুন ব্যবসায় স্থাপন ও তা সম্প্রসারণে সাহায্য-সহযোগিতা প্রয়োজন। এজন্য বাংলাদেশ ক্ষুদ্র ও কুটির শিল্প সংস্থা ব্যবসায় সম্প্রসারণে সহায়তাকারী প্রতিষ্ঠান হিসেবে কাজ করে। এ সংস্থা ব্যবসায় পরিচালনা, অবকাঠামোগত উন্নয়ন ও বিনিয়োগে পরামর্শ দেয়। উদ্দীপকের জনাব মাসুদা লেখাপড়া শেষে চাকরি না করে স্বাবলম্বী হতে চান। এজন্য তিনি প্রশিক্ষণ নিয়ে একটি কারখানা স্থাপন করেন। কিন্তু কারখানা স্থাপনের সময় তিনি কাঁচামাল সরবরাহ ও অবকাঠামোগত কিছু সমস্যায় পড়েন। এক্ষেত্রে বাংলাদেশ ক্ষুদ্র ও কুটির শিল্প সংস্থা তার এ সমস্যা সমাধানে সহায়তা করে। বাংলাদেশ ক্ষুদ্র ও কুটির শিল্প সংস্থার সাহায্যে জনাব মাসুদা তার উদ্যোগ বাস্তবায়ন করতে পেরেছেন। সংস্থাটি তাকে ব্যবসায়ের কাঁচামাল সরবরাহের তথ্য দিয়ে সহায়তা করেছে। আবার, তার কারখানাতে অবকাঠামোগত (বিদ্যুৎ, গ্যাস ও যাতায়াত ব্যবস্থা) উন্নয়নে তাকে সহযোগিতা করেছে। এছাড়াও প্রতিষ্ঠানটি তাকে পণ্য বিপণনেও সহায়তা করে। এতে তার ব্যবসায় পরিচালনাগত সুবিধা' নিশ্চিত হয়েছে। অতএব বলা যায়, জনাব মাসুদার ব্যবসায় প্রতিষ্ঠানে 'সহায়তাকারী সংস্থা বাংলাদেশ ক্ষুদ্র ও কুটির শিল্প ভূমিকা রেখেছে।"
        }
      ]
    },
    {
      "number": "6",
      "uddipok": "জনাব আবির রংপুর মহাসড়কের পাশে একটি ওয়ার্কশপের কারখানা গড়ে তোলেন। তিনি নিজের জমানো টাকা, বন্ধু ও আত্মীয়-স্বজনের থেকে ধার নিয়ে ব্যবসায়ে মূলধন বিনিয়োগ করেন। তিনি দক্ষতার সাথে মেরামতের কাজ করেন। এজন্য তিনি ব্যবসায় সম্প্রসারণ করে আরও ৩ জন কর্মচারী নিয়োগ দেন ও একটি বেসরকারি আর্থিক প্রতিষ্ঠান থেকে সহায়তা নেন। কর্মচারীরা প্রতিষ্ঠানের কার্যাবলি সঠিকভাবে করছে কি না সেটি তদারকি করেন। ফলে প্রতিষ্ঠানটি দিন দিন উন্নতির দিকে ধাবিত হচ্ছে।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "সাধারণত ব্যবসায়ের জন্য অর্থ সংগ্রহ করাকে ব্যবসায় অর্থায়ন বলে।"
        },
        {
          "label": "খ",
          "question": "",
          "explanation": "বিমা হলো এক ধরনের চুক্তি, যেখানে বিমাকারী প্রতিষ্ঠান নির্দিষ্ট প্রিমিয়ামের বিনিময়ে বিমাগ্রহীতাকে আর্থিক ক্ষতিপূরণ দেয়। বিমা প্রতিষ্ঠান সম্পত্তির ঝুঁকি নেয়। নিদিষ্ট ঝুঁকির কারণে বিমাগ্রহীতার ক্ষতি হলে বিমাকারী ক্ষতিপূরণ দেয়। তাই একে ক্ষতিপূরণের চুক্তি বলা হয়ে থাকে।"
        },
        {
          "label": "গ",
          "question": "",
          "explanation": "জনাব আবির ব্যবস্থাপনার নিয়ন্ত্রণ কাজটি সম্পাদন করেছেন। এটি ব্যবস্থাপনা প্রক্রিয়ার সর্বশেষ কাজ। এর মাধ্যমে কোনো কাজের আদর্শমানের সাথে প্রকৃত কার্যফলের তুলনা করা হয়। এরপর বিচ্যুতি নির্ণয় এবং সংশোধনমূলক ব্যবস্থা গ্রহণ করা হয়। নিয়ন্ত্রণের ওপর ভিত্তি করেই পরবর্তী পরিকল্পনা নেওয়া হয়। উদ্দীপকে জনাব আবির রংপুর 'মহাসড়কের পাশে একটি ওয়ার্কশপের কারখানা গড়ে তোলেন। তার কারখানাটিতে অনেক কর্মচারী রয়েছে। তিনি প্রতিদিন এদের কাজ পর্যবেক্ষণ করেন। এছাড়া তাদের কাজ ভুল হচ্ছে কি না তাও তিনি অনুসন্ধান করেন। কর্মচারীরা প্রতিষ্ঠানের কার্যাবলি সঠিকভাবে করছে কি না তিনি সেটি তদারকি করেন। তাদের কাজের গড়মিল পাওয়া গেলে তিনি প্রয়োজনীয় ব্যবস্থা নেন। তার এই কাজটি নিয়ন্ত্রণকে নির্দেশ করে। সুতরাং, জনাব আবির ব্যবস্থাপনার নিয়ন্ত্রণ কাজটি সম্পাদন করেছেন।"
        },
        {
          "label": "ঘ",
          "question": "",
          "explanation": "জনাব আবিরের আর্থিক সহায়তার উৎসসমূহের ভূমিকা অপরিসীম বলে আমি মনে করি। ব্যবসায়ের জন্য অর্থ সংগ্রহ করা হলো অর্থায়ন। যেকোনো ব্যবসায় প্রতিষ্ঠানের জন্য অর্থ বা মূলধন প্রয়োজন। এ অর্থ বা মূলধন নিজস্ব তহবিল, আত্মীয়-স্বজন, ব্যাংক ও আর্থিক প্রতিষ্ঠান প্রভৃতি উৎস থেকে সংগ্রহ করা হয়। উদ্দীপকে জনাব আবির রংপুর মহাসড়কের পাশে একটি ওয়ার্কশপের কারখানা গড়ে তোলেন। তিনি নিজের জমানো টাকা, বন্ধু ও আত্মীয়-স্বজন থেকে ধার নিয়ে ব্যবসায়ে মূলধন বিনিয়োগ করেন। ব্যবসায় সম্প্রসারণের প্রয়োজন হলে তিনি একটি বেসরকারি আর্থিক প্রতিষ্ঠান থেকে সহায়তা নেন। এক্ষেত্রে তার অর্থসংস্থানের উৎস হলো নিজস্ব তহবিল, আত্মীয়-স্বজন ও বেসরকারি আর্থিক প্রতিষ্ঠান। জনাব আবির সহজেই নিজস্ব তহবিল ও ধার করা অর্থ দিয়ে ব্যবসায় শুরু করেছেন। এই অর্থ দিয়ে তিনি সুষ্ঠুভাবে ব্যবসায় পরিচালনা করছেন। আবার ব্যবসায় সম্প্রসারণের কারণে তিনি একটি বেসরকারি আর্থিক প্রতিষ্ঠান থেকে ঋণ নেন। এই ধরনের প্রতিষ্ঠান সাধারণত স্বল্প, মধ্য ও দীর্ঘমেয়াদি ঋণ দিয়ে থাকে। এতে তার ব্যবসায় সম্প্রসারণ সহজ হয়। এ ধরনের উৎস থেকে সহজে অর্থায়ন করা না গেলে তার পক্ষে ব্যবসায় গঠন ও সম্প্রসারণ সম্ভব হতো না। সুতরাং, জনাব আবিরের ব্যবসায় প্রতিষ্ঠান গড়ে তোলার ক্ষেত্রে আর্থিক সহায়তার উৎসসমূহের ভূমিকা যথার্থ।"
        }
      ]
    },
    {
      "number": "7",
      "uddipok": "জনাব আলম ঢাকা জেলার EPZ এলাকায় সরকারের অনুমোদন নিয়ে 'আলম ট্যানারি লি.' নামে একটি চামড়া প্রক্রিয়াজাতকরণ কারখানা স্থাপন করেন। তার বিনিয়োগকৃত মূলধনের পরিমাণ ২০ কোটি টাকা। নদী সংলগ্ন তার কারখানায় ২০০ জন শ্রমিক কর্মরত রয়েছে। পরিবেশের দূষণ না করে এই কারখানায় তৈরি ব্যাগ, জুতা ও বেল্ট বিশ্বের বিভিন্ন দেশে রপ্তানি হচ্ছে।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "যে শিল্পের উৎপাদিত সামগ্রী পুনরায় সৃষ্টি বা উৎপাদনের কাজে ব্যবহৃত হয়, তাকে প্রজনন শিল্প বলে।"
        },
        {
          "label": "খ",
          "question": "",
          "explanation": "শিল্প খাতে নিয়োজিত হয়ে বিপুলসংখ্যক মানুষ জীবিকা নির্বাহ করতে পারায় একে কর্মসংস্থানের বড় ক্ষেত্র হিসেবে বিবেচনা করা হয়। প্রাকৃতিক সম্পদ, শ্রম ও যন্ত্রপাতিকে কাজে লাগিয়ে মানুষের ব্যবহার উপযোগী পণ্য তৈরি করা শিল্পের কাজ। এটি সাধারণত উৎপাদনের সাথে জড়িত থাকে। শিল্প প্রতিষ্ঠানগুলো উৎপাদন ও অন্যান্য কাজ পরিচালনায় বিপুলসংখ্যক কর্মী নিয়োগ দেয়। এর মাধ্যমে তাদের কর্মসংস্থান সৃষ্টি হয়। তাই বলা যায়, শিল্প হলো কর্মসংস্থানের বড় ক্ষেত্র।"
        },
        {
          "label": "গ",
          "question": "",
          "explanation": "উদ্দীপকের জনাব আলমের ব্যবসায়টি উৎপাদনমুখী মাঝারি শিল্পের অন্তর্গত। এ শিল্প পণ্যসামগ্রী তৈরি রা প্রক্রিয়াজাতকরণের সাথে জড়িত। উৎপাদনমুখী মাঝারি শিল্পে ১৫ থেকে ৫০ কোটি টাকা মূলধনের প্রয়োজন হয়। আবার, এ শিল্পে ১২১ থেকে ৩০০ জন শ্রমিক কাজ করে। উদ্দীপকে জনাব আলমের একটি কারখানা আছে। তার এ কারখানাটিতে চামড়া প্রক্রিয়াজাত করে ব্যাগ, জুতা ও বেল্ট প্রস্তুত করা হয়। কাজের ধরনের ভিত্তিতে তার কারখানাটি একটি উৎপাদনমুখী প্রতিষ্ঠান। আর কারখানাটিতে তিনি ২০ কোটি টাকা মূলধন হিসেবে বিনিয়োগ করেন। আবার তার কারখানাটিতে ২০০ জন শ্রমিক কর্মরত রয়েছে। মূলধনের পরিমাণ ও শ্রমিক সংখ্যার সাথে উৎপাদনমুখী মাঝারি শিল্পের মিল রয়েছে। সুতরাং, জনাব আলমের ব্যবসায়টি উৎপাদনমুখী মাঝারি শিল্পের। অন্তর্গত।"
        },
        {
          "label": "ঘ",
          "question": "",
          "explanation": "আর্থ-সামাজিক অবস্থা বিবেচনায় জনাব আলমের শিল্পটি স্থাপনের যৌক্তিকতা রয়েছে বলে আমি মনে করি। কোনো দেশের অর্থনীতির প্রভাবক হিসেবে শিল্প গুরুত্বপূর্ণ ভূমিকা পালন করে। এটি ক্রেতা-ভোক্তার চাহিদা অনুযায়ী পণ্য উৎপাদন নিশ্চিত করে। এছাড়া এটি দেশের বেকার জনগোষ্ঠীর জন্য কর্মসংস্থানের সুযোগও সৃষ্টি করে। উদ্দীপকে জনাব আলমের চামড়া প্রক্রিয়াজাতকরণের একটি কারখানা রয়েছে। বৈশিষ্ট্যানুযায়ী এটি একটি উৎপাদনমুখী মাঝারি শিল্প। প্রতিষ্ঠানটি সরকারের অনুমোদন নিয়ে পরিবেশ দূষণ না করে এর কর্মকাণ্ড পরিচালনা করছে। এছাড়া প্রতিষ্ঠানটি এর উৎপাদিত চামড়ার ব্যাগ, জুতা ও বেল্ট বিভিন্ন দেশে রপ্তানি করে। কারখানাটি চামড়া প্রক্রিয়াজাত করেও এটির নির্গত বর্জ্য যত্রতত্র ফেলছে না। এতে কারখানার পাশে বসবাসরত মানুষের জনজীবন তেমন কোনো হুমকির মুখে পড়ছে না। আবার এটি পণ্য রপ্তানি করে বৈদেশিক মুদ্রা অর্জন করছে, যা দেশের জাতীয় আয় বাড়াচ্ছে। এছাড়া কারখানাটি বিপুল জনগোষ্ঠীর জন্য কর্মসংস্থানের একটি অন্যতম ক্ষেত্র হিসেবে কাজ করছে। এসব কর্মকাণ্ডের মাধ্যমে সর্বোপরি দেশের আর্থ-সামাজিক উন্নয়ন হচ্ছে। তাই বলা যায়, আর্থ-সামাজিক অবস্থা বিবেচনায় জনাব আলমের শিল্পটি স্থাপনের যৌক্তিকতা রয়েছে।"
        }
      ]
    },
    {
      "number": "8",
      "uddipok": "মিসেস শায়লা' একজন গার্মেন্টস ব্যবসায়ী। তিনি তার প্রতিষ্ঠানের কর্মচারীদের সাথে সুন্দর ব্যবহার করেন এবং ন্যায্য পারিশ্রমিক দেন। এছাড়াও তিনি উৎসব বোনাস ও বার্ষিক বনভোজনের ব্যবস্থা করেন। শীতকালে তার একটি নিজস্ব ফাউন্ডেশন থেকে এলাকার দুস্থদের মাঝে শীতবস্ত্র বিতরণ করেন। এছাড়াও স্কুল-কলেজের বিভিন্ন অনুষ্ঠানে অংশগ্রহণ করে অনুদানের ব্যবস্থা করেন।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "মানুষের ভালো-মন্দের বিচার-বিশ্লেষণ করে সঠিকটি বেছে নেওয়াই হলো নৈতিকতা।"
        },
        {
          "label": "খ",
          "question": "",
          "explanation": "লাশিল্পোন্নয়নের সবচেয়ে বড় সমস্যা হলো পরিবেশ দূষণ। নতুন শিল্প কারখানা স্থাপনের ফলে শিল্পবর্জ্যের পরিমাণ বেড়ে যায়। এসব বর্জ্য নদী-নালায় পড়ে পানি দূষণ' করে। আবার কলকারখানার কালো ধোঁয়া বায়ু দূষণ করে। এছাড়া, কারখানার মেশিনের বিকট আওয়াজ শব্দ দূষণ করে। এভাবে শিল্পোন্নয়ন পরিবেশ দূষণ বাড়ায়।"
        },
        {
          "label": "গ",
          "question": "",
          "explanation": "উদ্দীপকে মিসেস শায়লা শ্রমিক-কর্মচারীদের প্রতি সামাজিক দায়বদ্ধতা পালন করেন। শ্রমিক-কর্মচারীদের মাধ্যমে ব্যবসায় পরিচালিত হয়। তাই তাদের স্বার্থকে অবহেলা করে ব্যবসায় পরিচালনা করা সম্ভব নয়। এদের প্রতি প্রতিষ্ঠানের কিছু দায়বদ্ধতা (যেমন: উপযুক্ত পারিশ্রমিক, কাজের পরিবেশ, চাকরির নিরাপত্তা প্রভৃতি) আছে। এগুলো পূরণের মাধ্যমে ব্যবসায়ের কাজে গতিশীলতা আনা সম্ভব। উদ্দীপকের মিসেস শায়লা গার্মেন্টস প্রতিষ্ঠানের একজন মালিক। তিনি তার প্রতিষ্ঠানের কর্মচারীদের জন্য সুন্দর কাজের পরিবেশ নিশ্চিত করেন। তিনি তাদের ন্যায্য পারিশ্রমিক দিয়ে থাকেন। এছাড়া তিনি উৎসব বোনাস ও বার্ষিক বনভোজনেরও ব্যবস্থা করেন। এতে কর্মচারীরা সন্তুষ্টি নিয়ে প্রতিষ্ঠানটিকে নিজের মনে করে কাজ করে। ফলে শ্রমিক অসন্তোষ হয় না এবং উন্নতমানের পণ্য উৎপাদন নিশ্চিত হয়। এসব কাজের মাধ্যমে মিসেস শায়লা সমাজের শ্রমিক-কর্মচারীদের প্রতি দায়িত্ব পালন করেছেন।"
        },
        {
          "label": "ঘ",
          "question": "",
          "explanation": "মিসেস শায়লা সামাজিক দায়বদ্ধতামূলক কাজের দ্বারা জনগণের আস্থা অর্জন করতে পারবেন বলে আমি মনে করি। সমাজ থেকে বিভিন্ন সুযোগ-সুবিধা গ্রহণ করেই ব্যবসায় উন্নতি ও সমৃদ্ধি ঘটে। তাই ব্যবসায়ীকে মুনাফা অর্জনের সাথে সমাজের জন্য কিছু। কল্যাণমূলক বা মঙ্গলজনক কাজ করতে হয়। যেমন: জাতীয় দুর্যোগে জনগণের পাশে দাঁড়ানো, স্কুল, কলেজ, মসজিদ, মাদ্রাসায় অনুদান দেওয়া ইত্যাদি। এটি ব্যবসায়কে দীর্ঘমেয়াদে টিকে থাকতে সহায়তা করে। উদ্দীপকের মিসেস শায়লা একজন গার্মেন্টস ব্যবসায়ী। তিনি তার কর্মচারীদের জন্য সুন্দর কাজের পরিবেশ নিশ্চিতের পাশাপাশি ন্যায্য পারিশ্রমিক দেন। এছাড়া তিনি উৎসব বোনাস ও বার্ষিক বনভোজনের ব্যবস্থা করেন। আবার, তিনি শীতকালে তার এলাকার দুস্থদের মাঝে শীতবস্ত্র বিতরণ ও স্কুল-কলেজের বিভিন্ন অনুষ্ঠানে অনুদানের ব্যবস্থা করেন। সামাজিক দায়বদ্ধতা থেকে তিনি এ কাজগুলো করেন। মিসেস শায়লা তার শ্রমিক-কর্মচারীদের প্রতি দায়িত্ব পালন করায় তারা ব্যবসায়ের উন্নয়নে কাজ করে। দুস্থদের শীতবস্ত্র ও স্কুল-কলেজে অনুদান দেওয়ার মাধ্যমে সমাজের মানুষ উপকৃত হয়। এর মাধ্যমে তার প্রতিষ্ঠানের সুনাম বেড়ে যায়। এতে তার পক্ষে জনগণের আস্থা ও বিশ্বাস অর্জন করা সহজ হয়। ফলে ক্রেতারা আগ্রহের সাথে তার প্রতিষ্ঠানের পণ্যসামগ্রী কিনবে। এতে ব্যবসায়ের মুনাফা বাড়বে। তাই বলা যায়, মিসেস শায়লার ব্যবসায় সামাজিক কার্যক্রমের ইতিবাচক ভূমিকা রয়েছে।"
        }
      ]
    },
    {
      "number": "9",
      "uddipok": "জনাব সাজু একজন উদ্ভাবনকারী। তিনি দীর্ঘদিন গবেষণা করে সৌরশক্তিকে কাজে লাগিয়ে ইঞ্জিন চালিত স্পীডবোট তৈরি করেন। এটি অল্প সময়ে কম ব্যয়ে বাজারে দ্রুত প্রসার লাভ করে। কিন্তু এক শ্রেণির অসাধু ব্যক্তি অনুরূপ স্পীডবোট নকল করে কম দামে বাজারজাত করেন। কিন্তু কোনোরূপ লেবেল, স্বাক্ষর, টিকেট ব্যবহার করেননি। উক্ত ব্যক্তির বিরুদ্ধে আইনগত ব্যবস্থা নিলে জনাব সাজু আইনি সুবিধা ভোগ করেন।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "ব্যবসায় শুরুর আগে সংশ্লিষ্ট কর্তৃপক্ষের কাছ থেকে নেওয়া লিখিত অনুমোদনপত্র হলো লাইসেন্স।'"
        },
        {
          "label": "খ",
          "question": "",
          "explanation": "কোনো স্বনামধন্য প্রতিষ্ঠানের নাম ব্যবহার ও এর পণ্য তৈরি এবং বিক্রি করার অধিকার হলো ফ্রানসাইজিং। এক্ষেত্রে ফ্রানুসাইজি ও ফ্রানসাইজরের মধ্যে পারস্পরিক প্রতিদানের জন্য চুক্তি স্বাক্ষরিত হয়। এতে ফ্রানসাইজিকে নির্দিষ্ট পরিমাণ ফি পরিশোধ করতে হয়। ফি এর বিনিময়ে ফ্রানসাইজর ফ্রানসাইজিকে তার প্রতিষ্ঠানের পণ্য উৎপাদন ও বিক্রির অনুমতি দেয়।"
        },
        {
          "label": "গ",
          "question": "",
          "explanation": "জনাব সাজুর স্পীডবোট আবিষ্কার মেধাসম্পদের অন্তর্ভুক্ত। উদ্যোক্তা দীর্ঘদিন প্রচেষ্টা চালিয়ে উদ্ভাবন করেছেন এমন কোনো সম্পদ হলো মেধাসম্পদ। এ ধরনের সম্পদ সৃষ্টি করার জন্য ব্যক্তিকে দীর্ঘদিন গবেষণা চালিয়ে যেতে হয়। সাহিত্য ও শিল্পকর্ম, নকশা, প্রতীক প্রভৃতি এর অন্তর্ভুক্ত। উদ্দীপকের জনাব সাজু একজন উদ্ভাবক। তিনি দীর্ঘদিন গবেষণা করে একটি স্পীডবোট আবিষ্কার করেন। এ যন্ত্রটি সৌরশক্তির মাধ্যমে চালানো যায়। ফলে সেটি বাজারে প্রচলিত অন্যান্য স্পীডবোট থেকে দামে কম, মানে ভালো। স্পীডবোট আবিষ্কার করতে তার মানসিক শ্রম ও মেধা ব্যয় হয়েছে। এসবের সাথে মেধাসম্পদের বৈশিষ্ট্যের মিল পাওয়া যায়। তাই জনাব সাজুর আবিষ্কৃত স্পীডবোটটি মেধাসম্পদ।"
        },
        {
          "label": "ঘ",
          "question": "",
          "explanation": "উদ্দীপকের জনাব সাজু তার আবিষ্কারের পেটেন্ট করায় আইনগত সুবিধা ভোগ করছেন বলে আমি মনে করি। পেটেন্টের মাধ্যমে আবিষ্কারক একটি নিদিষ্ট সময়ের জন্য আবিষ্কৃত পণ্যের ওপর একক অধিকার পান। কেউ পেটেন্টকৃত পণ্যের নকল করলে মালিক নকলকারীর বিপক্ষে আইনি পদক্ষেপ নিতে পারেন। এক্ষেত্রে মালিক আর্থিক ক্ষতিপূরণ পাওয়ার সুবিধাও পান। উদ্দীপকের জনাব সাজু সৌরশক্তিচালিত স্পীডবোটের উদ্ভাবক। এটি বাজারে ছাড়ার পর কিছুদিনের মধ্যে এক ব্যক্তি তা নকল করে বাজারে ছাড়ে। এক্ষেত্রে জনাব সাজু মামলা করে আইনি সহায়তা পান। এর কারণ হলো তার উদ্ভাবিত পণ্যটির পেটেন্ট করা ছিল। পেটেন্টকৃত কোনো পণ্য কেউ নকল করলে সহজেই এর আইনি প্রতিকার পাওয়া যায়। জনাব সাজু মেধা ও শ্রম ব্যয় করে স্পীডবোট উদ্ভাবন করেন। এটির একক মালিকানা লাভের জন্য তিনি পেটেন্ট চুক্তি করেন। তাই তার মেধাসম্পদটি আইনগতভাবে সুরক্ষা পায়। ফলে অন্য কেউ নকল করে বাজারে ছাড়লেও তিনি মামলা করে আইনি সুবিধা পান। তাই বলা যায়, জনাব সাজুর আবিষ্কৃত পণ্যের পেটেন্ট থাকায় তিনি উক্ত আইনগত সুবিধা ভোগ করেন।"
        }
      ]
    },
    {
      "number": "10",
      "uddipok": "তানভির, সজল ও নিরব তিন বন্ধু দশ বছরের জন্য চুক্তিবদ্ধ হয়ে 'ফ্রেন্ডস ট্রান্সকম' নামে একটি ব্যবসায় পরিচালনা করেন। কিছুদিন পর তাদের বন্ধু মনোজকেও তারা অংশীদার হিসেবে চুক্তিবদ্ধ করেন। কিন্তু মনোজ ব্যবসায়ে বিনিয়োগ করেননি এবং পরিচালনায়ও অংশগ্রহণ করবেন না। চুক্তি অনুযায়ী লাভের অংশ নিবেন। মনোজ 'সমীর এন্ড কোং' এর নিকট থেকে ১০ লক্ষ টাকা ঋণ নিয়ে পরিশোধে ব্যর্থ হলে আদালত কর্তৃক দেউলিয়া ঘোষিত হয়। এর কিছুদিন পর তাদের ব্যবসায়ের মেয়াদ শেষ হয়ে যায়।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "কোনো ব্যক্তি অংশীদার না হয়েও কথাবার্তা, লেখা বা আচরণের দ্বারা নিজেকে ব্যবসায়ের অংশীদার হিসেবে পরিচয় দিলে তাকে আচরণে অনুমিত অংশীদার বলে।"
        },
        {
          "label": "খ",
          "question": "",
          "explanation": "ব্যবসায় বা পণ্যের বেশি বেশি প্রচার হলে তা অনেক মানুষের কাছে পৌঁছানোর মাধ্যমে ব্যবসায় বা পণ্যের প্রসার হয়। পণ্য উৎপাদনের পর সাথে সাথে তা বিক্রি হয় না। পণ্য সম্পর্কে ক্রেতাদেরকে জানানোর প্রয়োজন পড়ে। যত বেশি সংখ্যক মানুষ পণ্য, এর মান, গুণাবলি প্রভৃতি সম্পর্কে জানবে, বিক্রিও তত বেশি হবে। বিক্রি ও মুনাফা বাড়লে ব্যবসায় সম্প্রসারিত হওয়ার সম্ভাবনা তৈরি হয়। তাই বলা হয়, প্রচারেই প্রসার।"
        },
        {
          "label": "গ",
          "question": "",
          "explanation": "উদ্দীপকে মনোজ একজন নামমাত্র অংশীদার। এ ধরনের অংশীদার ব্যবসায়ে মূলধন, শ্রম ও দক্ষতা কিছুই বিনিয়োগ করেন না। শুধু তার সুনাম ব্যবসায়ের কাজে ব্যবহারের অনুমতি দেন। তবে অন্যান্য অংশীদারের মতো অসীম দায় বহনে তিনি বাধ্য থাকেন না। উদ্দীপকের তানভির, সজল ও নিরব তিন বন্ধু চুক্তিবদ্ধ হয়ে 'ফ্রেন্ডস ট্রান্সকম' নামে একটি ব্যবসায় পরিচালনা করেন। কিছুদিন পর তাদের বন্ধু মনোজকেও তারা অংশীদার হিসেবে চুক্তিবদ্ধ করেন। ব্যবসায়টিতে মনোজ মূলধন বিনিয়োগ করেননি। আবার তিনি ব্যবসায় পরিচালনায়ও অংশ নেন না। তবে তিনি মুনাফার অংশ পাবেন। এসব বৈশিষ্ট্যের সাথে নামমাত্র অংশীদারের মিল আছে। সুতরাং, মনোজকে নামমাত্র অংশীদার বলা যায়।"
        },
        {
          "label": "ঘ",
          "question": "",
          "explanation": "উদ্দীপকে উল্লিখিত ব্যবসায় সংগঠনটির বিশেষ ঘটনাসাপেক্ষে বিলোপসাধন হবে বলে আমি মনে করি। ১৯৩২ সালের অংশীদারি আইনের ৪২ ধারায় বিশেষ ঘটনাসাপেক্ষে বিলোপসাধনের কথা বলা হয়েছে। এক্ষেত্রে অংশীদারি ব্যবসায়ের নির্দিষ্ট মেয়াদ ও উদ্দেশ্য অর্জিত হলে এ ধরনের বিলোপসাধন হয়। এছাড়া কোনো অংশীদার মারা গেলে এ ধরনের বিলোপসাধন হয়। আবার কোনো অংশীদার আদালত কর্তৃক দেউলিয়া ঘোষিত হলেও বিশেষ ঘটনাসাপেক্ষে ব্যবসায়ের বিলোপ হয়। উদ্দীপকের তানভির, সজল ও নিরব চুক্তিবদ্ধ হয়ে একটি ব্যবসায় স্থাপন করেন। পরবর্তীতে তারা মনোজকেও তাদের অংশীদার হিসেবে চুক্তিবদ্ধ করেন। মনোজ 'সমীর এন্ড কোং' এর কাছ থেকে ১০ লক্ষ টাকা ঋণ নেন। পরবর্তীতে তিনি ঋণ পরিশোধে ব্যর্থ হন। এতে আদালত তাকে দেউলিয়া ঘোষণা করে। এছাড়া এর কিছু দিন পর তাদের ব্যবসায়ের মেয়াদও শেষ হয়ে যায়। উদ্দীপকের মনোজ দেউলিয়া ঘোষিত হওয়ায় তার পক্ষে ব্যবসায়ে অংশগ্রহণ করা সম্ভব হবে না। আবার ব্যবসাটির মেয়াদ শেষ হওয়ায় এর কার্যক্রম বন্ধ হয়ে যায়। এ কারণে উক্ত ব্যবসায়টি আর কোনোভাবেই পরিচালিত হতে পারবে না। এগুলো বিশেষ ঘটনা। এসব ক্ষেত্রে আইনানুযায়ী অংশীদারি ব্যবসায়ের বিশেষ ঘটনাসাপেক্ষে বিলোপসাধন হয়। তাই বলা যায়, উদ্দীপকের ব্যবসায় সংগঠনটির বিশেষ ঘটনাসাপেক্ষে বিলোপসাধন হবে।"
        }
      ]
    },
    {
      "number": "11",
      "uddipok": "জনাব আকরাম একটি স্বনামধন্য কৃষি বিশ্ববিদ্যালয় থেকে পড়াশোনা শেষ করে তার বাবার পতিত জমিতে সবজি বাগান করেন। তার সবজি বাগানটি সুবিধাজনক স্থানে হওয়ায় পাইকারি ব্যবসায়ীরা খুব সহজেই তার উৎপাদিত সবজি ক্রয় করতে পারে। বর্তমানে তার বাগানের সবজি স্থানীয় চাহিদা পূরণ করে বিভিন্ন জেলায় সরবরাহ করা হচ্ছে। মূলধন বৃদ্ধি পাওয়ায় এখন তার বাগানে ২০ জনের অধিক দক্ষ শ্রমিক কাজ করে।",
      "tag": "Ctg B 24",
      "sub_questions": [
        {
          "label": "ক",
          "question": "",
          "explanation": "বিজ্ঞান ও কারিগরি শিক্ষা, বিজ্ঞান সংক্রান্ত প্রশিক্ষণ ও গবেষণা, উন্নত প্রযুক্তির ব্যবহার, প্রযুক্তি আমদানির সুযোগ প্রভৃতি উপাদানের সমন্বয়ে গঠিত পরিবেশ, হলো প্রযুক্তিগত পরিবেশ।"
        },
        {
          "label": "খ",
          "question": "",
          "explanation": "ব্যবসায় উদ্যোগের সাথে ঝুঁকির সম্পর্ক ধনাত্মক। কোনো ব্যবসায়ের ঝুঁকি কম, আবার কোনোটির বেশি। যে ব্যবসায়ের ঝুঁকি কম সেখানে লাভের সম্ভাবনাও কম। আর ঝুঁকি বেশি এমন ব্যবসায়ে লাভের সম্ভাবনাও বেশি। তাই ঝুঁকির সাথে ব্যবসায় উদ্যোগের ধনাত্মক সম্পর্ক বিদ্যমান।"
        },
        {
          "label": "গ",
          "question": "",
          "explanation": "জনাব আকরামের ব্যবসায়টি গড়ে ওঠার অনুকূল পরিবেশের উপাদানগুলো হলো উন্নত অবকাঠামো ও পর্যাপ্ত পুঁজির প্রাপ্যতা। যেকোনো ব্যবসায় সফলভাবে বাস্তবায়ন করার জন্য প্রয়োজন পর্যাপ্ত পরিমাণ পুঁজি বা মূলধন। এছাড়া ব্যবসায় পরিচালনার জন্য আনুষঙ্গিক কিছু সুযোগ-সুবিধা, যেমন- বিদ্যুৎ, গ্যাস ও যাতায়াত ব্যবস্থা দরকার। উদ্দীপকের জনাব আকরাম পড়াশোনা শেষ করে তার বাবার জমিতে সবজি বাগান করেন। বাগানটি সুবিধাজনক স্থানে হওয়ায় পাইকাররা সহজেই তার উৎপাদিত সবজি ক্রয় করতে পারে। এক্ষেত্রে তিনি ব্যবসায় অনুকূল পরিবেশের অবকাঠামোগত উপাদানের সুবিধা পেয়েছেন। অন্যদিকে সফলভাবে ব্যবসায় পরিচালনার ফলে তার মূলধন বৃদ্ধি পেয়েছে। ফলে ব্যবসায় সম্প্রসারণের সুযোগ হয়েছে। এটি পর্যাপ্ত পুঁজি প্রাপ্যতাকে নির্দেশ করে। সুতরাং, জনাব আকরামের ব্যবসায়ে অবকাঠামোগত উপাদান ও পুঁজির প্রভাব রয়েছে।"
        },
        {
          "label": "ঘ",
          "question": "",
          "explanation": "দেশের আর্থ-সামাজিক উন্নয়নে উদ্দীপকের জনাব আকরামের প্রতিষ্ঠানটি কর্মসংস্থান সৃষ্টির মাধ্যমে গুরুত্বপূর্ণ অবদান রাখছে। ব্যবসায় উদ্যোগের ফলে নতুন নতুন পণ্যদ্রব্য উৎপাদিত হয়। এটি কর্মসংস্থানের মাধ্যমে মানুষের আয় বাড়াতে সহায়ক। সার্বিকভাবে এটি দেশের অর্থনীতিতে ইতিবাচক পরিবর্তন ঘটায়। উদ্দীপকের জনাব আকরাম কৃষি বিশ্ববিদ্যালয় থেকে পড়াশোনা শেষ করে সবজি চাষ শুরু করেন। পাইকাররা তার পণ্য কিনে বিভিন্ন জেলায় সরবরাহ করে। তিনি এ কাজে অনেক দক্ষ শ্রমিক নিয়োগ করেন। জনাব আকরামের ব্যবসায় উদ্যোগের ফলে সম্পদের সঠিক ব্যবহার নিশ্চিত হচ্ছে। আবার এ কাজের অনেকের কর্মসংস্থানের ব্যবস্থা হয়েছে। এতে তাদের আয় বেড়েছে। এর মাধ্যমে অর্থনৈতিক উন্নয়ন ঘটছে। অন্যদিকে তার সাফল্য আরও অনেককে ব্যবসায়ে উদ্বুদ্ধ করবে। এতে দেশের বেকার সমস্যা কমবে। তাই আমি মনে করি, জনাব আকরামের কর্মকাণ্ড দেশের আর্থ-সামাজিক উন্নয়নে অবদান রাখছে।"
        }
      ]
    }
  ]
}