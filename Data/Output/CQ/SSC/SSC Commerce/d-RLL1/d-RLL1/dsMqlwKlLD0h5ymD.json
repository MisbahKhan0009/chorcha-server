{
  "title": "যশোর বোর্ড ২০২৪",
  "subtitle": "ব্যবসায় উদ্যোগ (11)",
  "questions": [
    {
      "number": "1",
      "uddipok": "\"স্বদেশী পণ্য গ্রহণ করো আর বিদেশি পণ্য বর্জন করো\" এই শ্লোগানের ওপর ভিত্তি করে জনাব হাসনাইন কুমিল্লা জেলার বাহাদুরপুর গ্রামে খাদি কাপড় তৈরি করতে আগ্রহী হন। শুরুতে তিনি কিছু দক্ষ তাঁতি দিয়ে হাতে চালানো তাঁতের দ্বারা খাদি পোশাক তৈরি করেন। বর্তমানে দক্ষ তাঁতিদের অনেকে মারা যাওয়ায় তিনি তাঁতের পরিবর্তে ব্যাংক থেকে ঋণ নিয়ে নতুন মেশিন ক্রয়ের মাধ্যমে খাদি পোশাক তৈরি করেন। এতে উৎপাদন ও পোশাকের গুণগত মান বৃদ্ধি পায়।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "মুনাফা অর্জনের উদ্দেশ্যে ঝুঁকি নিয়ে বৈধভাবে পরিচালিত যাবতীয় অর্থনৈতিক কাজকে ব্যবসায় বলে।"
        },
        {
          "label": "খ",
          "question": "",
          "explanation": "সেবা শিল্পের মাধ্যমে মানুষের জীবনযাত্রা সহজ ও আরামদায়ক হয়। মানুষের দৈনন্দিন প্রয়োজনে বিভিন্ন সেবার প্রয়োজন পড়ে। যেমন: বিদ্যুৎ, পানি, গ্যাস। সেবা পরিবেশক শিল্প এসব সেবা প্রদান করে মানুষের প্রয়োজন মেটায়। ফলে তাদের জীবনযাত্রা সহজ ও আরামদায়ক হয়।"
        },
        {
          "label": "গ",
          "question": "",
          "explanation": "উদ্দীপকে জনাব হাসনাইনের ব্যবসায়টি শিল্প শাখার অন্তর্গত।' শিল্পে শ্রম ও যন্ত্রের মাধ্যমে কাঁচামাল প্রক্রিয়াজাতকরণ করা হয়। এতে পণ্যের নতুন উপযোগ সৃষ্টি হয়। এভাবে তা মানুষের ব্যবহার উপযোগী পণ্যে রূপান্তর করা হয়। উদ্দীপকে জনাব হাসনাইনের কুমিল্লায় একটি কারখানা রয়েছে। কারখানাটিতে খাদি পোশাক তৈরি করা হয়। এক্ষেত্রে কাঁচামাল, শ্রম এবং যন্ত্রের মাধ্যমে প্রক্রিয়াজাত করে কাপড় তৈরি করা হয়। এরপর এ কাপড় দিয়ে মানুষের ব্যবহার উপযোগী খাদি পোশাক তৈরি করা হয়। এভাবে কারখানাটিতে কাঁচামালের রূপগত উপযোগ সৃষ্টির মাধ্যমে চূড়ান্ত পণ্য তৈরি করা হয়। এর সাথে শিল্পের বৈশিষ্ট্যের মিল পাওয়া যায়। সুতরাং, জনাব হাসনাইনের ব্যবসায়টি শিল্পের অন্তর্গত।"
        },
        {
          "label": "ঘ",
          "question": "",
          "explanation": "উদ্দীপকের জনাব হাসনাইনের ব্যবসায়ের উৎপাদন বাড়ানোর ক্ষেত্রে ব্যবসায়িক পরিবেশের উপাদানের প্রভাব লক্ষণীয় বলে আমি মনে করি।\" ব্যবসায় পরিবেশের উপাদানগুলো ব্যবসায়ের সামগ্রিক কাজে প্রত্যক্ষ ও পরোক্ষভাবে প্রভাব বিস্তার করে। এজন্য ব্যবসায়িক সফলতায় এ উপাদানগুলোর অনুকূলতা অত্যন্ত জরুরি। ব্যবসায় পরিবেশের প্রতিকূলতা ব্যবসায়ে নেতিবাচক প্রভাব ফেলে। উদ্দীপকে জনাব হাসনাইন একজন ব্যবসায়ী। তিনি তার কারখানায় খাদি কাপড়ের পোশাক তৈরি করেন। তার কারখানার অনেক দক্ষ তাঁতি মারা গেছেন। এজন্য তিনি গুণগত মানের পোশাক উৎপাদনে বিকল্প ব্যবস্থা নেন। তিনি ব্যাংক থেকে ঋণ নিয়ে খাদি পোশাক তৈরির মেশিন কেনেন। এতে তার তৈরি পোশাকের উৎপাদন ও গুণগতমান বাড়ে। এভাবে তার ব্যবসায়ে সামাজিক, অর্থনেতিক ও প্রযুক্তিগত পরিবেশের উপাদান লক্ষণীয়। জনাব হাসনাইন প্রথমে দক্ষ শ্রমিকের মাধ্যমে পোশাক তৈরি করতেন। তাদের মৃত্যুতে তার উৎপাদনে সমস্যা দেখা দেয়। এক্ষেত্রে দক্ষ শ্রমিকের অপ্রতুলতা সামাজিক পরিবেশের নেতিবাচক প্রভাবকে ইঙ্গিত করে। এরপর তিনি ঋণ নিয়ে পোশাক তৈরির মেশিন কেনেন। এ ঋণ অর্থনৈতিক পরিবেশের উপাদান। এ উপাদানটি অনুকূল হওয়ায় ব্যবসায়ের কার্যক্রম অব্যাহত রাখা সম্ভব হয়েছে। এছাড়া নতুন মেশিন তার ব্যবসায়ের উৎপাদন প্রক্রিয়াকে সহজ করছে। এ অনুকূলতার জন্যই তিনি পণ্যের উৎপাদন ও গুণগতমান বাড়ানোর কাজগুলো করতে পেরেছেন। এভাবে জনাব হাসনাইনের ব্যবসায়ে ব্যবসায়িক পরিবেশের উপাদানগুলো প্রভাব ফেলে।"
        }
      ]
    },
    {
      "number": "2",
      "uddipok": "নিম্নে জনাব আরমানের কার্যাবলি 'ক' ও 'খ' নামে দুটি ছকে দেওয়া হলো: ছক-ক ছক-খ * নিজ গ্রামে পাঠাগার স্থাপন। * বাড়িতে ছাদ বাগান করার চেষ্টা। * আন্তঃস্কুল বিতর্ক প্রতিযোগিতার আয়োজন * শিক্ষা সফরের আয়োজন। * ফটোকপির দোকান স্থাপন। * শোপিস তৈরি ও বিক্রয়। * খাদ্যজাত দ্রব্যাদি উৎপাদন। * কাঠের আসবাবপত্র তৈরির ব্যবসায় স্থাপন।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "পণ্য বা সেবার চাহিদা কমে যাওয়ার কারণে মুনাফা কম অর্জিত হওয়াকে ব্যবসায়িক ঝুঁকি বলে।"
        },
        {
          "label": "খ",
          "question": "",
          "explanation": "কোনো নিদিষ্ট ক্ষেত্রে সরকার কর্তৃক সুযোগ-সুবিধা ও অনুকূল পরিবেশ তৈরি করে দেওয়াকে বলা হয় সরকারি পৃষ্ঠপোষকতা। সরকার দেশের ব্যবসায়িক পরিবেশের উন্নয়ন ঘটাতে প্রয়োজনীয় সহায়তা করে থাকে। কর মওকুফ, স্বল্প বা বিনা সুদে মূলধন সরবরাহ প্রভৃতি সরকার প্রদত্ত সুবিধা। এরূপ সুবিধা বা পৃষ্ঠপোষকতা পেলে ব্যবসায়ীরা সহজেই ব্যবসায় স্থাপন ও সম্প্রসারণ করতে পারে।"
        },
        {
          "label": "গ",
          "question": "",
          "explanation": "জনাব আরমানের ছক 'ক' এর কাজকে উদ্যোগ বলে। যেকোনো কাজের কর্মপ্রচেষ্টাই হলো উদ্যোগ। উদ্যোগ ব্যবসায় অথবা জনকল্যাণমূলক হয়ে থাকে। ব্যবসায় উদ্যোগের উদ্দেশ্য মুনাফা অর্জন। কিন্তু জনহিতকর কাজের উদ্দেশ্য মুনাফা অর্জন নয় বরং জনগনের কল্যাণ করা। যেমন: স্কুল-কলেজ ও পাঠাগার স্থাপন প্রভৃতি উদ্যোগের উদাহরণ। উদ্দীপকে জনাব আরমানের দুই ধরনের কার্যাবলি দেওয়া হয়েছে। এর মধ্যে ছক-ক এর কাজগুলো হলো পাঠাগার তৈরি, বাগান করা, বিতর্ক ও শিক্ষা সফর আয়োজন। এগুলোর মধ্যে কিছু কিছু কাজ যেমন: বাগান করা, বিতর্ক ও শিক্ষা সফর আয়োজন সৃজনশীল কাজের উদাহরণ। আবার নিজ গ্রামে পাঠাগার স্থাপনের কাজটি একটি জনহিতকর কাজ। এসব কাজে মুনাফা অর্জনের কোনো উদ্দেশ্য নেই আবার লোকসানের ঝুঁকিও নেই। বরং তিনি জনকল্যাণের উদ্দেশ্যে এই কাজগুলো করছেন। এ বিষয়গুলো উদ্যোগের বৈশিষ্ট্যের সাথে সামঞ্জস্যপূর্ণ। সুতরাং, জনাব আরমানের ছক-ক এর কাজকে শুধুই উদ্যোগ বলা যায়।"
        },
        {
          "label": "ঘ",
          "question": "",
          "explanation": "আর্থ-সামাজিক উন্নয়নে জনাব আরমানের ছক-খ এর কার্যাবলি গুরুত্বপূর্ণ ভূমিকা পালন করবে বলে আমি মনে করি। ব্যবসায় উদ্যোগের মাধ্যমে উদ্যোক্তার কর্মসংস্থানের ব্যবস্থা হয়। অন্যদিকে সমাজের আরও অনেক বেকারদের কাজের সুযোগ তৈরি হয়। এছাড়া প্রাকৃতিক ও মানব সম্পদের সুষ্ঠু ব্যবহারের মাধ্যমে অর্থনীতিও শক্তিশালী হয়। উদ্দীপকে ছকে জনাব আরমানের দুই ধরনের কাজ দেখানো হয়েছে। এর মধ্যে ছক-খ এর কাজগুলো ব্যবসায় উদ্যোগের সাথে জড়িত। যেমন: ফটোকপির দোকান, শোপিস ও খাদ্যজাত দ্রব্য তৈরি ও বিক্রি প্রভৃতি। মুনাফা অর্জনের উদ্দেশ্যে এই কাজগুলো করা হয়। এসব কাজ দেশের অর্থনীতিতে গুরুত্বপূর্ণ অবদান রাখে। জনাব আরমানের এই ব্যবসায় উদ্যোগগুলোর মাধ্যমে তার নিজের ও সমাজের অন্যান্যদের কর্মসংস্থান হয়। ফলে ঐ এলাকার মানুষদের আর্থ-সামাজিক উন্নয়ন হয়। পাশাপাশি তাদের জীবনযাত্রার মান উন্নত হয়। আবার জনাব আরমানের দেখাদেখি অন্যরাও এ ধরনের কাজে এগিয়ে আসবে। ফলে নতুন নতুন কর্মসংস্থানের সৃষ্টি হবে ও পরনির্ভরশীলতা কমবে। এভাবে দেশের আর্থ-সামাজিক উন্নয়নে জনাব আরমানের ছক-খ এর কাজগুলো ভূমিকা রাখবে।"
        }
      ]
    },
    {
      "number": "3",
      "uddipok": "জনাব আরিফ এমবিএ পাস করেও যোগ্যতা অনুযায়ী চাকরি লাভে ব্যর্থ হন। তিনি জ্ঞান ও দক্ষতা বৃদ্ধির জন্য শিক্ষা মন্ত্রণালয় কর্তৃক পরিচালিত একটি প্রতিষ্ঠান থেকে কম্পিউটার প্রোগ্রামিং ও কম্পিউটার চালনা বিষয়ে প্রশিক্ষণ গ্রহণ করেন। বর্তমানে তিনি স্থানীয় বাজারে একটি কম্পিউটার ও ফটোকপির দোকান দেন। তিনি এলাকার শিক্ষিত বেকার যুবক-যুবতীদেরকে কম্পিউটার চালনা শিক্ষা দেন। এতে তারা দক্ষতা ও মিতব্যয়িতার সাথে নিজেদের কর্মসংস্থান করে নেন। তাছাড়া শিক্ষার্থীদের অনলাইন ভর্তি সংক্রান্ত আবেদন কার্যক্রমও সম্পাদন করেন। ফলে তিনি তার চাকরিরত বন্ধুদের থেকেও বেশি আয় করেন।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "BRDB-এর পূর্ণরূপ হলো Bangladesh Rural Development Board."
        },
        {
          "label": "খ",
          "question": "",
          "explanation": "যেকোনো বয়সের মানুষ দক্ষতা অনুযায়ী আত্মকর্মসংস্থানে নিয়োজিত হতে পারে। নিজেই নিজের কাজের সংস্থান করাই হচ্ছে আত্মকর্মসংস্থান। আত্মকর্মসংস্থানের ক্ষেত্রগুলো অনেক ছোট পরিসরের এবং গঠনও বেশ সহজ। অল্পবয়সী থেকে শুরু করে বয়স্ক-প্রবীণ সবাই যেকোনো সময়েই তা শুরু করতে পারেন। তাই আত্মকর্মসংস্থানের জন্য বয়স কোনো সমস্যা নয়।"
        },
        {
          "label": "গ",
          "question": "",
          "explanation": "উদ্দীপকের জনাব আরিফ নট্রামস থেকে প্রশিক্ষণ গ্রহণ করেছেন। নট্রামস শিক্ষা মন্ত্রণালয় কর্তৃক পরিচালিত একটি প্রতিষ্ঠান। বিভিন্ন কম্পিউটার প্রোগ্রামিং ও কম্পিউটার চালনা শিক্ষা দেওয়াই এর প্রধান কাজ। এখান থেকে প্রশিক্ষণ নিয়ে বেকাররা আত্মকর্মসংস্থানের সুযোগ পায়। উদ্দীপকের জনাব আরিফ এমবিএ পাস করেও যোগ্যতা অনুযায়ী চাকরি পেতে ব্যর্থ হন। এরপর তিনি জ্ঞান ও দক্ষতা বাড়াতে শিক্ষা মন্ত্রণালয় কর্তৃক পরিচালিত প্রতিষ্ঠান থেকে প্রশিক্ষণ নেন। সেখান থেকেই তিনি কম্পিউটার প্রোগ্রামিং এর পাশাপাশি কম্পিউটার চালানো শেখেন। এতে জনাব আরিফ তার প্রতিষ্ঠিত কম্পিউটার ট্রেনিং সেন্টার সুষ্ঠুভাবে পরিচালনা করতে পেরেছেন। এ বৈশিষ্ট্যগুলো নট্রামসের সাথে সামঞ্জস্যপূর্ণ। সুতরাং, আরিফকে কম্পিউটার বিষয়ে সহায়ক প্রশিক্ষণ প্রদানকারী প্রতিষ্ঠানটি হচ্ছে নট্রামস।"
        },
        {
          "label": "ঘ",
          "question": "",
          "explanation": "জনাব আরিফের কর্মসংস্থানের সুযোগ তৈরিতে প্রশিক্ষণ ভূমিকা রেখেছে। প্রশিক্ষণের মাধ্যমে কোনো কাজ সম্পর্কে পরিপূর্ণ ধারণা পাওয়া যায়। আর এর মাধ্যমে কাজের দক্ষতা বাড়ে। এ দক্ষতাকে কাজে লাগিয়ে উদ্যোক্তা তার কাজ নির্ভুলভাবে করতে সক্ষম হয়। উদ্দীপকের জনাব আরিফ একজন শিক্ষিত বেকার ছিলেন। যোগ্যতা অনুযায়ী চাকরি না পেয়ে তিনি নট্রামস থেকে কম্পিউটার ও প্রোগ্রামিং বিষয়ে প্রশিক্ষণ নেন। এরপর তিনি কম্পিউটার ও ফটোকপির দোকান প্রতিষ্ঠা করেন। এভাবে তিনি নিজের কর্মসংস্থানের ব্যবস্থা করেন। নট্রামস থেকে প্রশিক্ষণ নিয়ে জনাব আরিফ কম্পিউটার ও প্রোগ্রামিং সম্পর্কে বিশেষ ধারণা লাভ করেন। এ ধারণাকে তিনি দক্ষভাবে কাজে লাগান। এ প্রশিক্ষণলব্ধ জ্ঞান ব্যবহার করে তিনি সঠিকভাবে তার দোকান পরিচালনা করেন। আবার, তিনি এলাকার অন্যান্য শিক্ষিত যুবক-যুবতীদেরও কম্পিউটার প্রশিক্ষণ দিয়ে থাকেন। এতে একদিকে যেমন তার নিজের আয় হচ্ছে আবার অন্যদেরও কাজের সংস্থান হচ্ছে। তাই বলা যায়, জনাব আরিফের কর্মসংস্থানে প্রশিক্ষণের প্রয়োজনীয়তা রয়েছে।"
        }
      ]
    },
    {
      "number": "4",
      "uddipok": "তালহা, তামিম ও তোহা তিন বন্ধু সমঝোতার ভিত্তিতে 'ফ্রেন্ডস এন্ড ব্রাদার্স' নামে একটি ব্যবসায় সংগঠন গড়ে তোলেন। তিন বন্ধু সমানভাবে মূলধন বিনিয়োগ করেন এবং পরিচালনায় অংশগ্রহণ করেন। বিভিন্ন সময়ে স্থানীয় বখাটে ছেলেরা তাদের প্রতিষ্ঠানে চাঁদার জন্য আসে। পরবর্তীতে এই সমস্যা সমাধানের জন্য তারা এলাকার প্রভাবশালী লোক জনাব সাকিবকে নির্দিষ্ট অর্থের বিনিময়ে তার নামের সুনাম ব্যবহারের অনুমতি দিবে এই মর্মে নতুন অংশীদার হিসাবে গ্রহণ করেন। কিছুদিন পর অংশীদার তামিমের ব্যক্তিগত সম্পদের তুলনায় দায় বেশি হওয়ায় আদালত তাকে দেউলিয়া ঘোষণা করে।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "সরকার কর্তৃক গঠিত, পরিচালিত, ও নিয়ন্ত্রিত ব্যবসায়কে রাষ্ট্রীয় ব্যবসায় বলে।"
        },
        {
          "label": "খ",
          "question": "",
          "explanation": "স্মারকলিপিকে কোম্পানির মূল দলিল বা সংবিধান বলা হয়। এতে কোম্পানির নাম, ঠিকানা, উদ্দেশ্য, মূলধন, দায় ও সম্পত্তির বিষয় দেওয়া থাকে। এছাড়া, এটি কোম্পানির কাজের ক্ষেত্র ও ক্ষমতার সীমা নির্দেশ করে। এতে অন্তর্ভুক্ত নেই এমন কোনো কাজ কোম্পানি করলে, তা ক্ষমতার বাইরের কাজ হিসেবে বিবেচনা করা হয়। তাই একে কোম্পানির মূল সনদ বা সংবিধান বলা হয়।"
        },
        {
          "label": "গ",
          "question": "",
          "explanation": "উদ্দীপকে জনাব সাকিব একজন নামমাত্র অংশীদার। এ ধরনের অংশীদার ব্যবসায়ে মূলধন, শ্রম ও দক্ষতা কিছুই বিনিয়োগ করেন না। শুধু তার সুনাম ব্যবসায়ের কাজে ব্যবহারের অনুমতি দেন। তবে অন্যান্য অংশীদারের মতো তিনি ব্যবসায়ের অসীম দায় বহনে বাধ্য থাকেন না। উদ্দীপকে তালহা, তামিম ও তোহা তিন বন্ধু সমঝোতার ভিত্তিতে একটি ব্যবসায় সংগঠন গড়ে তোলেন। কিন্তু কিছুদিন ধরে স্থানীয় বখাটেরা তাদের প্রতিষ্ঠানে চাঁদা দাবি করছে। তাই ব্যবসায়ের সুবিধার্থে তারা এলাকার প্রভাবশালী লোক জনাব সাকিবকে অংশীদার হিসেবে নেন। ব্যবসায়টিতে জনাব সাকিব মূলধন বিনিয়োগ করেননি। আবার তিনি ব্যবসায় পরিচালনায়ও অংশ নেন না। তিনি শুধুমাত্র তার সুনাম ব্যবসায়ে ব্যবহারের অনুমতি দেন। এসব কাজের সাথে নামমাত্র অংশীদারের বৈশিষ্ট্যের মিল আছে। সুতরাং, জনাব সাকিবকে নামমাত্র অংশীদার বলা যায়।"
        },
        {
          "label": "ঘ",
          "question": "",
          "explanation": "উদ্দীপকে 'ফেন্ডস এন্ড ব্রাদার্স' সংগঠনের বিশেষ ঘটনাসাপেক্ষে বিলোপসাধন হবে বলে আমি মনে করি। ১৯৩২ সালের অংশীদারি আইনের ৪২ ধারায় এ বিলোপসাধনের কথা বলা হয়েছে। এক্ষেত্রে অংশীদারি ব্যবসায়ের নির্দিষ্ট মেয়াদ ও উদ্দেশ্য অর্জিত হলে এ ধরনের বিলোপসাধন হয়। এছাড়া কোনো অংশীদার মারা গেলে অথবা কোনো অংশীদার আদালত কর্তৃক দেউলিয়া ঘোষিত হলেও এ ধরনের বিলোপ হয়। উদ্দীপকের তালহা, তামিম ও তোহা তিন বন্ধু মিলে চুক্তিবদ্ধ হন। এর মাধ্যমে তারা 'ফ্রেন্ডস এন্ড ব্রাদার্স' নামে একটি ব্যবসায় স্থাপন করেন। কিছুদিন পর অংশীদার তামিমের ব্যক্তিগত সম্পদের তুলনায় দায় বেশি হয়ে যায়। এতে আদালত তাকে দেউলিয়া ঘোষণা করে। তামিম তার ব্যক্তিগত দায়ের কারণে আদালত কর্তৃক দেউলিয়া ঘোষিত হন। তাই তিনি ব্যবসায় পরিচালনায় অংশগ্রহণ করার সুযোগ পাবেন না। এ অবস্থায় তার ব্যবসায়ে সদস্য থাকাও সম্ভব নয়। অংশীদারি ব্যবসায়ে এগুলোকে বিশেষ ঘটনা হিসেবে গণ্য করা হয়। এ ধরনের পরিস্থিতিতে আইন অনুযায়ী অংশীদারি ব্যবসায়ের অবসায়ন হয়। তাই বলা যায়, 'ফ্রেন্ডস এন্ড ব্রাদার্স' সংগঠনটির বিশেষ ঘটনাসাপেক্ষে বিলোপসাধন হবে।"
        }
      ]
    },
    {
      "number": "5",
      "uddipok": "দিনাজপুরের জনাব সামিউল আলম একটি স্বনামধন্য প্রতিষ্ঠানের চারু ও কারুকলা বিষয়ের একজন সহকারী শিক্ষক। শিক্ষকতার পাশাপাশি তিনি পোশাক ডিজাইন করেন। \"নীল অপরাজিতা\" নামে তার পোশাক ইতোমধ্যে একটা বিশেষ ব্র্যান্ড হিসাবে পরিচিতি লাভ করেছে। তিনি একজন ভাস্কর এবং ভালো ছবিও আঁকতে পারেন। তিনি বিভিন্ন সময়ে খ্যাতিমান লোকদের ছবি তৈল চিত্রে ফুটিয়ে তুলেন। খড়িমাটির মধ্যে পৃথিবীর বিখ্যাত মনীষীদের ছবি খোদাই করে তিনি বেশ সুনাম অর্জন করেছেন। তার কয়েকটি চিত্র ও ভাস্কর্য নন্দিত হওয়ায় তিনি এগুলো আইনগত সুরক্ষার ব্যবস্থা করেছেন।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "পেটেন্ট হলো নতুন আবিষ্কৃত পণ্যের ওপর একক অধিকার পাওয়ার জন্য সরকারের সাথে আবিষ্কারকের সম্পাদিত চুক্তি।"
        },
        {
          "label": "খ",
          "question": "",
          "explanation": "বাংলাদেশের পণ্যের মান নির্ধারণ, পরীক্ষা ও মান নিশ্চিত করার জন্য যে সরকারি প্রতিষ্ঠান নিয়েজিত আছে, তা হলো BSTI। BSTI পণ্যের প্রতীক রেজিস্ট্রেশন বা নিবন্ধন করে। কোনো প্রতিষ্ঠান নির্ধারিত মান অনুযায়ী পণ্য উৎপাদন না করলে BSTI কর্তৃক প্রদত্ত লাইসেন্স বাতিল করা হয়। উৎপাদিত পণ্যের মান নিয়ন্ত্রণের জন্য BSTI প্রয়োজনীয় সহযোগিতা প্রদান করে। তাই পণ্যের মান নির্ধারণে BSTI-এর ভূমিকা গুরুত্বপূর্ণ।"
        },
        {
          "label": "গ",
          "question": "",
          "explanation": "উদ্দীপকে \"নীল অপরাজিতা\" নামটি দ্বারা ব্যবসায়ের ট্রেডমার্ক আইনগত দিকটি প্রকাশ পেয়েছে। ব্যবসায়ের ক্ষেত্রে কোনো পণ্যকে প্রতিযোগীর অনুরূপ পণ্য থেকে আলাদা করার লক্ষ্যে ট্রেডমার্ক ব্যবহৃত হয়। এটি দেখে ক্রেতারা সহজেই কোনো প্রতিষ্ঠানের পণ্যকে চিহ্নিত করতে পারে। ডিভাইস, ব্র্যান্ড, শিরোনাম, শব্দ, প্রতীক প্রভৃতি ট্রেডমার্কের উদাহরণ। উদ্দীপকের জনাব সামিউল আলম শিক্ষকতার পাশাপাশি পোশাক ডিজাইন করেন। \"নীল অপরাজিতা\" নামে তার পোশাক একটি ব্র্যান্ড হিসেবে পরিচিতি লাভ করেছে। তিনি এই নামটি ট্রেডমার্ক হিসেবে রেজিস্ট্রেশন করেন। তাই অন্য কেউ এই \"নীল অপরাজিতা\" নামটি ব্যবহার করতে পারবে না। আর করলেও জনাব সামিউল আলম তাদের বিরুদ্ধে আইনি ব্যবস্থা নিতে পারবে। এসব বৈশিষ্ট্য ট্রেডমার্কের সাথে মিলে যায়। সুতরাং বলা যায়, \"নীল অপরাজিতা\" নামটি ব্যবসায়ের ট্রেডমার্কের দিককে নির্দেশ করছে।"
        },
        {
          "label": "ঘ",
          "question": "",
          "explanation": "অঙ্কিত ছবি ও ভাস্কর্য সুরক্ষায় 'কপিরাইট' আইন ব্যবস্থার যথার্থতা রয়েছে বলে আমি মনে করি। কপিরাইট হলো লেখক বা শিল্পীর সৃষ্টকর্মের ওপর আইনগত অধিকার। এর মাধ্যমে শিল্পকর্ম নির্দিষ্ট সময়ের জন্য বিক্রি, উন্নয়ন বা ব্যবহারের একক অধিকার লাভ করা যায়। গ্রন্থ, গল্প, প্রবন্ধ, চিত্রকর্ম, ভাস্কর্য, গান, চলচ্চিত্র প্রভৃতির সুরক্ষার জন্য কপিরাইট আইনের সহায়তা নিতে হয়। উদ্দীপকের জনাব সামিউল আলম একটি স্বনামধন্য প্রতিষ্ঠানের চারু ও কারুকলা বিষয়ের একজন শিক্ষক। পাশাপাশি তিনি একজন ভাস্কর এবং ভালো ছবি আঁকতে পারেন। খড়িমাটির মধ্যে পৃথিবীর বিখ্যাত মনীষীদের ছবি খোদাই করে তিনি বেশ সুনাম অর্জন করেছেন। এছাড়া তার কয়েকটি চিত্র ও ভাস্কর্যও নন্দিত হয়েছে। তাই তিনি এগুলো আইনগত সুরক্ষার ব্যবস্থা করেছেন। জনাব সামিউল আলম কপিরাইটের মাধ্যমে তার বুদ্ধিবৃত্তিক সম্পদ সুরক্ষার ব্যবস্থা করেছেন। এতে তিনি তার চিত্রকর্ম ও ভাস্কর্যের একক মালিকানা পাবেন। তাই অন্য কেউ তার চিত্রকর্ম ও ভাস্কর্য ব্যবহার করতে পারবে না। আর করলেও তিনি তাদের বিরুদ্ধে আইনগত ব্যবস্থা নিতে পারবেন। এছাড়া ক্ষতিপূরণও আদায় করতে পারবেন। ফলে তিনি তার মেধাসম্পদের সুরক্ষা নিশ্চিত করতে পারবেন। তাই বলা যায়, অঙ্কিত ছবি ও ভাস্কর্য সুরক্ষায় গৃহীত কপিরাইট আইন ব্যবস্থার যথার্থতা রয়েছে।"
        }
      ]
    },
    {
      "number": "6",
      "uddipok": "জনাব আলম ও তার চার বন্ধু অনলাইনে পোশাক বিক্রি করার জন্য \"পারফেক্ট ফ্যাশনস\" নামে একটি সংগঠন চুক্তির ভিত্তিতে গড়ে তোলেন। তাদের প্রতিষ্ঠানে জনাব আলম ও তার এক বন্ধু পরিচালক হিসাবে দায়িত্ব পালন করেন। তাদের প্রদত্ত মূলধনের পরিমাণ দুই কোটি টাকা। ব্যবসায়টি লাভজনক হওয়ায় তারা সংগঠনের ধরন পরিবর্তন করে তা সম্প্রসারণের সিদ্ধান্ত নিলেন। ব্যাংক ঋণের জটিলতার কথা চিন্তা করে তারা নিজেদের মধ্যে শেয়ার বিক্রয়ের মাধ্যমে অতিরিক্ত তিন কোটি টাকা মূলধন সংগ্রহের সিদ্ধান্ত নিলেন।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "সমবায়ের প্রধান নীতি হলো একতাই বল।"
        },
        {
          "label": "খ",
          "question": "",
          "explanation": "আইনানুযায়ী সংগঠন নিবন্ধিত বা অনুমোদিত হওয়ার পর নামের অংশ হিসেবে সমবায় শব্দটি ব্যবহার করতে পারবে। সমবায় আইন ২০০১ অনুযায়ী সমবায় সমিতি নিবন্ধিত বা অনুমোদিত হয়। এ আইন অনুযায়ী নিবন্ধিত না হলে কোনো ব্যক্তি, ব্যক্তিসংঘ, সংগঠন বা সমিতি তার নামের অংশ হিসেবে সমবায় বা Cooperative শব্দটি ব্যবহার করতে পারবে না। অর্থাৎ নিবন্ধন ব্যতীত 'সমবায়' শব্দ ব্যবহার নিষিদ্ধ।"
        },
        {
          "label": "গ",
          "question": "",
          "explanation": "মালিকানার ভিত্তিতে প্রথম পর্যায়ে গঠিত উদ্দীপকের 'পারফেক্ট ফ্যাশনস' একটি অংশীদারি ব্যবসায় সংগঠন। দুই বা ততোধিক ব্যক্তি মুনাফা অর্জনের উদ্দেশ্যে পারস্পরিক সমঝোতার ভিত্তিতে এ ব্যবসায় গঠন করেন। এ ব্যবসায়ের মূলভিত্তি হলো চুক্তি। এক্ষেত্রে অংশীদাররা চুক্তি অনুযায়ী ব্যবসায়ে মূলধন বিনিয়োগ করেন। এছাড়া ব্যবসায়ের লাভ-ক্ষতিও চুক্তি অনুযায়ী বণ্টন হয়। উদ্দীপকের জনাব আলম ও তার চার বন্ধু মিলে একটি পোশাক বিক্রির ব্যবসায় গড়ে তোলেন। ব্যবসায়টি তারা পারস্পরিক বিশ্বাস ও চুক্তির ভিত্তিতে গড়ে তোলেন। তাদের ব্যবসায়ে জনাব আলম ও তার এক বন্ধু পরিচালকের দায়িত্ব পালন করেন। ব্যবসায়ের মুনাফা বণ্টন ও অন্যান্য বিষয়ে তারা চুক্তি অনুসারে সিদ্ধান্ত নেন। আবার ব্যবসায়ের দায়ও তারা সমানভাবে ভাগ করে নেন। এসব বৈশিষ্ট্য অংশীদারি ব্যবসায়ের সাথে, সঙ্গতিপূর্ণ। সুতরাং, মালিকানার ভিত্তিতে প্রথম পর্যায়ে গঠিত 'পারফেক্ট ফ্যাশনস' একটি অংশীদারি ব্যবসায়।"
        },
        {
          "label": "ঘ",
          "question": "",
          "explanation": "\"পারফেক্ট ফ্যাশনস\" প্রতিষ্ঠানটি পরবর্তীতে প্রাইভেট লিমিটেড কোম্পানিতে রূপান্তর হওয়ায় তাদের মূলধন সংগ্রহ করার যৌক্তিকতা রয়েছে বলে আমি মনে করি। প্রাইভেট লিমিটেড কোম্পানি আইনসৃষ্ট ব্যবসায় প্রতিষ্ঠান। এটি নিজেদের মধ্যে শেয়ার বিক্রয়ের মাধ্যমে মূলধন সংগ্রহ করতে পারে। এতে অধিক পরিমাণ মূলধন সংস্থান করা যায়। ফলে বৃহৎ পরিসরে ব্যবসায় পরিচালনা ও সম্প্রসারণ সম্ভব হয়। উদ্দীপকের আলম ও তার চার বন্ধু মিলে প্রথমে 'পারফেক্ট ফ্যাশনস' নামে একটি অংশীদারি ব্যবসায় গড়ে তোলেন। ব্যবসায়টি লাভজনক হওয়ায় তারা সংগঠনের ধরন পরিবর্তন ও ব্যবসায় সম্প্রসারণের সিদ্ধান্ত নেন। ব্যাংক ঋণের জটিলতার কারণে সেখান থেকে তারা অর্থায়নে আগ্রহী নয়। তাই তারা নিজেদের মধ্যে শেয়ার বিক্রয়ের মাধ্যমে অতিরিক্ত ৩ কোটি টাকা মূলধন সংগ্রহের সিদ্ধান্ত নেন। 'পারফেক্ট ফ্যাশনস' প্রাইভেট লিমিটেড কোম্পানি হওয়ায় তারা নিজেদের মধ্যে শেয়ার বিক্রয় করতে পারবে। এতে তারা তাদের প্রয়োজনীয় মূলধন সহজেই সংগ্রহ করতে পারবে। অন্যদিকে ব্যাংক ঋণের জটিলতা থেকেও তারা মুক্তি পাবে। নিজেরাই মূলধন সরবরাহ করায় ব্যবসায় সম্প্রসারণ সহজ হবে। এতে তারা অধিক উৎপাদন সুবিধা পাবে। সুতরাং, 'পারফেক্ট ফ্যাশনস' এর মূলধন সংগ্রহ করায় যৌক্তিকতা রয়েছে।"
        }
      ]
    },
    {
      "number": "7",
      "uddipok": "নুরু মিয়া একজন ফল ব্যবসায়ী। তিনি রাজশাহী থেকে প্রচুর পরিমাণে আম ক্রয় করে তা স্থানীয় ফল বিক্রেতাদের নিকট বিক্রয় করেন। সম্প্রতি তিনি হিরু মিয়া নামে একজন নম্র ও ভদ্র বিক্রয়কর্মী নিয়োগ দেন। বিক্রয়কর্মী শিক্ষিত হওয়ায় সবার প্রতি সচেতন থেকে ভালো আচরণ করেন এবং কোনো ক্রেতা যদি পণ্যের মান ও মূল্য সম্পর্কে নেতিবাচক মন্তব্য করেন তিনি তা হাসিমুখে মেনে নেন।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "পণ্য বা সেবা উৎপাদকের কাছ থেকে ভোক্তার কাছে পৌঁছে দেওয়া পর্যন্ত সব কাজের সমষ্টিই বিপণন।"
        },
        {
          "label": "খ",
          "question": "",
          "explanation": "ভোক্তার চাহিদা, রুচি, পছন্দ প্রভৃতি যাচাই-বাছাই করা হলো ভোক্তা বিশ্লেষণ। ভোক্তা বিশ্লেষণের মাধ্যমে ক্রেতা বা ভোক্তাদের চাহিদা ও রুচি সম্পর্কে তথ্য সংগ্রহ করা হয়। এরপর উৎপাদকরা সংগৃহীত তথ্যের ওপর ভিত্তি করে পণ্য উৎপাদন ও বিপণন করতে পারে। এটি সঠিকভাবে না করতে পারলে ব্যবসায়িক ঝুঁকি বেড়ে যায়। বিপণনে এটি গুরুত্বপূর্ণ একটি কাজ।"
        },
        {
          "label": "গ",
          "question": "",
          "explanation": "বণ্টন প্রণালিতে নুরু মিয়া পাইকারি ব্যবসায়ী হিসেবে অবস্থান করছেন। এরা উৎপাদনকারী থেকে বেশি পরিমাণে পণ্য কিনে খুচরা ব্যবসায়ীর কাছে বিক্রি করে। এভাবে পাইকার উৎপাদক ও খুচরা ব্যবসায়ীর মাঝে সেতুবন্ধনের কাজটি করে। এতে পণ্য বিপণন সহজ হয়। উদ্দীপকের নুরু মিয়া একজন ফল ব্যবসায়ী। তিনি রাজশাহী থেকে প্রচুর পরিমাণে আম কেনেন। অর্থাৎ তিনি উৎপাদনকারীর কাছ থেকে আম কিনেন। পরবর্তীতে সেগুলো তিনি স্থানীয় ফল বিক্রেতাদের কাছে বিক্রি করেন। এক্ষেত্রে নুরু মিয়া রাজশাহীর আমের উৎপাদক ও স্থানীয় বিক্রেতাদের মাঝে যোগসূত্র স্থাপন করছেন। বৈশিষ্ট্য অনুযায়ী পণ্য বণ্টন প্রণালিতে তার সম্পাদিত কাজগুলো পাইকারি ব্যবসায়ীর কাজের সাথে মিলে যায়। সুতরাং, বণ্টন প্রণালিতে নুরু মিয়া পাইকারি ব্যবসায়ী হিসেবে অবস্থান করছেন।"
        },
        {
          "label": "ঘ",
          "question": "",
          "explanation": "উদ্দীপকের হিরু মিয়াকে একজন আদর্শ বিক্রয়কর্মী বলা যায়। একজন বিক্রয়কর্মী তার গুণাবলির মাধ্যমে আদর্শ বিক্রয়কর্মী হয়ে ওঠেন। তিনি তার নিজস্ব গুণ বা বৈশিষ্ট্য দিয়ে ক্রেতা ও ভোক্তাদের সহজে আকৃষ্ট করতে পারেন। শিক্ষা ও অভিজ্ঞতা, মার্জিত ব্যবহার, ইতিবাচক দৃষ্টিভঙ্গি প্রভৃতি একজন আদর্শ বিক্রয়কর্মীর অন্যতম গুণাবলি। উদ্দীপকের নুরু মিয়া একজন পাইকারি ফল ব্যবসায়ী। তিনি রাজশাহী থেকে আম কিনে স্থানীয় ফল বিক্রেতাদের সরবরাহ করেন। সম্প্রতি তিনি নিজের কাজে সহায়তার জন্য হিরু মিয়া নামক একজন ভদ্র, নম বিক্রয়কর্মী নিয়োগ দেন। হিরু মিয়া শিক্ষিত হওয়ায় সবার সাথে সচেতন থেকে ভালো আচরণ করেন। পাশাপাশি তিনি পণ্যের মান ও মূল্য সম্পর্কে ভোক্তাদের নেতিবাচক মনোভাব হাসিমুখে গ্রহণ করেন। এক্ষেত্রে হিরু মিয়ার শিক্ষাগত যোগ্যতা থাকায় ব্যবসায়ের বিভিন্ন পরিস্থিতিতে কেমন আচরণ করা উচিত সে সম্পর্কে তিনি অবগত। তাই যেকোনো পরিস্থিতি তিনি সহজেই মোকাবিলা করতে পারেন। এছাড়া তার নম্র, ভদ্র ও মার্জিত ব্যবহার ক্রেতাদের বেশি আকৃষ্ট করে। তাই তারা পণ্য কিনতে আগ্রহী হয়। পাশাপাশি তিনি ক্রেতাদের যেকোনো নেতিবাচক মন্তব্য হাসিমুখে গ্রহণ করেন। এর মাধ্যমে তার ইতিবাচক দৃষ্টিভঙ্গির প্রকাশ পায়। এসব দিক তার নৈতিক গুণাবলির প্রমাণ দেয়। অতএব, আদর্শ বিক্রয়কর্মীর গুণাবলির আলোকে হিরু মিয়া একজন আদর্শ বিক্রয়কর্মী।"
        }
      ]
    },
    {
      "number": "8",
      "uddipok": "জনাব আদনান যশোরের বিসিক এলাকায় সোনালী ব্যাংক থেকে বিশ লক্ষ টাকা ঋণ নিয়ে একটি কোমল পানীয় তৈরির কারখানা স্থাপন করেন। কর অবকাশ সুবিধা নেয়ার জন্য তিনি প্রতিষ্ঠানটি নিবন্ধন করেন। তিনি পণ্যের গুণগত মানের ক্ষেত্রে আপোষহীন। তাই তিনি উন্নতমানের কোমল পানীয় তৈরির জন্য কোন ধরনের মেশিন ব্যবহার করবেন এবং মেশিন ক্রয়ের ক্ষেত্রে পুঁজি আসবে কোন উৎস থেকে এগুলো পূর্বেই নির্ধারণ করেন। ফলে জনাব আদনানের কারখানা দ্রুত সম্প্রসারণ হয়।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "NGO-এর পূর্ণরূপ হলো Non-government Organization."
        },
        {
          "label": "খ",
          "question": "",
          "explanation": "সকল ক্ষুদ্র ও মাঝারি শিল্পকে একত্রে এসএমই বা Small and Medium Enterprise বলা হয়। এটি ক্ষুদ্র ও মাঝারি শিল্পের সম্প্রসারণ, উন্নয়ন, তথ্য ও প্রযুক্তি সরবরাহ, ঋণ সহায়তা ইত্যাদি প্রদান করে। এই শিল্প শ্রমঘন হওয়ায় নতুন নতুন কর্মসংস্থানের সুযোগ তৈরি হয়। এজন্য কর্মসংস্থান সৃষ্টিতে সর্বোচ্চ অবদান রাখায় এসএমই-কে Employment Generating Machine হিসেবে বিবেচনা করা হয়।"
        },
        {
          "label": "গ",
          "question": "",
          "explanation": "জনাব আদনানের কারখানা স্থাপনের ক্ষেত্রে আর্থিক সহায়তার উৎস হলো বাণিজ্যিক ব্যাংক। এ ব্যাংক স্বল্প সুদে আমানত সংগ্রহ করে বেশি সুদে বা লাভে ঋণ দেয়। সরকারি বাণিজ্যিক ব্যাংক ছাড়াও ব্যক্তিমালিকানাধীন ব্যাংকগুলোও শিল্প-বাণিজ্যের উন্নয়নে বিভিন্ন ধরনের সহায়তা করে থাকে। বিশেষ করে শ্রমঘন ও. কর্মসংস্থানমুখী ক্ষুদ্র ও মাঝারি শিল্পের দ্রুত প্রসারের জন্য ব্যাংকগুলো বিভিন্ন সহায়তা প্রদান করে। উদ্দীপকের জনাব আদনান যশোরের বিসিক এলাকায় একটি কোমল পানীয় তৈরির কারখানা স্থাপন করেন। এ কারণে তার অধিক পরিমাণ মূলধনের প্রয়োজন হয়। তাই তিনি সোনালী ব্যাংক থেকে বিশ লক্ষ টাকা ঋণ নেন। এই মূলধনের কারণে জনাব আদনানের কারখানা স্থাপন করা সম্ভব হয়েছে। সোনালী ব্যাংকের মতো বাণিজ্যিক ব্যাংকগুলো দেশের শিল্প খাতের অগ্রগতির জন্য এ ধরনের সহায়তা প্রদান করে। সুতরাং, জনাব আদনান কারখানা স্থাপনের জন্য বাণিজ্যিক ব্যাংক থেকে আর্থিক সহায়তা নিয়েছেন।"
        },
        {
          "label": "ঘ",
          "question": "",
          "explanation": "জনাব আদনানের কারখানা সম্প্রসারণের ক্ষেত্রে সমর্থনমূলক সহায়তা গুরুত্বপূর্ণ ভূমিকা পালন করেছে। ব্যবসায় গঠনে আগ্রহী হওয়ার পর বাস্তবে তা স্থাপনে সমর্থনমূলক সহায়তা প্রয়োজন। এর মাধ্যমে উদ্যোক্তা সঠিকভাবে শিল্প স্থাপন, পরিচালনা এবং সম্পদের যথাযথ ব্যবহার করতে পারেন। বাংলাদেশ ক্ষুদ্র ও কুটির শিল্প সংস্থা, বেসিক ব্যাংক লিমিটেড, সরকারি ও বেসরকারি বাণিজ্যিক ব্যাংক প্রভৃতি এ ধরনের সহায়তা দেয়। উদ্দীপকের জনাব আদনান যশোরের বিসিক শিল্প এলাকায় একটি কোমল পানীয় তৈরির কারখানা স্থাপন করেন। কর অবকাশ সুবিধা নেওয়ার জন্য তিনি প্রতিষ্ঠানটির নিবন্ধন করেন। উন্নতমানের কোমল পানীয় তৈরির জন্য কোন ধরনের মেশিন ভালো হবে তিনি এ বিষয়ে আগে থেকেই চিন্তা করেন। আবার তিনি প্রয়োজনীয় অর্থ কোন উৎস থেকে আসবে, তা পূর্ব থেকেই নির্ধারণ করেন। জনাব আদনান শিল্প স্থাপনে সমর্থনমূলক সহায়তা পেয়েছেন। তিনি সরকারি নিয়ম-নীতির আওতায় তার প্রতিষ্ঠানটির নিবন্ধন করতে পেরেছেন। এতে তার ব্যবসায়টি কার্যক্রমের বৈধতা এবং কর অবকাশ সুবিধা পেয়েছে। এছাড়া তিনি বিসিক, বাণিজ্যিক ব্যাংক প্রভৃতি সংস্থা হতে প্রয়োজনীয় পরামর্শ, ও অর্থ সহায়তা পেয়েছেন। ফলে তিনি ব্যবসায়ের কার্যক্রম নিরবচ্ছিন্ন রাখতে পেরেছেন। এতে তিনি অধিক উৎপাদন করতে সক্ষম হয়েছেন। এভাবে তিনি তার ব্যবসায়ের আরও সম্প্রসারণ করতে পেরেছেন। সুতরাং, জনাব আদনানের কারখানা সম্প্রসারণে সমর্থনমূলক সহায়তা গুরুত্বপূর্ণ ভূমিকা রেখেছে।"
        }
      ]
    },
    {
      "number": "9",
      "uddipok": "জনাব নাবিলের কুষ্টিয়ায় কাপড় তৈরির একটি কারখানা রয়েছে। তিনি তার প্রতিষ্ঠানের কর্মীদের সময়মতো বেতন ও মজুরি প্রদান করেন। তিনি ন্যায্য ও সঠিক মূল্যে কাপড় বিক্রি করেন। এতে তার ব্যবসায়ে প্রচুর মুনাফা অর্জিত হয়। কিন্তু তিনি নিয়মিত আয়কর পরিশোধ করেন না। তাছাড়া প্রতিষ্ঠানের বর্জ্য নির্দিষ্ট জায়গায় না ফেলে যেখানে সেখানে ফেলেন। এ কারণে স্থানীয় লোকজন তার ওপর ক্ষুব্ধ।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "মুনাফা অর্জনের পাশাপাশি সমাজের জন্য ব্যবসায়ীর কিছু কল্যাণমূলক কাজ করা হলো ব্যবসায়ের সামাজিক দায়বদ্ধতা।"
        },
        {
          "label": "খ",
          "question": "",
          "explanation": "একজন ব্যক্তির বিশ্বাস, ধ্যান-ধারণা, মতামত প্রভৃতি স্থায়ীভাবে লালন করা হলো মূল্যবোধ। মূল্যবোধের বিষয়গুলো মানুষের মধ্যে ধীরে ধীরে স্থায়ীভাবে গড়ে ওঠে। এটি মানুষ স্থায়ীভাবে বিশ্বাস এবং সত্য বলে মনে করে। কোনো ব্যক্তি সাধারণত নিজস্ব মূল্যবোধ থেকে বিচ্যুত হয় না।"
        },
        {
          "label": "গ",
          "question": "",
          "explanation": "জনাব নাবিলের ব্যবসায়টি পরিবেশের মাটি, পানি ও বায়ু দূষণ করে। ব্যবসা বা শিল্পোন্নয়নের সবচেয়ে বড় সমস্যা হলো এই পরিবেশ দূষণ। যেখানে সেখানে ক্ষতিকর বর্জ্য ফেলার কারণে মাটির দূষণ হয়। এছাড়া শিল্প বর্জ্য নদী-নালায় মিশে পানি দূষণ করে। আবার যত্রতত্র ময়লা আবর্জনা নিক্ষেপের ফলে তার বিষাক্ত গ্যাস ও দুর্গন্ধ বায়ু দূষণ করে।উদ্দীপকের জনাব নাবিলের কুষ্টিয়ায় কাপড় তৈরির একটি কারখানা রয়েছে। কিন্তু তিনি বর্জ্য নিষ্কাশনের ক্ষেত্রে মোটেও সচেতন নন। তিনি তার প্রতিষ্ঠানের বর্জ্য নির্দিষ্ট জায়গায় না ফেলে যেখানে সেখানে ফেলেন। পরবর্তীতে উক্ত বিষাক্ত বর্জ্য মাটির সাথে মিশে মাটিকে দূষিত করছে। অন্যদিকে বৃষ্টির পানির সাথেও উক্ত বর্জ্য নদী-নালায় পতিত হচ্ছে। ফলে পানি দূষণও হচ্ছে। এছাড়া শিল্প বর্জ্যগুলো পঁচে দুর্গন্ধ ছড়ায়। এতে অত্র এলাকার বায়ু দূষিত হয়। সুতরাং, জনাব নাবিলের। ব্যবসায়টি মাটি, পানি ও বায়ু দূষণের জন্য দায়ী।"
        },
        {
          "label": "ঘ",
          "question": "",
          "explanation": "জনাব নাবিলের ব্যবসায়টি বিভিন্ন পক্ষের প্রতি সমানভাবে সামাজিক দায়বদ্ধতা পালন করেনি বলে আমি মনে করি। বর্তমান প্রতিযোগিতামূলক ব্যবসায় জগতে ব্যবসায়ীর কাজ শুধু মুনাফা অর্জনে সীমাবদ্ধ থাকে না। তাকে বিভিন্ন পক্ষ যেমন: রাষ্ট্র, সমাজ, ক্রেতা-ভোক্তা ও কর্মচারীর প্রতিও দায়িত্ব পালন করতে হয়। এতে প্রতিষ্ঠানের ব্যবসায়িক সুনাম বাড়ে। প্রতিষ্ঠানের প্রতি জনগণ আস্থাশীল হয়। উদ্দীপকের জনাব নাবিলের কুষ্টিয়ায় কাপড় তৈরির একটি কারখানা আছে। তিনি তার প্রতিষ্ঠানের কর্মীদের সময়মতো বেতন ও মজুরি প্রদান করেন। তিনি ন্যায্য ও সঠিক মূল্যে কাপড় বিক্রি করেন। কিন্তু তিনি নিয়মিত কর পরিশোধ করেন না। তাছাড়া তিনি তার প্রতিষ্ঠানের বর্জ্য নির্দিষ্ট জায়গায় না ফেলে যেখানে সেখানে ফেলেন। জনাব নাবিল তার কর্মকাণ্ডের মাধ্যমে শ্রমিক-কর্মচারীদের প্রতি তার সামাজিক দায়বদ্ধতা যথাযথভাবে পালন করছেন। আবার ন্যায্যমূল্যে কাপড় বিক্রি করে ক্রেতা-ভোক্তাদের প্রতিও তার দায়িত্ব পালন করছেন। কিন্তু তিনি নিয়মিত আয়কর পরিশোধ করেন না। এটি রাষ্ট্রের প্রতি তার সামাজিক দায়িত্ব পালনের অবহেলা। আবার তিনি যেখানে সেখানে প্রতিষ্ঠানের 'বর্জ্য ফেলে পরিবেশ দূষণ করেন। এটি সমাজের প্রতি তার ব্যবসায়ের সামাজিক দায়িত্ব পালনের অবজ্ঞা প্রকাশ করে। তাই বলা যায়, জনাব নাবিল সমাজের বিভিন্ন পক্ষের প্রতি সমানভাবে সামাজিক দায়বদ্ধতা পালন করেননি।"
        }
      ]
    },
    {
      "number": "10",
      "uddipok": "মেহেদী ২০২০ সালে বুয়েট থেকে ইঞ্জিনিয়ারিং পাস করে কয়েকজন বন্ধুসহ 'রায়না অটোমোবাইলস ইন্ডাস্ট্রিজ লি.' নামে একটি গাড়ি কোম্পানি স্থাপনের প্রকল্প গ্রহণ করেন। প্রকল্প গ্রহণের সময় তারা পুরো কর্মকাণ্ডের দীর্ঘমেয়াদি একটি আর্থিক বিবরণী ছক প্রণয়ন করেন। বাজার জরিপ করে পণ্যের বিক্রয় মূল্য নির্ধারণ করেন। প্রাথমিক ব্যয় নির্বাহের জন্য যথেষ্ট মূলধন নিজেদের না থাকায় মূলধন সংগ্রহের বিকল্প উৎসও নির্ধারণ করেন। ভবিষ্যতে প্রকল্পটি জাতীয় অর্থনীতিতে কীভাবে অবদান রাখতে পারবে তারও একটি ছক নির্ধারণ করেন।",
      "tag": "JB 24",
      "sub_questions": [
        {
          "label": "ক",
          "question": "",
          "explanation": "যে পরিমাণ পণ্য বিক্রি করলে কোনো ব্যবসায়ের মোট আয় ও ব্যয় সমান হয়, তাকে সম আয়-ব্যয় বিন্দু বলে।"
        },
        {
          "label": "খ",
          "question": "",
          "explanation": "শিল্পের জন্য প্রয়োজনীয় কাঁচামাল প্রাকৃতিক পরিবেশ থেকে আসে। ব্যবসায়ের ক্ষেত্রে প্রাকৃতিক পরিবেশ গুরুত্বপূর্ণ প্রভাব বিস্তার করে। কারণ শিল্পের যাবতীয় কাঁচামাল প্রাকৃতিক পরিবেশ থেকেই সংগ্রহ করা হয়। যেমন: তুলা থেকে সুতা সংগ্রহ করা হয়। এই সুতা দিয়ে বস্ত্র তৈরি করা হয়।"
        },
        {
          "label": "গ",
          "question": "",
          "explanation": "\"রায়না অটোমোবাইলস ইন্ডাস্ট্রিজ লি.\"-এর প্রকল্প বাস্তবায়নে স্থায়ী ও চলতি মূলধন সংগ্রহ করা প্রয়োজন। দীর্ঘদিন কোনো সম্পত্তি ব্যবহার করার জন্য স্থায়ী মূলধনের প্রয়োজন হয়। এ জাতীয় খরচ ব্যবসায় শুরুর সময়ে করতে হয়। আর চলতি মূলধনের মাধ্যমে ব্যবসায়ের দৈনন্দিন কাজ পরিচালনা করা হয়। প্রকল্প সফলভাবে বাস্তবায়নের জন্য উভয় ধরনের মূলধন আবশ্যক। উদ্দীপকের মেহেদী কয়েকজন বন্ধুকে সাথে নিয়ে একটি গাড়ি কোম্পানি স্থাপনের প্রকল্প নেন। প্রাথমিক ব্যয় নির্বাহের জন্য তাদের যথেষ্ট অর্থ নেই। এজন্য তারা মূলধন সংগ্রহের বিকল্প উৎস নির্ধারণ করেন। সাধারণত জমি, দালান, আসবাবপত্র কেনার জন্য প্রাথমিক ব্যয় নির্বাহ করতে হয়। প্রকল্প প্রণয়নের শুরুতেই এই ব্যয় সংঘটিত হয়। এজন্য স্থায়ী মূলধন দরকার। আবার প্রতিনিয়ত কাঁচামাল ক্রয়, অফিস পরিচালনা ও শ্রমিকদের মজুরি দেওয়ার জন্যও অর্থের প্রয়োজন। এই ব্যয়গুলো নিয়মিত সংঘটিত হয়। এজন্য তাদের চলতি মূলধনের প্রয়োজন হয়। তাই বলা যায়, রায়না অটোমোবাইলস ইন্ডাস্ট্রিজ লি.-এর প্রকল্প বাস্তবায়নে স্থায়ী ও চলতি দুই ধরনের মূলধনই প্রয়োজন।"
        },
        {
          "label": "ঘ",
          "question": "",
          "explanation": "\"রায়না অটোমোবাইলস ইন্ডাস্ট্রিজ লি.\" প্রকল্পটি নির্বাচনের ক্ষেত্রে মাইক্রোস্ক্রিনিং-এর উপাদানসমূহ বিবেচনা করার প্রয়োজনীয়তা আছে বলে আমি মনে করি। মাইক্রোস্ক্রিনিং উপাদানগুলো উদ্যোক্তা নিজে নিয়ন্ত্রণ করতে পারেন। বাজার চাহিদা, কারিগরি, বাণিজ্যিক ও অর্থনৈতিক দিক মাইক্রোস্ক্রিনিং-এর উপাদান। এ উপাদানগুলো ব্যবসায়ের ওপর গুরুত্বপূর্ণ প্রভাব বিস্তার করে। উদ্দীপকের মেহেদী ও তার কয়েকজন বন্ধু মিলে একটি গাড়ি কোম্পানি স্থাপনের প্রকল্প গ্রহণ করেন। তারা বাজার জরিপ করে পণ্যের বিক্রয়মূল্য নির্ধারণ করেন। তারা প্রাথমিক ব্যয় নির্বাহের জন্য যথাযথ অর্থায়নের উৎস নির্ধারণ করেন। এছাড়া প্রকল্পটির জাতীয় অর্থনীতিতে অবদানও তারা বিবেচনা করেন। এ উপাদানগুলো মাইক্রোস্ক্রিনিং পদ্ধতির অন্তর্গত। মেহেদী ও তার বন্ধুরা প্রকল্প বাস্তবায়নের ক্ষেত্রে প্রথমে বাজার জরিপ করেছেন। এর মাধ্যমে তারা ক্রেতাদের দৃষ্টিভঙ্গি ও আগ্রহ এবং বাজারে প্রতিযোগীদের অবস্থান সম্পর্কে ধারণা পেয়েছেন। এজন্য বিক্রয়মূল্য নির্ধারণ করা সহজ হয়েছে। তারা আর্থিক দিকও বিবেচনা করেছেন। এতে তাদের প্রকল্পের সুষ্ঠু বাস্তবায়ন সম্ভব হবে। আবার তারা প্রকল্পটির মাধ্যমে কর্মসংস্থান সৃষ্টির ওপরও গুরুত্ব দিয়েছেন। অর্থাৎ জাতীয় অর্থনীতিতে প্রকল্পটির অবদানও তারা যাচাই করেছেন। ফলস্বরূপ তারা একটি টেকসই প্রকল্প নির্বাচন করতে পেরেছেন। তাই বলা যায়, উদ্দীপকের প্রকল্পটি নির্বাচনের ক্ষেত্রে মাইক্রোস্ক্রিনিং-এর উপাদানসমূহ বিবেচনা করার প্রয়োজনীয়তা আছে।"
        }
      ]
    },
    {
      "number": "11",
      "uddipok": "পবন ও পলাশ দুই বন্ধু। পবন তার ব্যবসায় পরিচালনার জন্য জনতা ব্যাংক থেকে আট লক্ষ টাকা ঋণ নেন। তিনি নেতা-কর্মীদের ওপর দায়িত্ব দিয়ে নিশ্চিন্ত থাকেন। কর্মীদের জবাবদিহিতা আদায় করেন না। পক্ষান্তরে, পলাশ ব্যবসায়ের নেতা-কর্মীদের সাথে আলোচনা করে সিদ্ধান্ত গ্রহণ করেন। এতে কর্মীরা প্রতিষ্ঠানটিকে নিজেদের অংশ মনে করেন। ফলে, পলাশের ব্যবসায়টি দিন দিন উন্নতির দিকে যাচ্ছে। কিন্তু পবনের ব্যবসায়টি পলাশের ব্যবসায়ের মতো সফলতা পাচ্ছে না।",
      "tag": "JB 24",
      "sub_questions": [
        {
          "label": "ক",
          "question": "পরিকল্পনা কী?",
          "explanation": "পরিকল্পনা হলো ভবিষ্যৎ কার্যক্রমের দিকনির্দেশনা।"
        },
        {
          "label": "খ",
          "question": "কর্মীদের প্রেষণাদান করা প্রয়োজন কেন? ব্যাখ্যা করো।",
          "explanation": "কর্মীদের কাজের প্রতি আগ্রহী করতে প্রেষণা দেওয়া প্রয়োজন। কর্মীরাই উৎপাদনের চাকা সচল রাখে। স্বতঃস্ফূর্তভাবে কর্মীদের কাছ থেকে কাজ আদায়ে প্রেষণা দেওয়া প্রয়োজন। প্রেষণা প্রতিষ্ঠানের কাজে কর্মীদের উৎসাহী করে। এতে প্রতিষ্ঠানের উৎপাদনের পরিমাণ বাড়ে।"
        },
        {
          "label": "গ",
          "question": "পবন কোন ধরনের উৎস থেকে অর্থায়ন করেন? ব্যাখ্যা করো।",
          "explanation": "পবনের গৃহীত অর্থায়নের উৎস হলো বাণিজ্যিক ব্যাংক। ব্যবসায়ের জন্য অর্থ সংগ্রহের প্রধান উৎস হলো বাণিজ্যিক ব্যাংক। এগুলো মুনাফাকেন্দ্রিক আর্থিক প্রতিষ্ঠান। এ প্রতিষ্ঠানগুলো জনগণের কাছ থেকে আমানত গ্রহণ করে। অতঃপর ব্যবসায়ীদের স্বল্প, মধ্যম ও দীর্ঘমেয়াদি নগদ অর্থ ঋণ দিয়ে থাকে। উদ্দীপকে পবন ব্যবসায় পরিচালনার জন্য জনতা ব্যাংক থেকে আট লক্ষ টাকা ঋণ নেন। জনতা ব্যাংক বাংলাদেশের একটি সরকারি প্রতিষ্ঠান। এটি ব্যবসায়ীদের বিভিন্ন মেয়াদে নগদ অর্থ ধার দিয়ে থাকে। এছাড়া ব্যবসায় স্থাপন ও সম্প্রসারণের ক্ষেত্রেও উদ্যোক্তাদের সহায়তা করে। এটি জনগণের কাছ থেকে বিভিন্ন হিসাবের মাধ্যমে আমানত গ্রহণ করে। এসব কাজ বাণিজ্যিক ব্যাংকের মাধ্যমে সম্পন্ন হয়। সুতরাং, পবন বাণিজ্যিক ব্যাংকের মাধ্যমে অর্থায়ন করেছেন।"
        },
        {
          "label": "ঘ",
          "question": "পবনের ব্যবসায়টি পলাশের ব্যবসায়ের মত সফল না হওয়ার কারণ নেতৃত্বের ধরন অনুযায়ী বিশ্লেষণ করো।",
          "explanation": "পবন তার ব্যবসায়টিতে মুক্ত নেতৃত্ব অনুসরণ করায় পলাশের ব্যবসায়ের মতো সফল হতে পারেনি। মুক্ত নেতৃত্বে নেতা কর্মীদের ওপর দায়িত্ব দিয়ে নিশ্চিন্তে থাকেন। তিনি কর্মীদের জবাবদিহিতা আদায় করেন না। কর্মীরা নিজেদের ইচ্ছামতো কাজ করে থাকে। অপরদিকে গণতান্ত্রিক নেতৃত্বে নেতা কর্মীদের কাজের জবাবদিহিতা আশা করেন। প্রয়োজনীয় বিষয়ে তাদের সাথে আলোচনা করে পরামর্শ গ্রহণ করেন। উদ্দীপকে পবন তার ব্যবসায়ের কাজে নেতা-কর্মীদের ওপর দায়িত্ব দিয়ে নিশ্চিন্ত থাকেন। তিনি কর্মীদের জবাবদিহিতা নিশ্চিত করেন না। অর্থাৎ, তিনি মুক্ত নেতৃত্ব অনুসরণ করেন। অপরদিকে পলাশ তার ব্যবসায়ে নেতা-কর্মীদের সাথে আলোচনা করে সিদ্ধান্ত নেন। এটি গণতান্ত্রিক নেতৃত্বের বহিঃপ্রকাশ। পবন তার ব্যবসায়ে মুক্ত নেতৃত্ব অনুসরণ করার ফলে কর্মীরা কাজের প্রতি উদাসীন থাকে। তারা তাদের ইচ্ছামতো কাজ করে। এতে সময়মতো কোনো কাজ সম্পাদন করা হয় না। ফলে তার ব্যবসায় প্রতিষ্ঠানটি সফলতা পাচ্ছে না। অপরদিকে পলাশ গণতান্ত্রিক নেতৃত্ব অনুসরণ করার ফলে কর্মীরা প্রতিষ্ঠানের প্রতি অনুগত থাকেন। তারা কাজের প্রতি আগ্রহী থাকেন। ফলে তার ব্যবসায় প্রতিষ্ঠান উন্নতির দিকে এগিয়ে যাচ্ছে। সুতরাং, মুক্ত নেতৃত্ব অনুসরণ করার ফলে পবনের ব্যবসায়টি পলাশের ব্যবসায়ের মতো সফল হচ্ছে না।"
        }
      ]
    }
  ]
}