{
  "title": "ঢাকা বোর্ড ২০২৪",
  "subtitle": "ব্যবসায় উদ্যোগ (11)",
  "questions": [
    {
      "number": "1",
      "uddipok": "জনাব আনিছুর রহমান পশুখামারের ওপর প্রশিক্ষণ নেন। অপর্যাপ্ত পুঁজি এবং ব্যাংকিং সুবিধার অভাবে তিনি তার খামারটি ভালোভাবে প্রতিষ্ঠা করতে পারেননি। তিনি মনে করেন, ব্যবসায়িক পরিবেশের সবগুলো উপাদানের উন্নয়ন করতে পারলে ব্যবসা-বাণিজ্যের বেশি প্রসার হবে। এর ফলে সঞ্চয়, মূলধন ও জাতীয় আয় বৃদ্ধি পাবে এবং মানুষের জীবনযাত্রার মান ত্বরান্বিত হবে।",
      "tag": "DB 24",
      "sub_questions": [
        {
          "label": "ক",
          "question": "আর্থিক ঝুঁকি কী?",
          "explanation": "প্রত্যাশিত মুনাফার চেয়ে প্রকৃত মুনাফা কম হওয়ার আশঙ্কা হলো আর্থিক ঝুঁকি।"
        },
        {
          "label": "খ",
          "question": "গুদামজাতকরণ কী? ব্যাখ্যা করো।",
          "explanation": "নির্দিষ্ট স্থানে পণ্য সংরক্ষণের ব্যবস্থাকে গুদামজাতকরণ বলে। গুদামজাতকরণ পণ্যের সময়গত বাধা দূর করে। অনেক পণ্য শুধু নির্দিষ্ট মৌসুমে উৎপাদিত হয় কিন্তু ব্যবহার হয় সারা বছর। ঐসব পণ্য গুদামজাত করে রাখলে তা সারা বছর ব্যবহার করা যায়।"
        },
        {
          "label": "গ",
          "question": "জনাব আনিছুর রহমানের খামার প্রতিষ্ঠায় পরিবেশের কোন উপাদান বাধা তৈরি করেছে? ব্যাখ্যা করো।",
          "explanation": "উদ্দীপকের জনাব আনিছুর রহমানের খামার প্রতিষ্ঠায় পরিবেশের অর্থনৈতিক উপাদান বাধা তৈরি করেছে। কোনো দেশের অর্থ ও ঋণ ব্যবস্থা, জনগণের আয় ও সঞ্চয়, মূলধন প্রভৃতি উপাদান মিলে অর্থনৈতিক পরিবেশ গঠিত হয়। এ পরিবেশের উপাদানগুলো ব্যবসায়ের ওপর প্রভাব ফেলে। এ পরিবেশ যত উন্নত হবে, উদ্যোক্তারা তত বেশি ব্যবসায় গঠনে আগ্রহী হবে। উদ্দীপকের জনাব আনিছুর রহমান পশুখামারের ওপর প্রশিক্ষণ নেন। প্রশিক্ষণের ভিত্তিতে তিনি একটি খামার তৈরির ইচ্ছা পোষণ করেন। কিন্তু তিনি পর্যাপ্ত পুঁজি ও ব্যাংকিং সুবিধা তিনি পাননি। এ কারণে তিনি খামারটি ভালোভাবে প্রতিষ্ঠা করতে পারেননি। পর্যাপ্ত অর্থ এবং ব্যাংক থেকে ঋণ সুবিধা পেলে তার খামার প্রতিষ্ঠা সফল হতো। এটি পরিচালনার মাধ্যমে তিনি আর্থিকভাবে স্বাবলম্বী হতে পারতেন। এক্ষেত্রে এ অর্থ ও ঋণ ব্যবস্থা অর্থনৈতিক পরিবেশের উপাদান। তাই বলা যায়, জনাব আনিছুর রহমানের খামার প্রতিষ্ঠায় অর্থনৈতিক পরিবেশের উপাদান বাধা সৃষ্টি করেছে।"
        },
        {
          "label": "ঘ",
          "question": "মানুষের জীবনযাত্রার মান উন্নয়নে ব্যবসায়ের গুরুত্ব উদ্দীপকের আলোকে বিশ্লেষণ করো।",
          "explanation": "মানুষের জীবনযাত্রার মান উন্নয়নে ব্যবসায়ের গুরুত্ব রয়েছে বলে আমি মনে করি। নতুন ব্যবসা-বাণিজ্যের প্রসার প্রচুর কর্মসংস্থান সৃষ্টি করে। এছাড়া উৎপাদিত নতুন পণ্য বা সেবার মাধ্যমে ক্রেতা-গ্রাহকরা তাদের চাহিদা মেটাতে পারে। এভাবে ব্যবসায় মানুষের আয়ের সুযোগ সৃষ্টি ও নতুন পণ্য বা সেবা উৎপাদনের মাধ্যমে জীবনমানের উন্নয়ন ঘটায়। উদ্দীপকে জনাব আনিছুর রহমান প্রশিক্ষণ নিয়ে একটি পশুখামার স্থাপনের চিন্তা করেন। কিন্তু অর্থনৈতিক পরিবেশের প্রতিকূলতায় তিনি তার খামারটি ভালোভাবে প্রতিষ্ঠা করতে পারেননি। তিনি মনে করেন, ব্যবসায় পরিবেশের উপাদানসমূহের উন্নয়ন ঘটলে ব্যবসা-বাণিজ্যের প্রসার ঘটবে। এছাড়া এসবের মাধ্যমে সঞ্চয়, মূলধন ও জাতীয় আয় বাড়বে এবং জীবনযাত্রার মান ত্বরান্বিত হবে। জনাব আনিছুর রহমান তার খামারটি স্থাপন করতে পারলে সেখানে লোকবলের দরকার হবে। এতে, তার ব্যবসায়টির মাধ্যমে কর্মসংস্থান সৃষ্টি হবে। এছাড়া অর্জিত আয় দিয়ে জনাব আনিছুর রহমান ও খামারে নিযুক্ত লোকবল তাদের পরিবারের প্রয়োজন মেটাতে সক্ষম হবে। আবার, এ খামার থেকে উৎপাদিত পণ্য ভোগ করে ক্রেতা-ভোক্তারা তাদের অভাব মেটাতে সক্ষম হবে। এভাবে ব্যবসায় মানুষের জীবনযাত্রার মান উন্নয়নে অসামান্য ভূমিকা রাখে।"
        }
      ]
    },
    {
      "number": "2",
      "uddipok": "আরিফ হোসেন দীর্ঘ ১২ বছর ধরে সাভারের একটি স্পিনিং মিলে চাকরি করেন। সুতার বিষয়ে তার জ্ঞান অনেক ভালো। তিনি এই অভিজ্ঞতাকে কাজে লাগিয়ে নানান রঙ-বেরঙের সুতার ব্যবহার করে নিজ বাড়ির সদস্যদের সহায়তায় সুতার টুপি, ওয়ালম্যাট ও চাদর তৈরির কারখানা স্থাপন করেন। কারখানায় উৎপাদিত পণ্য স্থানীয় বাজারে ব্যাপক চাহিদা সৃষ্টি করে। তাই তিনি সরকারি ব্যাংক থেকে ঋণ নিয়ে ব্যবসায় সম্প্রসারণ ও শ্রমিক বৃদ্ধি করেন।",
      "tag": "DB 24",
      "sub_questions": [
        {
          "label": "ক",
          "question": "কেন্দ্রীয় সমবায় সমিতি কী?",
          "explanation": "যে সমিতির সদস্য সংখ্যা অন্তত ১০টি সমবায় সমিতি এবং উদ্দেশ্য হলো উক্ত সমিতিগুলোর কাজ-কর্ম সুষ্ঠুভাবে পরিচালনায় সহায়তা করা, তাকে কেন্দ্রীয় সমবায় সমিতি বলে।"
        },
        {
          "label": "খ",
          "question": "সেবা শিল্প বলতে কী বোঝায়? ব্যাখ্যা করো।",
          "explanation": "যেসব প্রতিষ্ঠানে যন্ত্রপাতি কিংবা স্থায়ী সম্পদ বা মেধাসম্পদ ব্যবহারের মাধ্যমে সেবামূলক কাজ করা হয়, সেগুলোকে সেবা শিল্প বলে। এই শিল্পে কোনো কাজ বা সুবিধা দিয়ে মানুষের জীবনকে আরামদায়ক করে তোলার চেষ্টা করা হয়। মৎস্য আহরণ, নির্মাণ শিল্প ও হাউজিং, অটোমোবাইল সার্ভিসিং, বিনোদন শিল্প, হর্টিকালচার, ফুল চাষ, পর্যটন ও সেবা, হাসপাতাল ও ক্লিনিক, প্রভৃতি সেবা শিল্পের অন্তর্ভুক্ত।"
        },
        {
          "label": "গ",
          "question": "আরিফ হোসেনের ব্যবসায়ের ধরন কোনটি? বর্ণনা করো।",
          "explanation": "উদ্দীপকের আরিফ হোসেনের ব্যবসায়টি শিল্পের অন্তর্গত। শিল্পের মাধ্যমে প্রাকৃতিক সম্পদকে প্রক্রিয়াজাত করে মানুষের ব্যবহার উপযোগী করা হয়। শিল্পকে উৎপাদনের বাহন, হিসেবে বিবেচনা করা হয়। তুলা ও সুতা থেকে কাপড় তৈরি, কাঠ থেকে আসবাবপত্র তৈরি প্রভৃতি শিল্পের উদাহরণ। উদ্দীপকে আরিফ হোসেন স্পিনিং মিলের চাকরির অভিজ্ঞতাকে কাজে লাগিয়ে একটি কারখানা স্থাপন করেন। কারখানাটিতে তিনি টুপি, ওয়ালম্যাট ও চাদর তৈরি করেন। এসব বানানোর জন্য তিনি কাঁচামাল হিসেবে রঙ-বেরঙের সুতা ব্যবহার করেন। এ সুতা প্রক্রিয়াজাত করে তিনি তার কারখানাটিতে এসব পণ্য তৈরি করে থাকেন। এক্ষেত্রে আরিফ হোসেন সুতা প্রক্রিয়াজাত করে মানুষের ব্যবহার উপযোগী পণ্য তৈরির কাজের সাথে জড়িত। এসব কাজ শিল্পের সাথে মিলে যায়। সুতরাং, উদ্দীপকের আরিফ হোসেনের কাজটি ব্যবসায়ের শিল্প শাখার অন্তর্ভুক্ত।"
        },
        {
          "label": "ঘ",
          "question": "শিল্পোন্নয়নে আরিফ হোসেনের করণীয় মূল্যায়ন করো।",
          "explanation": "শিল্পোন্নয়নে আরিফ হোসেনের কর্মকান্ডের যৌক্তিকতা রয়েছে বলে আমি মনে করি। ব্যবসায়ে পণ্য বা সেবার চাহিদা বাড়লে ব্যবসায়ের পরিধি বাড়ানোরও প্রয়োজন পড়ে। এক্ষেত্রে ব্যবসায়ের পরিধি বাড়ানোর জন্য প্রয়োজন হয় প্রয়োজনীয় মূলধন ও দক্ষ শ্রমিক। এ উপাদানগুলো ব্যবসায়ের আকার বাড়ানোর পাশাপাশি সামগ্রিক উৎপাদনশীলতাও বাড়ায়। উদ্দীপকে আরিফ হোসেন তার অভিজ্ঞতার আলোকে একটি কারখানা স্থাপন করেন। তিনি কারখানায় সুতা থেকে টুপি, ওয়ালম্যাট ও চাদর"
        }
      ]
    },
    {
      "number": "3",
      "uddipok": "আরমান চৌধুরী বি.কম পাস করার পর চাকরি না পেয়ে গ্রামে গিয়ে বাবার পতিত জমিতে স্থানীয় কৃষি কর্মকর্তার সহযোগিতা নিয়ে সবজি চাষ শুরু করেন। প্রথমে তিনি সবজি চাষে ভালো করতে না পারলেও দমে যাননি। তিনি প্রশিক্ষণ নিয়ে নতুনভাবে সবজি চাষ শুরু করেন এবং বেশ লাভবান হন। তার এলাকায় তিনি সফল কৃষি উদ্যোক্তা হিসেবে পদক লাভ করেন।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "অর্থ উপার্জনের উদ্দেশ্যে গ্রাহকদের সরাসরি কোনো সুবিধা বা সেবা দেওয়ার সাথে জড়িত কাজ হলো প্রত্যক্ষ সেবা।"
        },
        {
          "label": "খ",
          "question": "",
          "explanation": "পূর্বনির্ধারিত মান অনুযায়ী পণ্যকে বিভিন্ন শ্রেণিতে ভাগ করা হলো পর্যায়িতকরণ। সাধারণত ওজন, আকার ও গুণাগুণ অনুযায়ী পর্যায়িতকরণ করা হয়। এর ফলে পণ্য বিক্রি করা সহজ হয়। এছাড়া পর্যায়িতকরণের কারণে ক্রেতাদের কাছে পণ্যের গ্রহণযোগ্যতা বাড়ে। ফলে সহজে ক্রেতা সন্তুষ্টি অর্জন করা যায়।"
        },
        {
          "label": "গ",
          "question": "",
          "explanation": "আরমান চৌধুরীর কাজটি আত্মকর্মসংস্থানমূলক কাজ। আত্মকর্মসংস্থান হচ্ছে নিজেই নিজের কাজের ব্যবস্থা করা। নিজস্ব মেধা, শ্রম কাজে লাগিয়ে স্বল্প পুঁজি ও প্রশিক্ষণ নিয়ে এ কাজে নিয়োজিত হওয়া যায়। যেকোনো ব্যক্তি স্বল্প পুঁজি নিয়ে আত্মকর্মসংস্থানের ব্যবস্থা করতে পারেন। উদ্দীপকের আরমান চৌধুরী বি.কম পাস করে চাকরি না পেয়ে গ্রামে ফিরে যান। সেখানে তিনি তার বাবার পতিত জমিতে সবজি চাষ শুরু করেন। এক্ষেত্রে তিনি স্থানীয় কৃষি কর্মকর্তার কাছ থেকে সহযোগিতা নেন। এরপর তিনি তার স্বল্প পুঁজি, মেধা ও পরিশ্রমের মাধ্যমে সবজি চাষ শুরু করেন। এভাবে তিনি মেধা ও শ্রমের মাধ্যমে নিজেই নিজের আয়ের ব্যবস্থা করেছেন। এসব বৈশিষ্ট্য আত্মকর্মসংস্থানের সাথে সংগতিপূর্ণ। সুতরাং, আরমান চৌধুরীর কাজটি আত্মকর্মসংস্থানমূলক কাজ।"
        },
        {
          "label": "ঘ",
          "question": "",
          "explanation": "উদ্দীপকের আরমান চৌধুরীর গুণাবলির ভিত্তিতে তাকে একজন সফল কৃষি উদ্যোক্তা বলা যায়। পরিশ্রম করার ক্ষমতা, দক্ষতা, সাহস এবং ব্যর্থতা থেকে শিক্ষা নেওয়া প্রভৃতি একজন সফল উদ্যোক্তার উল্লেখযোগ্য গুণ। এসব গুণ একজন উদ্যোক্তাকে সফলতা এনে দেয়। উদ্দীপকের আরমান চৌধুরী বি.কম পাস করার পর চাকরি না পেয়ে তার বাবার জমিতে সবজি চাষ শুরু করেন। এক্ষেত্রে তিনি স্থানীয় কৃষি কর্মকর্তার সাহায্য নিলেও সবজি চাষে ভালো করতে পারেননি। কিন্তু তিনি দমে না গিয়ে সাহসিকতার সাথে সামনে এগিয়ে যান। তিনি প্রচুর পরিশ্রম ও প্রশিক্ষণ নেওয়ার মাধ্যমে সফল উদ্যোক্তায় পরিণত হন। আরমান চৌধুরীর গুণাবলি তাকে তার এলাকার সফল কৃষি উদ্যোক্তা হতে সহায়তা করেছে। তিনি তার সবজি ফলনের জন্য অনেক পরিশ্রম করেছেন। তিনি কখনো সাহস ও ধৈর্যহারা হননি। এছাড়া তিনি ব্যর্থতা থেকে শিক্ষা নিয়েছেন। তিনি ব্যর্থ হয়েও দমে না গিয়ে প্রশিক্ষণ নিয়ে আবার নতুন করে সবজি চাষ শুরু করেছেন। এভাবে তিনি লাভবান হয়েছেন এবং তার এলাকায় তিনি সফল কৃষি উদ্যোক্তার পদক লাভকরেছেন। তাই বলা যায়, আরমান চৌধুরী একজন আদর্শ উদ্যোক্তা।"
        }
      ]
    },
    {
      "number": "4",
      "uddipok": "রানা ও তার পাঁচ বন্ধু চুক্তির ভিত্তিতে একটি খাদ্য প্রক্রিয়াজাতকরণ কারখানা প্রতিষ্ঠা করেন। তাদের উৎপাদিত পণ্যের গুণগত মান ভালো হওয়ায় দিন দিন পণ্যের চাহিদা বৃদ্ধি পেতে থাকে। কিন্তু তাদের অর্থনৈতিক সংকটের কারণে ব্যবসায় বৃদ্ধিকরণ ও আধুনিকায়নে সমস্যা হচ্ছে। তাই তারা সংগঠনের ধরন পরিবর্তন করে ১৯৯৪ সালের আইন অনুযায়ী 'রানা এন্ড ফ্রেন্ডস' কোম্পানি নামে প্রতিষ্ঠানটি নিবন্ধন করে বৃহৎ পরিসরে কাজ শুরু করেন। দুই বছরের মধ্যে তারা তিনটি বিভাগীয় শহরে তাদের শাখা খুলে ব্যবসায় পরিচালনা করেন।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "কোনো অংশীদার দেউলিয়া হলে বা ব্যবসায় অবৈধ হয়ে পড়লে অংশীদারি সম্পর্কের বিলোপ করাই হলো বাধ্যতামূলক বিলোপসাধন।"
        },
        {
          "label": "খ",
          "question": "",
          "explanation": "একক ব্যক্তির মালিকানায় গঠিত, পরিচালিত ও নিয়ন্ত্রিত ব্যবসায়কে একমালিকানা ব্যবসায় বলে। এরূপ ব্যবসায়ের পৃথক কোনো সত্তা থাকে না। মালিকের ব্যক্তিগত সত্তাই এক্ষেত্রে মুখ্য। এ কারণে দায় বণ্টনের কোনো সুযোগ নেই। ফলে ব্যবসায়ের দায়ের জন্য মালিকের ব্যক্তিগত সম্পত্তি দায়বদ্ধ হতে পারে। তাই একমালিকানা ব্যবসায়ের দায় অসীম।"
        },
        {
          "label": "গ",
          "question": "",
          "explanation": "রানা ও তার বন্ধুদের প্রথম পর্যায়ের ব্যবসায়টি ছিল অংশীদারি ব্যবসায় সংগঠন। মুনাফা অর্জনের উদ্দেশ্যে দুই বা ততোধিক ব্যক্তি চুক্তিবদ্ধ হয়ে অংশীদারি ব্যবসায় গঠন করেন। এ ব্যবসায় যৌথভাবে পরিচালনা করা হয়। এ ব্যবসায়ের লাভ-ক্ষতি চুক্তি অনুযায়ী বণ্টন করা হয়। উদ্দীপকের রানা ও তার পাঁচ বন্ধু একটি খাদ্য প্রক্রিয়াজাতকরণ কারখানা স্থাপন করেন। চুক্তির ভিত্তিতে তারা ব্যবসায়টি গঠন করেছেন। এ চুক্তির আলোকেই তাদের ব্যবসায়ের যাবতীয় কাজ (যেমন: মূলধন সরবরাহ, লাভ-ক্ষতি বণ্টন, পরিচালনা প্রভৃতি) করা হয়। এসব বৈশিষ্ট্য অংশীদারি ব্যবসায়ের সাথে সামঞ্জস্যপূর্ণ। সুতরাং, মুনাফা অর্জনের উদ্দেশ্যে চুক্তির আওতায় রানা ও তার বন্ধুরা প্রথম পর্যায়ে অংশীদারি ব্যবসায় গঠন করেছিল।"
        },
        {
          "label": "ঘ",
          "question": "",
          "explanation": "রানারা পরবর্তীতে যৌথ মূলধনী ব্যবসায় গঠন করেছেন; যা দেশের অর্থনীতিতে আরও বেশি ভূমিকা রাখবে বলে আমি মনে করি। সাধারণত বেশি মূলধন সংগ্রহ ও ব্যবসায় সম্প্রসারণের জন্য যৌথ মূলধনী ব্যবসায় গঠন করা হয়। যৌথ মূলধনী ব্যবসায় ১৯৯৪ সালের কোম্পানি আইন অনুযায়ী গঠিত ও পরিচালিত হয়। এ ব্যবসায় বৃহৎ আয়তনের হয়ে থাকে। এজন্য এতে বেশি সংখ্যক লোকের কর্মসংস্থানের সুযোগ হয়। উদ্দীপকের রানা ও তার বন্ধুরা প্রথমে অংশীদারি ব্যবসায় গঠন করেন। ব্যবসায়টির পণ্যের চাহিদা বাড়ায় তারা আধুনিকায়ন ও ব্যবসায়ের পরিধি বাড়ানোর সিদ্ধান্ত নেন। কিন্তু তারা পর্যাপ্ত অর্থের অভাবে পরিকল্পনা অনুযায়ী কাজ করতে পারছিলেন না। তাই তারা প্রয়োজনীয় অর্থ সংগ্রহের উদ্দেশ্যে সাংগঠনিক ধরন পরিবর্তন করে যৌথ মূলধনী ব্যবসায় গঠন করেন। ব্যবসায়টি যৌথ মূলধনী হওয়ায় শেয়ার ও ঋণপত্র বিক্রি করে তারা প্রয়োজনীয় অর্থ সংগ্রহ করেন। এই অর্থ দিয়ে তারা সহজেই তিনটি বিভাগীয় শহরে ব্যবসায়ের শাখা সম্প্রসারণ করতে পেরেছেন। এতে সেখানে অনেক লোকের কর্মসংস্থানের সুযোগ তৈরি হয়েছে। প্রতিষ্ঠানটির পণ্যের উৎপাদন বাড়ায় মানুষের খাদ্য চাহিদা পূরণে এটি ইতিবাচক ভূমিকা রাখছে। এছাড়া প্রতিষ্ঠানটি কর দেওয়ার মাধ্যমে সরকারের রাজস্ব আয় বাড়াতেও সহায়তা করছে। এতে দেশের অর্থনীতি গতিশীল হচ্ছে। এভাবে রানাদের যৌথ মূলধনী ব্যবসায়টি দেশের অর্থনীতিতে আরও বেশি গুরুত্বপূর্ণ ভূমিকা রাখে।"
        }
      ]
    },
    {
      "number": "5",
      "uddipok": "জনাব জাকির পেশায় একজন চিকিৎসক। চিকিৎসার পাশাপাশি তিনি আবিষ্কারের কাজও করে থাকেন। সম্প্রতি তিনি নতুন এক ধরনের খাবার স্যালাইন আবিষ্কার করেছেন, যা সহজেই পানিতে দ্রবণীয় এবং দ্রুত পানিশূন্যতা দূর করে। আমাদের দেশে এর আগে এমন স্যালাইন আর কেউই আবিষ্কার করেনি। তাই তিনি চাচ্ছেন এমন কোনো ব্যবস্থা, যার মাধ্যমে তার এ আবিষ্কারের স্বত্ব তারই থাকবে। এক আইনজীবী বন্ধুর সাহায্যে তিনি সরকারের কাছ থেকে এ মর্মে স্বীকৃতি পেলেন। তিনি ভাবছেন, এতে তার আবিষ্কারটি অক্ষুণ্ণ থাকবে; পাশাপাশি আর্থিকভাবেও তিনি ক্ষতির মুখে পড়বেন না।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "কোনো খ্যাতনামা কোম্পানির নাম ব্যবহার এবং এর পণ্য বা সেবা তৈরি ও বিক্রি করার অধিকার হলো ফ্রানসাইজিং।"
        },
        {
          "label": "খ",
          "question": "",
          "explanation": "মানুষের জীবনের ক্ষতিপূরণের নিশ্চয়তা কেউ দিতে পারে না, তাই জীবন বিমাকে ক্ষতিপূরণের চুক্তি বলা হয় না। জীবন বিমার মূল বিষয়বস্তু হচ্ছে মানুষের জীবন। মানুষের জীবন আর্থিকভাবে নিরূপণযোগ্য নয়। এক্ষেত্রে বিমা কোম্পানি শুধু একটি নির্দিষ্ট পরিমাণ আর্থিক সহায়তা দেওয়ার নিশ্চয়তা দেয়। এ কারণে জীবন বিমা ক্ষতিপূরণের চুক্তি নয়।"
        },
        {
          "label": "গ",
          "question": "",
          "explanation": "উদ্দীপকে জনাব জাকির কর্তৃক খাবার স্যালাইন আবিষ্কার মেধাসম্পদের অন্তর্ভুক্ত। শিল্প বা ব্যবসায় উদ্যোক্তা দীর্ঘদিন প্রচেষ্টা চালিয়ে মেধাসম্পদ উদ্ভাবন করেন। এটি উদ্যোক্তার মেধা ও মননের দ্বারা সৃষ্ট সম্পদ। শিল্পে বা বাণিজ্যে প্রয়োগ উপযোগী আবিষ্কার, সাহিত্য ও শিল্পকর্ম, নকশা, প্রতীক, নাম প্রভৃতি মেধাসম্পদের অন্তর্ভুক্ত।উদ্দীপকে জনাব জাকির একজন চিকিৎসক। তিনি চিকিৎসার পাশাপাশি গবেষণাধর্মী কাজও করেন। সম্প্রতি এ গবেষণার ফসল হিসেবে তিনি এক ধরনের খাবার স্যালাইন আবিষ্কার করেন। এ স্যালাইনটি সহজেই পানিতে দ্রবণীয়। এছাড়া এটি দ্রুত পানিশূন্যতা দূর করতে কার্যকরী ভূমিকা রাখে। এটি তৈরি করতে জনাব জাকির অনেক গবেষণা করেছেন। এক্ষেত্রে তার অনেক মানসিক শ্রম দিতে হয়েছে। এসবের সাথে মেধাসম্পদের বৈশিষ্ট্যের মিল পাওয়া যায়। সুতরাং, জনাব জাকিরের আবিষ্কৃত খাবার স্যালাইন মেধাসম্পদের অন্তর্ভুক্ত।"
        },
        {
          "label": "ঘ",
          "question": "",
          "explanation": "স্যালাইন আবিষ্কারের আইনগত স্বত্ব হিসেবে পেটেন্ট চুক্তি জনাব জাকিরকে উক্ত পণ্যের একচ্ছত্র অধিকার দিবে বলে আমি মনে করি। পেটেন্ট হলো আবিষ্কারক ও সরকারের মধ্যে একটি চুক্তি। এর মাধ্যমে আবিষ্কারককে একটি নির্দিষ্ট সময়ের জন্য পণ্যের একচেটিয়া মালিকানা দেওয়া হয়। ঐ নিদিষ্ট সময়ের মধ্যে পণ্যটি অন্য কেউ তৈরি ও বিক্রয় করতে পারে না। এর মাধ্যমে কেউ পণ্য নকল করলে মূল মালিক নকলকারীর বিপক্ষে আইনি প্রতিকার পায়। উদ্দীপকে জনাব জাকির এক ধরনের খাবার স্যালাইন আবিষ্কার করেন। তার এ স্যালাইন সহজেই পানিতে দ্রবণীয়। এটি আগে অন্য কেউ আবিষ্কার করেনি। তাই তিনি এটির একক মালিকানার অধিকারী হওয়ার ব্যবস্থা নেন। এক্ষেত্রে তিনি সরকারের কাছ থেকে আবিষ্কৃত সম্পদটির নিদিষ্ট সময়ের জন্য একক মালিকানা লাভ করেছেন। অর্থাৎ তিনি আবিষ্কৃত পণ্যের ওপর পেটেন্ট চুক্তি করেছেন। পেটেন্টের মাধ্যমে জনাব জাকির একটি নির্দিষ্ট মেয়াদ পর্যন্ত আবিষ্কৃত পণ্যের একচ্ছত্র অধিকারী হবেন। এতে কেউ বাজারে ঐ পণ্য উৎপাদন বা বাজারজাত করতে চাইলে তার অনুমতি নিতে হবে। তার অনুমতি ছাড়া এটি কেউ উৎপাদন, বাজারজাত বা ব্যবহার করলে তিনি আইনগত ব্যবস্থা নিতে পারবেন। এতে ক্ষতিপূরণ পাওয়া সম্ভব হবে। এভাবে জনাব জাকির পেটেন্ট করার মাধ্যমে আবিষ্কৃত পণ্যের সুরক্ষা পাবেন।"
        }
      ]
    },
    {
      "number": "6",
      "uddipok": "রাব্বী চৌধুরী একটি অটোরাইস মিলের মালিক। তার ব্যবসায়ের নিদিষ্ট সময়ে কী পরিমাণ নগদ অর্থ আসে ও নগদ ব্যয় হয় তার প্রকৃত অবস্থা জানার জন্য একটি বিবরণী তৈরি করেন। তিনি পণ্যের মোট উৎপাদন ব্যয় ও বিক্রয়মূল্যের মধ্যে সমতা বিধান করেন। এ কারণে প্রত্যাশিত মুনাফা অর্জনের জন্য উপযুক্ত মূল্য নির্ধারণ করে বিক্রয়ের পরিমাণ বৃদ্ধি করতে সক্ষম হন। উপরিউক্ত কারণে তিনি অল্পদিনে তার ব্যবসায়ে উন্নতি সাধন করতে সক্ষম হন এবং একজন সফল ব্যবসায়ী হয়ে ওঠেন।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "ব্যক্তির জীবন বা সম্পত্তি বিনাশের ঝুঁকির বিপরীতে 'নির্দিষ্ট প্রিমিয়ামের বিনিময়ে যে বিমা করা হয় তাকে দুর্ঘটনা বিমা বলে।"
        },
        {
          "label": "খ",
          "question": "",
          "explanation": "ব্যবসায় প্রকল্প প্রণয়নের প্রথম পদক্ষেপ হলো 'প্রকল্প ধারণা চিহ্নিতকরণ'। সাধারণত পণ্য বা সেবা সামগ্রীর চাহিদা থেকে প্রকল্প ধারণার সৃষ্টি হয়। উদ্যোক্তা তার পারিপার্শ্বিক অবস্থা বিবেচনা করে পণ্য বা সেবার চাহিদা সম্পর্কে ধারণা নিতে পারেন। প্রকল্প ধারণা চিহ্নিত করার সময় উদ্যোক্তার শখ বা আগ্রহ আছে এমন পণ্য নির্বাচন করতে হয়। এছাড়া প্রকৃত চাহিদা আছে এমন পণ্য, বিদ্যমান পণ্যের অসুবিধা প্রভৃতি বিবেচনা করতে হয়।"
        },
        {
          "label": "গ",
          "question": "",
          "explanation": "রাব্বী চৌধুরী ব্যবসায়ের প্রকৃত অবস্থা জানার জন্য প্রাক্কলিত নগদানপ্রবাহ বিবরণী তৈরি করেন। এ বিবরণীতে একটি নির্দিষ্ট সময়ের নগদ আয়-ব্যয়ের পরিমাণ সংরক্ষণ করা হয়। এটি দৈনিক, সাপ্তাহিক ও মাসিক ভিত্তিতে তৈরি করা যায়। নগদানপ্রবাহ বিবরণী তৈরি করার ফলে ব্যবসায়ের নগদের প্রকৃত অবস্থা জানা যায়। উদ্দীপকের রাব্বী চৌধুরী একটি অটোরাইস মিলের মালিক। এই রাইস মিল থেকে তিনি অর্থ আয় করেন। আবার মিল পরিচালনার জন্য তাকে প্রতিনিয়ত বিভিন্ন ব্যয় বহন করতে হয়। রাব্বী চৌধুরী নগদ অর্থের লেনদেনগুলো সুষ্ঠুভাবে একটি নির্দিষ্ট বিবরণীতে তালিকাভুক্ত করেন। ফলে একটি নিদিষ্ট সময় শেষে ব্যবসায়ে কী পরিমাণ নগদ অর্থ আছে তা তিনি জানতে পারেন। এসব বৈশিষ্ট্যের সাথে প্রাক্কলিত নগদানপ্রবাহ বিবরণীর মিল আছে। তাই বলা যায়, রাব্বী চৌধুরী ব্যবসায়ের জন্য প্রাক্কলিত নগদানপ্রবাহ বিবরণী তৈরি করেন।"
        },
        {
          "label": "ঘ",
          "question": "",
          "explanation": "রাব্বী চৌধুরীর ব্যবসায়ে সঠিক মূল্য নির্ধারণে ব্যবসায়ের সম আয়-ব্যয় বিশ্লেষণের দিকটি তুলে ধরা হয়েছে। সম আয়-ব্যয় বিশ্লেষণ ব্যবসায়ের এমন একটি অবস্থা; যেখানে প্রতিষ্ঠানের আয়-ব্যয় সমান হয়। এ বিন্দু বিশ্লেষণের মাধ্যমে পণ্যের মূল্য ও বিক্রয়ের পরিমাণ নির্ধারণ করা সহজ হয়। আবার, সম আয়-ব্যয় বিশ্লেষণের মাধ্যমে মুনাফা পরিকল্পনা প্রণয়ন করা যায়। । উদ্দীপকের রাব্বী চৌধুরী একটি অটোরাইস মিলের মালিক। তিনি নগদ অর্থের আয়-ব্যয় সংরক্ষণের জন্য একটি বিবরণী তৈরি করেন। এছাড়া তিনি পণ্যের মোট উৎপাদন ব্যয় ও বিক্রয়মূল্যের মধ্যে সমতা করেন। এজন্য তার পক্ষে পণ্যের সঠিক মূল্য নির্ধারণ করা সহজ হয়। রাব্বী চৌধুরী সম আয়-ব্যয় বিশ্লেষণের মাধ্যমে সমতা বিধান করেন। তিনি এর মাধ্যমে জানতে পারেন, কী পরিমাণ পণ্য উৎপাদন ও বিক্রি করলে লাভ-ক্ষতি কিছুই হবে না। অর্থাৎ, আয়-ব্যয় সমান হবে। এ বিন্দুর বেশি বিক্রি করলেই ব্যবসায়ে লাভ হবে। এজন্য তিনি সহজেই প্রত্যাশিত মুনাফা নির্ধারণ করতে পারেন। এতে তাকে লোকসানে পণ্য বিক্রি করতে হয় না। ফলে ব্যবসায়ে সহজেই সফলতা আসে। তাই বলা যায়, রাব্বী চৌধুরীর ব্যবসায়ে পণ্যের সঠিক মূল্য নির্ধারণে সম আয়-ব্যয় বিশ্লেষণের দিকটি ফুটে ওঠেছে।"
        }
      ]
    },
    {
      "number": "7",
      "uddipok": "জনাব কবির চৌধুরী গাজীপুর থেকে বিভিন্ন পণ্যসামগ্রী কিনে নিজ প্রতিষ্ঠান \"কবির ভ্যারাইটিস স্টোরস\" এ পণ্যের মান, পরিমাপ ও ধরন অনুযায়ী শ্রেণিবিন্যাস করে পণ্যের মূল্য নির্ধারণ করেন। বিক্রয় বৃদ্ধির জন্য তিনি আনিস নামের একজন সুঠাম, হাস্যোজ্জ্বল, কাজে বিশ্বাসী বিক্রয়কর্মী নিয়োগ দেন। ফলে খুব কম সময়ে \"কবির ভ্যারাইটিস স্টোরস\" সফলতা লাভ করে।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "বিজ্ঞাপন হলো পণ্য বা সেবা সামগ্রীর প্রতি জনসাধারণের দৃষ্টি আকর্ষণের জন্য একটি উপায় বা কৌশল।"
        },
        {
          "label": "খ",
          "question": "",
          "explanation": "পণ্যের বিক্রয়ে গতিশীলতা আনয়নের মাধ্যমে বিপণন উৎপাদন বৃদ্ধিতে সহায়তা করে। ব্যবসায়ের সফলতার জন্য পণ্য শুধু উৎপাদন করলেই হয় না। বরং উৎপাদিত পণ্য বা সেবা যথাযথভাবে ভোক্তার কাছে পৌঁছাতে হয়। আর এই কাজটিই করে থাকে বিপণন। বিপণনের মাধ্যমে ক্রেতা ও ভোক্তারা মানসম্মত পণ্য বা সেবা পেয়ে থাকে। ফলে পণ্যের চাহিদা ও বিক্রি বেড়ে যায়, যা পরবর্তীতে পণ্যের উৎপাদন বাড়াতে সহায়তা করে।"
        },
        {
          "label": "গ",
          "question": "",
          "explanation": "জনাব কবির চৌধুরী বিপণনের ক্রয়, পরিবহন, পর্যায়িতকরণ, প্রমিতকরণ প্রভৃতি কাজ সম্পাদন করেছেন। বিপণনের মাধ্যমে পণ্য বা সেবাসামগ্রী উৎপাদনকারী থেকে ভোক্তাদের কাছে পৌঁছানো হয়। ক্রয়-বিক্রয়, পরিবহন, গুদামজাতকরণ, প্রমিতকরণ, পর্যায়িতকরণ প্রভৃতি বিপণন কার্যাবলির অন্তর্ভুক্ত। কার্যকর বিপণন পণ্যের বিক্রি ও মুনাফা বাড়ানোর মাধ্যমে ব্যবসায় সফলতা আনে। উদ্দীপকের জনাব কবির চৌধুরীর একটি ভ্যারাইটিস স্টোর রয়েছে। দোকানের জন্য প্রয়োজনীয় সামগ্রী তিনি গাজীপুর থেকে ক্রয় করেন। ক্রয়কৃত পণ্যগুলো পরিবহনের মাধ্যমে তিনি গাজীপুর থেকে নিজের দোকানে নিয়ে আসেন। পরবর্তীতে পণ্যের মান, পরিমাপ ও ধরন অনুযায়ী শ্রেণিবিভাগ করেন; যা মূলত পর্যায়িতকরণের অন্তর্ভুক্ত। পাশাপাশি মান অনুযায়ী তিনি পণ্যের মূল্যও নির্ধারণ করেন। অর্থাৎ, তিনি পণ্যের প্রমিতকরণ করেন। এসব কাজ বিপণনের অন্তর্ভুক্ত। সুতরাং, জনাব কবির চৌধুরী বিপণনের ক্রয়, পরিবহন, পর্যায়িতকরণ ও প্রমিতকরণের কাজগুলো সম্পাদন করেছেন।"
        },
        {
          "label": "ঘ",
          "question": "",
          "explanation": "আনিসের মধ্যে আদর্শ বিক্রয়কর্মীর শারীরিক গুণাবলি বিদ্যমান। ক্রেতা ও ভোক্তাদের আকৃষ্ট করার জন্য বিক্রয়কর্মীকে বিভিন্ন গুণাবলির অধিকারী হতে হয়। এর মধ্যে শারীরিক গুণাবলি অন্যতম। একজন বিক্রয়কর্মী সুন্দর, আকর্ষণীয় ও সুস্বাস্থ্যের অধিকারী হলে তা সহজেই ক্রেতাদের দৃষ্টি আকর্ষণ করে। আবার বিক্রয়কর্মীর সুন্দর হাসি ক্রেতাকে বাড়তি অনুপ্রেরণা যোগায়। উদ্দীপকের জনাব কবির চৌধুরীর একটি ভ্যারাইটিস স্টোর রয়েছে। তিনি পণ্যের মান অনুযায়ী মূল্য নির্ধারণ করেন। ফলে তার দোকানের বিক্রি বেড়ে যায়। এজন্য তিনি আনিস নামে একজন সুঠাম, হাস্যোজ্জল, কাজে বিশ্বাসী বিক্রয়কর্মী নিয়োগ দেন। আনিসের সুঠাম দেহ ও হাস্যোজ্জ্বলতা বিক্রয়কর্মীর শারীরিক গুণাবলির অন্তর্ভুক্ত। তার সুঠাম দেহ ক্রেতাদের দৃষ্টি আকর্ষণ করে। ফলে ক্রেতারা তার দোকানে পণ্য কিনতে আসে। পাশাপাশি তার সদা হাস্যোজ্জ্বল চেহারা ক্রেতাদের পণ্য কেনার অনুপ্রেরণা যোগায়। এতে পণ্যের বিক্রি ও মুনাফা বেড়ে যায়। ফলে ব্যবসায়টি সফলতা লাভ করে। সুতরাং, আনিসের আদর্শ বিক্রয়কর্মীর শারীরিক গুণাবলি ব্যবসায় সফলতা এনে দিয়েছে।"
        }
      ]
    },
    {
      "number": "8",
      "uddipok": "রাজশাহীর রাজু পড়াশোনা শেষ করে চাকরি না পেয়ে একটি পুরাতন বইয়ের দোকান দেন। নিজের জমানো কিছু টাকা ও একটি আর্থিক প্রতিষ্ঠান থেকে স্বল্প মেয়াদে ঋণ নিয়ে তিনি এই ব্যবসায় শুরু করেন। তিনি এই কাজে সহায়তার জন্য ২ জন দক্ষ কর্মী নিয়োগ দিয়ে যোগ্যতা অনুযায়ী কাজ ভাগ করে দেন। যার ফলে ব্যবসায়ের পরিধি ও মুনাফা বৃদ্ধি পায়।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "কর্মীসংস্থান বলতে প্রতিষ্ঠানের কাজ সম্পাদনের জন্য উপযুক্ত কর্মী সংগ্রহ, নির্বাচন, নিয়োগ এবং উন্নয়ন সংক্রান্ত যাবতীয় কাজকে বোঝায়।"
        },
        {
          "label": "খ",
          "question": "",
          "explanation": "প্রাতিষ্ঠানিক নিয়ম অনুসারে বা পদমর্যাদা থেকে যে নেতৃত্বের সৃষ্টি হয়, তাকে আমলাতান্ত্রিক নেতৃত্ব বলে। এ নেতৃত্বে কর্মীদের আদেশ দিয়ে নেতা কাজ আদায় করে নেন। এতে কর্মীরা নির্ধারিত নিয়মে দায়িত্ব পালনে বাধ্য থাকেন। এক্ষেত্রে প্রাতিষ্ঠানিক শৃঙ্খলাকে বেশি গুরুত্ব দেওয়া হয়।"
        },
        {
          "label": "গ",
          "question": "",
          "explanation": "রাজু নিজস্ব তহবিল ও বাণিজ্যিক ব্যাংক থেকে মূলধন সংগ্রহ করেছে। যেকোনো ব্যবসায় শুরু করার জন্য অর্থ বা মূলধনের প্রয়োজন হয়। সাধারণত একমালিকানা ব্যবসায়ের ক্ষেত্রে মালিক নিজস্ব তহবিল থেকে অর্থ সংগ্রহ করে। এছাড়া বাণিজ্যিক ব্যাংক থেকে স্বল্পমেয়াদে অর্থ ঋণ হিসাবে নেওয়া যায়। উদ্দীপকে রাজু পড়াশোনা শেষ করে চাকরি না পেয়ে একটি পুরাতন বইয়ের দোকান দেন। এজন্য তিনি নিজের জমানো কিছু টাকা মূলধন হিসেবে বিনিয়োগ করেন। এটি নিজস্ব তহবিলের অন্তর্ভুক্ত। এছাড়া তিনি একটি আর্থিক প্রতিষ্ঠান থেকে স্বল্পমেয়াদে ঋণ নেন। সাধারণত ব্যবসায়ের জন্য বাণিজ্যিক ব্যাংক অর্থসংগ্রহের প্রধান উৎস হিসেবে বিবেচিত হয়। তাই আর্থিক প্রতিষ্ঠান থেকে ঋণ নেওয়া বাণিজ্যিক ব্যাংককে নির্দেশ করে। সুতরাং, রাজু নিজস্ব তহবিল ও বাণিজ্যিক ব্যাংক থেকে মূলধন সংগ্রহ করেন।"
        },
        {
          "label": "ঘ",
          "question": "",
          "explanation": "রাজুর সম্পাদিত ব্যবস্থাপনার কাজটি হলো সংগঠিতকরণ। পরিকল্পনা অনুযায়ী দায়িত্ব ও কর্তৃত্ব কর্মীদের মাঝে' বণ্টন করা হলো সংগঠিতকরণ। এর মাধ্যমে ব্যবসায় সম্পদের যথাযথ ও সুষ্ঠু ব্যবহার নিশ্চিত হয়। এছাড়া সংগঠিতকরণের মাধ্যমে কর্মীদের মধ্যে আন্তঃসম্পর্ক তৈরি হয়। এতে প্রতিষ্ঠানের কাজের মধ্যে শৃঙ্খলা বজায় থাকে। উদ্দীপকে রাজু পড়াশোনা শেষ করে চাকরি না পেয়ে পুরাতন বইয়ের দোকান দেন। নিজের জমানো টাকা ও একটি আর্থিক প্রতিষ্ঠান থেকে ঋণ নিয়ে তিনি ব্যবসায় শুরু করেন। এ কাজে সহায়তার জন্য দুজন দক্ষ কর্মী নিয়োগ দেন। তিনি কর্মীদের মাঝে যোগ্যতা অনুযায়ী কাজ ভাগ করে দেন। তার এই কাজটি ব্যবস্থাপনার সংগঠিতকরণকে নির্দেশ করে। রাজু সংগঠিতকরণের মাধ্যমে প্রতিষ্ঠানের কাজগুলো প্রকৃতি অনুযায়ী বিভিন্ন ভাগে ভাগ করেন। এরপর বিভিন্ন বিভাগের কর্মীদের পারস্পরিক সম্পর্ক নির্ধারণ করে দায়িত্ব ও কর্তৃত্ব দেন। এতে কর্মীরা সহজে কাজ বুঝতে পারে। এভাবে তিনি ব্যবসায়ের মানবিক ও বস্তুগত সম্পদের যথাযথ ব্যবহার নিশ্চিত করেন। ফলে তার প্রতিষ্ঠানে কাজের গতিশীলতা আসে। সুতরাং, রাজুর ব্যবসায়ের সফলতার জন্য ব্যবস্থাপনার সংগঠিতকরণের গুরুত্ব অপরিসীম।"
        }
      ]
    },
    {
      "number": "9",
      "uddipok": "জনাব রাগিব একজন শিক্ষিত বেকার যুবক। তিনি শিক্ষা মন্ত্রণালয়ের একটি প্রতিষ্ঠান হতে তথ্য ও প্রযুক্তি বিষয়ে প্রশিক্ষণ গ্রহণ করে কুষ্টিয়া জিলা স্কুলের সামনে একটি কম্পিউটার প্রশিক্ষণ কেন্দ্র গড়ে তোলেন। তার প্রতিষ্ঠান হতে প্রশিক্ষণার্থীগণ জ্ঞান ও অভিজ্ঞতা অর্জন করে বিভিন্ন সরকারি-বেসরকারি প্রতিষ্ঠানে কর্মরত আছেন। যার মাধ্যমে দেশের দক্ষ জনশক্তি সম্পদ অপচয় রোধে গুরুত্বপূর্ণ ভূমিকা পালন করে।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "প্রেষণা হলো প্রতিষ্ঠানের কর্মীদের কাজের প্রতি আগ্রহী ও উৎসাহিত করার প্রক্রিয়া।"
        },
        {
          "label": "খ",
          "question": "",
          "explanation": "আত্মকর্মসংস্থানের সবচেয়ে বড় মূলধন হলো নিজের দক্ষতা। দক্ষতা থাকলে যে কেউ সামান্য পুঁজি সংগ্রহ করে আত্মকর্মসংস্থানমূলক কাজ শুরু করতে পারে। এতে নিজেই নিজের কাজের ব্যবস্থা করা যায়। তাই দক্ষতাকে আত্মকর্মসংস্থানের বড় মূলধন বলা হয়।"
        },
        {
          "label": "গ",
          "question": "",
          "explanation": "জনাব রাগিব নট্রামস থেকে প্রশিক্ষণ গ্রহণ করেছেন। এটি শিক্ষা মন্ত্রণালয় কর্তৃক পরিচালিত একটি প্রতিষ্ঠান। বিভিন্ন কম্পিউটার প্রোগ্রামিং ও কম্পিউটার চালনা শিক্ষা দেওয়াই এর প্রধান কাজ। এখান থেকে প্রশিক্ষণ নিয়ে বেকাররা আত্মকর্মসংস্থানের সুযোগ পায়। উদ্দীপকের জনাব রাগিব শিক্ষা মন্ত্রণালয়ের অধীনে পরিচালিত একটি প্রতিষ্ঠান থেকে প্রশিক্ষণ নেন। সেখানে তিনি তথ্য প্রযুক্তি বিষয়ক জ্ঞান - লাভ করেন। অর্থাৎ প্রতিষ্ঠানটি তাকে কম্পিউটার সম্পর্কে জ্ঞান ও ধারণা দিয়েছে। এ জ্ঞান থেকেই জনাব রাগিব তার প্রতিষ্ঠিত কম্পিউটার প্রশিক্ষণ কেন্দ্র সুষ্ঠুভাবে পরিচালনা করতে পেরেছেন। উত্ত প্রতিষ্ঠানটি নট্রামসের সাথে সামঞ্জস্যপূর্ণ। তাই বলা যায়, উদ্দীপকের প্রশিক্ষণ প্রদানকারী প্রতিষ্ঠানটি হচ্ছে নট্রামস।"
        },
        {
          "label": "ঘ",
          "question": "",
          "explanation": "দেশে দক্ষ জনশক্তি গড়ে তুলতে জনাব রাগিবের প্রতিষ্ঠানটি যথেষ্ট ভূমিকা পালন করছে। কোনো বিশেষ কাজ যথাযথভাবে করতে প্রশিক্ষণ খুবই গুরুত্বপূর্ণ। এটি কর্মীদের কর্মদক্ষতা ও যোগ্যতা বাড়াতে সহায়ক। প্রশিক্ষণ কেন্দ্র থেকে জ্ঞান লাভ করে শিক্ষিত বেকার যুবকরা তাদের কাজের সংস্থান করতে পারেন। উদ্দীপকের জনাব রাগিব একজন শিক্ষিত বেকার। তিনি নট্রামস থেকে তথ্য প্রযুক্তি ও কম্পিউটার বিষয়ে প্রশিক্ষণ নেন। এরপর তিনি স্কুল সংলগ্ন এলাকায় একটি কম্পিউটার প্রশিক্ষণ কেন্দ্র গড়ে তোলেন। তার প্রতিষ্ঠানেও অনেক যুবক জ্ঞান ও অভিজ্ঞতা লাভ করে দক্ষ হয়ে ওঠে। এসকল যুবকরা বিভিন্ন সরকারি-বেসরকারি প্রতিষ্ঠানে কর্মরত আছেন। জনাব রাগিব তার কম্পিউটার প্রশিক্ষণ কেন্দ্রের মাধ্যমে আত্মকর্মসংস্থানের ব্যবস্থা করেছেন। এই দোকানটি তার আয়ের উৎস হিসেবে ভূমিকা রাখছে। এর পাশাপাশি জনাব রাগিবের প্রতিষ্ঠানে অনেক শিক্ষিত বা স্বল্পশিক্ষিত বেকার যুবকরা প্রশিক্ষণ নিতে আসেন। জনাব রাগিবের প্রশিক্ষণ তার নিজের ও অন্যান্য বেকার যুবকদেরও কাজের সংস্থান করতে সহায়তা করছে। এভাবে জনাব রাগিব দক্ষ জনশক্তি গড়ে তুলছেন ও বেকারত্ব কমাতে ভূমিকা রাখছেন। তাই বলা যায়, দেশের দক্ষ জনশক্তি গড়ে তুলতে জনাব রাগিবের প্রতিষ্ঠানটির ভূমিকা অপরিসীম।"
        }
      ]
    },
    {
      "number": "10",
      "uddipok": "জনাব জামিল একজন নতুন উদ্যোক্তা। তিনি বিভিন্ন ধরনের কাগজ ও প্যাকেট তৈরির কারখানা স্থাপন করেন। তিনি একটি আর্থিক প্রতিষ্ঠান থেকে সহায়তা গ্রহণের পাশাপাশি কারিগরি সহায়তা নেন। প্রযুক্তিগত সহায়তায় তার প্রতিষ্ঠানটি দ্রুত সাফল্য লাভ করে। এ প্রতিষ্ঠানটি তার উৎপাদিত সামগ্রীর মাধ্যমে স্থানীয় ও জাতীয় চাহিদা মেটাতে সক্ষম হয়। এর ফলে নতুন উদ্ভাবক হিসেবে জনাব জামিল নতুন উদ্ভাবকের পুরস্কার লাভ করেন।..",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "বিটাক সমর্থনমূলক সহায়তা প্রদান করে।"
        },
        {
          "label": "খ",
          "question": "",
          "explanation": "মাইডাস একটি বেসরকারি উন্নয়ন সংস্থা হিসেবে ক্ষুদ্র ও মাঝারি উদ্যোক্তাদের আর্থিক, কারিগরি, ব্যবস্থাপনা প্রভৃতি সহায়তা দেয়। এটি উদ্যোক্তাদের ঋণ সুবিধা দিয়ে থাকে। এছাড়া প্রতিষ্ঠানটি সরকারি-বেসরকারি বহুজাতিক প্রতিষ্ঠানসমূহকে তথ্য ও পরামর্শ দেয়। আবার ব্যবসায়ের ক্ষেত্রে এটি অনুসন্ধান ও গবেষণা কাজ পরিচালনা করে। প্রতিষ্ঠানটি উদ্যোক্তাদের সহযোগিতার নেটওয়ার্কও তৈরি করে থাকে।"
        },
        {
          "label": "গ",
          "question": "",
          "explanation": "জনাব জামিল বাংলাদেশ ডেভেলপমেন্ট ব্যাংক লিমিটেড (বিডিবিএল) থেকে আর্থিক সহায়তা গ্রহণ করেন। এটি সম্পূর্ণ রাষ্ট্রীয় মালিকানাধীন একটি বাণিজ্যিক ব্যাংক। এটি সরকারি ও বেসরকারি শিল্পে আর্থিক ও কারিগরি সহায়তা দিয়ে থাকে। এটি নতুন শিল্প স্থাপন, শিল্প আধুনিকীকরণ, যন্ত্রপাতি পরিবর্তন ও প্রসারের জন্য প্রয়োজনীয় সহায়তা দেয়। আবার, শিল্প উদ্যোক্তাদের পর্যাপ্ত ঋণ ও পরামর্শ দেয়। উদ্দীপকের জামিল একজন নতুন উদ্যোক্তা। তিনি বিভিন্ন ধরনের কাগজ ও প্যাকেট তৈরির কারখানা স্থাপন করেন। এজন্য তিনি একটি আর্থিক প্রতিষ্ঠান থেকে আর্থিক ও কারিগরি সহায়তা নেন। এক্ষেত্রে প্রতিষ্ঠানটি তার কারখানার যন্ত্রপাতি আধুনিকীকরণে যন্ত্রপাতি পরিবর্তনে পরামর্শ দেয়। এ পরামর্শ মোতাবেক কাজ করায় তিনি দ্রুত সফলতা অর্জন করেন। উদ্দীপকের এ প্রতিষ্ঠানটি বিডিবিএল এর বৈশিষ্ট্যকে ইঙ্গিত দেয়। সুতরাং, জামিলদের মতো নতুন উদ্যোক্তাদের আর্থিক ও কারিগরি সহায়তা প্রদানকারী সরকারি প্রতিষ্ঠান হলো বাংলাদেশ ডেভেলপমেন্ট ব্যাংক লিমিটেড (বিডিবিএল)।"
        },
        {
          "label": "ঘ",
          "question": "",
          "explanation": "জনাব জামিলের প্রতিষ্ঠানটি সমর্থনমূলক সহায়তা গ্রহণ করেছে। উদ্যোক্তা ব্যবসায় গঠনে আগ্রহী হওয়ার পর বাস্তবে তা স্থাপনে সমর্থনমূলক সহায়তা প্রয়োজন। এর মাধ্যমে উদ্যোক্তা শিল্প স্থাপন, পরিচালনা, সম্পদ ব্যবহারের প্রয়োজনীয় সুযোগ-সুবিধা পেয়ে থাকেন। এছাড়াও ব্যবসায় নিবন্ধন, মূলধন সরবরাহ, অবকাঠামোগত সহায়তা, কাঁচামাল সরবরাহ প্রভৃতি সহায়তাগুলো উদ্যোক্তারা এর মাধ্যমে পেয়ে থাকেন। উদ্দীপকের জামিল একজন নতুন উদ্যোক্তা। তিনি বিভিন্ন ধরনের কাগজ। ও প্যাকেট তৈরির কারখানা স্থাপন করেন। এজন্য তিনি আর্থিক প্রতিষ্ঠানের পাশাপাশি কারিগরি সহায়তাও নেন। প্রযুক্তিগত সহায়তায় তার প্রতিষ্ঠানটি দ্রুত সাফল্য লাভ করে। ফলে প্রতিষ্ঠানটি তার উৎপাদিত সামগ্রীর মাধ্যমে স্থানীয় ও জাতীয় চাহিদা মেটাতে সক্ষম হয়। জনাব জামিল আর্থিক সহায়তার মাধ্যমে ব্যবসায়ের প্রয়োজনীয় মূলধনের চাহিদা মেটাতে পারেন। আবার কারিগরি সহায়তার মাধ্যমে তিনি প্রতিষ্ঠানটি পরিচালনায় যথোপযুক্ত প্রযুক্তি ব্যবহারের বিষয়ে ধারণা পান। এসবের মাধ্যমে তিনি সফলভাবে ব্যবসায় পরিচালনা করতে সক্ষম হন। এছাড়া তিনি উদ্ভাবক হিসেবেও স্বীকৃতি পান। এসব বৈশিষ্ট্য সমর্থনমূলক সহায়তাকে নির্দেশ করে। সুতরাং, জনাব জামিলের প্রতিষ্ঠানটি সমর্থনমূলক সহায়তা নিয়েছে।"
        }
      ]
    },
    {
      "number": "11",
      "uddipok": "জনাব শামীম রাজশাহী হতে আম ক্রয় করে রংপুর শহরে বিক্রি করেন। তিনি আম সম্পর্কে সঠিক তথ্য দিলেও অধিক মুনাফার আশায় স্থানীয়ভাবে উৎপাদিত আমের সাথে ক্রয়কৃত আমের সংমিশ্রণ ঘটিয়ে বাজারে বিক্রি করেন। তাছাড়া পঁচা ও দুর্গন্ধযুক্ত আম পাশের খালে ফেলে দেন। যার ফলে খালের পানি দূষিত হয়ে জীববৈচিত্র্য হুমকির মুখে পড়েছে এবং ডেঙ্গু মশার বাহক ডিম পাড়ে যার কারণে মানুষ মারাত্মক ব্যাধিতে আক্রান্ত হচ্ছে।",
      "tag": "DB 24",
      "sub_questions": [
        {
          "label": "ক",
          "question": "",
          "explanation": "ব্যবসায়ের ন্যায়-অন্যায়, উচিত-অনুচিত, ভালো-মন্দের বিচার করে সঠিকটি বেছে নেওয়াই হলো ব্যবসায় নৈতিকতা।"
        },
        {
          "label": "খ",
          "question": "",
          "explanation": "প্রশিকা-এর কাজ হলো উদ্যোক্তা তৈরিতে প্রয়োজনীয় ঋণ ও প্রশিক্ষণ দেওয়া। এটি একটি বেসরকারি সহায়তাকারী প্রতিষ্ঠান। বাংলাদেশে ক্ষুদ্র ব্যবসায় বিকাশে প্রতিষ্ঠানটি সহায়তা করে। প্রশিকা কৃষি শিল্প, তাঁত শিল্প, হস্ত শিল্প, গবাদি পশু পালন, মৌমাছি পালন, চারা উৎপাদনসহ অনেক পেশার ক্ষেত্র তৈরিতে সহায়তা করছে।"
        },
        {
          "label": "গ",
          "question": "",
          "explanation": "জনাব শামীম ব্যবসায়ের ক্রেতা-ভোক্তাদের প্রতি সামাজিক দায়িত্ব পালনে ব্যর্থ হয়েছেন। ব্যবসায়ীদের মুনাফা অর্জনের পাশাপাশি সমাজের জন্য কিছু কল্যাণমূলক কাজ করতে হয়। পণ্যের বাজার স্থিতিশীল রাখা, মানসম্মত পণ্য সরবরাহ করা প্রভৃতি ক্রেতা ও ভোক্তার প্রতি ব্যবসায়ের সামাজিক দায়িত্ব। এর ফলে ব্যবসায়ের সুনাম বাড়ে। ব্যবসায়ী প্রতিযোগিতায় টিকে থাকতে পারে। উদ্দীপকের জনাব শামীম রাজশাহী থেকে আম কিনে রংপুর শহরে বিক্রি করেন। তিনি আম সম্পর্কে ক্রেতাদের সঠিক তথ্য দেন। কিন্তু অধিক মুনাফার আশায় তিনি স্থানীয়ভাবে উৎপাদিত আমের সাথে ক্রয়কৃত আমের সংমিশ্রণ ঘটিয়ে বাজারে বিক্রি করেন। এতে ক্রেতা-ভোক্তারা রাজশাহীর আম ভেবে স্থানীয়ভাবে উৎপাদিত আম কিনে প্রতারিত হচ্ছে। অধিক দামে স্থানীয় আম কিনে তারা আর্থিক ক্ষতিরও সম্মুখীন হচ্ছে। তার এসব কর্মকাণ্ড ক্রেতা-ভোক্তাদের প্রতি ব্যবসায়ের সামাজিক দায়বদ্ধতা পালনের ব্যর্থতাকে নির্দেশ করে। সুতরাং, জনাব শামীম ব্যবসায়ের ক্রেতা-ভোক্তাদের প্রতি সামাজিক দায়িত্ব পালনে ব্যর্থ হয়েছেন।"
        },
        {
          "label": "ঘ",
          "question": "",
          "explanation": "জনাব শামীমের কার্যক্রমে পরিবেশ মারাত্মক হুমকির সম্মুখীন হচ্ছে। শিল্পোন্নয়নের ফলে পরিবেশ দূষণ হয়। শিল্প বর্জ্য ও বিষাক্ত তরল পদার্থ নদী-নালায় পড়ে পানি দূষণ করে। এছাড়া কল-কারখানার ধোঁয়াও বাতাসে মিশে বায়ু দূষণ করে। ফলে জীববৈচিত্র্য হুমকির মুখে পড়ে। উদ্দীপকের জনাব শামীম রাজশাহী থেকে আম কিনে রংপুর শহরে বিক্রি করেন। তিনি পঁচে যাওয়া আমগুলো পাশের খালে ফেলে দেন। এর ফলে খালের পানি দূষিত হয়ে জীববৈচিত্র্য হুমকির মুখে পড়েছে। আবার ঐ পানিতে ডেঙ্গু মশার বাহক ডিম পাড়ার কারণে মানুষ মারাত্মক ব্যাধিতে আক্রান্ত হচ্ছে। জনাব শামীমের কার্যক্রমের ফলে স্থানীয় মানুষ নানান সমস্যার সম্মুখীন হচ্ছে। খালের পানি দূষিত হওয়ায় তারা তা দৈনন্দিন কাজে ব্যবহার করতে পারছে না। আবার এ দূষিত পানি নদ-নদীতে মিশে পরিবেশের ব্যাপক ক্ষতি করছে। এর ফলে ঐ এলাকাগুলোর জীববৈচিত্র্য মারাত্মক হুমকির মুখে পড়ছে। এছাড়া দূষিত পানিতে মশা-মাছির উপদ্রব বেড়ে যাওয়ায় স্থানীয় মানুষজনও ডেঙ্গু, ম্যালেরিয়ার মতো রোগে আক্রান্ত হচ্ছে। তাই বলা যায়, জনাব শামীমের কার্যক্রমের ফলে পরিবেশ মারাত্মক হুমকির সম্মুখীন হয়েছে।"
        }
      ]
    }
  ]
}