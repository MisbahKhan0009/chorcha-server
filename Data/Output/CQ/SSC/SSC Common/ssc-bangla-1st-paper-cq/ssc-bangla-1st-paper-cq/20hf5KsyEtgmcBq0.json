{
  "title": "ঢাকা বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "জন্ম থেকেই সুলতানার ডান হাত এবং ডান পা একরকম অকেজো। বেশিক্ষণ হাঁটতে পারে না। প্রায় সব কাজেই কারো না কারো সাহায্য নিতে হয়। অন্যদের মতো স্বাভাবিক না হওয়ায় কেউ তার সাথে মিশতে চাইত না এবং খেলাও করত না। কিন্তু সুলতানা মনোবল হারায়নি। ডান হাতে শক্তি না থাকায় সে বাম হাতে লেখালেখি করে। পড়াশোনা অব্যাহত রেখে মাধ্যমিক ও উচ্চমাধ্যমিকের গণ্ডি পেরিয়ে সে এখন স্নাতকে ভর্তি হয়েছে।",
      "tag": "DB 23",
      "sub_questions": [
        {
          "label": "ক",
          "question": "‘অনিমেষ' শব্দের অর্থ কী?",
          "explanation": "'অনিমেষ' শব্দের অর্থ- অপলক বা পলকহীন।"
        },
        {
          "label": "খ",
          "question": "কালো চোখকে কিছু তর্জমা করতে হয় না কেন? ব্যাখ্যা করো।",
          "explanation": "মানুষের মনের ভাবের খেলা চোখের মাধ্যমে স্বাভাবিকভাবেই প্রকাশিত হয় বলেই কালো চোখকে কিছু তর্জমা করতে হয় না। কথা বলে আমরা যে ভাবের প্রকাশ করি, তা অনেকটাই শব্দের মাধ্যমে অনুবাদ বা তর্জমা করতে হয় । কিন্তু চোখের মাধ্যমে আমরা যে ভাবের জগৎ অনুভব করি, তা কোনো শব্দে অনুবাদ করতে হয় না। প্রাকৃতিকভাবেই তা ভাব প্রকাশক হয়ে ওঠে। ফলে শব্দের মাধ্যমে ভাবপ্রকাশের ক্ষেত্রে যে সীমাবদ্ধতা তৈরি হয়, তা আর থাকে না। তাই চোখকে কোনো কিছু অনুবাদ করতে হয় না।"
        },
        {
          "label": "গ",
          "question": "উদ্দীপকের সুলতানার সাথে 'সুভা' গল্পের সুভার সাদৃশ্যপূর্ণ দিকটি ব্যাখ্যা করো ।",
          "explanation": "উদ্দীপকের সুলতানার সঙ্গে 'সুভা' গল্পের সুভার সাদৃশ্যপূর্ণ দিকটি হলো শারীরিক প্রতিবন্ধিতা এবং দুজনই সমাজের নেতিবাচক দৃষ্টিভঙ্গির শিকার । 'সুভা' গল্পের কেন্দ্রীয় চরিত্র সুভা কথা বলতে পারে না। ফলে আশপাশের সকলেই তাকে অবজ্ঞা-অবহেলা করে। এমনকি তার গর্ভধারিণী মা-ও তাকে গর্ভের কলঙ্ক মনে করে। অসহায় সুভা কেবল বিপুল নির্বাক প্রকৃতির মাঝেই মুক্তির আনন্দ খুঁজে পায় । উদ্দীপকের সুলতানা একজন প্রতিবন্ধী । তার ডান হাত ও ডান পা একরকম অকেজো। এজন্য চলাফেরা করতে তার অসুবিধা হয়। শারীরিক এ সমস্যার কারণে কেউ তার সঙ্গে মিশতে চায় না । ফলে একাকী তাকে সময় কাটাতে হয়। একইভাবে, 'সুভা' গল্পের সুভাও অনুরূপ পরিস্থিতির শিকার। কথা বলতে পারে না বলে সমবয়সিরা তার সঙ্গে মিশতে চায় না। এমনকি তার মা-ও তাকে নিজের গর্ভের কলঙ্ক বলে মনে করে। অর্থাৎ উদ্দীপকের সুলতানা এবং আলোচ্য গল্পের সুভা উভয়েই প্রতিবন্ধিতার কারণে সমাজের অবহেলার শিকার । এ বিষয়টিই তাদের মধ্যে সাদৃশ্য রচনা করেছে।"
        },
        {
          "label": "ঘ",
          "question": "‘উদ্দীপকের সুলতানা চরিত্রের যে দিকটি সুভার মধ্যে অনুপস্থিত, সেটিই তার করুণ পরিণতির মূল কারণ'— মন্তব্যটি মূল্যায়ন করো ।",
          "explanation": "উদ্দীপকের সুলতানা দৃঢ়চেতা মনোভাবের অধিকারী, যা 'সুভা' গল্পের সুভার মধ্যে অনুপস্থিত এবং এ কারণেই সুভাকে করুণ পরিণতির দিকে এগিয়ে যেতে হয়েছে। 'সুভা' গল্পে বাকপ্রতিবন্ধী কিশোরী সুভার প্রতি লেখকের গভীর মমত্ববোধ প্রকাশ পেয়েছে। বাক্‌প্রতিবন্ধী হওয়ার কারণে সুভা সকলের অবজ্ঞা ও অবহেলার শিকার। মা তাকে নিজের ত্রুটিস্বরূপ মনে করেন। বাবা তাকে ভালোবাসলেও সমাজের চাপে শেষ পর্যন্ত অনিশ্চিত ভবিষ্যতের দিকে ঠেলে দেন । উদ্দীপকের সুলতানা একজন শারীরিক প্রতিবন্ধী। অসুস্থতার কারণে তার ডান হাত-পা একরকম অকেজো। ফলে চলাফেরা করতে তার খুবই কষ্ট হয়। এমতাবস্থায় আশপাশের কেউ সুলতানার সঙ্গে মিশতে চায় না। স্বভাবতই এ বিষয়টি সুলতানাকে বড়ো পীড়া দেয়। তবে সে গল্পের সুভার মতো নিজেকে নিয়তির হাতে ছেড়ে দেয়নি; বরং দৃঢ়প্রতিজ্ঞ হয়ে পড়াশোনা করে নিজেকে যোগ্য মানুষ হিসেবে গড়ে তুলতে চেষ্টা করে। এরই ফলে আজ সে উচ্চ মাধ্যমিকের গণ্ডি পেরিয়ে স্নাতকের শিক্ষার্থী। ‘সুভা' গল্পে প্রতিবন্ধীদের প্রতি পরিবার ও সমাজের উপেক্ষা ও অবজ্ঞার চিত্র ফুটে উঠেছে। প্রতিবন্ধী হওয়ার দরুণ সুভাকে সবাই অবহেলা করে । এমনকি সুভার মা পর্যন্ত তাকে নিজের ত্রুটিস্বরূপ মনে করে। বাবা তাকে ভালোবাসে ঠিকই, তবে সমাজের চাপে শেষ অবধি তাকে অনিশ্চিত ভবিষ্যতের দিকে ঠেলে দিতে বাধ্য হয়। ফলে নিয়তির কাছে অসহায় আত্মসমর্পণ করতে হয় তাকে। পক্ষান্তরে, উদ্দীপকের সুলতানা নিজ চেষ্টায় প্রতিবন্ধিতাকে উপেক্ষা করে নিজেকে প্রতিষ্ঠিত করে। এক্ষেত্রে সুভা সুলতানার মতো নিজেকে যোগ্য করে গড়ে তুলতে পারলে তার পরিণতি ভিন্ন হতে পারত। সেদিক বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "2",
      "uddipok": "রবীন্দ্রনাথ ঠাকুরের ছেলেবেলায় ব্রজেশ্বর ছিল তাঁদের বাড়ির চাকরদের সর্দার। বাড়ির ছোটোদের তত্ত্বাবধান ও খাবার পরিবেশনের দায়িত্ব ছিল ব্রজেশ্বরের ওপর। ছোটোরা খেতে বসলে সে সকলকে একটি একটি করে লুচি আলগোছে দুলিয়ে জিজ্ঞেস করত আর দেবে কি না। রবীন্দ্রনাথ তার মনোভাব বুঝতে পেরে লুচি, দুধ ইত্যাদি খাবারে নিজের অনীহা প্রকাশ করতেন। বেঁচে যাওয়া এসব খাবার চলে যেত ব্রজেশ্বরের আলমারিতে।",
      "tag": "DB 23",
      "sub_questions": [
        {
          "label": "ক",
          "question": "আবদুর রহমান কার মতো লেখকের মুশকিল আসান করবে?",
          "explanation": "আবদুর রহমান ভীমসেনের মতো লেখকের মুশকিল আসান করবে।"
        },
        {
          "label": "খ",
          "question": "আবদুর রহমান তার গোঁফ কামিয়ে ফেলার কথা বলেছিল কেন? ব্যাখ্যা করো ।",
          "explanation": "নিজের কথাকে লেখকের কাছে বিশ্বাসযোগ্য করে তোলার প্রয়াসে আবদুর রহমান তার গোঁফ কামিয়ে ফেলার কথা বলেছিল । পানশিরে প্রচুর বরফ পড়ে। যেসময় আফগানিস্তান ঘুরে দেখতে লেখককে উদ্বুদ্ধ করে সেবক আবদুর রহমান। তার মতে, সেখানকার নির্মল পরিবেশ ও স্বাস্থ্যকর আবহাওয়ায় লেখক এতটাই ক্ষুধার্ত হবেন যে ফিরে এসে একটা আস্ত দুম্বা খেতে পারবেন। নিজের অবিশ্বাসযোগ্য কথাকে লেখকের কাছে বিশ্বাসযোগ্য করে তুলতেই আবদুর রহমান লেখককে বলেছিল, তার কথা উলটো হলে সে তার গোঁফ কামিয়ে ফেলবে।"
        },
        {
          "label": "গ",
          "question": "উদ্দীপকের ব্রজেশ্বর এবং 'প্রবাস বন্ধু' গল্পের আবদুর রহমানের মাঝে আচরণগত যে বৈসাদৃশ্য ফুটে উঠেছে, তা ব্যাখ্যা করো ।",
          "explanation": "অন্যকে খাওয়ানোর প্রতি আন্তরিকতা প্রদর্শনের দিক থেকে উদ্দীপকের ব্রজেশ্বরের সঙ্গে ‘প্রবাস বন্ধু' রচনার আবদুর রহমানের আচরণগত বৈসাদৃশ্য ফুটে উঠেছে। ‘প্রবাস বন্ধু’ রচনায় বর্ণিত আবদুর রহমান অত্যন্ত সহজসরল ও অতিথিপরায়ণ একজন মানুষ। এ কারণে লেখক প্রচুর পরিমাণে খেলেও আবদুর রহমান ভাবে খাওয়া বুঝি কম হয়েছে। সে লেখকের সেবার জন্য একের পর এক নানা পদের খাবার নিয়ে আসতে থাকে। আবদুর রহমানের সরল আতিথেয়তায় লেখকের কখনো কখনো ধৈর্যচ্যুতি ঘটলেও শেষ পর্যন্ত তিনি এই আন্তরিকতাকে শ্রদ্ধার সঙ্গে গ্রহণ করেছেন । উদ্দীপকের ব্রজেশ্বর ‘প্রবাস বন্ধু' রচনার আবদুর রহমানের সম্পূর্ণ বিপরীত। কেননা, খাবার পরিবেশন ও অন্যকে খাওয়ানোর ক্ষেত্রে তার মনোভাব এবং কর্মকাণ্ডে অনাগ্রহ ও অনীহার ছাপ স্পষ্ট । অন্যদিকে, অন্যকে খাওয়ানোর ব্যাপারে আবদুর রহমানের আন্তরিকতা অতুলনীয়। একারণেই তার কথায় কিছুটা বিরক্ত হলেও লেখক তার প্রতি মুগ্ধ হয়েছেন। অর্থাৎ অন্যকে খাওয়ানোর বিষয়ে আন্তরিকতার দিক থেকে ব্রজেশ্বর চরিত্রটি আবদুর রহমানের সম্পূর্ণ বিপরীত। এদিক থেকে তাদের মধ্যে বৈসাদৃশ্য প্ৰতীয়মান হয় ।"
        },
        {
          "label": "ঘ",
          "question": "“উদ্দীপকটি 'প্রবাস বন্ধু' গল্পের মূলভাবকে তুলে ধরেেত ব্যর্থ হয়েছে।”— মন্তব্যটি বিশ্লেষণ করো।",
          "explanation": "আতিথ্য ও ভোজন রসনার দিক থেকে রবীন্দ্রনাথ ঠাকুর ও লেখকের অভিজ্ঞতা সম্পূর্ণ বিপরীতধর্মী হওয়ায় উদ্দীপকটি ‘প্রবাস বন্ধু' গল্পের মূলভাবকে তুলে ধরতে ব্যর্থ হয়েছে। ‘প্রবাস বন্ধু' রচনায় আবদুর রহমানের সরলতা, দেশপ্রেম ও অতিথিপরায়ণতার কথা বর্ণিত হয়েছে। একই সঙ্গে আফগানিস্তানের প্রস্তরভূমি এবং বরফ- শীতল জলবায়ু লেখকের বর্ণনায় আকর্ষণীয় হয়ে উঠেছে। এছাড়াও সেখানে কাবুলের মানুষের সহজসরল জীবনযাত্রার সার্বিক পরিচয় ফুটে উঠেছে। উদ্দীপকের ব্রজেশ্বর রবীন্দ্রনাথের খাবার ঠিকভাবে রাখা তো দূরে থাক, একটি মাত্র লুচি ঝুলিয়ে আর দেবে কি না তা জিজ্ঞেস করত। তার গলার সুরেই বোঝা যেত, সে খাদ্য পরিবেশন ও অন্যকে খাওয়ানোর ক্ষেত্রে নিতান্ত অনাগ্রহী। তার এমন আচরণে রবীন্দ্রনাথকে একরকম বাধ্য হয়েই অনীহা প্রকাশ করতে হতো। পক্ষান্তরে, আলোচ্য রচনার আবদুর রহমান ছিল. অতিথিপরায়ণ ও আন্তরিক। তবে তার সেবাধর্মী মনোভাব ও আন্তরিকতা ছাড়াও রচনাটিতে আরও নানা বিষয় ফুটে উঠেছে। ‘প্রবাস বন্ধু’ ভ্রমণকাহিনিতে লেখক সৈয়দ মুজতবা আলী আফগানিস্তানের প্রাকৃতিক পরিবেশ, সেখানকার মানুষ ও তাদের সহজসরল জীবনযাপন, বিচিত্র খাদ্যাভ্যাস প্রভৃতি দিক হাস্যরসাত্মকভাবে তুলে ধরেছেন। লেখকের আফগানিস্তান ভ্রমণ অভিজ্ঞতার আংশিক বর্ণনা এখানে পাওয়া যায়। সেখান তাঁর দেখাশোনার দায়িত্বে নিয়োজিত ছিলেন আবদুর রহমান নামের এক ব্যক্তি। আফগান আবদুর রহমানের চরিত্রের মধ্যে স্বদেশপ্রেম, সরলতা ও অতিথিপরায়ণতার নানা বিষয় প্রতিফলিত হয়েছে। তার রান্না ও পরিবেশন করা খাবারের মধ্যে আফগানিস্তানের সুস্বাদু এবং বিচিত্র খাদ্যবস্তুর পরিচয় পাওয়া যায়। উদ্দীপকে আতিথেয়তার বিষয়টি ছাড়া আলোচ্য গল্পের উল্লিখিত অন্যান্য দিক ফুটে ওঠেনি । সে বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "3",
      "uddipok": "লিজা ও নেহা দুই বান্ধবীই সাহিত্যপ্রেমী, তবে একটু ভিন্ন প্রকৃতির। লিজা ধৈর্য ধরে ঘণ্টার পর ঘণ্টা একটানা বই পড়তে আগ্রহী নয়। অল্প সময়ের মধ্যে পড়ে শেষ করা যায়, এমন ছোটো ছোটো । বিশেষ ঘটনাই লিজাকে আনন্দ দেয়। অপরদিকে নেহার পছন্দ সাহিত্যের সবচেয়ে প্রাচীন শাখাটি সমাজকে সরাসরি প্রভাবিত করতে সক্ষম হয় বলে সাহিত্যের একটি শাখা নেহার এত ভালো লাগে ।",
      "tag": "DB 23",
      "sub_questions": [
        {
          "label": "ক",
          "question": "'সাহিত্য সন্দর্শন' গ্রন্থের রচয়িতা কে ?",
          "explanation": "'সাহিত্য সন্দর্শন' গ্রন্থের রচয়িতা হলেন শ্রীশচন্দ্র দাশ।"
        },
        {
          "label": "খ",
          "question": "মধ্যযুগে রচিত মঙ্গলকাব্যসমূহকে উপন্যাস বলা যায় না কেন? ব্যাখ্যা করো ।",
          "explanation": "মধ্যযুগে রচিত 'মঙ্গল কাব্য' এর প্রধান উপজীব্য গল্প কাহিনি হলেও এগুলোর লিখিত রূপ গদ্য না হয়ে পদ্যে হওয়ায় এগুলোকে উপন্যাস না বলে কাব্য বলা হয় । উপন্যাসের বৈশিষ্ট্য হলো এর কাহিনি বর্ণিত হয়ে থাকে এবং কাহিনিটি গদ্যে লিখিত থাকে। মধ্যযুগের মঙ্গলকাব্যের প্রধান উপজীব্য উপন্যাসের মতো কাহিনি নির্ভর ছিল । কিন্তু এ কাব্যগুলো কবিতার মতো ছন্দে রচিত হয়েছে, উপন্যাসের মতো গদ্যে নয়। তাই এগুলোকে উপন্যাস না বলে কাব্য বলা হয়।"
        },
        {
          "label": "গ",
          "question": "উদ্দীপকের লিজাকে সাহিত্যের যে শাখাটি আনন্দ দেয়, সেটি ‘সাহিত্যের রূপ ও রীতি' প্রবন্ধের আলোকে ব্যাখ্যা করো।",
          "explanation": "উদ্দীপকের লিজাকে সাহিত্যের যে শাখাটি আনন্দ দেয়, 'সাহিত্যের রূপ ও রীতি' প্রবন্ধের আলোকে সেটিকে ছোটোগল্প বলা হয়। ‘সাহিত্যের রূপ ও রীতি' প্রবন্ধে সাহিত্যের বেশ কটি শাখার কথা উল্লেখ রয়েছে। এগুলোর মধ্যে ছোটোগল্প সর্বাপেক্ষা নবীন। এর পরিধি খুবই সীমিত, পাত্র-পাত্রীও থাকে স্বল্পসংখ্যক। আকস্মিকভাবে আরম্ভ হয়, আবার আকস্মিকভাবে পরিসমাপ্তিও ঘটে। ছোটোগল্প রস সঞ্চার করে দ্রুত কাহিনির পরিণতির দিকে ধাবিত হয়। পাঠ শেষে পাঠকের মনে অতৃপ্তির জিজ্ঞাসা থেকে যায় । অনেক অব্যক্ত কথার মধ্য দিয়ে সমস্ত ভাববস্তু বুঝে নিতে হয়। উদ্দীপকের লিজা ধৈর্য সহকারে দীর্ঘ সময় ধরে বই পড়তে আগ্রহী নয় । তার কাছে অল্প সময়ে শেষ করা যায়, এমন ছোটো ঘটনা বা কাহিনিই অধিক ভালো লাগে। ‘সাহিত্যের রূপ ও রীতি' প্রবন্ধ অনুসারে এ ধরনের ছোটো কাহিনি সংবলিত সাহিত্যকর্মকে ছোটোগল্প বলা হয় ।"
        },
        {
          "label": "ঘ",
          "question": "সাহিত্যের প্রাচীন শাখাটিকে নেহার ভালো লাগার কারণটি কতখানি যৌক্তিক বলে তুমি মনে করো? ‘সাহিত্যের রূপ ও রীতি' প্রবন্ধের আলোকে তোমার মতামত দাও ।",
          "explanation": "সাহিত্যের বিভিন্ন শাখার মধ্যে নাটক দর্শকসমাজকে সরাসরি প্রভাবি করতে পারে বলে প্রাচীন এ শাখাটিকে নেহার ভালো লাগার কারণটি যুক্তিবহ। 'সাহিত্যের রূপ ও রীতি' প্রবন্ধে লেখক বিভিন্ন প্রকার সাহিত্যিক রূপের সম্যক পরিচয় ব্যক্ত করেছেন। সাহিত্যের অন্যতম প্রাচীন একটি রূপ নাটক। নাটককে একই সাথে দৃশ্যকাব্য ও শ্রব্যকাব্য বলা হয়। কেননা, নাটক দৃশ্যায়ন বা অভিনীত হওয়ার মাধ্যমেই সার্থকতা লাভ করে। পাঠক নাটকের বই পড়ে নাটক সম্পর্কে যতটুকু ধারণা লাভ করতে পারে, তার চেয়ে নাট্যাভিনয় দেখে অনেক বেশি একাত্ম হতে পারে ৷ উদ্দীপকে লিজা ও নেহা নামের দুই বান্ধবীর কথা বলা হয়েছে। তারা উভয়েই সাহিত্যপ্রেমী। তাদের মধ্যে নেহা সাহিত্যের প্রাচীনতম শাখা অর্থাৎ নাটক পড়তে ভালোবাসে। মঞ্চে অভিনীত হয় বলে এটি দর্শক সমাজকে সরাসরি প্রভাবিত করে। এ কারণে সাহিত্যের সব শাখার ভিতর এ শাখাটিই তার সবচেয়ে ভালো লাগে। আলোচ্য প্রবন্ধেও সাহিত্যের অন্যতম আঙ্গিক হিসেবে নাটক সম্পর্কে বর্ণনা করা হয়েছে। এর মূল লক্ষ্য দর্শকসমাজ । ‘সাহিত্যের রূপ ও রীতি' প্রবন্ধে সাহিত্যের প্রাচীনতম শাখা নাটকের উদ্দেশ্য, বৈশিষ্ট্য ও প্রকারভেদ সম্পর্কে আলোচনা করা হয়েছে। তবে নাটক যে সেকালে পুস্তকাকারে মুদ্রিত হয়ে ঘরে ঘরে পঠিত না হয়ে অভিনীত হতো, তা-ও উল্লেখ আছে। কারণ নাটকের লক্ষ্য সবসময়ই দর্শকসমাজ। নাটকই সাহিত্যের একমাত্র শাখা, যা সরাসরি দর্শকসমাজকে প্রভাবিত করতে সক্ষম । তাই নাটককে সমাজের দর্পণ বলে অভিহিত করা হয়। সংগত কারণেই উদ্দীপকের নেহার কাছে সাহিত্যের বিভিন্ন শাখার মধ্যে নাটক ভালো লাগে। আলোচ্য প্রবন্ধের আলোকে নেহার এই ভালো লাগার বিষয়টি তাই অত্যন্ত যুক্তিসংগত।"
        }
      ]
    },
    {
      "number": "4",
      "uddipok": "(i) প্রচলিত শিক্ষাগত যোগ্যতা হিসেবে বিশ্ববিদ্যালয় বা কোনো প্রাতিষ্ঠানিক ডিগ্রি ছাড়া গুগলকর্মীর সংখ্যা দিন দিন বাড়ছে। গুগলের কিছু কিছু টিমে ১৪ শতাংশ কর্মীর প্রাতিষ্ঠানিক কোনো ডিগ্রি নেই। যারা প্রাতিষ্ঠানিক শিক্ষা না পেয়েও নিজের প্রতিভা এবং মজ্জাগত মেধার সফল প্রয়োগ করে কর্মক্ষেত্রে নিজেদের যোগ্যতা প্রমাণ করছে, পশ্চিমা বিশ্বে এরা 'সাউথ পোলার' হিসেবে পরিচিত। (ii) বই পড়া সম্পর্কে বিল গেটস বলেছেন, “ছোটোবেলা থেকেই আমার অনেক স্বপ্ন ছিল। আর এই স্বপ্ন পেয়েছিলাম বই থেকে। আমার ঘরে, অফিসে, গাড়িতে সর্বত্রই আমার সঙ্গে থাকে বই। ”",
      "tag": "DB 23",
      "sub_questions": [
        {
          "label": "ক",
          "question": "প্রমথ চৌধুরীর সাহিত্যিক ছদ্মনাম কী ছিল?",
          "explanation": "প্রমথ চৌধুরীর সাহিত্যিক ছদ্মনাম বীরবল ।"
        },
        {
          "label": "খ",
          "question": "“ব্যাধিই সংক্রামক, স্বাস্থ্য নয়।”— কথাটি বুঝিয়ে লেখো ।",
          "explanation": "সভ্যতার গুণ বর্জন করে দোষ আয়ত্তকরণের প্রসঙ্গে বলা হয়েছে— 'ব্যাধিই সংক্রামক, স্বাস্থ্য নয় । নিয়মিত স্বাস্থ্যবিধি পালন ব্যতীত স্বাস্থ্যবান ব্যক্তির সংস্পর্শে থাকলেই স্বাস্থ্যবান হওয়া যায় না। তেমনই সচেতন প্রয়াস ছাড়া শুধু উন্নত সভ্যতার সংস্পর্শে এলেই তার ইতিবাচক দিকগুলো আয়ত্ত করা সম্ভব নয়। রোগ- জীবাণু ব্যাধিগ্রস্ত মানুষের চারপাশে রোগ বিস্তার করে বলে রোগীর সংস্পর্শে সুস্থ ব্যক্তিও অসুস্থ হয়ে পড়ে। অনুরূপভাবে সাধনা শূন্য হলে বিনা প্রয়াসেই যেকোনো সমুন্নত সভ্যতার গুণগুলোর পরিবর্তে দোষগুলো কোনো সভ্য জাতির জীবনেও সংক্রমিত হতে পারে ।"
        },
        {
          "label": "গ",
          "question": "উদ্দীপক (i)-এর ‘সাউথ পোলার' ব্যক্তিরা ‘বই পড়া' প্রবন্ধ অনুসারে কাদের প্রতিনিধিত্ব করে? ব্যাখ্যা করো।",
          "explanation": "উদ্দীপক (i)-এর ‘সাউথ পোলার' ব্যক্তিরা ‘বই পড়া' প্রবন্ধ অনুসারে ফ্রান্সের স্কুল পালানো ছেলেদের প্রতিনিধিত্ব করে। ‘বই পড়া' প্রবন্ধে আমাদের প্রচলিত শিক্ষাব্যবস্থার ত্রুটি সম্পর্কে আলোকপাত করা হয়েছে। সেখানে দেখানো হয়েছে; শিক্ষা বিষয়টিকে আমরা কেবল সার্টিফিকেট ও চাকরি পাওয়ার উপায় হিসেবেই বিবেচনা করি। অথচ প্রকৃত শিক্ষার উদ্দেশ্য হলো, মূল্যবোধ ও সৃজনীশক্তির বিকাশ তাই পাশ করলেই কেউ সুশিক্ষিত হয়েছে তা বলা যায় না । উদ্দীপক (i)-এ বিশ্বখ্যাত প্রযুক্তিসেবা প্রতিষ্ঠান গুগলের কথা বলা হয়েছে। বর্তমানে প্রতিষ্ঠানটিতে প্রাতিষ্ঠানিক ডিগ্রি নেই এমন ব্যক্তির সংখ্যা উত্তরোত্তর বৃদ্ধি পাচ্ছে। নিজ প্রচেষ্টা ও অমিত প্রতিভার কারণেই এখানে তারা কাজ পাচ্ছে। পশ্চিমা বিশ্বে প্রাতিষ্ঠানিক ডিগ্রিবিহীন এসব ব্যক্তিকে ‘সাউথ পোলার’ বলে আখ্যায়িত করা হচ্ছে। একইভাবে, ‘বই পড়া' প্রবন্ধেও লেখক সে যুগের স্কুল পালানো ছেলেদের কথা উল্লেখ করেছেন, যাদের মধ্য থেকে এই ‘সাউথ পোলার' ব্যক্তিদের মতোই করিৎকর্মা বা বিখ্যাত ব্যক্তিদের উৎপত্তি হয়েছিল । সেদিক বিবেচনায় উদ্দীপক (i)-এর ‘সাউথ পোলার’ ব্যক্তিরা আলোচ্য প্রবন্ধে উল্লিখিত ফ্রান্সের স্কুল পালানো ছেলেদের প্রতিনিধিত্ব করে।"
        },
        {
          "label": "ঘ",
          "question": "“উদ্দীপক (ii)-এর বক্তব্য 'বই পড়া' প্রবন্ধের লেখকের ভাবনার খণ্ডিত প্রতিফলন মাত্র।”- মন্তব্যটির যথার্থতা বিচার করো ।",
          "explanation": "কেবল বই পড়ার অভ্যাসের দিকটি তুলে ধরায় উদ্দীপক (ii)-এর বক্তব্য ‘বই-পড়া' প্রবন্ধের লেখকের ভাবনার খণ্ডাংশকে প্রকাশ করে, পূর্ণ ভাব নয়। 'বই পড়া' প্রবন্ধে লেখক সাহিত্যচর্চাকে শিক্ষার সর্বপ্রধান অঙ্গ বলে আখ্যায়িত করেছেন । কেননা, একমাত্র সাহিত্যচর্চার মাধ্যমেই মানুষ জ্ঞানের সকল প্রকার শাখা-প্রশাখার খবর পেতে পারে। ফলে আদর্শ জীবন তথা মূল্যবোধসম্পন্ন মানুষ হওয়া সম্ভব হয়। লেখকের মতে, শিক্ষা শুধু অর্থনৈতিক উন্নতির মাধ্যমই নয়, আত্মিক উন্নতির মাধ্যমও বটে; আর এক্ষেত্রে দ্বিতীয়টিই মুখ্য। উদ্দীপক (ii)-এ বিশ্বখ্যাত উদ্যোক্তা, সমাজসেবী ও মাইক্রোসফটের সাবেক চেয়ারম্যান বিল গেটসের একটি বক্তব্য তুলে ধরা হয়েছে। উক্ত বক্তব্যে তিনি তাঁর বই পড়ার অভ্যাস সম্পর্কে আলোকপাত করেছেন। তিনি মনে করেন, বই তাঁর মধ্যে অমিত সম্ভাবনার স্বপ্নবীজ বুনেছিল। এ কারণেই অফিসে, বাড়িতে বা গাড়িতে সবসময় তিনি বই সঙ্গে রাখেন। এককথায় বই তাঁর জীবনের নিত্যসঙ্গী। আলোচ্য প্রবন্ধেও লেখক বই পড়ার গুরুত্ব বর্ণনা করেছেন। ‘বই পড়া’ প্রবন্ধে লেখক সাহিত্যচর্চাকে বর্ণনা করেছেন সুশিক্ষিত হওয়ার উপায় হিসেবে। আর সাহিত্যচর্চার উৎকৃষ্ট স্থান যেহেতু লাইব্রেরি, তাই লাইব্রেরিকে তিনি মনের হাসপাতাল হিসেবে বিবেচনা করেছেন। সংগত কারণেই তাঁর দৃষ্টিতে লাইব্রেরির প্রয়োজনীয়তা হাসপাতালের চেয়ে কোনো অংশে কম নয় । এছাড়া প্রবন্ধটিতে তিনি আমাদের প্রচলিত শিক্ষাব্যবস্থার ত্রুটি চিহ্নিত করেছেন। আমাদের পাঠচর্চায় অনভ্যাস যে সেই ত্রুটির জন্যই ঘটছে, এখানে সেই দিকটিও তুলে ধরা হয়েছে। উদ্দীপক (ii)-এ এসব বিষয় অনুপস্থিত। সেখানে কেবল বিশ্বখ্যাত উদ্যোক্তা, লেখক ও সমাজসেবী বিল গেটসের পাঠ্যাভ্যাসের দিকটিই তুলে ধরা হয়েছে, উল্লিখিত অন্যান্য বিষয় নয় । সেদিক বিবেচনায়, প্রশ্নোক্ত মন্তব্যটি যথাযথ ।"
        }
      ]
    },
    {
      "number": "5",
      "uddipok": "যারা ভালোবাসে তারা যুদ্ধে যায়, যারা যুদ্ধে যায় সকলে ফিরে আসে না । এবং যারা মায়ের কাছে ফিরে আসে— তাদের ঝুলিতে বর্ণমালার নূপুর, ঢেঁকিতে কিশোরী পা, ডুরে শাড়ি ঘাসের ফড়িং।",
      "tag": "DB 23",
      "sub_questions": [
        {
          "label": "ক",
          "question": "শাহবাজপুরের জোয়ান কৃষক কে?",
          "explanation": "শাহবাজপুরের জোয়ান কৃষক হলো সগীর আলী ।"
        },
        {
          "label": "খ",
          "question": "“তাঁর চোখের নিচে অপরাহ্ণের দুর্বল আলোর ঝিলিক \" - বলতে কী বোঝানো হয়েছে?",
          "explanation": "জীবন সায়াহ্নে পৌছানো থুথুড়ে বুড়োর চোখে স্বাধীনতার স্বপ্নবীজকে তুলে ধরতেই কবি প্রশ্নোক্ত চরণটির অবতারণা করেছেন । অপরাহ্ণ হলো মধ্যাহ্ন থেকে সূর্যাস্ত পর্যন্ত সময়। এ সময়টিতে সূর্য ধীরে ধীরে পশ্চিম দিগন্তে হেলে পড়ে। সূর্যালোকের তীব্রতা কমে যায়। প্রশ্নোক্ত চরণটিতে কবি তাই স্বাধীনতার জন্য জীবন সায়াহ্নে পৌছানো বৃদ্ধের স্বাধীনতার প্রত্যাশাকে অপরাহ্ণের দুর্বল আলোর ঝিলিক বলে উপমিত করেছেন ।"
        },
        {
          "label": "গ",
          "question": "উদ্দীপকের প্রথম দুই চরণে 'তোমাকে পাওয়ার জন্যে, হে স্বাধীনতা' কবিতার প্রতিফলিত দিকটির সাদৃশ্য ব্যাখ্যা করো ।",
          "explanation": "উদ্দীপকের প্রথম দুই চরণে স্বাধীনতার জন্য যুদ্ধে অংশগ্রহণকারী তরুণদের আত্মত্যাগের বিষয়টি প্রতিফলিত হয়েছে। ‘তোমাকে পাওয়ার জন্যে, হে স্বাধীনতা' কবিতায় বাংলাদেশের মুক্তিযুদ্ধের নানা দিক উঠে এসেছে। এ সময় হানাদাররা এ দেশের মানুষের উপর অকথ্য নির্যাতন চালায়। জ্বালিয়ে দেয় অসংখ্য শান্তিপূর্ণ জনপদ। এমন পরিস্থিতিতে দেশের মুক্তির লক্ষ্যে সব শ্রেণি-পেশার মানুষ একযোগে ঝাঁপিয়ে পড়ে মুক্তিযুদ্ধে। অবশেষে দীর্ঘ নয় মাস যুদ্ধ করে তারা ছিনিয়ে আনে কাঙ্ক্ষিত স্বাধীনতা । উদ্দীপকের কবিতাংশের প্রথম দুই চরণে দেশপ্রেমী যোদ্ধাদের কথা বলা হয়েছে, যাঁরা দেশমাতৃকাকে শত্রুমুক্ত করতে যুদ্ধে চলে যান। আত্মত্যাগের মনোভাব নিয়েই তাঁরা যুদ্ধে অংশ নেন। মাতৃভূমিকে মুক্ত করতে গিয়ে তাদের অনেককে আত্মবলিদান করতে হয়। ফলে তাঁদের অনেকে ফিরে আসতে পারেন না। ‘তোমাকে পাওয়ার জন্যে, হে স্বাধীনতা' কবিতায় তেজি তরুণ চরিত্রের মধ্য দিয়ে তাদের এমন ভূমিকা সশ্রদ্ধচিত্তে তুলে ধরা হয়েছে। আলোচ্য কবিতার এ দিকটিই উদ্দীপকের প্রথম দুই চরণে প্রতিফলিত হয়েছে।"
        },
        {
          "label": "ঘ",
          "question": "“উদ্দীপকে মায়ের কাছে ফিরে আসা সন্তানরাই 'তোমাকে পাওয়ার জন্যে, হে স্বাধীনতা' কবিতায় তেজি তরুণের ভূমিকায় অবতীর্ণ হয়েছিল” – মন্তব্যটির যথার্থতা নিরূপণ করো।",
          "explanation": "‘তোমাকে পাওয়ার জন্যে, হে স্বাধীনতা' কবিতার আলোকে প্রশ্নোক্ত মন্তব্যটি যথার্থ। ‘তোমাকে পাওয়ার জন্যে, হে স্বাধীনতা' কবিতায় কবি স্বাধীনতার জন্য এ দেশের আপামর জনতার ত্যাগ ও সংগ্রামকে সশ্রদ্ধচিত্তে স্মরণ করেছেন । সে সময় পাকিস্তানি শাসকদের রক্তচক্ষু উপেক্ষা করে মুক্তিযুদ্ধে অংশ নেয় এ দেশের ছাত্র, কৃষক, শ্রমিকের মতো সাধারণ মানুষ। সকলের ত্যাগ ও সংগ্রামের মধ্য দিয়ে মুক্ত হয় বাঙালি জাতি, অর্জিত হয় কাঙ্ক্ষিত স্বাধীনতা। উদ্দীপকের কবিতাংশে কবি শ্রদ্ধার সঙ্গে বীর মুক্তিযোদ্ধাদের স্মরণ করেছেন। তাঁর মতে, যাঁরা মাতৃভূমিকে ভালোবাসেন, তাঁরাই দেশ ও জাতির মুক্তির জন্য আত্মত্যাগের মন্ত্রে উজ্জীবিত হয়ে যুদ্ধে যান। এজন্য তাঁদের কাউকে কাউকে মাতৃভূমির জন্য আত্মবলিদান করতে হয়। তবে যাঁরা ফিরে আসেন, তাঁরা মুক্তির সুবাতাস নিয়েই ফিরে আসেন । আলোচ্য কবিতায় কবি তেজি তরুণ চরিত্রের মধ্য দিয়ে বীরযোদ্ধাদের এমন ভূমিকাকেই উপস্থাপন করেছেন । “তোমাকে পাওয়ার জন্যে, হে স্বাধীনতা' কবিতায় কবি মুক্তিযুদ্ধকালীন পাকিস্তানি বাহিনীর অন্যায়-অত্যাচার এবং বাঙালির আত্মত্যাগের বিষয়টি তুলে ধরেছেন। এছাড়া সেখানে স্বাধীনতার জন্য বাঙালির প্রতীক্ষা, প্রতিরোধ যুদ্ধ, কুকুরের আর্তনাদের মাধ্যমে প্রাকৃতিক প্রতিবাদসহ তেজি তরুণদের পদভারে স্বাধীনতার স্বপ্নকে জিইয়ে রাখার প্রত্যয়ের কথাও তুলে ধরেছেন । বস্তুত, এ কবিতায় উল্লিখিত তেজি তরুণ একজন বীর মুক্তিযোদ্ধা । কবির ভাষায়, যাঁর পদভারে এক স্বাধীন দেশের জন্ম হতে চলেছে। উদ্দীপকের যুদ্ধে অংশগ্রহণকারী যোদ্ধাদের ভূমিকাও অনুরূপ। উভয় ক্ষেত্রে তাঁরা দেশ ও জাতির মুক্তির জন্যই ত্যাগ স্বীকার করেছেন। সেদিক বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "6",
      "uddipok": "আমাদের দেশের মাটিতে মেশানো আমার প্রাণের ঘ্রাণ গৌরবময় জীবনের সম্মান। প্রাণ-স্পন্দনে লক্ষ তরুর করে জীবন প্রবাহ সঞ্চারি মর্মরে, বক্ষে জাগায়ে আগামী দিনের আশা- আমার দেশের এ মাটি মধুর, মধুর আমার ভাষা ।",
      "tag": "DB 23",
      "sub_questions": [
        {
          "label": "ক",
          "question": "সনেটের অষ্টকে কী থাকে?",
          "explanation": "সনেটের অষ্টকে থাকে ভাবের প্রবর্তনা।"
        },
        {
          "label": "খ",
          "question": "আর কি হে হবে দেখা?' – কবি এরূপ সংশয় প্রকাশ করেছেন কেন?",
          "explanation": "প্রশ্নোক্ত চরণটিতে ফুটে ওঠা কবির সংশয়ের কারণ তাঁর স্বদেশের সান্নিধ্য লাভের ব্যাকুলতা । ‘কপোতাক্ষ নদ' কবিতার কবি মাইকেল মধুসূদন দত্ত মাতৃভূমিকে গভীরভাবে ভালোবাসেন। আর তাই প্রবাসে থেকেও তিনি মাতৃভূমির প্রিয় নদ কপোতাক্ষের কথা ভেবে কাতর হন। কপোতাক্ষের মধুর স্মৃতি তাঁর মনে সদা জাগরুক ছিল। সংগত কারণেই দীর্ঘ প্রবাস জীবনে প্রিয় নদের সান্নিধ্য লাভের ব্যাকুলতা থেকে তাঁর মনে সংশয়ের সৃষ্টি হয় তিনি আর কপোতাক্ষের দেখা পাবেন কি না ।"
        },
        {
          "label": "গ",
          "question": "উদ্দীপক ও 'কপোতাক্ষ নদ' কবিতায় বর্ণিত সাদৃশ্যের দিকটি ব্যাখ্যা করো।",
          "explanation": "উদ্দীপক ও ‘কপোতাক্ষ নদ' কবিতায় বর্ণিত সাদৃশ্যপূর্ণ দিকটি হলো মাতৃভূমির সঙ্গে একাত্মতার বোধ । ‘কপোতাক্ষ নদ' কবিতায় কবির স্মৃতিকাতরতার আবরণে অত্যুজ্জ্বল দেশপ্রেম প্রকাশিত হয়েছে। কবি তাঁর শৈশবের স্মৃতিবিজড়িত মাতৃভূমিকে গভীরভাবে ভালোবাসেন। মাতৃভূমির সঙ্গে তাঁর নাড়ির সম্পর্ক বিদ্যমান। এজন্য প্রবাসে অবস্থান করেও তিনি দেশকে, দেশের মানুষকে ভুলতে পারেননি । প্রিয় কপোতাক্ষ নদকে কেন্দ্র করে কবি তাঁর সেই হৃদয়াবেগকেই প্রকাশ করেছেন। উদ্দীপকের কবিতাংশে দেশমাতৃকার সঙ্গে কবির একাত্মতার স্বরূপ প্রকাশিত হয়েছে। সে বোধ থেকেই কবি মনে করেন, মাতৃভূমির মাটির সঙ্গে যেন তাঁর প্রাণস্পন্দন মিশে আছে । শুধু তা-ই নয়, এ মাটিতে দাঁড়িয়েই তিনি গৌরবময় জীবনের সন্ধান লাভ করেন। একইভাবে, 'কপোতাক্ষ নদ' কবিতার কবিও তাঁর মাতৃভূমিকে গভীরভাবে ভালোবাসেন। সে ভালোবাসা থেকেই তিনি মাতৃভূমি ও মাতৃভাষার প্রতি তাঁর অনুরাগের কথা দেশবাসীর কাছে পৌঁছে দেওয়ার জন্য কপোতাক্ষের প্রতি অনুরোধ জানিয়েছেন। স্বদেশের প্রতি মমত্ব ও একাত্মতার অনুভবই কবির এমন অনুভূতির কারণ। এটিই উদ্দীপকের সঙ্গে আলোচ্য কবিতার সাদৃশ্যপূর্ণ দিক ।"
        },
        {
          "label": "ঘ",
          "question": "“উদ্দীপক ও 'কপোতাক্ষ নদ' কবিতায় বিশেষ দিকের সাদৃশ্য থাকলেও আঙ্গিক ও চেতনাগত পার্থক্য স্পষ্ট।”- মন্তব্যটির যৌক্তিক মূল্যায়ন করো।",
          "explanation": "মাতৃভূমির প্রতি মমত্ব ও একাত্মতার দিক থেকে উদ্দীপকের সঙ্গে ‘কপোতাক্ষ নদ' কবিতার মিল থাকলেও আঙ্গিক বা চেতনাগত দিক থেকে পার্থক্য লক্ষ করা যায় । ‘কপোতাক্ষ নদ' কবিতায় কবির অত্যুজ্জ্বল দেশপ্রেম প্রকাশিত হয়েছে। কবি প্রতিষ্ঠা লাভের আশায় ফ্রান্সে পাড়ি জমান। কিন্তু প্রবাসে অবস্থান করেও তিনি শৈশবের স্মৃতিবিজড়িত কপোতাক্ষ নদ তথা নিজ মাতৃভূমিকে বিস্মৃত করতে পারেননি। আর তাই 'প্রতিমুহূর্তে প্রিয় কপোতাক্ষের কথা ভেবে কাতর হন তিনি। উদ্দীপকের কবিতাংশে মাতৃভূমির প্রতি কবির গভীর ভালোবাসা প্রকাশ পেয়েছে। সে ভালোবাসা থেকেই কবি জন্মভূমির সঙ্গে তাঁর আত্মিক বন্ধন তুলে ধরেছেন। কেননা, মাতৃভূমির সঙ্গে আমাদের প্রাণের সম্পর্ক বিদ্যমান। এর সঙ্গে আমাদের সকল আশা-আকাঙ্ক্ষা ও প্রত্যাশা জড়িয়ে রয়েছে। এ কারণেই মাতৃভূমির মাটি বা মাতৃভাষা আমাদের কাছে এত মধুর লাগে। মাতৃভূমি ও মাতৃভাষার প্রতি কবির এই মমত্ববোধের দিকটি ‘কপোতাক্ষ নদ' কবিতাতেও একইভাবে ফুটে উঠেছে। ‘কপোতাক্ষ নদ' কবিতায় স্মৃতিকাতরতার আবরণে কবির অত্যুজ্জ্বল দেশপ্রেমের বহিঃপ্রকাশ ঘটেছে। এ কবিতায় শৈশবের প্রিয় নদ কপোতাক্ষকে কেন্দ্র করে কবি তাঁর হৃদয়াবেগের প্রকাশ ঘটিয়েছেন। বস্তুত, কবিতাটিতে কপোতাক্ষ হাজির হয়েছে কবির ভাব প্রকাশের বাহন হিসেবে। স্মৃতিময় এ নদকে ঘিরেই কবি জন্মভূমির প্রতি তাঁর হৃদয়ের কাতরতাকে পৌঁছে দিতে চেয়েছেন । পক্ষান্তরে, উদ্দীপকে কেবল মাতৃভূমির প্রতি ভালোবাসা ও মাতৃভূমির বন্দনা করা হয়েছে। সেখানে আলোচ্য কবিতার মতো স্মৃতিকাতরতা বা সংশয় প্রকাশ পায়নি। অর্থাৎ আলোচ্য কবিতা ও উদ্দীপকের কবিতাংশ উভয় ক্ষেত্রে দেশপ্রেম প্রকাশিত হলেও এগুলোর মধ্যে আঙ্গিক ও চেতনাগত পার্থক্য বিদ্যমান। সে বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "7",
      "uddipok": "মনে হয় একদিন আকাশে শুকতারা দেখিব না আর; দেখিব না হেলেঞ্চার ঝোপ থেকে একঝাড় জোনাকি কখন নিভে যায়— দেখিব না আর আমি এই পরিচিত বাঁশবন, শুকনো বাঁশের পাতা-ছাওয়া মাটি হয়ে যাবে গভীর আঁধার আমার চোখের কাছে— লক্ষ্মীপূর্ণিমার রাতে সে কবে আবার।",
      "tag": "DB 23,ACC 24",
      "sub_questions": [
        {
          "label": "ক",
          "question": "কুসুমকুমারী দাশ কেমন কবি ছিলেন?",
          "explanation": "কুসুমকুমারী দাশ স্বভাবকবি ছিলেন।"
        },
        {
          "label": "খ",
          "question": "‘এশিরিয়া ধুলো আজ বেবিলন ছাই হয়ে আছে ।'— ব্যাখ্যা করো ।",
          "explanation": "সভ্যতার নশ্বরতা বোঝাতে কবি প্রশ্নোক্ত উক্তিটি করেছেন । পৃথিবীর কোনো কিছুই চিরস্থায়ী নয় । মানুষের গড়া পৃথিবীর অনেক সভ্যতাই আজ বিলীন হয়ে গেছে। এশিরীয় ও বেবিলনীয় সভ্যতা এখন ধ্বংসস্তূপ ছাড়া কিছু নয়; কিন্তু প্রকৃতি তার আপন রুপ-রস-গন্ধ নিয়ে চিরকাল প্রাণময় হয়ে থাকে। পৃথিবীর অফুরন্ত সৌন্দর্য কখনো শেষ হয় না। আলোচ্য অংশে কবি মানবসভ্যতার এ অনিবার্য বিবর্তনকে দৃষ্টান্তসহ উপস্থাপন করেছেন ।"
        },
        {
          "label": "গ",
          "question": "‘সেইদিন এই মাঠ' কবিতার মৌলিক প্রেরণা উদ্দীপকের চিত্রকল্পে কীভাবে ফুটে উঠেছে তা বর্ণনা করো ।",
          "explanation": "নিম্নের অনুরূপঃ ‘সেইদিন এই মাঠ' কবিতার মৌলিক প্রেরণা উদ্দীপকের চিত্রকল্পে শাশ্বত প্রকৃতির রহস্যময় সৌন্দর্যের মধ্য দিয়ে ফুটে উঠেছে। ‘সেইদিন এই মাঠ' কবিতায় প্রকৃতির চিরকালীন প্রবহমানতার কথা উঠে এসেছে। সময়ের আবর্তনে আর সবকিছু ধ্বংস হলেও প্রকৃতি থাকে অবিচল। সেখানে ভাঙা গড়ার খেলা নিত্যদিন চলতে থাকে । মরণশীল মানুষ মৃত্যুর কোলে ঢলে পড়লেও পৃথিবীর চিরকালীন ব্যস্ততা কখনো শেষ হয় না । উদ্দীপকের কবিতাংশে শাশ্বত প্রকৃতির কিছু অসাধারণ চিত্রকল্প উঠে এসেছে। সেখানে কবি তাঁর চির পরিচিত বাঁশবন, সন্ধ্যায় হেলেঞ্চার বনে জোনাকিদের জ্বলে উঠে নিভে যাওয়া, লক্ষ্মীপূর্ণিমার রাতের জ্যোৎস্নালোকের মতো মনোলোভা চিত্রকল্প উপস্থাপন করেছেন। একইভাবে, ‘সেইদিন এই মাঠ' কবিতাতেও কবি বিশ্ব প্রকৃতির অনিন্দ্যসুন্দর ও শাশ্বত রূপটিকে উন্মোচন করেছেন। অর্থাৎ উদ্দীপকের কবিতাংশের মতো সেখানেও চালতা ফুলের উপর শিশির ঝরে পড়া, লক্ষ্মীপেঁচার গান, নদীর চরে ভেড়ানো খেয়ানৌকার খণ্ডচিত্রের মধ্য দিয়ে প্রকৃতির শান্ত ও কোমল রূপটিই ফুটিয়ে তুলেছেন, যা এ কবিতার মূল প্রেরণা। উদ্দীপকের কবিতাংশে প্রকৃতির রহস্যময় সৌন্দর্যের মধ্য দিয়ে এ বিষয়টিই ফুটে উঠেছে।"
        },
        {
          "label": "ঘ",
          "question": "উদ্দীপক ও ‘সেইদিন এই মাঠ' কবিতা উভয় ক্ষেত্রেই কবির জীবনতৃষ্ণা অভিন্ন বলা যায় কি? তোমার উত্তরের পক্ষে যুক্তি দাও।",
          "explanation": "নিম্নের অনুরূপঃ প্রেক্ষাপট ও দৃষ্টিকোণ বিবেচনায় উদ্দীপকের কবিতাংশ এবং ‘সেইদিন এই মাঠ' কবিতায় প্রকাশিত কবির জীবনতৃষ্ণা অভিন্ন বলেই আমি মনে করি । ‘সেইদিন এই মাঠ' কবিতায় বিচিত্র বিবর্তনের মধ্যেও পৃথিবীর স্বাভাবিক প্রবহমানতার কথা বলা হয়েছে, যেখানে মানবজীবন নশ্বর। মরণশীল মানুষ মৃত্যুর কোলে ঢলে পড়ে; কিন্তু প্রকৃতি তার স্বাভাবিক ছন্দেই গতিশীল থাকে। সময়ের আবর্তনে মানবসৃষ্ট সভ্যতার মৃত্যু হলেও প্রকৃতির এই শাশ্বত সৌন্দর্যের কোনো মৃত্যু নেই। আলোচ্য কবিতার কবি প্রকৃতির এই অমোঘ সৌন্দর্যেরই অভিসারী। উদ্দীপকের কবি অপরূপ প্রাকৃতিক সৌন্দর্যের মাঝেও তাঁর মৃত্যুর কথা ভেবে দুঃখ করেছেন। সেদিন এই পৃথিবীর অনিন্দ্যসুন্দর রূপ দেখতে পাবেন না বলে তিনি আক্ষেপ করেছেন। চিরপরিচিত বাঁশবন, হেলেঞ্চার ঝোপে জোনাকিদের জ্বলে উঠে নিভে যাওয়া, লক্ষ্মীপূর্ণিমার রাতের জ্যোৎস্না এসবই তিনি হয়তো দেখতে পাবেন না আর। এর মূলে রয়েছে কবির মৃত্যু-চেতনা। বিশ্বপ্রকৃতির এই অন্তলীন সৌন্দর্যকে চিরকাল সামনে থেকে দেখতে পাবেন না বলেই তাঁর যত আক্ষেপ । ‘ সেইদিন এই মাঠ' কবিতার কবি জানেন, মানবসভ্যতা ধ্বংস হলেও পৃথিবীর কোনোকিছুই স্তব্ধ হবে না, পরিবর্তন হবে না প্রকৃতির চিরকালের ব্যস্ততারও। শুধু তিনি চলে যাবেন। অর্থাৎ মানুষ মৃত্যুর কোলে ঢলে পড়বে । . কিন্তু তাতেই সব শেষ হবে না। প্রকৃতি তার আপন নিয়ম ও সৌন্দর্য নিয়ে বহমান থাকবে। আর তা স্বাভাবিকভাবেই মানুষের কল্পনা ও সাধকে পূর্ণ করবে। একইভাবে, উদ্দীপকের মূলভাবেও প্রকৃতির চিরকালীন সৌন্দর্যের দিকটি স্থান পেয়েছে। তবে উভয় ক্ষেত্রে বিশ্বপ্রকৃতির অপার সৌন্দর্যের প্রতি কবিদ্বয়ের আকর্ষণ এবং কোনো একসময়ে তা থেকে বঞ্চিত হওয়ার আক্ষেপ মূলত জীবনের প্রতি ভালোবাসাকেই নির্দেশ করে। সেদিক বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "8",
      "uddipok": "চন্দ্রপুর গ্রামে সেদিন ভীষণ যুদ্ধ হচ্ছিল। দুপক্ষে প্রচণ্ড গোলাগুলি চলছে। পাকবাহিনী সেদিন ছিল সুবিধাজনক অবস্থায়। ফলে বাংকারে থাকা মুক্তিযোদ্ধাদের পিছু হটা ছাড়া উপায় ছিল না। কিন্তু কেউ একজন ব্যাকআপ না দিলে অন্যদের পক্ষে নিরাপদে সরে যাওয়া সম্ভব ছিল না। তখন নির্ভয়ে এগিয়ে এলো সবার ছোটো কিশোর মুক্তিযোদ্ধা আবু সালেক। তার ছোট্ট কাঁধে তুলে নিল বিশাল এক দায়িত্ব। ক্রমাগত গুলি করতে লাগল পাকবাহিনীর ক্যাম্প লক্ষ্য করে। আর সেই অবসরে নিরাপদ আশ্রয়ে সরে গেল অন্য মুক্তিযোদ্ধারা।",
      "tag": "DB 23",
      "sub_questions": [
        {
          "label": "ক",
          "question": "উপন্যাসের প্রধান উপাদান কী?",
          "explanation": "উপন্যাসের প্রধান উপাদান কাহিনি বা গল্প ।"
        },
        {
          "label": "খ",
          "question": "বুধার কাছে আলো-আঁধার দুটোই সমান কেন? বুঝিয়ে লেখো ।",
          "explanation": "স্বাধীনভাবে ঘুরে বেড়ানোর ক্ষেত্রে দিনরাত কোনো বাধা নয় বলে আলো-আঁধার দুটোই বুধার কাছে সমান । বুধা এতিম— ঘর নেই, হাটে-মাঠে ঘুরে বেড়ায় সে। তার চোখে রাত পোহালে দিনের আলো, সূর্য ডুবলে আঁধার। তার কাছে পূর্ব-পশ্চিম, উত্তর- দক্ষিণ সব সমান। সে মনে করে যেদিকে চোখ যায় সেদিকেই তার জন্য রাস্তা খোলা, অর্থাৎ কোনো পিছুটান নেই বুধার । দিন-রাতের কোনো পার্থক্য নেই তার কাছে । স্বাধীনচেতা বুধার কাছে তাই আলো-আঁধার দুটোই সমান ।"
        },
        {
          "label": "গ",
          "question": "উদ্দীপকের আবু সালেকের সাথে 'কাকতাড়ুয়া' উপন্যাসের বুধা চরিত্রের অভিন্ন বৈশিষ্ট্য— ব্যাখ্যা করো ।",
          "explanation": "উদ্দীপকের আবু সালেকের সাথে ‘কাকতাড়ুয়া' উপন্যাসের বুধা চরিত্রটি অসীম সাহসিকতা ও মুক্তিযোদ্ধাদের সহযোগিতার ক্ষেত্রে অভিন্ন বৈশিষ্ট্যসম্পন্ন। ‘কাকতাড়ুয়া' উপন্যাসের বুধা বয়সে অনেক ছোটো হলেও বুকভরা অসীম সাহসের অধিকারী। গ্রামে মিলিটারি আক্রমণ করলে সে সহজে মেনে নেয়নি। তাদের প্রতি প্রতিশোধস্পৃহায় সে নিজেকে একজন মুক্তিযোদ্ধারূপে গড়ে তুলেছে। মুক্তিযোদ্ধা আলি, মিঠু, শাহাবুদ্দিনের সঙ্গে মিলে সে রাজাকার কমান্ডারের বাড়িতে আগুন দেয়। মিলিটারিদের জন্য তৈরি বাঙ্কারে মাইন পুঁতে সে পাকিস্তানি মিলিটারি ক্যাম্প উড়িয়ে দিয়ে মুক্তিযুদ্ধে একজন দক্ষ মুক্তিযোদ্ধার ভূমিকায় অবতীর্ণ হয় । উদ্দীপকের আবু সালেকও একজন কিশোর মুক্তিযোদ্ধা। সে-ও অসীম সাহসিকতার পরিচয় দিয়ে মুক্তিযোদ্ধাদের সহযোগিতা করে। পাকিস্তানি বাহিনীর সাথে মুক্তিযোদ্ধাদের গোলাগুলির সময় মুক্তিযোদ্ধারা বাঙ্কারে অসুবিধার মধ্যে পড়ে যায়। তখন তাদের কারো সহযোগিতা খুব প্রয়োজন হয়ে পড়ে। ঠিক তখনই সবার ছোটো কিশোর মুক্তিযোদ্ধা আবু সালেক অসীম সাহসিকতা নিয়ে পাকিস্তানি বাহিনীর ক্যাম্প লক্ষ্য করে গুলি করতে করতে এগিয়ে আসে। তার এমন অকুতোভয় ভূমিকায় মুক্তিযোদ্ধারা নিরাপদ আশ্রয়ে সরে যাওয়ার সুযোগ পায়। ‘কাকতাড়ুয়া' উপন্যাসের বুধার সাহসী ভূমিকায়ই উদ্দীপকের আবু সালেককে দেখা যায়। উভয়েই বয়সের ব্যবধান জয় করে মুক্তিযুদ্ধে অসামান্য বীরত্ব প্রদর্শন করে অভিন্ন বৈশিষ্ট্যের অধিকারী হয়েছে।"
        },
        {
          "label": "ঘ",
          "question": "“উদ্দীপকটি ‘কাকতাড়ুয়া' উপন্যাসের সামগ্রিকতা চিত্রায়নে অক্ষম।”- মন্তব্যটি বিশ্লেষণ করো ।",
          "explanation": "বুধার জীবন সংকট ও উপন্যাসের মুক্তিযুদ্ধে ঘটনার বিস্তৃতি প্রকাশে উদ্দীপকটি ‘কাকতাড়ুয়া’ উপন্যাসের সামগ্রিকতা চিত্রায়ণে অক্ষম । ‘কাকতাড়ুয়া' উপন্যাসে ঔপন্যাসিক এক গ্রাম্য কিশোরের অসহায়ত্ব, তার জীবনসংগ্রামের চিত্র তুলে ধরেছেন। মুক্তিযুদ্ধকালীন পাকিস্তানি বাহিনীর অত্যাচার এবং এর বিরুদ্ধে গণমানুষের প্রতিরোধের কথা সেখানে বিশেষভাবে উঠে এসেছে। পাশাপাশি পাকিস্তানি হানাদারদের নৃশংসতার বিরুদ্ধে কিশোর বুধার মধ্যে যে প্রতিশোধস্পৃহা তৈরি হয়, তা এ উপন্যাসের অন্যতম দিক। উদ্দীপকে মুক্তিযুদ্ধের একটি অভিযানের কথা বলা হয়েছে। যেখানে আবু সালেক নামের ছোটো কিশোর মুক্তিযোদ্ধা অসীম সাহসিকতা প্রদর্শন করে মুক্তিযোদ্ধাদের সাহায্য করেছে। তার ক্রমাগত গুলির ফলে পাকিস্তানি রাহিনী ব্যস্ত হয়ে পড়ে এবং বাঙ্কারে থাকা মুক্তিযোদ্ধারা সরে যাওয়ার সুযোগ পায়। কিশোরের এ সাহসী ভূমিকার দিকটি ‘কাকতাড়ুয়া’ উপন্যাসেও একইভাবে প্রতিফলিত হয়েছে। ‘কাকতাড়ুয়া' একটি মুক্তিযুদ্ধভিত্তিক উপন্যাস। উপন্যাসটি বুধা নামের এক পিতৃমাতৃহীন অসহায় কিশোরকে কেন্দ্র করে আবর্তিত হয়েছে। সেখানে বুধার অসহায়ত্ব, জীবন-সংগ্রাম, প্রতিশোধস্পৃহা, মানবিক অনুভূতি এবং পরিস্থিতির কারণে তার মুক্তিযুদ্ধে অংশগ্রহণসহ বিচিত্র বিষয় স্থান পেয়েছে । তাছাড়া মুক্তিযুদ্ধকালীন পরিস্থিতি এবং জনমানসে এর প্রভাব এ উপন্যাসের উল্লেখযোগ্য দিক। উপন্যাসের বিস্তৃত পরিসরে উঠে আসা এসব দিকের কথা উদ্দীপকে উল্লিখিত হয়নি। সেখানে শুধু কিশোর মুক্তিযোদ্ধার সাহসী ভূমিকাই প্রকাশ পেয়েছে। সে বিবেচনায় প্রশ্নোক্ত মন্তব্যটি যথার্থ ।"
        }
      ]
    },
    {
      "number": "9",
      "uddipok": "(i) স্বাধীনতা নামক শব্দটি ভরাট গলায় দীপ্ত উচ্চারণ করে বারবার তৃপ্তি পেতে চাই।- স্বাধীনতা শব্দ এত প্রিয় যে আমার কখনো জানি নি আগে । (ii) ‘আবার আসব ফিরে' বলে সজীব কিশোর শার্টের আস্তিন দ্রুত গোটাতে গোটাতে স্লোগানের নির্ভাজ উল্লাসে বারবার মিশে যায় নতুন মিছিলে, ফেরে না আর ।",
      "tag": "DB 23",
      "sub_questions": [
        {
          "label": "ক",
          "question": "বুধা কীসের বুক উজাড় করে দেয়?",
          "explanation": "বুধা গানে বুক উজাড় করে দেয়।"
        },
        {
          "label": "খ",
          "question": "‘যুদ্ধ ছাড়াও মরণ থাকে’ – কুন্তি এ কথা বলেছিল কেন?",
          "explanation": "‘যুদ্ধ ছাড়াও মরণ থাকে— কুন্তি না খেয়েও যে মানুষ মরে সে বিষয়টি বোঝাতে বুধাকে উদ্দেশ করে এ কথা বলেছিল । কেবল যুদ্ধ করলেই মানুষকে মরতে হয়, বিষয়টি এমন নয়; বরং খিদে নিবারণ না হলেও ধীরে ধীরে মানুষ মৃত্যুর কোলে ঢলে পড়ে। বুধা যুদ্ধে গিয়ে মারা যাবে, এটা যেমন সত্য, তেমনি খেতে না পারলেও মানুষ মরে যায়। এ কথা বোঝাতেই কুন্তি বুধাকে লক্ষ করে প্রশ্নোক্ত মন্তব্যটি করেছিল।"
        },
        {
          "label": "গ",
          "question": "উদ্দীপক (i)-এর চেতনা ‘কাকতাড়ুয়া’ উপন্যাসের বুধা চরিত্রের সাথে কোন দিক থেকে সাদৃশ্যপূর্ণ? ব্যাখ্যা করো।",
          "explanation": "উদ্দীপক (i)-এর চেতনা ‘কাকতাড়ুয়া' উপন্যাসের বুধা চরিত্রের সাথে স্বাধীনতার আকাঙ্ক্ষার দিক থেকে সাদৃশ্যপূর্ণ। 'কাকতাড়ুয়া' উপন্যাসে বুধা একটি স্বাধীনচেতা চরিত্র। সে পরাধীনতা মেনে নিতে পারে না। এজন্য সে চাচির মুখ থেকে মুক্তির কথা শুনে নিজেকে স্বাধীন ভাবে। সেই স্বাধীনতা দেশমুক্তির প্রেরণা হিসেবে কাজ করে। সে তার বাবার কবরের পাশে দাঁড়িয়েও যুদ্ধ করে দেশকে স্বাধীন করতে পারার দোয়া চায় । উদ্দীপক (i)-এর চেতনা স্বাধীনতার চেতনা। সবাই পরাধীনতার গ্লানি ছেড়ে মুক্তির আনন্দ উপভোগ করতে চায়। খাঁচার পাখিও স্বাধীনভাবে উড়ে বেড়াতে চায়। বন্দিদশা কারোই কাম্য নয়। তাই স্বাধীনতা শব্দটি দৃপ্ত কণ্ঠে উচ্চারণ করার আশা সবার প্রিয় হয়ে থাকে। উদ্দীপক-(i) এর এই চেতনা ‘কাকতাড়ুয়া' উপন্যাসের কিশোর বুধা চরিত্রে পরিস্ফূট হয়েছে। সে-ও কারো অধীনতা পছন্দ করে না। তাই চাচির বাড়ি থেকে চলে এসে স্বাধীন মানুষ হওয়ার স্বপ্ন দেখে। স্বাধীন মানুষের জীবনই যেন তার কাছে মজার জীবন। অন্যদিকে বুধা দেশের মধ্যে পাকিস্তানি সেনাদের উৎপাত ও তাণ্ডবলীলা দেখে মুক্তির নেশায় ব্যাকুল হয়ে ওঠে। বাবার কবরের পাশে দাঁড়িয়ে তাই সে যুদ্ধ করে দেশ স্বাধীন করার সাহস কামনা করে। আর এই দিকটিই উদ্দীপক (i)-এর চেতনায় প্রকাশ পেয়েছে ।"
        },
        {
          "label": "ঘ",
          "question": "“উদ্দীপক (ii)-এর কিশোরের বৈশিষ্ট্যই 'কাকতাড়ুয়া' উপন্যাসে শাহাবুদ্দিনের মনে বুধার ছবি আঁকবার প্রেরণা জুগিয়েছিল।”— উক্তিটি মূল্যায়ন করো।",
          "explanation": "উদ্দীপক (ii)-এর কিশোরের বৈশিষ্ট্যই 'কাকতাড়ুয়া' উপন্যাসে শাহাবুদ্দিনের মনে বিপ্লবী ভূমিকায় অবতীর্ণ অদম্য বুধার ছবি আঁকবার প্রেরণা জুগিয়েছিল। উপন্যাসে বুধাকে প্রথমে নিরীহ দেখালেও তার ভেতরের আগুনের উদ্‌গরণ হয় পাকিস্তানিদের নির্মমতার প্রত্যক্ষদর্শী হওয়ার পর। গ্রামের মানুষকে তারা যখন পাখির মতো গুলি করে হত্যা করছিল, তখন বুধার ভেতরে ভীষণ প্রতিশোধস্পৃহা জেগে উঠছিল। তাই গেরিলা যোদ্ধার মতোই রাজাকার আহাদ মুন্সির বাড়িতে আগুন দিয়েছে সে। এছাড়াও মুক্তিযোদ্ধা হয়ে শত্রুদের বাঙ্কার মাইন দিয়ে ধ্বংস করেছে সে। উদ্দীপক (ii)-এর কিশোরের বৈশিষ্ট্য অনেকটা উপন্যাসের বুধার মতো। সেও বিপ্লবীদের মতো বারবার ছুটে যায় মিছিলের সারিতে। তার অস্তিত্বে যেন মিশে আছে দীপ্ত স্লোগান । তাই সে ফিরে যায় বারবার মিছিলের দৃপ্ত মাঠে । উপর্যুক্ত বিষয়গুলো অন্তর্দৃষ্টি দিয়ে বিবেচনা করলে আমরা উপলব্ধি করতে পারি যে, উপন্যাসে বুধা যে প্রত্যয় নিয়ে পাকিস্তানিদের বিরুদ্ধে গেরিলা যুদ্ধে অবতীর্ণ হয়েছে, ঠিক একই প্রত্যয় নিয়ে কিশোর মিছিলের স্লোগানে বারবার মিশে গেছে। পাকিস্তানি বাহিনীর অন্যায় কর্মকাণ্ডে বুধার মাঝে প্রতিশোধের ইচ্ছা বাসা বেঁধেছিল এবং ফলস্বরূপ পাকিস্তানি বাহিনীর বাঙ্কার সে ধ্বংস করতে প্রবৃত্ত হয়, সফলও হয়। আর এমন বিপ্লবী বৈশিষ্ট্যের কারণেই উপন্যাসের শাহাবুদ্দিনের মনে বুধার ছবি আঁকার প্রেরণা জুগিয়েছিল।"
        }
      ]
    },
    {
      "number": "10",
      "uddipok": "দরিদ্রতার কারণে কুসুমের বাবা মেয়ের পড়ালেখার খরচ আর চালাতে পারছেন না। তাই তিনি কারো মতামত না নিয়েই পাশের গ্রামের বয়স্ক ও বিপত্নীক রজব মিয়ার সাথে তার স্কুলপড়ুয়া মেয়ের বিয়ে ঠিক করে আসেন। পড়ালেখায় আগ্রহী কুসুম এমন বিয়েতে প্রবল আপত্তি জানালেও কেউ তার ইচ্ছার গুরুত্ব দেয় না। কুসুমের স্কুলশিক্ষক সব ঘটনা জানতে পেরে বিয়ের দিন ৯৯৯-এ কল করে প্রশাসনের সহায়তায় কুসুমের বাল্যবিয়ে ঠেকাতে সক্ষম হন। সেই সাথে তিনি কুসুমের পড়ালেখার যাবতীয় খরচ নিজে বহন করার আশ্বাস দেন।",
      "tag": "DB 23",
      "sub_questions": [
        {
          "label": "ক",
          "question": "'ছোট মুখে বড় কথা' – কে বলেছিল?",
          "explanation": "‘ছোট মুখে বড় কথা’— হকিকুল্লাহ বলেছিল ।"
        },
        {
          "label": "খ",
          "question": "“ইহা পরাজিত শত্রুর শেষ দাবি” – কথাটি কোন প্রসঙ্গে বলা হয়েছিল? ব্যাখ্যা করো।",
          "explanation": "“ইহা পরাজিত শত্রুর শেষ দাবি”— কথাটি হাতেম আলির জমিদারি পুনরুদ্ধারে শর্তসাপেক্ষে টাকা গ্রহণে অসম্মতি প্রসঙ্গে বহিপীর বলেছিল । তাহেরাকে বহিপীরের হাতে সমর্পণের শর্তে টাকা গ্রহণে অসম্মতি জানায় জমিদার হাতেম আলি । নৈতিকবোধের উদ্বোধনে তিনি এমন সিদ্ধান্তে অনড়। এতে তাঁর জমিদারি গেলেও তিনি তার মূল্যবোধ থেকে সরে আসবেন না । তাঁর এমন অবস্থানে বহিপীরের মাথায় যেন আকাশ ভেঙে পড়ে । বহিপীর তখন শর্তহীন ভাবে হাতেম আলিকে টাকা দিয়ে উপকার করতে চায়। সে প্রসঙ্গে নিজেকে পরাজিত শত্রু আখ্যা দিয়ে তার টাকা গ্রহণের দাবি জানায় ।"
        },
        {
          "label": "গ",
          "question": "উদ্দীপকের স্কুলশিক্ষক কোন দিক থেকে 'বহিপীর' নাটকের হাশেম আলির সাথে তুলনীয়? ব্যাখ্যা করো।",
          "explanation": "উদ্দীপকের স্কুলশিক্ষক মানবিক মূল্যবোধের দিক থেকে 'বহিপীর’ নাটকের পরোপকারী সাহসী হাশেম আলির সাথে তুলনীয়। সমাজে উন্নত মূল্যবোধসম্পন্ন ভালো মানুষ আছে বলেই এখনো সমাজ সুশৃঙ্খল রয়েছে। এ ভালো মানুষগুলো সাহস ও সততা দিয়ে সংকটে মানুষের পাশে এসে দাঁড়ায়। উদ্দীপকের স্কুলশিক্ষক একজন নৈতিকতাসম্পন্ন সচেতন মানুষ। যিনি কুসুমের সংকটে পাশে থেকে সহযোগিতা করেছেন। স্কুলপড়ুয়া কুসুমকে তার বাবা বয়স্ক রজব মিয়ার সাথে বিয়ে দিতে চাইলে সে স্কুলশিক্ষককে সবকিছু জানায়। সব ঘটনা জেনে শিক্ষক ৯৯৯-এ কল দিয়ে প্রশাসনের মাধ্যমে বিয়ে বন্ধ করতে সক্ষম হন। তাঁর এই উদ্যোগ উন্নত নৈতিক মূল্যবোধেরই পরিচায়ক। ‘বহিপীর' নাটকের হাশেমও জীবন-সংকটে উপনীত তাহেরার দিকে সাহায্যের হাত বাড়িয়ে দেয়। পীরভক্ত তাহেরার বাবা ও সত্মা তাকে বৃদ্ধ বহিপীরের সাথে বিয়ে দিলে সে বাড়ি থেকে পালিয়ে হাশেমের বাবার বজরায় আশ্রয় নেয়। সেখানে হাতেম আলি, খোদেজা ও বহিপীর তাহেরার সংকট ত্বরান্বিত করলেও সাহসী শিক্ষিত যুবক হাশেম তাহেরাকে সমর্থন জোগায়। তার সমর্থনে তাহেরা প্রতিবাদী হয়ে ওঠে এবং একপর্যায়ে হাশেমের হাত ধরেই তাহেরা পালিয়ে যায়। হাশেমের এমন পরোপকারী, সাহসী বৈশিষ্ট্য উদ্দীপকের স্কুলশিক্ষকের উদ্যোগে প্রতিফলিত হয়েছে।"
        },
        {
          "label": "ঘ",
          "question": "উদ্দীপকের কুসুমকে 'বহিপীর' নাটকের তাহেরা চরিত্রের সম্পূর্ণ প্রতিরূপ বলা যায় কি? তোমার যৌক্তিক মতামত দাও ।",
          "explanation": "উদ্দীপকের রিমা এবং ‘বহিপীর' নাটকের তাহেরার মধ্যে প্রতিবাদী মনোভাবের সাদৃশ্য থাকায় রিমা তাহেরার চরিত্রের প্রতিনিধিত্ব করছে। ‘বহিপীর’ নাটকের তাহেরা আধুনিক এক নারী। পুণ্যলাভের আশায় তার পিতামাতা তাকে বৃদ্ধ পীরের সঙ্গে নিয়ে দিলেও তাহেরা সেই বিয়ে মেনে নেয় না । প্রতিবাদস্বরূপ সে বাড়ি থেকে পালিয়ে যায় এবং জমিদার হাতেম আলির বজরায় আশ্রয় নেয় । উদ্দীপকে বর্ণিত গরিব ও মেধাবী ছাত্রী রিমা। তার ইচ্ছা ছিল লেখাপড়া করে অনেক বড়ো হবে। কিন্তু তার বাবা-মা গ্রামের প্রভাবশালী ব্যক্তির ছেলের সাথে তার বিয়ে ঠিক করে। তার চাচাতো ভাই রনি বিষয়টি জেনে প্রতিবাদ করে এবং তাকে পালিয়ে যেতে বলে। কিন্তু রিমা পালিয়ে না গিয়ে রনিকে নিয়ে তার স্কুলের প্রধান শিক্ষকের কাছে যায় এবং বিষয়টি খুলে বলে । শিক্ষক রিমার বাবাকে বুঝিয়ে বললে সে তার ভুল বুঝতে পারে । ‘বহিপীর' নাটকের তাহেরাকে তার বাবা-মা জোর করে বিয়ে দেওয়াতে সে পালিয়ে গিয়েছে। ঘটনাক্রমে তাকে উদ্ধার করেছে হাশেম আলি । উদ্দীপকের রিমাকেও তার বাবা-মা জোর করে বিয়ে দেওয়ার চেষ্টা করে। সেও এই বিয়েতে রাজি নয় তাই শিক্ষক ও চাচাতো ভাইয়ের সহযোগিতায় সে বিয়ে ভেঙে দেয় অর্থাৎ তাহেরা ও রিমা দুটি চরিত্রের মধ্যেই প্রতিবাদী বৈশিষ্ট্য বিদ্যমান । সুতরাং বলা যায় রিমা যেন তাহেরা চরিত্রেরই প্রতিচ্ছবি।"
        }
      ]
    },
    {
      "number": "11",
      "uddipok": "প্রতিবছর বন্যায় বাঁধ ভেঙে গ্রাম প্লাবিত হয়। রক্ত পানি করা সোনার ফসল, মানুষ, গরু সব বন্যায় ভাসিয়ে নিয়ে যায়। দৈব বিশ্বাসের ওপর ভর করে গ্রামের মাতব্বর রহিম সর্দার এবার বাঁধ রক্ষার জন্য চাষিদের একজন নামকরা পীরের শরণাপন্ন হতে পরামর্শ দেন। পক্ষান্তরে, গ্রামের শিক্ষিত যুবক মতি মাস্টার একদল লোক নিয়ে প্রচণ্ড ঝড়-বৃষ্টি সহ্য করে রাতের মধ্যেই মাটি কেটে বাঁধ মজবুত করে। প্রাকৃতিক বিপর্যয়ের হাত থেকে রক্ষা পায় গ্রামের মানুষের কষ্টের সোনার ফসল ।",
      "tag": "DB 23",
      "sub_questions": [
        {
          "label": "ক",
          "question": "নাটকের প্রাণ কোনটি?",
          "explanation": "নাটকের প্রাণ হলো সংলাপ।"
        },
        {
          "label": "খ",
          "question": "“নতুন এক জীবনের স্বাদ পেয়েছি।”— কথাটি বুঝিয়ে লেখো ।",
          "explanation": "অনৈতিক স্বার্থপরতার অবস্থান থেকে নৈতিকতাবোধের উন্মেষের অনুভূতি প্রকাশে জমিদার হাতেম আলি প্রশ্নোক্ত মন্তব্যটি করেছে । হাতেম আলি তার জমিদারি রক্ষায় বহিপীরের কাছ থেকে শর্তসাপেক্ষে টাকা নিতে সম্মত হয়। তাহেরাকে বহিপীরের হাতে সোপর্দ করার বিনিময়ে বহিপীর তাকে টাকা দিতে রাজি হয়। এমন স্বার্থপর অনৈতিক কাজ তার কাছে কসাইয়ের মতো মনে হয়। নৈতিকবোধ থেকে তিনি এভাবে টাকা নেবেন না বলে বহিপীরকে সাফ জানিয়ে দেন। তখন তার কাছে মনে হয়— তিনি যেন নতুন জীবনের স্বাদ পেয়েছেন ।"
        },
        {
          "label": "গ",
          "question": "উদ্দীপকের রহিম সর্দারের পরামর্শ 'বহিপীর' নাটকের কোন দিকটি ইঙ্গিত করে তার ব্যাখ্যা করো।",
          "explanation": "উদ্দীপকে রহিম সর্দারের পরামর্শ ‘বহিপীর' নাটকের ধর্মীয় কুসংস্কারাচ্ছন্ন সমাজের দিকটিকে ইঙ্গিত করে। ধর্মীয় কুসংস্কারাচ্ছন্ন মানুষ নানা সমস্যা মোকাবিলা ও সওয়াবের আশায় পীরের মুরিদ হয় ও নিজেদের সর্বস্ব দিয়ে হলেও পীরের সেবা করে। অথচ তারা জানে না যে, তাদের সরলতার সুযোগ নিয়ে ভণ্ড পীরেরা নিজেদের আখের গুছিয়ে নেয়। ‘বহিপীর' নাটকের সমাজ বাস্তবতায় এমন ধর্মান্ধতার চিত্রই ফুটে উঠেছে। উদ্দীপকে আমরা যে চিত্র দেখতে পাই, তাতে সমাজের একশ্রেণির মানুষের পীরের প্রতি অন্ধবিশ্বাসের চিত্র ফুটে উঠেছে। এখানে মানুষ পীরকে প্রাকৃতিক দুর্যোগ থেকে মুক্তির মাধ্যম মনে করে। রহিম সর্দার বন্যায় বাঁধ ভাঙার সমস্যা নিরসনে গ্রামের লোকদের পীরের শরণাপন্ন হওয়ার পরামর্শ দেয়। চরম অন্ধবিশ্বাস ও অজ্ঞতাই এমন অবাস্তব ধারণার মূল কারণ। অপরদিকে, ‘বহিপীর' নাটকেও আমরা তৎকালীন সমাজের ধর্মীয় কুসংস্কারে আচ্ছন্ন মানুষকে পীরের জন্য সর্বস্ব ত্যাগ স্বীকার করতে দেখি। এমনকি তাহেরার বাবা-মা একজন বুড়ো পীরের কাছে তাদের মেয়েকে বিয়ে দিতেও পিছপা হন না। ফলে উভয় ক্ষেত্রেই আমরা সমাজের একটি কুসংস্কারাচ্ছন্ন চিত্রই দেখতে পাই ।"
        },
        {
          "label": "ঘ",
          "question": "উদ্দীপকের মতি মাস্টার ও ‘বহিপীর' নাটকের হাশেম আলি সমার্থক চরিত্র হয়ে উঠেছে কি? তোমার মতে সপক্ষে যুক্তি দাও ।",
          "explanation": "উদ্দীপকে বর্ণিত মতি মাস্টারের চরিত্র এবং 'বহিপীর' নাটকের হাশেম আলীর চরিত্রের মধ্যে অনেক মিল রয়েছে, যেগুলো উক্তিতে উল্লেখিত সমার্থকতা তুলে ধরে। মতি মাস্টার, গ্রামের শিক্ষিত যুবক হিসেবে, দৈব বিশ্বাসের পরিবর্তে বাস্তববাদী পদক্ষেপ নেন। তিনি প্রচণ্ড ঝড়-বৃষ্টির মধ্যে মাটি কেটে বাঁধ মজবুত করার মাধ্যমে প্রাকৃতিক বিপর্যয় থেকে গ্রামের মানুষকে রক্ষা করেন। তার এই কাজের মাধ্যমে তিনি শিক্ষিত সমাজের প্রতিনিধিত্ব করেন এবং সমাধান হিসেবে শুধু ধর্মীয় আস্থা নয়, বাস্তবিক উদ্যোগ এবং মেধার উপর গুরুত্ব দেন। 'বহিপীর' নাটকের হাশেম আলীও এমন একটি চরিত্র, যিনি সমাজের কুসংস্কার ও অন্ধবিশ্বাসের বিরুদ্ধে দাঁড়িয়ে আধুনিক, বিজ্ঞানসম্মত চিন্তা ও কর্মকাণ্ডের ওপর জোর দেন। তিনি সমাজে ভণ্ড ধর্মীয় নেতাদের বিরুদ্ধে প্রতিবাদ জানান এবং বাস্তবতার পথে মানুষকে চলতে উৎসাহিত করেন। এখন, উভয় চরিত্রের মধ্যে মূল সাদৃশ্য হচ্ছে যে, তারা ধর্মীয় কুসংস্কারের পরিবর্তে বাস্তবিক সমাধানের দিকে মনোনিবেশ করেছেন। মতি মাস্টার যেমন বাঁধ নির্মাণের মাধ্যমে বিপর্যয় প্রতিরোধ করেছেন, হাশেম আলীও সমাজে অন্ধবিশ্বাস থেকে বেরিয়ে আসার চেষ্টা করেছেন এবং শিক্ষার গুরুত্বকে তুলে ধরেছেন। অতএব, মতি মাস্টার এবং হাশেম আলী উভয়েই সমার্থক চরিত্র হয়ে উঠেছেন, কারণ তারা সমাজের বাস্তব সমস্যাগুলো সমাধান করতে বিশ্বাসী এবং কুসংস্কারের পরিবর্তে বাস্তব জ্ঞান ও উদ্যোগের ওপর গুরুত্ব দেন।"
        }
      ]
    }
  ]
}