{
  "title": "রাাজশাহী কলেজিয়েট স্কুল ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "কালো মেঘের দেওয়াল ফুঁড়ে কনক রাঙা সূর্য হাসুক। সবার হৃদয় ঝলমলিয়ে একটি নতুন বছর আসুক। প্রজাপতির পাখায় কেবল খুশির তুফান উঠুক, শ্যামল শোভার দেশটি জুড়ে অযুত সুখের গোলাপ ফুটুক।",
      "tag": "RCS 24",
      "sub_questions": [
        {
          "label": "ক",
          "question": "‘রাখিবন্ধন’ উৎসব কোন পূর্ণিমায় করা হয়?",
          "explanation": "‘রাখিবন্ধন' উৎসব শ্রাবণ পূর্ণিমায় করা হয় ।"
        },
        {
          "label": "খ",
          "question": "নববর্ষের অনুষ্ঠানে কীভাবে ধর্মনিরপেক্ষতা ফুটে ওঠে?",
          "explanation": "মুখ সব ধরনের ধর্ম মতের ঊর্ধ্বে থেকে সর্বস্তরের মানুষের অংশগ্রহণে অনুষ্ঠান পালনের মধ্য দিয়ে নববর্ষের অনুষ্ঠানে ধর্মনিরপেক্ষতা ফুটে ওঠে যারা ধর্মনিরপেক্ষ চেতনার অধিকারী তারা ধর্মের ভিত্তিতে কোনো ব্যক্তি বা বস্তুকে বিবেচনা করে না। হিন্দু, মুসলমান, বৌদ্ধ বা খ্রিষ্টান যেকোনো মানুষের সাথে সম আচরণ করাই ধর্মনিরপেক্ষতা। নববর্ষ বাঙালির শ্রেষ্ঠ সাংস্কৃতিক উৎসব। নববর্ষের অনুষ্ঠানে বিভিন্ন ধর্মের একাত্মতা প্রকাশ করে। তারা সকলেই একই সাথে বর্ষবরণের অনুষ্ঠান পালন করা হয়। এভাবেই নববর্ষের অনুষ্ঠানে ধর্মনিরপেক্ষতা ফুটে ওঠে।"
        },
        {
          "label": "গ",
          "question": "উদ্দীপকের সাথে ‘পয়লা বৈশাখ' প্রবন্ধে বর্ণিত বক্তব্যের বৈসাদৃশ্য তুলে ধরো।",
          "explanation": "উদ্দেশ্যগত দিক থেকে উদ্দীপকের সাথে ‘পয়লা বৈশাখ' প্রবন্ধে বর্ণিত বক্তব্যের বৈসাদৃশ্য প্রতীয়মান হয় । ‘পয়লা বৈশাখ' প্রবন্ধে প্রাবন্ধিক বাংলা নববর্ষের অতীত ঐতিহ্যের কথা তুলে ধরার পাশাপাশি বর্তমান প্রেক্ষাপটে নববর্ষ উদযাপনের দিকটি তুলে ধরেছেন। পয়লা বৈশাখ বা বাংলা নববর্ষ অতীত ঐতিহ্যের সাথে নানাভাবে সম্পর্কিত থাকলেও বর্তমান সময়ে মেকি আনুষ্ঠানিকতার মাঝে সেই ঐতিহ্য অনেকাংশে হারিয়ে গেছে। প্রাবন্ধিক এর থেকে নববর্ষের ঐতিহ্যকে রক্ষা করতে সকলকে এগিয়ে আসার আহ্বান জানিয়েছেন। উদ্দীপকের কবিতাংশে নববর্ষের আগমনকে কেন্দ্র করে যে প্রত্যাশা ব্যক্ত হয়েছে তার সাথে আলোচ্য প্রবন্ধের নববর্ষকেন্দ্রিক প্রত্যাশার দিকটি সম্পর্কিত। কিন্তু বর্তমানে যেসব অনুষ্ঠানের মধ্য দিয়ে নববর্ষের উৎসব পালিত হচ্ছে তার অনেকটাই বুর্জোয়া বিলাস। প্রাবন্ধিক তাই পয়লা বৈশাখের ঐহিত্য স্মরণ করিয়ে দিয়ে এ অবস্থার উত্তরণ কামনা করেছেন। এদিক থেকে উদ্দীপকের সাথে ‘পয়লা বৈশাখ' প্রবন্ধে বর্ণিত বক্তব্যের বৈসাদৃশ্য প্রতীয়মান হয় ।"
        },
        {
          "label": "ঘ",
          "question": "'শ্যামল শোভার দেশটি জুড়ে অযুত সুখের গোলাপ ফুটুক।'— “উক্তিটি প্রাবন্ধিক কবীর চৌধুরীর ভাবনার প্রতিরূপ।” – বিশ্লেষণ করো।",
          "explanation": "পুরানো বছরের জীর্ণতাকে পিছনে ফেলে সুখ-শান্তিময় নতুন বছর কামনা প্রশ্নোক্ত মন্তব্যে ফুটে উঠেছে, যা উদ্দীপক ও 'পয়লা বৈশাখ' রচনার মর্মবাণী। ‘পয়লা বৈশাখ' রচনাটি লেখক বাংলা নববর্ষ উদ্‌যাপন প্রসঙ্গে রচনা করেছেন । বাংলা নববর্ষ তথা পয়লা বৈশাখ উদযাপনের উদ্দেশ্য নতুন বছরে, নতুন চেতনায়, নতুন শক্তিতে ও নতুন মহিমায় নিজেকে শুদ্ধরূপে পুনরুজ্জীবিত করা । পৃথিবীর সব দেশে সব জনগোষ্ঠীর সব সংস্কৃতিতেই নববর্ষ উদ্‌যাপনের প্রথা প্রচলিত আছে। উদ্দীপকের কবিতাংশে নতুন দিনের প্রত্যাশা ব্যক্ত হয়েছে। কবির বিশ্বাস, নববর্ষের আগমনের মধ্য দিয়ে সুদিন আসবে। বিগত বছরের জীর্ণতা ও ব্যর্থতাকে ঝেড়ে ফেলে নতুন আশায় বুক বাধবে সবাই। সে আনন্দ যেন সবার মনে অযুত সুখের গোলাপ হয়ে ফুটবে। আলোচ্য প্রবন্ধেও নববর্ষকে কেন্দ্র করে এমন প্রত্যাশাই ধ্বনিত হয়েছে। ‘পয়লা বৈশাখ’ রচনা ও উদ্দীপকের মর্মবাণীতে নতুন বছরকে স্বাগত জানানো হচ্ছে। নতুন বছর শুরু করতে উদ্দীপকে কবি পুরানো জীর্ণতা পিছনে ফেলে সামনে যেতে চান। আলোচ্য রচনায় লেখক ধর্মনিরপেক্ষ চেতনায় জেগে উঠতে চান, অপরাজেয় শক্তি ও মহিমায় জীবনকে পূর্ণ করতে চান। পুরানো জীবন ও গ্লানিকে পিছনে ফেলে আসতে কবিপ্রাণ ব্যাকুল। কারণ পুরানো গ্লানিকে পিছনে ফেলে আসতে পারলেই সুখ-শান্তি আসবে । নতুন বছরটি সুখ-শান্তিতে অতিবাহিত করতে চাওয়াটাই উদ্দীপক ও আলোচ্য রচনায় লক্ষণীয়। উদ্দীপক ও আলোচ্য রচনার বিশ্লেষণে তাই দেখতে পাই, সুখ-শান্তিময় নতুন বছরের কামনা উদ্দীপক ও ‘পয়লা বৈশাখ' রচনার মর্মবাণী। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "2",
      "uddipok": "ফারজানা নবম শ্রেণির ছাত্রী। স্কুলের বাংলা শিক্ষক তাকে ‘সিডর' সম্পর্কে একটি প্রবন্ধ লিখতে বললেন। ফারজানা বিভিন্ন তথ্য সংগ্রহ করে ‘সিডর’ সম্পর্কে তার লেখাটি তৈরি করে। অধিক তথ্য সংগ্রহ করার কারণে সে তার নিজের মৌলিকতা হারিয়ে ফেলে । ফারজানা তার শিক্ষককে লেখাটি দেখালে তিনি বলেন, ‘তোমার লেখাটি যথার্থ প্রবন্ধ হয়ে ওঠেনি। এটি গদ্য হয়েছে।'",
      "tag": "RCS 24",
      "sub_questions": [
        {
          "label": "ক",
          "question": "সাহিত্যের প্রধান ধারা কয়টি?",
          "explanation": "সাহিত্যের প্রধান ধারা দুইটি।"
        },
        {
          "label": "খ",
          "question": "'তখন অবশ্য তাকে উপন্যাস বলা হতো না।'— কথাটির তাৎপর্য ব্যাখ্যা করো?",
          "explanation": "'তখন অবশ্য তাকে উপন্যাস বলা হতো না' কথাটি বলতে বোঝানো হয়েছে প্রাচীনকালে যখন কাহিনি ছন্দবদ্ধ রূপে লেখা হতো, তখন তাকে উপন্যাস হিসেবে বিবেচনা করা হতো না। উনিশ শতকের পূর্বে প্রচলিত ধারা অনুসারে উপন্যাস পরিচিত ছিল না। সেই সময়ে লেখার রীতি, শৈলী ও কাঠামো সেই সময়ের সামাজিক বা সাংস্কৃতিক প্রেক্ষাপট আলাদা ছিল, তাই তৎকালীন লেখাগুলোকে বর্তমানে উপন্যাস মনে করা হলেও তখন মনে করা হতো না ।"
        },
        {
          "label": "গ",
          "question": "ফারজানার লেখাটি গদ্য হলো কেন? ‘সাহিত্যের রূপ ও রীতি’ প্রবন্ধের আলোকে ব্যাখ্যা করো ।",
          "explanation": "উদ্দীপকের ফারজানার লেখায় সৃজনশীলতা অনুপস্থিত তাই তার লেখা গদ্য হয়েছে। ‘সাহিত্যের রূপ ও রীতি' প্রবন্ধে বলা হয়েছে প্রবন্ধ গদ্যে লিখিত এমন রচনা যা পাঠকের জ্ঞানতৃষ্ণাকে পরিতৃপ্ত করবে। প্রবন্ধ তথ্য বহুল হলেও বা সংবাদপত্রের মতো হলেও তাকে প্রবন্ধ বলা যায় না। প্রবন্ধ হতে গেলে দরকার তথ্য ও লেখকের সৃজনশীলতা, বুদ্ধিবৃত্তিক ও কল্পনাশক্তির আশ্রয় । উদ্দীপকের ফারজানা শিক্ষকের কথামতো সিডর নিয়ে প্রবন্ধ রচনা চেষ্টা করে। ফলে সিডর-বিষয়ক অসংখ্য তথ্য সংগ্রহ করে লিপিবদ্ধ করলেও সেখানে তার নিজের অভিব্যক্তি বা সৃজনশীলতা দেখতে পাওয়া যায় না । ‘সাহিত্যের রূপ ও রীতি' প্রবন্ধের বিচারে প্রবন্ধ হতে গেলে যেমন তথ্য প্রয়োজন পাশাপাশি দরকার লেখকের সৃজনশীলতা ও বুদ্ধিভিত্তিক প্রকাশ । তাই বলা যায়, উদ্দীপকের ফারজানার লেখায় সৃজনশীলতা অনুপস্থিত। এ কারণে তা প্রবন্ধ না হয়ে গদ্য হয়েছে।"
        },
        {
          "label": "ঘ",
          "question": "‘প্রবন্ধ লেখার জন্য লেখকের সৃজনশীলতা দরকার'— উদ্দীপক ও ‘সাহিত্যের রূপ ও রীতি' প্রবন্ধের আলোকে উক্তিটির যথার্থতা নিরূপণ করো ।",
          "explanation": "'প্রবন্ধ লেখার জন্য লেখকের সৃজনশীলতা দরকার'- উক্তিটি যথার্থ— কারণ প্রবন্ধ সাহিত্যের একটি গুরুত্বপূর্ণ শাখা, যেখানে লেখকের দৃষ্টিভঙ্গি, মতামত ও বিশ্লেষণমূলক চিন্তা থাকবে । 'সাহিত্যের রূপ ও রীতি' প্রবন্ধের উল্লেখ করা হয়েছে, প্রবন্ধ হলো একটি শিল্প যা লেখকের চিন্তা ও সৃজনশীলতা প্রকাশ করে। লেখকের নিজস্ব মতামত এবং তা প্রকাশের দক্ষতাই একটি প্রবন্ধকে সার্থক করে তোলে । প্রবন্ধের সৃজনশীলতার অর্থ লেখকের নতুন দৃষ্টিকোণ । উদ্দীপকে ফারজানা তার লেখায় সিডর সম্পর্কে বিভিন্ন তথ্য সংগ্রহ করেছিল প্রবন্ধ লেখার জন্য । সৃজনশীলতা, মৌলিক চিন্তাধারা ও ব্যক্তিগত বিশ্লেষণের অনুপস্থিতিতে লেখাটি সার্থক প্রবন্ধ হিসেবে বিবেচ্য নয় । ‘সাহিত্যের রূপ ও রীতি' প্রবন্ধ অনুযায়ী সৃজনশীলতা ছাড়া প্রবন্ধ হতে পারে না । উদ্দীপকের ফারজানার লেখাটি শুধুই তথ্যসমৃদ্ধ গদ্যে পরিণত হয়েছে, কারণ তার লেখায় সৃজনশীলতা অনুপস্থিত। সুতরাং বলা যায় 'সাহিত্যের রূপ ও রীতি' প্রবন্ধের বৈশিষ্ট্য ও উদ্দীপকের ভাবনায়, প্রবন্ধ লেখার জন্য লেখকের সৃজনশীলতা দরকার।"
        }
      ]
    },
    {
      "number": "3",
      "uddipok": "(i) যে মোরে দিয়েছে বিষে ভরা বাণ আমি দেই তারে বুকভরা গান কাঁটা পেয়ে তারে ফুল করি দান সারাটি জনম-ভর। (ii) খাসদরবার ভরিয়া গিয়াছে হাজার দেশের লোকে, ‘কোথায় খলিফা' কেবলি প্রশ্ন ভাসে উৎসুক চোখে, একটি মাত্র পিরান কাচিয়া শুকায়নি তাহা বলে, রৌদ্রে ধরিয়া বসিয়া আছে গো খলিফা আঙিনা-তলে ।",
      "tag": "RCS 24",
      "sub_questions": [
        {
          "label": "ক",
          "question": "‘আহযাবের যুদ্ধ’— এর অপর নাম কী?",
          "explanation": "‘আহযাবের যুদ্ধ'— এর অপর নাম খন্দকের যুদ্ধ ।"
        },
        {
          "label": "খ",
          "question": "'তাহার ললাট সামান্য কুঞ্চিত হইল।'- ব্যাখ্যা করো।",
          "explanation": "বক্তৃতার সময় বাধাপ্রাপ্ত হয়ে বিরক্ত হওয়ার কারণেই হযরত মুহম্মদ (স.)-এর ললাট কিছুটা কুঞ্চিত হয়েছিল । হযরত মুহম্মদ (স.) একদিন মক্কার সম্ভ্রান্ত লোকদের কাছে সত্যের বাণী প্রচার করছিলেন । এমন সময় মজলিসের এক প্রান্তে বসে থাকা এক অন্ধ লোক তাঁকে একটি প্রশ্ন করে। সম্ভবত তাঁর দু-একটি কথা শুনতে না পেয়েই এভাবে প্রশ্ন করে সে মুহম্মদ (স.)-এর বক্তৃতা থামিয়ে দেয় । এতে মহানবি (স.) কিছুটা বিরক্ত হন এবং স্বাভাবিকভাবেই তাঁর মুখে সেই বিরক্তির আভাস ফুটে ওঠে। এসময় তাঁর কপালও কিছুটা কুঞ্চিত হয়ে ওঠে। বিরক্তির এ বিষয়টি প্রকাশ করতেই প্রশ্নোক্ত উক্তিটির অবতারণা করা হয়েছে।"
        },
        {
          "label": "গ",
          "question": "উদ্দীপক (i)-এ ‘মানুষ মুহম্মদ (স.) প্রবন্ধের মহানবি (স.)- এর চরিত্রের কোন দিকটি প্রকাশ পেয়েছে তা তুলে ধরো ।",
          "explanation": "উদ্দীপকে ‘মানুষ মুহম্মদ (স.)' রচনায় উল্লিখিত মহানবি (স.)-এর মহানুভবতা ও ক্ষমাশীলতার দিকটি প্রতিফলিত হয়েছে । ‘মানুষ মুহম্মদ (স.)' প্রবন্ধে মহানবি (স.)-এর মানবীয় গুণাবলির বর্ণনা করা হয়েছে। তিনি ছিলেন অত্যন্ত মানবদরদি । মানুষের দুঃখকষ্ট তিনি সহ্য করতে পারতেন না। প্রেম ও করুণায় তিনি ছিলেন অত্যন্ত মানবীয় তিনি মক্কার পথে-প্রান্তরে শত্রুর অত্যাচারে বারবার জর্জরিত হয়েছিলেন, শত্রুর নিষ্ঠুর আঘাতে তাঁর পরনের বসন বহুবার রক্তে রঞ্জিত হয়েছিল। তিনি পৌত্তলিকের প্রস্তরাঘাতে আহত হয়েছিলেন ব্যঙ্গ-বিদ্রুপে বারবার উপহাসিত হয়েছিলেন কিন্তু তিনি ধৈর্যহারা হননি। মানুষকে অভিশাপ দেননি। সবাইকে অন্তর থেকে ক্ষমা করে দিয়েছেন, আবার তাদের জন্য ক্ষমা প্রার্থনা করেছেন । উদ্দীপকেও ‘মানুষ মুহম্মদ (স.)' প্রবন্ধের মতো ক্ষমাশীলতার কথা ব্যক্ত হয়েছে । উদ্দীপকে কবিকে যে কাঁটা দিয়েছে তাকে কবি ফুল দান করেছেন। যে তাঁর বুকে আঘাত করেছে তার জন্যই কবি কেঁদে ফিরেছেন । আমাদের প্রিয় নবিও ঠিক তেমনি বারবার অত্যাচারিত হয়েছেন। শত্রুর কারণে তাঁর জীবন বিপন্ন হয়েছে বহুবার । অবর্ণনীয় নির্যাতনের পরও তিনি তায়েফবাসীদের ক্ষমা করে দিয়েছেন। তাঁর মতে, এরা অবুঝ, তাই এরা ভুল করেছে। মানুষের জন্য মুহম্মদ (স.)-এর এমনই দরদ ছিল । সার্বিক বিচারে তাই বলা যায় উদ্দীপকে আলোচ্য রচনায় প্রকাশিত হযরত মুহম্মদ (স.)-এর মহানুভবতা ও ক্ষমাশীলতার দিকটি ফুটে উঠেছে।"
        },
        {
          "label": "ঘ",
          "question": "‘উদ্দীপক (ii)-এ খলিফা চরিত্রে হযরত মুহম্মদ (স.)-এর চরিত্রের একটিমাত্র দিক প্রতিফলিত হয়েছে।'— উক্তিটির সার্থকতা বিশ্লেষণ করো ।",
          "explanation": "উদ্দীপকের খলিফার মধ্যে সমগ্র মুসলিম জাহানের অধিপতি হযরত মুহম্মদ (স.)-এর সহজসরল ও অনাড়ম্বর জীবনযাপনের দিকটি প্রকাশ পেয়েছে বলে মন্তব্যটি যথার্থ । ‘মানুষ মুহম্মদ (স.) প্রবন্ধে হযরত মুহম্মদ (স.)-এর মানবিক গুণাবলি । বিশ্লেষণ করা হয়েছে। মানুষের পক্ষে যা আচরণীয় তিনি তারই আদর্শ প্রতিষ্ঠা করে গেছেন। মানুষের শ্রেষ্ঠ আদর্শ হিসেবে তিনি তাঁর জীবন রূপায়িত করেছিলেন। তিনি বিপুল ঐশ্বর্য, ক্ষমতা ও মানুষের অগাধ ভালোবাসা ও শ্রদ্ধার মধ্যে থেকেও সাধারণ মানুষের মতোই জীবনযাপন করে গেছেন । বিলাসিতা, ক্ষমতার দম্ভ তাঁর মধ্যে ছিল না । উদ্দীপকের খলিফা একজন ন্যায়পরায়ণ ও আদর্শ চরিত্রের মানুষ । খলিফা হিসেবে তাঁর যে বিলাসবহুল, জাঁকজমক জীবনযাপন করার কথা তিনি তা করতেন না। তিনি অনাড়ম্বর জীবনযাপন করতেন। তাঁর পরিধেয় বস্ত্র ছিল একটি। এটিই তাকে প্রতিদিন পরতে হতো । তাঁর এই অনাড়ম্বর জীবনযাপনের দিকটি আলোচ্য প্রবন্ধের হযরত মুহম্মদ (স.)- এর ক্ষেত্রেও পরিলক্ষিত হয়। হযরত মুহম্মদ (স.) পৃথিবীর শ্রেষ্ঠ মানব হয়েও এতটুকু অহংকার বা বিলাসিতা করেননি । ক্ষমতার বড়াই তাঁর মধ্যে ছিল না। সাধারণ মানুষের মতোই তিনি দিন অতিবাহিত করেছেন। এ বিষয়টি উদ্দীপকের খলিফার মধ্যেও ফুটে উঠেছে। খলিফাও নবিজির আদর্শে উজ্জীবিত হয়ে নিজ ।জীবনে বিলাসিতাকে প্রশ্রয় দেননি । হযরত মুহম্মদ (স.)-এর সাদাসিধে ও অনাড়ম্বর জীবনযাপনের দিকটি খলিফার মধ্যেও ফুটে উঠেছে। তাই বলা যায় যে, উদ্দীপক (ii)-এ খলিফা চরিত্রে হযরত মুহম্মদ (স.)-এর চরিত্রের একটিমাত্র দিক প্রতিফলিত হয়েছে।"
        }
      ]
    },
    {
      "number": "4",
      "uddipok": "রহিমা বেগম তার সংসারে অভাবের জন্য কাজ নেয় পাশের বাড়িতে। তারা তাকে যথেষ্ট সম্মান করে এবং বাড়ির ছোটোরা তাকে বড়ো বোনের মর্যাদা দেয়। বাড়ির গৃহিণী তাকে সম্মানের চোখে দেখে। রহিমা অভাবের কারণে কাজ করলেও আত্মমর্যাদা নিয়ে বেঁচে আছেন।",
      "tag": "RCS 24",
      "sub_questions": [
        {
          "label": "ক",
          "question": "বাড়িতে কুটুমরা কী নিয়ে এসেছিল?",
          "explanation": "বাড়িতে কুটুমেরা রসগোল্লা আর সন্দেশ নিয়ে এসেছিল ।"
        },
        {
          "label": "খ",
          "question": "‘তোকে খুব ভালোবাসবে।'— মায়ের এ মন্তব্যের কারণ কী?",
          "explanation": "লেখক চেষ্টা করছিলেন মমতাদির মনোযোগ আকর্ষণের, কিন্তু পারছিলেন না তখন মা প্রশ্নোক্ত কথাটি বলেন। ‘তোকে খুব ভালোবাসবে'- এই বক্তব্যের মাধ্যমে মা সন্তানের প্রতি তার স্নেহমিশ্রিত আশ্বাস প্রদান করেছেন। মায়ের উদ্দেশ্য ছেলেকে আত্মবিশ্বাস জোগানো। তিনি বুঝেছেন যে মমতাদির আচরণ নিয়ে সন্তান দুশ্চিন্তা করছে, তাই মা তাকে আশ্বস্ত করতে চেয়েছেন।"
        },
        {
          "label": "গ",
          "question": "উদ্দীপকের সাথে ‘মমতাদি' গল্পের সাদৃশ্য কোথায় তা ব্যাখ্যা করো ।",
          "explanation": "গৃহকর্মী হয়েও আত্মমর্যাদাবোধ সমুন্নত রাখার দিক দিয়ে উদ্দীপকের সাথে ‘মমতাদি' গল্পের সাদৃশ্য রয়েছে। ‘মমতাদি' গল্পের মমতাদি অভাবে পড়ে ভেঙে পড়েননি বরং নিজের আত্মমর্যাদাকে সমুন্নত রেখে অন্যের বাড়িতে গৃহকর্মীর কাজ করেছেন। তার দক্ষতা ও ব্যক্তিত্ব তাকে কাজের স্থলে সবার ভালোবাসার মানুষ হিসেবে প্রতিষ্ঠিত করেছে। উদ্দীপকের রহিমা সংসারের অভাবের কাছে অসহায় আত্মসমর্পণ করেননি। নিজেকে সাবলম্বী করার জন্য পাশের বাড়িতে কাজ শুরু করেন । আত্মবিশ্বাস, পরিশ্রম ও অন্যের বোঝা না হওয়ার আত্মমর্যাদাবোধ তার মূল চালিকাশক্তি। অর্থাৎ উদ্দীপকের সাথে 'মমতাদি' গল্পের সাদৃশ্য হলো গৃহকর্মীর কাজ নিতে বাধ্য হলেও নিজের আত্মমর্যাদাবোধ সমুন্নত রাখা।"
        },
        {
          "label": "ঘ",
          "question": "'রহিমার সাথে মমতাদির মিল থাকলেও রহিমা পুরোপুরি মমতাদি নয়।'—' উক্তিটি বিশ্লেষণ করো।",
          "explanation": "আত্মমর্যাদাবোধের দিক দিয়ে রহিমা ও মমতাদির মিল থাকলেও রহিমা পুরোপুরি মমতাদি নয়। ‘মমতাদি” গল্পের মমতাদি একজন আত্মমর্যাদাসম্পন্ন মানুষ। মমতাদির স্বামীর চাকরি না থাকা এবং ছেলে অসুস্থ থাকার কারণে আর্থিক অনটনে ভিতরে পড়ে। সংসারে হাল ধরতে সে নিজেই নেমে পড়ে চাকরি খুঁজতে। তার আত্মমর্যাদাবোধ কাজে ক্ষিপ্রতা, শৃঙ্খলা তাকে গৃকর্ত্রীর কাছে সম্মানীয় করে তোলে। উদ্দীপকে রহিমা তার সংসারে অভাবের জন্য পাশের বাড়িতে কর্মসংস্থানের ব্যবস্থা করে। রহিমা আত্মমর্যাদাবোধসম্পন্ন নারী। আর্থিক অসচ্ছলতা থাকলেও আত্মমর্যাদা নিয়ে জীবনযাপন করছেন। ‘মমতাদি' গল্পে মমতাদির মাঝেও একইরকম বৈশিষ্ট্য লক্ষ করা যায়। ‘মমতাদি' গল্পে মমতাদির সংগ্রামী জীবন নিয়ে এক বিস্তৃত আলোচনা রয়েছে। তার অসুস্থ ছেলে এবং কর্মহীন স্বামীর জন্য জীবিকার তাগিদে সে কাজের সন্ধানে বের হয়। যে বাড়িতে কাজ করেন সে বাড়ির ছোটো ছেলেটিকেও সে স্নেহ করে। অন্যদিকে রহিমা সংসারে অভাবের তাড়নায় পাশের বাড়িতে কাজ নেয়। রহিমা এবং মমতাদি দুজনই আত্মমর্যাদাসম্পন্ন নারী। কিন্তু তাদের সংগ্রামে দিক দিয়ে কিছু তারতম্য দেখা যায়। অর্থাৎ মমতাদির সাথে রহিমার আত্মমর্যাদাগত দিক দিয়ে মিল থাকলেও, পরিশ্রম ও সংগ্রামের দিক দিয়ে মমতাদিকে ‘রহিমা পুরোপুরি ধারণ করে না ।"
        }
      ]
    },
    {
      "number": "5",
      "uddipok": "বাদশা বাবর কাঁদিয়া ফিরিছে, নিদ নাহি চোখে তাঁর- পুত্র তাঁহার হুমায়ুন বুঝি বাঁচে না এবার আর! চারিধারে তাঁর ঘনায়ে আসিছে মরণ-অন্ধকার ।",
      "tag": "RCS 24",
      "sub_questions": [
        {
          "label": "ক",
          "question": "‘আড়ং’ অর্থ কী?",
          "explanation": "‘আড়ং’ শব্দের অর্থ মেলা।"
        },
        {
          "label": "খ",
          "question": "‘উত্তর দিতে দুখিনী মায়ের দ্বিগুণ বাড়িত জ্বালা ।'— কেন?",
          "explanation": "দরিদ্রতার কারণে ছেলেকে মেলায় পাঠাতে ব্যর্থ হওয়ায় দুঃখিনী মায়ের উত্তর দিতে জ্বালা দ্বিগুণ বেড়ে যায় । গরিব মা ছেলের সব আবদার পূরণ করতে পারেন না। আড়ং-এর দিনে করিম ও আজিজ মেলায় গেলেও আর্থিক অনটনের কারণে নিজের ছেলেকে মা যেতে দিতে পারেন না। ছেলেকে তিনি বোঝান, মুসলমানের আড়ং-এ যেতে নেই। নিজের এমন অক্ষমতায় দুঃখিনী মায়ের অন্তরের জ্বালা যেন দ্বিগুণ বেড়ে যায় । তাই তিনি ছেলের উত্তর দিতে কষ্ট পান ।"
        },
        {
          "label": "গ",
          "question": "উদ্দীপকে ‘পল্লিজননী' কবিতার যে প্রেক্ষাপট ফুটে উঠেছে তা বর্ণনা করো ।",
          "explanation": "নিম্নের অনুরূপঃ ‘পল্লিজননী' কবিতায় প্রকাশিত পল্লিজননীর সন্তান হারানোর শঙ্কার দিকটিই উদ্দীপকের বাদশা বাবরের সাথে সাদৃশ্যপূর্ণ । ‘পল্লিজননী' কবিতায় অসুস্থ ছেলের শয্যার পাশে বসে এক গ্রামীণ মায়ের দুশ্চিন্তার কথা বর্ণিত হয়েছে। তিনি রুগ্ণ সন্তানের জন্য সামান্য পথ্যেরও ব্যবস্থা করতে পারেননি । তাই ছেলের শিয়রে একা বসে প্রহর গুনছেন মা। আলোচ্য কবিতায় পল্লিমায়ের এই অসহায়ত্ব ও দুর্ভাবনার দিকটি প্রকট হয়ে উঠেছে। উদ্দীপকে দেখা যায়, দিল্লির সম্রাট বাবরের ছেলে হুমায়ুন দুরারোগ্য ব্যাধিতে আক্রান্ত। তার আরোগ্য লাভের কোনো সম্ভাবনাই দেখা যাচ্ছে না। দুশ্চিন্তা আর দুর্ভাবনায় বাবরের দুচোখে ঘুম নেই। তাঁর মনে হচ্ছে মৃত্যু যেন হিংস্র দানবের মতো চারদিক থেকে তাঁর ছেলের দিকে এগিয়ে আসছে। কবিতায়ও অসুস্থ ছেলের শিয়রে বসে দুর্ভাবনায় মগ্ন এক গ্রামীণ মাকে দেখা যাচ্ছে। ছেলের অনেক বায়নার স্মৃতি তাঁর মনে পড়ছে, যা তিনি পূরণ করতে পারেননি । পারিপার্শ্বিক পরিবেশ তাঁর মনের ভারাক্রান্ত অবস্থাকে যেন আরও বাড়িয়ে দিয়েছে। রুণ ছেলের জীবনভাবনা দিল্লির সম্রাট বাবর আর অজপাড়াগাঁর দুঃখিনী মাকে এককাতারে এনে দাঁড় করিয়েছে। এ বিবেচনায়, উদ্দীপকের কবিতাংশে ‘পল্লীজননী' কবিতার সন্তানকে ঘিরে দুর্ভাবনার দিকটিই বাদশা বাবরের সাথে পল্লিমায়ের সাদৃশ্য স্থাপন করেছে।"
        },
        {
          "label": "ঘ",
          "question": "‘চারিধারে তাঁর ঘনায়ে আসিছে মরণ-অন্ধকার!’— ‘পল্লীজননী' কবিতার আলোকে এ কথাটির তাৎপর্য বিশ্লেষণ করো।",
          "explanation": "প্রশ্নোক্ত উক্তিটির মাধ্যমে কবি গভীর শোক এবং মৃত্যুর সম্ভাবনা তুলে ধরেছেন। এটি জীবন-মৃত্যুর সীমানায় দাঁড়িয়ে থাকা এক মায়ের মানসিক অবস্থার প্রতিফলন । ‘পল্লিজননী' কবিতায় কবি অসুস্থ সন্তানের জন্য একজন গ্রামীণ মায়ের বেদনা ও দুশ্চিন্তা তুলে ধরেছেন, যেখানে তিনি সন্তানের মৃত্যুর আশঙ্কায় কাতর। মায়ের চারপাশে প্রকৃতি যেমন থমথমে হয়ে উঠেছে, তেমনই তাঁর মনে মৃত্যু ও বিচ্ছেদের অন্ধকার ঘনীভূত হচ্ছে। উদ্দীপকে বাবরের পুত্র হুমায়ুনের মৃত্যু ঘনিয়ে আসার বিষয়টি প্রকাশ পেয়েছে। যেখানে রয়েছে সন্তানবৎসল এক পিতার করুণ আর্তনাদ । এখানে সন্তানের প্রতি ভালোবাসা ও শঙ্কা আরও বেশি অসহায় করে তুলেছে পিতাকে। ‘পল্লিজননী” কবিতায় রুগ্‌ণ সন্তানকে নিয়ে পল্লিজননীর ভাবনা ও আচরণ একইরকম দেখা যায় । উদ্দীপকটি ‘পল্লিজননী' কবিতার খণ্ডিত এক ভাবকে প্রকাশ করলেও মূল প্রেক্ষাপট কিন্তু এক। ‘পল্লিজননী' কবিতায় মা যেমন কষ্টে আছেন সন্তানের জন্য, উদ্দীপকেও বাবা তার সন্তানের জন্য কষ্টে রয়েছেন। ‘চারিধারে তার ঘনায়ে আসিছে মরণ-অন্ধকার' কথাটি ‘পল্লিজননী' কবিতার সামগ্রিক ভাব প্রকাশ না করলেও কবিতার মূলভাব গভীরভাবে প্রকাশ করে ।"
        }
      ]
    },
    {
      "number": "6",
      "uddipok": "আমার পূর্বপুরুষেরা কৃষক ছিলেন তাই আমার গায়ে মাটির গন্ধ। আমার স্বজনেরা জেলে ছিলেন তাই আমার গায়ে মাছের সুবাস মাখানো। আমার স্বজাতি ছিলেন গৃহহীন, উদাসী পথিক। তাঁরা হেঁটেছেন গায়ের সরু পথ দিয়ে। আমার আত্মীয়রা অভাবী ছিলেন তাই আমার দেহে দারিদ্র্যের স্পষ্ট ছাপ দেখা যায়। তবু আমার গর্ব যে আমি এখানকার মানুষ।",
      "tag": "RCS 24",
      "sub_questions": [
        {
          "label": "ক",
          "question": "আহসান হাবীবের প্রথম কাব্যগ্রন্থের নাম কী?",
          "explanation": "আহসান হাবীবের প্রথম কাব্যগ্রন্থের নাম 'রাত্রিশেষ'।"
        },
        {
          "label": "খ",
          "question": "'এখানে থাকার নাম সর্বত্রই থাকা'— কীভাবে? ব্যাখ্যা করো?",
          "explanation": "জন্মভূমির সাথে থাকা আজীবন সম্পর্কের অনুভূতির একাগ্রতাই মানুষের সত্তাকে সব জায়গায় উপস্থিত করে দেয়। কবি দেশকে নিজের অনুভূতির মাধ্যমে উপলব্ধি করেছেন যার জন্য তিনি বিশ্বাস করেন দেশ মানে শুধু চারপাশ নয়, সমগ্র বাংলাদেশ । কবি অনুভব করেছেন দেশের কোনো একটি অংশ নয় তিনি মিশে আছেন সম্পূর্ণ দেশে। তাঁর অস্তিত্ব ও জীবন দিয়ে তিনি জন্মভূমির সঙ্গে গভীরভাবে সম্পর্কিত হয়ে সব জায়গায় নিজেকে অনুভব করেন ।"
        },
        {
          "label": "গ",
          "question": "উদ্দীপকের মূলবক্তব্য 'আমি' কোনো আগন্তুক নই' কবিতার সাথে কোন দিক দিয়ে সাদৃশ্যপূর্ণ? ব্যাখ্যা করো।",
          "explanation": "উদ্দীপক ও ‘আমি কোনো আগন্তুক নই' কবিতায় জন্মভূমির প্রাণপ্রকৃতির সাথে নিজের শাশ্বত সম্পর্কের দিকটিই সর্বাপেক্ষা সাদৃশ্যপূর্ণ । ‘আমি কোনো আগন্তুক নই' কবিতায় কবি এ মাটির সন্তান। তাই এই মাটির গন্ধ তিনি তাঁর শরীরে অনুভব করেন। যে লাঙল ফসল ফলায়, সে লাঙলের স্পর্শ লেগে আছে তাঁর শরীরে। এই আবহমান গ্রামীণ জনপদের তাঁর জীবন অন্তর্লীন হয়ে আছে তাই এই ভূমির সাথে তাঁর সম্পর্ক চিরায়ত। তিনি এই ভূমিতে নিছক কোনো অভ্যাগত নন। জীবনের প্রবহমানতায় তাঁর গতি। তাঁর অস্তিত্ব মিশে আছে ক্ষুদ্র থেকে বৃহৎ প্রতিটি কণায়। তাই আত্মিকভাবেই এই নৈসর্গিক স্বদেশের তিনি অংশ। উদ্দীপকে বর্ণিত অংশে জন্মভূমির সাথে নাড়ির টান স্পষ্ট করা হয়েছে। শুধু মাটি নয়, এদেশের মানুষ সবার সাথে উদ্দীপকের উল্লিখিত সত্তার গভীর সম্পর্ক। পূর্বপুরুষের মাটির গন্ধ মেখে ফসল ফলানো, স্বজনের জলের সাথে মিশে মাছ ধরা, স্বজাতির গৃহহীনতা, নিঃস্বতা, গ্রামের মেঠোপথ দিয়ে হেঁটে যাওয়া, দারিদ্র্যের সাথে বসবাস সবকিছুর সাথে তার একাকার হয়ে মিশে যাওয়ার স্ফুরণ ঘটায়। সুতরাং, 'আমি কোনো আগন্তুক নই' কবিতার কবি ও উদ্দীপকে উদ্দিষ্ট সত্তা দুজনই নিজেদেরকে জন্মভূমির প্রকৃতি ও মানুষের সাথে একীভূত মনে করেন। আর এখানেই তাঁদের গভীর মিল লক্ষণীয়।"
        },
        {
          "label": "ঘ",
          "question": "'আমার গায়ে মাছের সুবাস মাখানো।'- উক্তিটি 'আমি কোনো আগন্তুক নই' কবিতার আলোকে বিশ্লেষণ করো।",
          "explanation": "উদ্দীপক ও ‘আমি কোনো আগন্তুক নই' কবিতায় কবি জন্মভূমির সাথে তার মানুষের আজন্ম সম্পর্কের বিষয়টির অবতারণা করার প্রয়াস করেছেন প্রশ্নোক্ত উক্তিটির মাধ্যমে। 'আমি কোনো আগন্তুক নই' কবিতাটিতে প্রকৃতিতে কবির অবস্থান জানানোর জন্য বহুমাত্রিক প্রয়াস করেছেন। তিনি নিজেকে আগন্তুক মনে করেন না, কেননা তিনি চিরচেনা এই ভূমির বাসিন্দা। বাংলার প্রকৃতি ও মানুষের প্রতিটি বৈচিত্র্যে তাঁর অবস্থান। চিরচেনা প্রাণপ্রকৃতিতে তিনি স্বাপ্নিক নিয়মে আছেন, যার বিরাজমানতার প্রকাশ সবকিছুতে। বলা যায়, সমগ্র কবিতাটিতে জন্মভূমির রূপবৈচিত্র্য ও কবিসত্তার সাথে অনবদ্যভাবে মিশে যাওয়ার বিষয়টি দৃষ্টিনন্দিতভাবে উপস্থাপন করা হয়েছে। উদ্দীপকের সত্তা তার অনুভূতি প্রাণপ্রকৃতিতে মিশে থাকার অনুভূতি ব্যক্ত করতে অনেক বিষয়ের অবতারণা করেছেন। পূর্বপুরুষ ও তার স্বজনদের সাথে একইভাবে অন্তলীনতাকে উপজীব্য করতে গিয়ে বলেছেন তার স্বজনেরা জেলে ছিল। তাই তার গায়ে মাছের সুবাস ভাসে। উদ্দীপকের এই উচ্চারণ যতটা নান্দনিক, এর থেকে দেশ ও দেশের মানুষের সাথে গভীর সম্পর্কে সমুজ্জ্বল । ‘আমি কোনো আগন্তুক নই' ও উদ্দীপকের আলোচ্য বিষয় দুটিই জন্মভূমি ও তার মানুষের সাথে নিবিড় বন্ধনের স্বরূপ, যা পাঠকহৃদয়কে জন্মভূমির সাথে নিজের সম্পর্ক সুদৃঢ় করার সাথে সাথে দেশপ্রেমে উজ্জীবিত করে তোলে । তাই বলা যায় যে, 'আমার গায়ে মাছের সুবাস মাখানো’— মন্তব্যটি যথার্থ ।"
        }
      ]
    },
    {
      "number": "7",
      "uddipok": "সব লোকে কয় লালন কী জাত সংসারে। লালন কয়, জাতের কী রূপ, দেখলাম না এ নজরে ! কেউ মালা কেউ তসবি গলায়, তাইতে কী জাত ভিন্ন বলায়, যাওয়া কিংবা আসার বেলায় জেতের চিহ্ন রয় কাররে।",
      "tag": "RCS 24",
      "sub_questions": [
        {
          "label": "ক",
          "question": "'মানুষ' কবিতায় কাকে দুয়ার খোলার কথা বলা হয়েছে?",
          "explanation": "‘মানুষ' কবিতায় পূজারিকে দুয়ার খোলার কথা বলা হয়েছে ।"
        },
        {
          "label": "খ",
          "question": "সহসা কেন মন্দির বন্ধ হলো তা ব্যাখ্যা করো।",
          "explanation": "স্বার্থপরতা ও হীন মানসিকতার কারণে পূজারি ক্ষুধার্ত মুসাফিরকে দেখে সহসাই মন্দিরের দরজা বন্ধ করে দেয় । ক্ষুধার ঠাকুর মন্দিরের দরজায় দাঁড়িয়ে খাবারের খোঁজে দরজা খুলতে আহ্বান জানালে পুরোহিত ভেবেছিল তার ভাগ্য আজ খুলে যাবে, নিশ্চয় দেবতার আশীর্বাদে কোনো রাজা-মহারাজ মন্দিরে এসেছেন। কিন্তু দরজা খুলে পুরোহিতের আশাভঙ্গ হয়। সাত দিনের ভুখা পাত্থকে দেখে স্বার্থপর ও হৃদয়হীন পুরোহিত মন্দিরের দরজা বন্ধ করে দেয়। অর্থাৎ ক্ষুধার্ত পথিকের কাছ থেকে তৎক্ষণাৎ কোনো স্বার্থ লাভ হবে না বলে সে বিরক্ত হয়ে মন্দিরের দরজা লাগিয়ে দেয়।"
        },
        {
          "label": "গ",
          "question": "‘মানুষ' কবিতার কোন বিষয়টি উদ্দীপকে নির্দেশিত হয়েছে? ব্যাখ্যা করো।",
          "explanation": "‘মানুষ' কবিতার সাম্যবাদিতার দিকটি উদ্দীপকে নির্দেশিত হয়েছে। ‘মানুষ' কবিতার কবি মানুষের পরিচয়কে সর্বাধিক গুরুত্ব দিয়েছেন। সাম্যবাদী কবির চোখে মানুষে মানুষে কোনো ভেদাভেদ নেই। দেশ- জাতি-কাল নির্বিশেষে মানুষ পরিচয়টি তার কাছে বড়ো। তাই তিনি স্বার্থান্ধ ধর্মগুরুদের অমানবিক আচরণের মধ্য দিয়ে সামাজিক বিভাজনকে তুলে ধরে এ অবস্থার অবসান কামনা করেছেন। মূলত মানুষের করা অন্যায়ের বিরুদ্ধে প্রতিবাদ এবং মানুষের সমান মর্যাদার বিষয়টি এই কবিতায় প্রণিধানযোগ্য হয়ে উঠেছে। উদ্দীপকে লালন বলেছেন, তিনি জাতের আলাদা কোনো রূপ প্রত্যক্ষ করেননি। কেউ হয়ত মালা পরে, কেউ পরে তসবি তাতে জাতের ভিন্নতা বোঝা গেলেও জন্ম কিংবা মৃত্যুর সময় জাত ভেদের কোনো চিহ্ন বোঝা - যায় না। অর্থাৎ সকল মানুষই সমান। 'মানুষ' কবিতাতেও মানুষের সাম্যবাদিতার এই জয়গান গাওয়া হয়েছে। সমান মর্যাদা দেওয়ার কথা বলা হয়েছে আর এই বিষয়টিই নির্দের্শিত হয়েছে উদ্দীপকে।"
        },
        {
          "label": "ঘ",
          "question": "“মানুষে মানুষে সাম্য প্রতিষ্ঠাই উদ্দীপক ও 'মানুষ' কবিতার অন্তর্নিহিত তাৎপর্য।”— মূল্যায়ন করো।",
          "explanation": "জাতি-ধর্ম-বর্ণ নির্বিশেষে মানুষকে সবার উপরে স্থান দেওয়ায় বলা যায়, ‘মানুষে মানুষে সাম্য প্রতিষ্ঠাই উদ্দীপক ও 'মানুষ' কবিতার অন্তর্নিহিত তাৎপর্য।’ ‘মানুষ' কবিতায় মানুষের নির্মমতাকে উপজীব্য করে তাদেরকে সমান মর্যাদা দেওয়ার প্রতি দৃষ্টিপাত করা হয়েছে। জীর্ণশীর্ণ পথিক খাবার ভিক্ষা চেয়েও পূজারির মন্দির থেকে প্রত্যাখ্যাত হয় । মোল্লা সাহেব লোভে পড়ে মসজিদের শিরনি থেকে বেঁচে যাওয়া গোশত ও রুটি বাঁচাতে তিরস্কার করে তাকে বের করে দেয়। যেখানে মসজিদ, মন্দির, গির্জার ধর্মীয় উপাসনালয় হিসেবে সকলকে সমান মর্যাদা দেওয়ার কথা, সেখানে ভজনালয় খোদার শ্রেষ্ঠ সৃষ্টি আদম সন্তানকে নানাভাবে বেদনায় জর্জরিত করছে। উদ্দীপকের কবিতাংশে ধ্বনিত হয়েছে মানুষের মর্যাদা। পৃথিবীতে মানুষ নানা রূপ, জাত, কুল, গোত্রে জন্মগ্রহণ করে। কেউ মালা জপে, কেউবা তসবি গলায় কিন্তু দিন শেষে সবাই একইভাবে জন্মায় ও মৃত্যুবরণ করে। ‘মানুষ' কবিতায়ও কবি সকল মানুষকে একই গোত্রভুক্ত করতে সচেষ্ট হয়েছে। প্রকৃতপক্ষে সকল মানুষই সমান; ‘মানুষ' কবিতা ও উদ্দীপকে ব্যক্ত বক্তব্যের প্রকাশে জাত-ধর্ম-বর্ণ-গোত্র সবকিছু ছাপিয়ে মানুষের চেয়ে বড়ো কিছু নেই, এই দিকই মহিমান্বিত হয়ে উঠেছে। এদিক থেকে বলা যায়, মানুষে মানুষে সাম্য প্রতিষ্ঠাই উদ্দীপক ও ‘মানুষ' কবিতার অন্তর্নিহিত তাৎপর্য ।"
        }
      ]
    },
    {
      "number": "8",
      "uddipok": "পাকিস্তানি সেনারা থানায় ঘাঁটি স্থাপন করে। সবাই পালাতে থাকলে কলিমদ্দি দফাদার ভিন্ন পরিকল্পনা করে। সে পাকিস্তানি সেনাদের সাথে থাকলেও কাজ করে মুক্তিযোদ্ধাদের হয়ে, একদিন সুযোগমতো পাকিস্তানি সেনাদের গ্রামে এনে ভাঙা পুলের গোড়ায় নিয়ে আসে এবং সব পাকিস্তানি সেনা মুক্তিযোদ্ধাদের হাতে খতম হয় ।",
      "tag": "RCS 24",
      "sub_questions": [
        {
          "label": "ক",
          "question": "কে মাইন নিয়ে এসেছে?",
          "explanation": "মুক্তিযোদ্ধা কমান্ডার শাহাবুদ্দিন মাইন নিয়ে এসেছে।"
        },
        {
          "label": "খ",
          "question": "‘আধ-পোড়া বাজারটার দিকে তাকিয়ে ওর চোখ লাল হতে থাকে।'— কেন?",
          "explanation": "আধ-পোড়া বাজারটা বুধার ভিতরে প্রতিশোধ নেওয়ার আকাঙ্ক্ষা জাগিয়ে তোলার কারণে ওর চোখ লাল হতে থাকে । 'কাকতাড়ুয়া' উপন্যাসে মিলিটারিরা বুধাদের গ্রামে এসে দানবীয় কর্মকাণ্ড শুরু করে। তারা ইচ্ছামতো গুলি ছুড়ে আর বাজারে আগুন লাগিয়ে দেয়। আগুনে পুড়ে, গুলি খেয়ে অনেক লোক মারা যায় । আগুন নেভানোর কাজে সহায়তা করতে করতে বুধা মনে মনে ফুঁসতে থাকে এবং প্রতিশোধ নেওয়ার কথা ভাবে। এই প্রতিশোধপরায়ণ মনোভাবের কারণেই আধ- পোড়া বাজারটার দিকে তাকিয়ে বুধার চোখ লাল হতে থাকে ।"
        },
        {
          "label": "গ",
          "question": "উদ্দীপকের সঙ্গে ‘কাকতাড়ুয়া’ উপন্যাসের সাদৃশ্যপূর্ণ চরিত্রটি ব্যাখ্যা করো।",
          "explanation": "উদ্দীপকের কলিমদ্দি দফাদারের সাথে 'কাকতাড়ুয়া' উপন্যাসের সাদৃশ্যপূর্ণ চরিত্রটি হলো বুধা, যারা উভয়েই মুক্তিযুদ্ধে দেশরক্ষায় গুরুত্বপূর্ণ অবদান রেখেছে। ‘কাকতাড়ুয়া' উপন্যাসের বুধা এক খুদে মুক্তিযোদ্ধা। নানাভাবে সে মুক্তিযোদ্ধাদের সহায়তা করে। এমনকি এজন্য সে মৃত্যুঝুঁকি নিতেও দ্বিধা করে না। মুক্তিযুদ্ধের সময় সে গ্রামে মানুষের সাথে আগুন নেভায়, গণকবর খোঁড়ে। মুক্তিযোদ্ধাদের সাথে রাজাকারের বাড়িতে আগুন দেওয়া ছাড়াও তাদের তথ্য আদানপ্রদানকারী হিসেবে কাজ করে । এমনকি মিলিটারি ক্যাম্পে মাটির নিচে মাইন পর্যন্ত পুঁতে রেখে আসে। উদ্দীপকের কলিমদ্দি দফাদার পাকিস্তানিদের ঘায়েল করার জন্য গুপ্তচরের কাজ করে এবং পাকিস্তানি সেনাদের হত্যা করার জন্য মুক্তিযোদ্ধাদের সহায়তা করে । বুধা ও কলিমদ্দি দফাদার উভয়ই দেশপ্রেমে উদ্বুদ্ধ নাগরিক এবং মুক্তিযুদ্ধে যোদ্ধাদের সহায়তাকারী হিসেবে কাজ করেছে, যা সাদৃশ্যপূর্ণ।"
        },
        {
          "label": "ঘ",
          "question": "উদ্দীপকটি ‘কাকতাড়ুয়া' উপন্যাসের সমগ্র ভাব ধারণ করে কি? যুক্তিসহ প্রমাণ করো ।",
          "explanation": "উদ্দীপকটি 'কাকতাড়ুয়া' উপন্যাসের সমগ্র ভাব ধারণ করে না। উপন্যাসে মুক্তিযুদ্ধের সময়ের নানা ঘটনা ছাড়াও বুধা নামক এক কিশোরের ব্যক্তিগত জীবনের নানা দিক উঠে এসেছে। পরিবারের সবাই কলেরায় মারা যাওয়ার পর বুধা আশ্রয়হীন হয়ে পড়ে। পাকিস্তানি হানাদার বাহিনীর নানা অত্যাচার তার মধ্যে একধরনের প্রতিশোধপরায়ণ মনোভাব তৈরি করে, যার ফলে সে মুক্তিযোদ্ধাদের সহায়তা করতে শুরু করে। রাজাকারের বাড়িতে আগুন দেওয়া, তথ্যের আদানপ্রদান, পাকিস্তানিদের ক্যাম্পে মাইন পুঁতে রাখাসহ নানা কাজ করে বুধা । উদ্দীপকের কলিমদ্দি দফাদার পাকিস্তানি হানাদার বাহিনীর তথ্য মুক্তিযোদ্ধাদের দিয়ে তাদের হত্যায় সহায়তা করলেও বুধার মতো তিনি কোনো প্রত্যক্ষ কাজে নিয়োজিত ছিলেন না। তিনি কেবল দেশের টানে দেশকে হানাদারমুক্ত করতে চেয়েছেন। আর এজন্য মুক্তিযোদ্ধাদের পক্ষে গুপ্তচরের কাজ করেছেন। ‘কাকতাড়ুয়া' উপন্যাসে যেমন বুধার নানা অনুভূতি ও ভাব প্রকাশ পেয়েছে, তেমনি মুক্তিযুদ্ধে তার প্রত্যক্ষভাবে রাজাকারের বাড়িতে আগুন লাগানো এবং মাইন পুঁতে রাখার কাজটিও প্রকাশিত হয়েছে। তাছাড়া উপন্যাসে গ্রামের মানুষদের জীবনযাত্রাও এর উপর মুক্তিযুদ্ধের প্রভাবসহ আরও নানা দিক রয়েছে। কিন্তু উদ্দীপকে শুধু কলিমদ্দি দফাদারের পরোক্ষ যুদ্ধের কথা বলা হয়েছে। সে বিবেচনায় বলা যায়, উদ্দীপকটি ‘কাকতাড়ুয়া' উপন্যাসের সমগ্র ভাব ধারণ করে না।"
        }
      ]
    },
    {
      "number": "9",
      "uddipok": "অনেক রক্ত যুদ্ধ গেল, অনেক রক্ত গেল, শিমুল তুলোর মতো সোনারূপো ছড়াল বাতাস । নরম নোলক পরা বোনটিকে আজ আর কোথাও দেখি না । কেবল পতাকা দেখি, স্বাধীনতা দেখি। তবে কি আমার ভাই আজ ওই স্বাধীন পতাকা?",
      "tag": "RCS 24",
      "sub_questions": [
        {
          "label": "ক",
          "question": "মিলিটারির ব্রাশফায়ারে প্রথম নিহত হয় কে?",
          "explanation": "মিলিটারির ব্রাশফায়ারে প্রথম নিহত হয় সালাম চাচা ।"
        },
        {
          "label": "খ",
          "question": "‘নদীর তলে খুঁজে দেখো'— উক্তিটি দ্বারা কী বোঝানো হয়েছে?",
          "explanation": "প্রশ্নোক্ত উক্তিটি দ্বারা রাজাকার কুদ্দুসের প্রতি বুধার অবজ্ঞা প্রকাশ পেয়েছে। বুধা অভিযান চালিয়ে রাজাকার কমান্ডারের বাড়িতে আগুন লাগিয়ে দেয়। পুড়ে যায় কয়েকটি ঘর। রাজাকার মনে করে, কাজের মেয়েটির অসাবধানতায় এই সর্বনাশ ঘটেছে। বুধার এ সব অভিযানের আনন্দের রেশ না যেতেই, রাজাকার কুদ্দুস বুধার কাছে মতির খোঁজ জানতে চায়। বুধা একজন কিশোর মুক্তিযোদ্ধা হওয়ায় কুদ্দুসের প্রতি তীব্র ঘৃণা থেকে প্রশ্নোক্ত উক্তিটি করে।"
        },
        {
          "label": "গ",
          "question": "উদ্দীপকের মূলভাব 'কাকতাড়ুয়া' উপন্যাসের কোন দিক নির্দেশ করে? ব্যাখ্যা করো।",
          "explanation": "উদ্দীপকের মূলভাব 'কাকতাড়ুয়া' উপন্যাসে বর্ণিত বুধা চরিত্রের স্বাধীনতার আকাঙ্ক্ষার দিক নির্দেশ করে। “কাকতাড়ুয়া' উপন্যাসে বর্ণিত বুধা মাতা-পিতাহীন এক কিশোর। কলেরায় সে তার মা-বাবা, ভাই-বোন সবাইকে হারিয়েছে। কষ্ট ও অধিক শোক ছেলেটিকে কঠিন করে তুলেছে। গ্রামে মিলিটারি হানা দিলে সে তাদের নৃশংসতা প্রত্যক্ষ করে। তার বুকের মধ্যে প্রতিশোধস্পৃহা জেগে ওঠে। একপর্যায়ে সে মুক্তিযোদ্ধাদের সাথে মিলে দেশের শত্রুদের ধ্বংস করতে থাকে। বুধার একমাত্র প্রত্যাশা স্বাধীনতা। এ আকাঙ্ক্ষা পূরণে সে ঝুঁকি নিতেও পিছপা হয় না। উদ্দীপকের কবিতাংশেও স্বাধীনতার আকাঙ্ক্ষার দিকটি প্রতিফলিত হয়েছে। এখানে কবি যুদ্ধে তাঁর ভাই-বোনকে হারিয়েছেন। এখন তাঁর একমাত্র প্রত্যাশা স্বাধীনতা, স্বাধীন দেশের পতাকা। এটি ছাড়া তিনি আর কোনো কিছুই প্রত্যাশা করেন না। যেমনটি আমরা লক্ষ করি আলোচ্য উপন্যাসের বুধা চরিত্রের মধ্যে। সে মা-বাবাকে হারিয়ে পাগলের মতো হয়ে গেলেও দেশের মানুষের বিপদে, দেশের স্বাধীনতার জন্য সাহসী ও বুদ্ধিদীপ্ত ভূমিকা পালন করেছে। সুতরাং বলা যায়, উদ্দীপকের মূলভাব ‘কাকতাড়ুয়া’ উপন্যাসে বর্ণিত বুধা চরিত্রের স্বাধীনতার আকাঙ্ক্ষার দিকটি নির্দেশ করে ।"
        },
        {
          "label": "ঘ",
          "question": "‘কেবল পতাকা দেখি, স্বাধীনতা দেখি।'— পক্তিটি ‘কাকতাড়ুয়া’ উপন্যাসের আলোকে বিশ্লেষণ করো।",
          "explanation": "'কেবল পতাকা দেখি, স্বাধীনতা দেখি।'— পক্তিটিতে ‘কাকতাড়ুয়া’ উপন্যাসের বুধার চোখে স্বাধীনতার স্বপ্ন দেখার বিষয়টি ফুটে উঠেছে। ‘কাকতাড়ুয়া' উপন্যাসে মাতা-পিতাহীন এক কিশোর হলো বুধা। তাদের গ্রামে মিলিটারি এসে তাণ্ডব শুরু করে। গ্রামের মানুষের ঘরবাড়ি পুড়িয়ে দেয়, গ্রামে গণকবর হয়, গ্রাম ছেড়ে পালাতে থাকে মানুষ। মিলিটারিদের বিতাড়িত করতে মুক্তিযোদ্ধা শাহাবুদ্দিনের দল সংগ্রাম করে। বুধাও তাদের সাহায্য করে। তখন শাহাবুদ্দিন বুধাকে 'জয় বাংলা' নাম দেয়। এরপর থেকে দিনরাত সে শুধু স্বাধীনতার স্বপ্ন দেখে। উদ্দীপকের কবিতায় ফুটে উঠেছে স্বাধীনতা সংগ্রামের চিত্র। একইসাথে 'কেবল পতাকা দেখি, স্বাধীনতা দেখি।'— পক্তিটি দ্বারা স্বাধীনতার আকাঙ্ক্ষা এবং স্বাধীনতার স্বপ্ন সত্যি করার প্রত্যাশা ব্যক্ত হয়েছে। অনেক যুদ্ধবিগ্রহের পর অর্জিত হয় স্বাধীনতা। সে স্বাধীন দেশে স্বাধীন পতাকার দিকে তাকিয়ে মনে হয় সেটি যেন শহিদ ভাইয়ের প্রতিচ্ছবি। কারণ এমন হাজারো শহিদের জীবনের বিনিময়েই সত্যি হয় স্বাধীনতা । উপর্যুক্ত আলোচনার প্রেক্ষিতে বলা যায়, আলোচ্য পক্তিতে ব্যক্ত স্বাধীনতার আকাঙ্ক্ষা ও ‘কাকতাড়ুয়া' উপন্যাসের বুধার স্বাধীনতার আকাঙ্ক্ষা একই সূত্রে গাঁথা। কাজেই উক্ত পক্তির আলোকে বলা যায়, বুধার দিনরাত দেখা স্বাধীনতার স্বপ্ন এখানে সার্থকতা খুঁজে পেয়েছে।"
        }
      ]
    },
    {
      "number": "10",
      "uddipok": "আরিফ দীর্ঘদিন বিদেশে ছিলেন। সেখান থেকে ফিরে এসে তিনি একটি বেসরকারি সংস্থায় চাকরি নিয়েছেন । গ্রামের প্রত্যন্ত অঞ্চলের মানুষের সাথে তাকে প্রতিনিয়ত মিশতে হয় কাজের প্রয়োজনে। কিন্তু গ্রামের মানুষ আরিফের কথার মধ্যে ইংরেজি শব্দের ব্যাপক ব্যবহারের কারণে খুব বেশি বুঝতে পারে না। তাই সে বিভিন্ন আঞ্চলিক ভাষা শেখার প্রতি নজর দিলো ।",
      "tag": "RCS 24",
      "sub_questions": [
        {
          "label": "ক",
          "question": "বজরা কোন ঘাটে থেমেছিল ?",
          "explanation": "বজরা ডেমরা ঘাটে থেমেছিল।"
        },
        {
          "label": "খ",
          "question": "‘আমি যেন কোরবানির বকরি।'— কে, কেন এ কথা বলেছে?",
          "explanation": "কোরবানির পশুকে যেমন তার অমতে জবাই করা হয়, তেমনি তাহেরাকেও তার অমতে বিয়ে দেওয়া প্রসঙ্গে আলোচ্য উক্তিটি করা হয়েছে । কোরবানির পশুকে জবাই করতে তার কোনো ইচ্ছা-অনিচ্ছার মূল্য দেওয়া হয় না। মানুষের প্রয়োজনে তাকে জবাই হতে হয়। তেমনি তাহেরাকেও তার ইচ্ছার বিরুদ্ধে বৃদ্ধ পীরের সাথে বিয়ে দেওয়া হয় । কিন্তু সে যে কোরবানির পশুর মতো নির্বাক নয়, সে বিষয়টি বোঝবার জন্যই তাহেরা প্রশ্নোক্ত উক্তিটি করেছে ।"
        },
        {
          "label": "গ",
          "question": "ভাষা ব্যবহারে সচেতনতার দিকটি উদ্দীপক ও 'বহিপীর’ নাটকের আলোকে তুলনা করো ।",
          "explanation": "উদ্দীপকের আরিফ ও ‘বহিপীর' নাটকের বহিপীরের মাঝে ভাষা, ব্যবহারের ক্ষেত্রে সচেতনতা লক্ষণীয় । ‘বহিপীর’ নাটকে বহিপীর দেশের বিভিন্ন অঞ্চলে ঘুরে বেড়ায়। কিন্তু সব অঞ্চলের মানুষের সাথে তাদের আঞ্চলিক ভাষায় কথা বলা মুশকিলের কাজ। কেননা, দেশের বিভিন্ন অঞ্চলের ভাষা রপ্ত করা তার পক্ষে কষ্টসাধ্য ব্যাপার। তাই সবার বোঝার সুবিধার্থে তিনি বইয়ের ভাষায় কথা বলেন । উদ্দীপকেও দেখতে পাই, দীর্ঘদিন বিদেশে থাকার পর দেশে আসে আরিফ এবং সে একটি বেসরকারি সংস্থায় চাকরি নেয়। চাকরিসূত্রে তাকে প্রতিনিয়ত গ্রামের লোকদের সাথে মিশতে হয়। কিন্তু বিদেশে থাকার ফলে অভ্যাসগতভাবে তার কথায় ইংরেজি শব্দ চলে আসে, যা গ্রামের মানুষ বোঝে না। সাধারণ মানুষের বোধগম্যতার কথা চিন্তা করে নাটকের বহিপীর যেমন বইয়ের ভাষায় কথা বলেন, তেমনি উদ্দীপকের আরিফও বিভিন্ন আঞ্চলিক ভাষা শেখায় আগ্রহী হয়।"
        },
        {
          "label": "ঘ",
          "question": "“উদ্দীপকে প্রতিফলিত দিকটিই ‘বহিপীর' নাটকের একমাত্র দিক নয়।”— মূল্যায়ন করো ।",
          "explanation": "উদ্দীপকে প্রতিফলিত ভাষা ব্যবহারের দিকটি ছাড়াও ‘বহিপীর' নাটকের অনেক ঘটনা ও চড়াই-উতরাই রয়েছে। ‘বহিপীর’ নাটকে, পিরভক্তি ও ধর্মীয় কুসংস্কার লক্ষ করা যায়। কন্যাদায়গ্রস্ত পিতার দুশ্চিন্তা এবং অসম বিয়ের দিক যেমন নাটকে দেখা যায় তেমনি আধিপত্য বিস্তার এবং অর্থনৈতিক ও ক্ষমতার টানাপোড়েন বিশেষভাবে লক্ষণীয়। এছাড়া ব্যক্তিত্ব ও অস্তিত্ব রক্ষার দিকটিও প্রকটভাবে ফুটে উঠেছে জমিদার হাতেম আলির চরিত্রে। রাজনৈতিক প্রেক্ষাপট ও সান্ধ্য আইনের বিষয়টিও নাটকের অন্যতম একটি বিষয় । উদ্দীপকে দেখা যায়, আরিফ বিদেশে থাকত। একসময় দেশে ফিরে একটি বেসরকারি চাকরি নেয় সে। চাকরিসূত্রে কাজের প্রয়োজনে তাকে প্রত্যন্ত অঞ্চলের মানুষের সাথে মিশতে হয়। কিন্তু দীর্ঘদিন বিদেশে থাকার কারণে সে গ্রামের লোকদের সাথে কথা বলার সময় ইংরেজি বলে, যা তারা বুঝতে পারে না। তাই সে বিভিন্ন আঞ্চলিক ভাষা শেখার ব্যাপারে আগ্রহী হয়ে ওঠে। আলোচ্য নাটকে বহিপীর তার বিভিন্ন মুরিদদের বাড়িতে বেড়াতে যান । দেশের বিভিন্ন অঞ্চলে মুরিদদের বাড়ি হওয়ায় বহিপীর সব অঞ্চলের ভাষা রপ্ত করতে পারেন না। ফলে তিনি সব অঞ্চলের মানুষের বোঝার সুবিধার্থে কথা বলার জন্য বইয়ের ভাষা ব্যবহার করেন। উদ্দীপকেও ভাষা ব্যবহারের বিষয়টি লক্ষণীয়। কিন্তু উদ্দীপকে প্রতিফলিত ভাষার একমাত্র বিষয়টি ছাড়াও নাটকের বিষয়বস্তু আরও ব্যাপক ও বিস্তৃত। সুতরাং সার্বিক আলোচনার প্রেক্ষিতে বলা যায় যে, উদ্দীপকে ফুটে ওঠা দিকটি নাটকের একটি মাত্র দিক, সমগ্র দিক বা ভাব নয় ।"
        }
      ]
    },
    {
      "number": "11",
      "uddipok": "হালিম শহরে পড়াশোনা করে। তার বাবা পির এজন্য গ্রামের সবাই তাকে পরবর্তী পির বলে মনে করে। দীর্ঘ পাঁচ বছর পর হালিম গ্রামে ফিরলে গ্রামের মানুষ তার পোশাক ও আধুনিক কথাবার্তা শুনে অবাক হয় । তারা মনে করে হালিম বাবার সম্মান নষ্ট করেছে।",
      "tag": "RCS 24",
      "sub_questions": [
        {
          "label": "ক",
          "question": "'বহিপীর' নাটকের শেষ সংলাপটি কার ?",
          "explanation": "'বহিপীর' নাটকের শেষ সংলাপটি বহিপীরের।"
        },
        {
          "label": "খ",
          "question": "হাশেম পির সাহেবের ভাবকে বিড়ালের ভাব বলেছে কেন?",
          "explanation": "যে পরিস্থিতিতে পীরসাহেবের রাগান্বিত হওয়া অবশ্যম্ভাবী, সে পরিস্থিতিতে তার স্থিরতা দেখেই হাশেম আলি বহিপীরকে নিয়ে উক্তিটি করেছে। নববিবাহিত পলাতক স্ত্রী তাহেরাকে খোঁজার জন্যই রাতে নৌকা নিয়ে বের হয়েছিলেন পীরসাহেব। স্ত্রী তাহেরাকে তিনি খুঁজেও পান। খুঁজে পাওয়ার পরও শান্ত, স্থিরতার খোলস ছাড়েননি পীরসাহেব। উত্তেজিত হলেই সব বিগড়ে যেতে পারে তাই । তাই তো ইঁদুরকে থাবার নিচে পেলে বিড়ালের যে ভাব, সেই ভাব ধারণ করে পীরসাহেব।"
        },
        {
          "label": "গ",
          "question": "‘বহিপীর' নাটকের কোন চরিত্রের সাথে উদ্দীপকের গ্রামবাসীর মিল রয়েছে? কেন?",
          "explanation": "উদ্দীপকের গ্রামবাসীর সাথে 'বহিপীর' নাটকের খোদেজা চরিত্রের মিল রয়েছে। ‘বহিপীর' নাটকে জমিদারপত্নী খোদেজা অত্যন্ত ধর্মভীরু মানুষ। ধর্মভীরুতার কারণেই তিনি পিরের ভক্ত। পিরের প্রতি অগাধ বিশ্বাস ও শ্রদ্ধা রয়েছে তার । এই পিরভক্তি এবং বিভিন্ন ধর্মীয় কুসংস্কারের ফলে তিনি তাঁর শিক্ষিত ছেলেকে পিরের সাথে তর্ক করতে নিষেধ করেন। পিরের বদদোয়ার ভয়ে তাকে পিরের বিরুদ্ধে যেতে বারণ করেন। উদ্দীপকে দেখতে পাই, পিরের ছেলে হালিম শহরে পড়াশোনা করে গ্রামের সবাই তাকে পরবর্তী পির হিসেবে বিবেচনা করে। পড়ালেখা শেষ করে হালিম গ্রামে এলে তার আধুনিক পোশাক ও কথাবার্তায় গ্রামের মানুষ অবাক হয়। তারা ভাবে হালিম পির বাবার অসম্মান, করছে। 'বহিপীর' নাটকে খোদেজা ধর্মীয় অন্ধবিশ্বাস ও কুসংস্কারের কারণে পিরকে খোদার পরে ভক্তি করে। নানা ধরনের সামাজিক অন্যায়, ও অপরাধকে মেনে নেয়। উদ্দীপকেও গ্রামবাসীর মাঝে ধর্মীয় অন্ধবিশ্বাস ফুটে উঠেছে। সুতরাং বলা যায়, আলোচ্য নাটকের খোদেজা চরিত্রের সাথে উদ্দীপকের গ্রামবাসী সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকটি ‘বহিপীর' নাটকের সমগ্র ভাব ধারণ করে না।” উক্তিটির যৌক্তিকতা বিশ্লেষণ করো ।",
          "explanation": "কেবল ধর্মীয় অন্ধবিশ্বাসের দিকটি ছাড়া নাটকের অন্যান্য বিষয় ও প্রেক্ষিত উদ্দীপকে অনুপস্থিত থাকায় উদ্দীপকটি আলোচ্য নাটকের সমগ্র ভাব ধারণ করে না। ‘বহিপীর' নাটকে অত্যন্ত গুরুত্বপূর্ণ একটি বিষয় হলো পিরভক্তি। ধর্মীয় অন্ধবিশ্বাস থেকেই যার উৎপত্তি। ভক্তদের ধারণা পিরের সেবা করার দ্বারাই তারা জান্নাত লাভ করতে পারবে। এছাড়া রাজনৈতিক ও সামাজিক নানা প্রেক্ষাপটও সেখানে ফুটে উঠেছে। ক্ষমতা ও অস্তিত্ব টিকিয়ে রাখার লড়াই প্রকটিত হয়েছে আলোচ্য নাটকে'। উদ্দীপকে দেখা যায়, হালিম পিরের ছেলে। সে শহরে পড়াশোনা করে। পিরভক্তির জন্য গ্রামের মানুষ হালিমকে তাদের পরবর্তী পির হিসেবে মনে করে। কিন্তু হালিম গ্রামে এলে তার আধুনিক পোশাক-পরিচ্ছদ দেখে এবং কথাবার্তা শুনে গ্রামের মানুষ অবাক হয়ে ভাবে সে তার বাবার সম্মান রক্ষায় ব্যর্থ হয়েছে । এটি মূলত ধর্মীয় অন্ধবিশ্বাসেরই ফল। নাটকে অন্ধ ধর্মবিশ্বাস ছাড়াও অনেক বিষয়ের অবতারণা ঘটেছে। ধর্মীয় কুসংস্কার, অসম বিবাহ, শিক্ষা ও গোঁড়ামির দ্বন্দ্ব, অস্তিত্বের লড়াই, সামাজিক ও রাজনৈতিক সংকট প্রভৃতি বিষয়গুলো চমৎকারভাবে বিধৃত হয়েছে আলোচ্য 'বহিপীর' নাটকে। অন্যদিকে, উদ্দীপকে কেবল ধর্মীয় অন্ধবিশ্বাসের ফলে পিরভক্তির বিষয়টি ফুটে উঠেছে। সুতরাং সার্বিক আলোচনার প্রেক্ষিতে বলা যায়, উদ্দীপকটি 'বহিপীর' নাটকের সমগ্র ভাব ধারণ করে না।"
        }
      ]
    }
  ]
}