{
  "title": "যশোর বোর্ড ২০২২",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "ভয় নেই ঘৃণা নেই ওর দেহটাতে কোলাব্যাঙ তুলে ধরে খপ করে বাগানে আছে খোটা পোতার এক গর্ত তার মধ্যে সেটা পোষে- পোকা-মাকড় দেয় খেতে। গুবরে পোকা কাগজের বাক্সোয় এনে রাখে খেতে দেয় গোবরের গুটি কেউ ফেলে দিতে গেলে অনর্থ বাধে ইস্কুলে যায় পকেটে নিয়ে কাঠবিড়ালী",
      "tag": "JB 22",
      "sub_questions": [
        {
          "label": "ক",
          "question": "হরিহর রায়ের জ্ঞাতি ভ্রাতার নাম কী?",
          "explanation": "হরিহর রায়ের জ্ঞাতি-ভ্রাতার নাম নীলমণি রায়।"
        },
        {
          "label": "খ",
          "question": "'আজকাল চাষাদের ঘরে লক্ষ্মী বাঁধা'- বলতে কী বোঝানো হয়েছে?",
          "explanation": "'আজকাল চাষাদের ঘরে লক্ষ্মী বাঁধা'- বলতে চাষাদের ঘরে খাবারের পর্যাপ্ত মজুত আছে বোঝানো হয়েছে। চাষারা সারা বছর জমি চাষ করে ফসল উৎপাদন করে থাকে। ফলে তাদের ঘরে কখনো খাবারের অভাব হয় না। অথচ ভদ্রলোকেরা লজ্জা- শরমে সব কাজ করতে পারে না বিধায় তাদের অন্ন জোটানোই যেন দায় হয়ে পড়ে। সেদিক থেকে অন্নে ভরপুর চাষাদের গৃহ যেন অন্নের দেবী লক্ষ্মীর আবাস, অর্থাৎ সেখানে খাবারের অভাব নেই।"
        },
        {
          "label": "গ",
          "question": "উদ্দীপকের ছেলেটার সাথে 'আম-আঁটির ভেঁপু' গল্পের কোন চরিত্রের সাদৃশ্য রয়েছে? ব্যাখ্যা করো।",
          "explanation": "উদ্দীপকের ছেলেটার সাথে 'আম-আঁটির ভেঁপু' গল্পের প্রকৃতিঘনিষ্ঠ ও চঞ্চল দুর্গার চরিত্রের সাদৃশ্য রয়েছে। 'আম-আঁটির ভেঁপু' গল্পে দুর্গা চঞ্চল প্রকৃতির একটি মেয়ে। প্রকৃতি ও গ্রামীণ ফলফলাদি তার খেলার সঙ্গী। তার কৌতূহলী মন এগুলোর মধ্যেই নিবিষ্ট থাকে। উদ্দীপকের ছেলেটিও এক দুরন্ত চরিত্রের অধিকারী। তার মনে কোনো ভয় বা-ঘৃণা নেই। খপ করে কোলাব্যাঙ ধরে এনে বাগানে খোঁড়া গর্তে পোষে। পোকামাকড় খেতে দেয় ব্যাঙটিকে। ছোটোবেলার দুষ্টুমিতে পূর্ণ ছেলেটি স্কুলে যায় কাঠবিড়ালী পকেটে নিয়ে। অদ্ভুত সব কাজের কারণে ছেলেটি 'আম-আঁটির ভেঁপু' গল্পের দুর্গা চরিত্রের প্রতিবিম্ব হয়ে উঠেছে। হরিহরের এ মেয়েটিও সারা দিন বনেবাদাড়ে ঘুরে বেড়ায়। আমের বিচি, নাটাফল ইত্যাদি কুড়িয়ে আনে।"
        },
        {
          "label": "ঘ",
          "question": "'উদ্দীপকে বর্ণিত ভাববস্তু শিশু-কিশোর মনের আনন্দেরই বহিঃপ্রকাশ।' মন্তব্যটি 'আম- আঁটির-ভেঁপু গল্পের আলোকে বিশ্লেষণ করো।",
          "explanation": "উদ্দীপকে বর্ণিত বিস্ময় ও কৌতূহলের ভাববস্তু শিশু-কিশোর মনের আনন্দেরই বহিঃপ্রকাশ, 'আম-আঁটির ভেঁপু' গল্পেও এমন ভাববস্তু বিদ্যমান। 'আম-আঁটির ভেঁপু' গল্পের ভাববস্তুতে রয়েছে অপু ও দুর্গার শৈশবের কৌতূহল ও দুরন্তপনার চিত্র। গ্রামীণ প্রকৃতিতে বেড়ে ওঠা এ দুই চরিত্র প্রকৃতির সান্নিধ্যে আনন্দ খুঁজে পায়। বাগানের ফলফলাদি কুড়িয়ে খাওয়া এবং নানা ধরনের বিচি সংগ্রহ করা তাদের অন্যতম আগ্রহের বিষয়। এই বিষয়গুলো তাদের আনন্দপূর্ণ শৈশবকেই নির্দেশ করে। উদ্দীপকের ছেলেটির চরিত্রের মধ্যেও শিশু-কিশোর মনের আনন্দের স্ফুরণ ঘটেছে। যে বয়স ভয় ও ঘৃণা কী তা বোঝে না। কোলাব্যাঙকে ধরে গর্তে পোষাও যে বয়সের খেলার অনুষঙ্গ। মানুষের শৈশব-কৈশোর আসলে এমন অদ্ভুত অভিজ্ঞতারই হয়ে থাকে। উদ্দীপকের ভাববস্তু যেন তারই প্রতিচ্ছবি। 'আম-আঁটির ভেঁপু' গল্পে কৌতূহলী চরিত্র অপু ও দুর্গা। এ দুটি চরিত্রের মাঝে গোটা গল্পের নান্দনিক ভাব নিহিত। প্রকৃতিঘনিষ্ঠ শৈশব ও কৈশোরের নির্মোহ আনন্দই আলোচ্য গল্পটির প্রধান বিষয়বস্তু। বাবা-মায়ের চোখ ফাঁকি দিয়ে দুর্গা বনেবাদাড়ে ঘুরে বেড়ায়। বিভিন্ন ফল ও বিচি কুড়িয়ে এনে ছোটো ভাই অপুর সাথে খেলা করে। দুই ভাই-বোনের আনন্দিত জীবনের এমন আখ্যান চিরায়ত শৈশবকেই যেন স্মরণ করিয়ে দেয়। উদ্দীপকটিতেও এমন ভাব প্রধান হিসেবে ফুটে উঠেছে।"
        }
      ]
    },
    {
      "number": "2",
      "uddipok": "জাহিদ বুয়েট থেকে তড়িৎ প্রকৌশল বিষয়ে ডিগ্রি নিয়ে বড়ো একটি প্রতিষ্ঠানে অনেক বেতনে চাকরির সুযোগ পেয়েছিলেন। কিন্তু তিনি তার মেধা ও জ্ঞান শিক্ষার্থীদের মাঝে ছড়িয়ে দিতে চান। নৈতিকতা ও মূল্যবোধ শিক্ষা দিয়ে সুন্দর আগামীর স্বপ্ন দেখেন। এজন্যই তিনি শিক্ষকতা পেশায় আত্মনিয়োগ করেন। শিক্ষার্থীদের তিনি সরসময় বলেন, 'অন্নবস্ত্রের প্রাচুর্যের চেয়ে আত্মার মুক্তিই বড়ো।'",
      "tag": "JB 22",
      "sub_questions": [
        {
          "label": "ক",
          "question": "শিক্ষার আসল কাজ কী?",
          "explanation": "শিক্ষার আসল কাজ মূল্যবোধ সৃষ্টি।"
        },
        {
          "label": "খ",
          "question": "'লেফাফাদুরস্তি আর শিক্ষা এক কথা নয়'- ব্যাখ্যা করো।",
          "explanation": "শিক্ষার আসল উদ্দেশ্য যেহেতু মনুষ্যত্ব সৃষ্টি, প্রতারণা নয়- এজন্য লেফাফাদুরস্তি আর শিক্ষাও এক কথা নয়। লেফাফাদুরস্তি বলতে বোঝায় বাইরের দিক থেকে ত্রুটিহীনতা কিন্তু ভিতরে প্রতারণা। অন্যদিকে শিক্ষা মানুষের ভিতরে মনুষ্যত্বকে জাগিয়ে তোলে। বাইরে দেখতে আকর্ষণীয় না হলেও যথার্থ শিক্ষিত ব্যক্তি মূল্যবোধসম্পন্ন হয়ে থাকে। তাই লেফাফাদুরস্তি বা বাহিরের চাকচিক্য শিক্ষার বিপরীত।"
        },
        {
          "label": "গ",
          "question": "জাহিদ সাহেবের মাঝে 'শিক্ষা ও মনুষ্যত্ব' প্রবন্ধের যে দিকটি প্রতিফলিত হয়েছে তা ব্যাখ্যা করো।",
          "explanation": "জাহিদ সাহেবের মাঝে 'শিক্ষা ও মনুষ্যত্ব' প্রবন্ধের অপ্রয়োজনীয় দিক তথা মনুষ্যত্বের দিকটি প্রতিফলিত হয়েছে। 'শিক্ষা ও মনুষ্যত্ব' প্রবন্ধে শিক্ষার অপ্রয়োজনীয় দিকটিকে শ্রেষ্ঠ বলা হয়েছে। শিক্ষাকে অন্নচিন্তার হাতিয়ার না ভেবে তাকে মানব মুক্তির উপায় হিসেবে গ্রহণ করতে হবে। অর্থচিন্তাই যে জীবনসাধনা নয়- এ বিষয়টি সবাইকে বোঝাতে হবে। উদ্দীপকের জাহিদ সাহেব একজন উন্নত নৈতিকতাসম্পন্ন মানুষ। তিনি তার অর্জিত শিক্ষাকে পণ্য বানাতে চাননি। তাই বুয়েট থেকে পাশ করে বড়ো প্রতিষ্ঠানের চাকরির সুযোগ হাতছাড়া করেন। নৈতিক ও মূল্যবোধ শিক্ষা দিয়ে সুন্দর আগামী গড়ার লক্ষ্যে তিনি শিক্ষকতা পেশায় আত্মনিয়োগ করেন। জাহিদ সাহেবের এই বৈশিষ্ট্য 'শিক্ষা ও মনুষ্যত্ব' প্রবন্ধের শিক্ষার আসল উদ্দেশ্য মূল্যবোধ সৃষ্টিকে ধারণ করে আছে। আলোচ্য প্রবন্ধের লেখক মনে করেন, অর্থচিন্তা থেকে বের হয়ে আসলেই শিক্ষার মাধ্যমে নৈতিকতা ও মূল্যবোধসম্পন্ন মানুষ সৃষ্টি হবে।"
        },
        {
          "label": "ঘ",
          "question": "'অন্নবস্ত্রের প্রাচুর্যের চেয়ে আত্মার মুক্তিই বড়ো'- 'শিক্ষা ও মনুষ্যত্ব' প্রবন্ধের আলোকে মন্তব্যটি বিশ্লেষণ করো।",
          "explanation": "'অন্নবস্ত্রের প্রাচুর্যের চেয়ে আত্মার মুক্তিই বড়ো'- 'শিক্ষা ও মনুষ্যত্ব' প্রবন্ধের আলোচ্য মন্তব্যটিকে শিক্ষার আসল উদ্দেশ্য হিসেবে বিশ্লেষণ করা হয়েছে। 'শিক্ষা ও মনুষ্যত্ব' প্রবন্ধে শিক্ষাকে মূল্যবোধ সৃষ্টির মাধ্যম হিসেবে প্রতিষ্ঠিত করার প্রয়াস চালানো হয়েছে। কেবল অর্থ উপার্জন শিক্ষার উদ্দেশ্য হওয়া অনুচিত বরং মানব মুক্তির মাধ্যমে আত্মার পরিতুষ্টিই হওয়া উচিত শিক্ষা অর্জনের মূল লক্ষ্য। উদ্দীপকে শিক্ষাকে প্রাচুর্যের মাধ্যম হিসেবে বিবেচনা করা হয়নি বরং বুয়েটের মতো দেশসেরা প্রতিষ্ঠান থেকে পাশ করেও জাহিদ সাহেব নৈতিকতা ও মূল্যবোধ শিক্ষার স্বপ্ন দেখেন। তিনি মনে করেন, বড়ো চাকরির মোটা বেতনের চেয়ে শিক্ষার্থীদের মাঝে নৈতিকতা ও মূল্যবোধ ছড়িয়ে দেওয়াই তার মেধা ও জ্ঞানের সার্থকতা। এজন্য তিনি বড়ো প্রতিষ্ঠানের চাকরির সুযোগ না নিয়ে শিক্ষকতা পেশায় আত্মনিয়োগ করেন। 'শিক্ষা ও মনুষ্যত্ব' প্রবন্ধে শিক্ষাকে মানব মুক্তির পথ হিসেবে তুলে ধরা হয়েছে। অর্থাৎ আত্মার উন্নতি সাধনই শিক্ষার উদ্দেশ্য হওয়া উচিত। অন্নবস্ত্রের প্রাচুর্য মানুষকে শান্তি, স্বস্তি ও সম্মান দিতে পারে না, যদি না মানুষ সুশিক্ষায় শিক্ষিত হতে পারে। যে শিক্ষা ব্যক্তি ও সমাজের কল্যাণে কাজে লাগে না তা কেবলই অর্থচিন্তায় আবদ্ধ। তাই মানবতা ও মনুষ্যত্ব উন্নয়নই প্রকৃত শিক্ষা। উদ্দীপকের জাহিদ সাহেব তেমনি একজন মূল্যবোধসম্পন্ন মানুষ। তার কাছে অন্নবস্ত্রের প্রাচুর্যের চেয়ে আত্মার মুক্তিই বড়ো।"
        }
      ]
    },
    {
      "number": "3",
      "uddipok": "আঠারো বছর বয়সে সুরাইয়ার বিয়ে হয়। বছর দুয়েক পর তিনি এক কন্যা সন্তানের মা হন। পরের বছরই তার স্বামী সড়ক দুর্ঘটনায় মৃত্যুবরণ করেন। অসহায় হয়ে পড়লেও সাহস হারাননি তিনি। সেলাইয়ের কাজ শিখে কয়েকটি সেলাই মেশিন কিনে নিজের ঘরে তৈরি করেন এক ছোটো কারখানা। দুই-তিন বছরের মধ্যেই সফলতা লাভ করতে শুরু করেন তিনি। আত্মবিশ্বাস ও পরিশ্রমকে পুঁজি করে আজ তিনি সমাজের প্রতিষ্ঠিত এক নারী।",
      "tag": "JB 22",
      "sub_questions": [
        {
          "label": "ক",
          "question": "মমতাদি কোন গলিতে বাস করতেন?",
          "explanation": "'মমতাদি' জীবনময়ের গলিতে বাস করতেন।"
        },
        {
          "label": "খ",
          "question": "মমতাদি খোকাকে 'বামুনদি' ডাকতে বারণ করেছিলেন কেন?",
          "explanation": "'মমতাদি' গল্পে মমতাদি খোকাকে 'বামুনদি' ডাকতে বারণ করেছিলেন, কারণ এই সম্বোধনটি তার কাছে গালির মতো শোনাত। এটি তার আত্মসম্মানে আঘাত করত এবং তিনি চাইতেন খোকা তাকে শুধুমাত্র 'দিদি' বলে ডাকুক।"
        },
        {
          "label": "গ",
          "question": "উদ্দীপকের সুরাইয়া 'মমতাদি' গল্পের মমতাদির সাথে যে দিক থেকে সাদৃশ্যপূর্ণ তা ব্যাখ্যা করো।",
          "explanation": "উদ্দীপকের সুরাইয়া 'মমতাদি' গল্পের মমতাদির সাথে আত্মমর্যাদাবোধ ও পরিশ্রমের দিক থেকে সাদৃশ্যপূর্ণ। 'মমতাদি' গল্পের মমতাদি অভাবে পড়ে ভেঙে পড়েননি; বরং নিজের আত্মমর্যাদাকে সমুন্নত রেখে অন্যের গৃহকর্মের কাজ করেছেন। তার দক্ষতা ও ব্যক্তিত্ব তাকে কাজের স্থলে সবার ভালোবাসার মানুষ হিসেবে প্রতিষ্ঠিত করেছে। উদ্দীপকের সুরাইয়া স্বামীর মৃত্যুর পর অসহায়ত্বের কাছে আত্মসমর্পণ করেননি। তিনি সাহস ও পরিশ্রম দিয়ে নিজেকে প্রতিষ্ঠিত এক নারীতে রূপান্তর করেছেন। সেলাইয়ের কাজ শিখে নিজেই সেলাই মেশিন কিনে কারখানা দিয়েছেন। দুই-তিন বছরের মধ্যেই তিনি সফল নারী হিসেবে সমাজে প্রতিষ্ঠা লাভ করেছেন। আত্মবিশ্বাস, পরিশ্রম ও অন্যের বোঝা না হওয়ার আত্মমর্যাদাবোধ তার সফলতার পেছনের চালিকাশক্তি। 'মমতাদি' গল্পের মমতাদি যেমন গৃহকর্মে নিপুণতার স্বাক্ষর রেখে নিজের মর্যাদা প্রতিষ্ঠা করেছে, উদ্দীপকের সুরাইয়াও তেমনি বৈশিষ্ট্যে একীভূত হয়েছেন।"
        },
        {
          "label": "ঘ",
          "question": "\"আত্মবিশ্বাস ও পরিশ্রমকে পুঁজি করেই সুরাইয়া সমাজের প্রতিষ্ঠিত এক নারী।” 'মমতাদি' গল্পের আলোকে মন্তব্যটির যথার্থতা নিরূপণ করো।",
          "explanation": "'আত্মবিশ্বাস ও পরিশ্রমকে পুঁজি করেই সুরাইয়া সমাজের প্রতিষ্ঠিত এক নারী'- 'মমতাদি' গল্পের মমতাদির আত্মমর্যাদাবোধ সমুন্নত রাখার আলোকে মন্তব্যটি যথার্থ বলাই শ্রেয়। 'মমতাদি' গল্পের মমতাদি স্বামীর চাকরি হারানোয় গৃহকর্মের কাজ নেন। কাজ করে সংসারের অভাব ঘোচানোর প্রচেষ্টা তার আত্মবিশ্বাসেরই বহিঃপ্রকাশ। তাছাড়া রাঁধুনির কাজ করেও তিনি নিজের ব্যক্তিত্ব ও পরিশ্রম দিয়ে আত্মমর্যাদাকে সমুন্নত রেখেছে। উদ্দীপকের সুরাইয়া সড়ক দুর্ঘটনায় স্বামীকে হারান। সে এবং তার সন্তানের খরচ জোগানোর জন্য সাহস করে সেলাই প্রশিক্ষণ নেন। জীবনযুদ্ধে হার না মানার আত্মবিশ্বাসে কয়েকটি সেলাই মেশিন কিনে নিজেই কারখানা শুরু করেন সুরাইয়া। দুই-তিন বছরের মধ্যে আত্মবিশ্বাস ও পরিশ্রমকে পুঁজি করে হয়ে যান সমাজের প্রতিষ্ঠিত এক সফল নারী। 'মমতাদি' গল্পের মমতাদিও এক সংগ্রামী নারী। স্বামীর চাকরি না থাকায় হতাশ হয়ে তিনি বসে থাকেননি। সংসারের অভাব ঘোচাতে রাঁধুনির কাজ নেন তিনি। তবে সেখানে তিনি নিজের সম্মান রক্ষায় ব্যক্তিত্ব ও পরিশ্রম দুটোকেই কাজে লাগিয়েছেন। গৃহকত্রী মমতাদ্দির প্রতি ছিলেন দারুণ সন্তুষ্ট। তার সুনিপুণ কাজের দক্ষতা ও সবাইকে আপন করে নেওয়ার যোগ্যতা ছিল অসাধারণ। উদ্দীপকের সুরাইয়ার আত্মবিশ্বাস ও পরিশ্রম এক্ষেত্রে মমতাদির সাথে দারুণ সংগতিপূর্ণ হয়েছে। উভয়েই বিপদে আত্মবিশ্বাসী ও পরিশ্রমী হয়ে সফল নারী হয়েছে।"
        }
      ]
    },
    {
      "number": "4",
      "uddipok": "উদ্দীপক-১: বাংলা শিক্ষক ইলিয়াস সাহেব নবম শ্রেণিতে সাহিত্যে রূপ ও রীতি প্রবন্ধটি পড়াতে গিয়ে সাহিত্যের একটি নতুন শাখা নিয়ে কথা বলছিলেন। এর বৈশিষ্ট্য সম্পর্কে তিনি বলছিলেন, এর পরিধি খুবই সীমিত। পাত্র-পাত্রীও থাকে স্বল্প সংখ্যক। যার শুরু হয় হঠাৎ করে আবার শেষও হয় হঠাৎ করে। উদ্দীপক-২: সাহিত্যের একটি শাখা 'পাঠক সমাজে খুবই জনপ্রিয়, যার পরিসর যেমন বিস্তৃত তেমনি পাত্র-পাত্রীর সংখ্যাও অধিক। রচয়িতার দর্শন ও ঘটনার আবর্তন বিবর্তনের মধ্য দিয়ে এর কাহিনি পরিণতির দিকে ধাবিত হয়। এর প্রধান উপজীব্য হচ্ছে প্লট বা আখ্যানভাগ। এটি পাঠককে ধীরে ধীরে পরিণতির দিকে নিয়ে যায়।",
      "tag": "JB 22",
      "sub_questions": [
        {
          "label": "ক",
          "question": "বাংলা নাটকের মোড় ঘুরিয়ে দেন কে?",
          "explanation": "বাংলা নাটকের মোড় ঘুরিয়ে দেন কবি রবীন্দ্রনাথ ঠাকুর।"
        },
        {
          "label": "খ",
          "question": "ট্র্যাজেডি বলতে কী বোঝায়?",
          "explanation": "নাট্য সাহিত্যের যে অংশে রঙ্গমঞ্চে নায়ক-নায়িকার জীবন-কাহিনির দৃশ্য পরস্পর উপস্থাপনের মাধ্যমে দর্শকের হৃদয়ে ভয় ও করুণা প্রশমিত করে এবং করুণ রসের আনন্দ সৃষ্টি করে ট্র্যাজেডি বলতে তাকেই বোঝায়। নাটকের মধ্যে সর্বশ্রেষ্ঠ হলো ট্র্যাজেডি নাটক। আদি, মধ্য ও অন্ত্য সমন্বিত একটি নিটোল ঘটনাবৃত্ত ট্র্যাজেডির মুখ্য সম্পদ। এর কাহিনি দর্শক ও পাঠকের মনে করুণা ও ভয়ের উদ্রেক ঘটায়। অ্যারিস্টোটল ট্র্যাজেডির ছয়টি গুরুত্বপূর্ণ অঙ্গের কথা বলেছেন; যথা: প্লট (Plot বা নাটকের আখ্যানভাগ), চরিত্র সৃষ্টি, সংলাপ, চিন্তা, মঞ্চায়ন ও সমস্ত কিছুর সমন্বয়ে সুরসংগতি।"
        },
        {
          "label": "গ",
          "question": "উদ্দীপক-১-এ সাহিত্যের যে শাখার প্রতি ইঙ্গিত করা হয়েছে তা 'সাহিত্যের রূপ ও রীতি' প্রবন্ধের আলোকে ব্যাখ্যা করো।",
          "explanation": "উদ্দীপক-১ এ সাহিত্যের যে শাখার প্রতি ইঙ্গিত করা হয়েছে 'সাহিত্যের রূপ ও রীতি' প্রবন্ধে তাকে ছোটোগল্প হিসেবে আলোচনা করা হয়েছে। 'সাহিত্যের রূপ ও রীতি' প্রবন্ধে উপন্যাসের মতোই ছোটো কাহিনি সংবলিত কিন্তু সম্পূর্ণ নয় এমন একটি সাহিত্য হলো ছোটোগল্প। এটি কখনোই ঘটনার শুরু থেকে শেষ পর্যন্ত বলে দেয় না। আকারে ছোটো হওয়ায় এখানে পাত্র-পাত্রী সংখ্যা কম থাকে। উদ্দীপক-১ এ 'সাহিত্যের রূপ ও রীতি' প্রবন্ধের ছোটোগল্প সম্পর্কে শিক্ষার্থীদের ধারণা দেওয়া হয়েছে। সাহিত্যের এ শাখার বৈশিষ্ট্য আলোচনায় বলা হয়েছে, ছোটোগল্পের পরিধি খুবই সীমিত এবং পাত্র- পাত্রীও থাকে অল্পসংখ্যক। শুরু হয়ে হঠাৎ করে শেষ হয়ে যায়। আলোচ্য প্রবন্ধেও একই কথা বলা হয়েছে। 'শেষ হয়েও হইল না শেষ'-এমন আকর্ষণই ছোটোগল্পের সৌন্দর্য। জীবনের খন্ডাংশকে রস সঞ্চার করে ছোটোগল্প উপস্থাপন করা হয়।"
        },
        {
          "label": "ঘ",
          "question": "'উদ্দীপক-১-এর সাথে উদ্দীপক-২-এর বৈশিষ্ট্যগত ব্যবধান দৃশ্যমান।'- 'সাহিত্যের রূপ ও রীতি' প্রবন্ধে যেভাবে আলোচিত হয়েছে তা তোমার মতের আলোকে বিশ্লেষণ করো।",
          "explanation": "উদ্দীপক-১-এর সাথে উদ্দীপক-২-এর বৈশিষ্ট্যগত ব্যবধান যে দৃশ্যমান 'সাহিত্যের রূপ ও রীতি' প্রবন্ধের আলোচনায় তা স্পষ্ট। 'সাহিত্যের রূপ ও রীতি' প্রবন্ধে ছোটোগল্পের বৈশিষ্ট্য বর্ণনা করা হয়েছে। ছোটোগল্পে জীবনের খণ্ডাংশ চমৎকারভাবে উপস্থাপন করে পাঠককে বিমোহিত করা হয়। অন্যদিকে উপন্যাস হলো একটি ঘটনার বিবর্তনের মধ্য দিয়ে কাহিনিকে পরিসমাপ্তিতে নিয়ে যাওয়া হয়। উদ্দীপকের-১ অংশে ছোটোগল্পের বৈশিষ্ট্য তুলে ধরা হয়েছে। এর পরিধি যেমন ছোটো তেমনি পাত্র-পাত্রীর সংখ্যাও কম, যা হঠাৎ করে শুরু হয়ে আবার হঠাৎ করে শেষ হয়ে যায়। কিন্তু উদ্দীপক-২ এর উপন্যাসের বৈশিষ্ট্য উদ্দীপক-১ এর ছোটোগল্পের মতো নয়। উপন্যাস একটি লম্বা কাহিনি সংবলিত ঘটনার বিবর্তন। এটি শুরু হয়ে পরিণতির দিকে কাহিনিকে নিয়ে যায়। হঠাৎ করে শেষ হয়ে যায় না। 'সাহিত্যের রূপ ও রীতি' প্রবন্ধে ছোটোগল্প ও উপন্যাসের বৈশিষ্ট্য আলোকপাত করা হয়েছে। তাতে সাহিত্যের এ দুই শাখার মধ্যে ব্যবধান দৃশ্যমান। ছোটোগল্প বলতে বোঝানো হয়েছে সেই ঘটনাকে, যা পাঠককে অতৃপ্ত রেখে সংক্ষেপে হঠাৎ শেষ হয়ে যায়। এর শুরু ও শেষ নাটকীয় হওয়া বাঞ্ছনীয়। এর পরিধি ক্ষুদ্র হওয়ায় পাত্র-পাত্রীর সংখ্যা অধিক হতে পারে না এবং উপস্থাপন ও পুঙ্খানুপুঙ্খ করা সম্ভব হয় না। অন্যদিকে উপন্যাস অনেক বিস্তারিত কাহিনি সংবলিত সাহিত্য। ছোটোগল্পের মতো এর কাহিনি ছোটো নয়। কাহিনি শুরু হয়ে অসংখ্য পাত্র-পাত্রীর সমন্বয়ে পরিণতির দিকে যাওয়াই এর ধর্ম। এটি হঠাৎ থেমে যায় না। উদ্দীপক-১ ও উদ্দীপক-২ এ ছোটোগল্প ও উপন্যাসের এমন ব্যবধান ফুটে উঠেছে।"
        }
      ]
    },
    {
      "number": "5",
      "uddipok": "বাঙ্গাল কা শের বলে পরিচিত বাঙালি সাঁতারু ব্রজেন দাস। ছয়বার ইংলিশ চ্যানেল পাড়ি দিয়েছিলেন বাংলার এই কিংবদন্তি। ১৯৫৮ সালের ১৮ আগস্ট ইংল্যান্ডের চারদিক কুয়াশার চাদরে মুড়ে ছিল, পানি ছিল প্রচণ্ড ঠান্ডা। এ ছিল এক যুদ্ধ জয়ের মতো। প্রথমবারেই ১৪ ঘণ্টা ৫২ মিনিটে অতিক্রম করেছিলেন ৩৫ মাইল জলপথ। ষষ্ঠবারে ১০ ঘণ্টা ৩৫ মিনিটে সর্বনিম্ন সময়ে ইংলিশ চ্যানেল পাড়ি দেওয়ার রেকর্ড করেন। রানি দ্বিতীয় এলিজাবেথ তাকে বলেছিলেন, 'তুমি তো ইংলিশ চ্যানেলকে নিজের বাথটাবে পরিণত করেছ। নিজের উদ্যম ও সাহসিকতায় আজ তিনি বাঙালির ইতিহাসে এক কিংবদন্তির আসনে আসীন হয়েছেন।",
      "tag": "DB 22,JB 22",
      "sub_questions": [
        {
          "label": "ক",
          "question": "'জীবন-সঙ্গীত' কবিতাটি কোন কবিতার ভাবানুবাদ?",
          "explanation": "'জীবন-সঙ্গীত' কবিতাটি কবি A Psalm of Life শীর্ষক ইংরেজি কবিতার ভাবানুবাদ।"
        },
        {
          "label": "খ",
          "question": "কবি সংসারকে সমরাঙ্গন বলেছেন কেন?",
          "explanation": "সংসারে নানা প্রতিবন্ধকতার সঙ্গে যুদ্ধ করে টিকে থাকতে হয় বলে কবি সংসারকে সমরাঙ্গন বলেছেন। সমরাঙ্গনে অর্থাৎ যুদ্ধক্ষেত্রে সৈনিকদের প্রাণপণ যুদ্ধ করে টিকে থাকতে হয়। কবি মনে করেন, সংসারও তেমনি এক মহা রণক্ষেত্র। এখানে টিকে থাকার জন্য নানা প্রতিকূলতার সঙ্গে প্রতিনিয়ত লড়ে যেতে হয়। এজন্যই কবি সংসারকে সমরাঙ্গন বলে অভিহিত করেছেন।"
        },
        {
          "label": "গ",
          "question": "উদ্দীপকটিতে 'জীবন-সঙ্গীত' কবিতার কোন দিকটি ফুটে উঠেছে? ব্যাখ্যা করো ।",
          "explanation": "উদ্দীপকে 'জীবন-সঙ্গীত' কবিতায় প্রকাশিত দৃঢ় সংকল্প এবং প্রাণপণ চেস্টার দিকটি ফুটে উঠেছে। 'জীবন-সঙ্গীত' কবিতায় কবি জীবনের প্রকৃত উদ্দেশ্য সম্পর্কে আলোকপাত করেছেন। তিনি মনে করেন, মানবজীবন ক্ষণস্থায়ী হলেও তা মহামূল্যবান। তাই মহৎকর্মের মধ্য দিয়ে জীবনকে অর্থবহ করে তুলতে হবে। এজন্য যুদ্ধক্ষেত্রের মতোই সংকল্পে অটল থেকে আমাদের সামনে এগিয়ে যেতে হবে। তবেই শৈবালের নীরের মতো জীবনকে আমরা মহিমান্বিত করে তুলতে পারব। উদ্দীপকে বিখ্যাত সাঁতারু ব্রজেন দাসের কথা বলা হয়েছে। সব প্রতিকূলতাকে অতিক্রম করে তিনি ছয়বার ইংলিশ চ্যানেল পাড়ি দিতে সক্ষম হন। সর্বশেষ তিনি মাত্র দশ ঘণ্টা পঁয়ত্রিশ মিনিটে ইংলিশ চ্যানেল পাড়ি দিয়ে রেকর্ড করেন। বস্তুত, সংকল্পে অটল থেকে দৃঢ়পণে চেষ্টা করেছেন বলেই তাঁর পক্ষে এমন সফলতা অর্জন করা সম্ভব হয়েছে। অর্থাৎ দৃঢ় সংকল্প ও প্রাণপণ চেষ্টাই ব্রজেন দাসকে স্মরণীয় ও বরণীয় করেছে। একইভাবে, 'জীবন-সঙ্গীত' কবিতায়ও কবি আমাদের দৃঢ় সংকল্প নিয়ে সামনে এগিয়ে যাওয়ার আহ্বান জানিয়েছেন, যেমনটি উদ্দীপকের ব্রজেন দাসের কর্মকাণ্ডে পরিলক্ষিত হয়। উদ্দীপকে আলোচ্য কবিতার এ দিকটিই ফুটে উঠেছে।"
        },
        {
          "label": "ঘ",
          "question": "“উদ্দীপকটি 'জীবন-সঙ্গীত' কবিতার সমগ্রভাব ধারণ করে নি” – মন্তব্যটি বিচার করো।",
          "explanation": "মানবজীবনের তাৎপর্যের দিকটি অনুপস্থিত থাকায় উদ্দীপকটি 'জীবন-সঙ্গীত' কবিতার সমগ্রভাব প্রতিফলিত করতে পারেনি। 'জীবন-সঙ্গীত' কবিতায় কবি মানবজীবনকে মহামূল্যবান বলে অভিহিত করেছেন। তাই অমূল্য এই জীবনকে মায়ার জগৎ ভেবে অবহেলায় কাটিয়ে দেওয়ার মাঝে তিনি মাহাত্ম্য খুঁজে পাননি। তিনি জীবনের মাহাত্ম্য খুঁজে পেয়েছেন সংসারে যথাযথ দায়িত্ব পালনে অগ্রণী ভূমিকা রাখার মাঝেই। উদ্দীপকে ব্রজেন দাসের সাফল্যগাথা বর্ণিত হয়েছে। তিনি একজন বিখ্যাত সাঁতারু। সমগ্র জীবনে তিনি ছয়বার ইংলিশ চ্যানেল অতিক্রম করেছেন । তাঁর এই অর্জন সম্ভব হয়েছে তাঁর দৃঢ় সংকল্প এবং কর্মনিষ্ঠার জন্যই। এর মধ্য দিয়ে তিনি কেবল নিজেকেই বিখ্যাত করেননি বরং সমগ্র জাতিকেই গর্বিত করেছেন। তাঁর এই অসামান্য কীর্তিতে রানি দ্বিতীয় এলিজাবেথ পর্যন্ত মুগ্ধ হয়েছিলেন। বস্তুত, নিজ উদ্যম ও কর্মপ্রচেষ্টার মধ্য দিয়ে তিনি আজ বাঙালির ইতিহাসে কিংবদন্তি হিসেবে নিজেকে প্রতিষ্ঠিত করেছেন। 'জীবন-সঙ্গীত' কবিতায় কবি মানবজীবনের লক্ষ্য ও উদ্দেশ্য সম্পর্কে মতামত দিয়েছেন। তিনি মনে করেন, মানবজীবন কেবল নিছক স্বপ্ন বা কল্পনার জগত নয়, বরং তা অমূল্য। তাই জীবনের নিরর্থকতার কথা ভেবে উদাসীন না হয়ে কর্মের মাধ্যমে একে অর্থপূর্ণ করে তোলার কথা বলেছেন তিনি। এজন্য প্রয়োজনে তিনি মহৎ ও সফল ব্যক্তিদের পদাঙ্ক অনুসরণের পরামর্শ দিয়েছেন। তাঁর মতে, বৈরাগ্য সাধনে মুক্তি নেই। সুকৃতিময় মহৎকর্মেই জীবনের সার্থকতা নিহিত। এসব বিষয় উদ্দীপকে আলোচিত হয়নি। সেখানে কেবল ব্রজেন দাসের দৃঢ় সংকল্প ও সাফল্যের দিকটিই উঠে এসেছে, যা এ কবিতার কর্মপ্রেরণার মধ্য দিয়ে সাফল্য অর্জনের বিষয়টিকে সমর্থন করে, অন্যান্য দিক নয়। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "6",
      "uddipok": "উদ্দীপক-১: যখন মৃত্যু ঘুমে শুয়ে রবো- অন্ধকারে নক্ষত্রের নিচে কাঁঠাল গাছের তলে-হয়তো বা ধলেশ্বরী চিলাইয়ের পাশে দিনমান কোনো মুখ হয়তো সে শ্মশানের কাছে নাহি আসে তবুও কাঁঠাল জাম বাংলার তাহাদের ছায়া যে পড়িছে আমার বুকের পরে-আমার মুখের পরে নীরবে ঝরিছে নিবিড় হয়েছে তাই আমার চিতার ছাইয়ে বাংলার ঘাস। উদ্দীপক-২: আমার দেশের মাটিতে আমার প্রাণ নিতি লভে নব জীবনের সন্ধান এখানে প্লাবনে নুহেগর কিস্তি ভাসে শান্তি কপোত বারতা লইয়া আসে জেগেছে নতুন চর সেই চরে ফের মানুষেরা সব পাশাপাশি বাঁধে ঘর।",
      "tag": "JB 22",
      "sub_questions": [
        {
          "label": "ক",
          "question": "পৃথিবীর কোন সভ্যতাটি ধুলো হয়ে গেছে?",
          "explanation": "পৃথিবীর এশিরিয় সভ্যতাটি ধুলো হয়ে গেছে।"
        },
        {
          "label": "খ",
          "question": "'সোনার স্বপ্নের সাধ পৃথিবীতে কবে আর ঝরে'- বলতে কবি কী বুঝিয়েছেন?",
          "explanation": "প্রকৃতির রহস্যময় সৌন্দর্যের মতো মানুষের স্বপ্ন-সাধের মৃত্যু নেই 'বলে আলোচ্য অংশে কবি স্বপ্নকে সোনার সাথে তুলনা করেছেন। কবি মনে করেন, বিচিত্র বিবর্তনের মাঝেও প্রকৃতি তার রূপ-রস-গন্ধ কখনোই হারিয়ে ফেলে না। সময়ের সাথে সাথে প্রকৃতি তার জীর্ণতাকে ঝেড়ে ফেলে নতুন করে নিজেকে সাজাবে। আর তা আশাবাদী মানুষের চিরকালীন স্বপ্ন-সাধকেও জিইয়ে রাখবে। বস্তুত, প্রকৃতির রহস্যময় সৌন্দর্যের যেমন মৃত্যু নেই, তেমনি মৃত্যু নেই মানুষের স্বপ্নেরও। প্রশ্নোক্ত চরণটির মাধ্যমে এ বিষয়টিই বোঝানো হয়েছে।"
        },
        {
          "label": "গ",
          "question": "দৃশ্যপট-১ এর সাথে 'সেইদিন এই মাঠ' কবিতার সাদৃশ্যগত দিকটি ব্যাখ্যা করো।",
          "explanation": "দৃশ্যপট-১ এর সাথে 'সেইদিন এই মাঠ' কবিতার আবহমানতার সাদৃশ্য রয়েছে। 'সেইদিন এই মাঠ' কবিতায় কবি প্রকৃতি যে চিরন্তন, অবিনশ্বর সে বিষয়টি তুলে ধরেছেন। পৃথিবীতে মানুষ বেঁচে না থাকলেও প্রকৃতি তার অফুরন্ত ঐশ্বর্য নিয়ে মানুষের স্বপ্ন-সাধ ও কল্পনাকে তৃপ্ত করে যায়। মানুষের দৈহিক মরণ ঘটলেও শিশিরের জলে ভেজা চালতা ফুলের যে সৌন্দর্য তা যুগ-যুগান্ত ধরে প্রবহমান থাকে। উদ্দীপকেও মানুষের মৃত্যুর পর প্রকৃতির ব্যস্ত থাকার বিষয়টি উঠে এসেছে। মানুষ মরে গেলে হয়ত কেউ তার শ্মশানের কাছে আর আসে না। কিন্তু কাঁঠাল, জাম, বাংলার ছায়া সেখানে বিদ্যমান থাকে। প্রকৃতি কখনো তাকে ছেড়ে যায় না। 'সেইদিন এই মাঠ' কবিতায়ও দৃশ্যপট-১ এর বিষয়টি ফুটে উঠেছে। কবিতাটিতে কবি মানুষের মৃত্যুর সাথে প্রকৃতির মৃত্যু ঘটে না বলে উল্লেখ করেছেন। ব্যক্তি মানুষের মৃত্যু হয় কিন্তু প্রকৃতিতে তার স্বপ্ন-স্বাধ ও কল্পনা বিরাজ করে সবসময়।"
        },
        {
          "label": "ঘ",
          "question": "দৃশ্যপট-২ এর ধ্বংসের পর মানুষের নবজীবনের পদচারণা 'সেইদিন এই মাঠ' কবিতায় কীভাবে প্রতিফলিত হয়েছে? বিশ্লেষণ করো।",
          "explanation": "দৃশ্যপট-২ এ ধ্বংসের পর মানুষের নবজীবনে পদচারণা 'সেইদিন এই মাঠ' কবিতায় সভ্যতা ধ্বংস হয়ে পুনরায় বিনির্মাণের বক্তব্যে প্রতিফলিত হয়েছে। 'সেইদিন এই মাঠ' কবিতায় কবি বলেছেন, মানবসভ্যতা একদিকে যেমন ক্ষয়িষ্ণু, অন্যদিকে চলে তার বিনির্মাণ। মানুষের গড়া অনেক সভ্যতা বিলীন হয়ে গেছে। আবার মানুষই অনেক সভ্যতাকে গড়ে তুলেছে। ধ্বংস ও বিনির্মাণের এমন খেলা নিত্য চলমান। দৃশ্যপট-২ এ ধ্বংস ও নবজাগরণের কথা বলা হয়েছে। পৃথিবীতে মানুষের মৃত্যু ঘটে আবার কিছু নতুন প্রাণের সন্ধান পাওয়া যায়। মহাপ্লাবণে যখন সব ধ্বংস হয়ে যায় তখন নবজীবনের আশা সঞ্চার করে আসে নুহের কিতি। শান্তির বার্তা নিয়ে সেখানে জাগে নতুন আশ্রয়, নতুন চর। ধ্বংসের পর সেই চরে আবার মানুষেরা পাশাপাশি ঘর বাঁধে। 'সেইদিন এই মাঠ' কবিতায় পৃথিবীর উত্থান-পতনের বিষয়টি উঠে এসেছে সভ্যতার ধ্বংস ও বিনির্মাণের মাধ্যমে। মানুষ যে সভ্যতা গড়ে তোলে তা আবার তারাই ধ্বংস করে। আবার নতুন সভ্যতার জন্মও তাদের হাতেই হয়ে থাকে। এশিরিয় ও ব্যাবিলনীয় সভ্যতা একসময় পৃথিবীতে মাথা উঁচু করে থাকলেও এখন তা ধ্বংসস্তূপ ছাড়া কিছু নয়। নতুন সভ্যতা আবার পৃথিবীকে এগিয়ে নিয়ে চলে। দৃশ্যপট-২ এ আলোচ্য কবিতার ধ্বংসের পর মানুষের এ নবজীবনের পদচারণাই যেন প্রতিফলিত হয়েছে।"
        }
      ]
    },
    {
      "number": "7",
      "uddipok": "বাঙালির ঐতিহ্য হাজার বছরের। চিত্রকলা, নাট্যকলা, সংগীতকলা ইত্যাদিতে বাংলার সংস্কৃতি সমৃদ্ধ। বিদ্রোহে-বাঙালির ইতিহাস বীরত্বপূর্ণ। বহু প্রাচীনকাল থেকেই আমরা শত্রুদের সাথে যুদ্ধ করে টিকে আছি। ইংরেজদের অত্যাচার, পাকিস্তানিদের নিষ্ঠুর হত্যাযজ্ঞ সকল অনাচারকে শক্তি, সাহস ও মনোবল দিয়ে প্রতিহত করেছি। লাখ শহিদের রক্তের বিনিময়ে আজ আমরা স্বাধীন ও সার্বভৌম জাতি। আমরা তাদের প্রতি চির কৃতজ্ঞ।",
      "tag": "JB 22",
      "sub_questions": [
        {
          "label": "ক",
          "question": "চর্যাপদের আবিষ্কারকে কে?",
          "explanation": "চর্যাপদের আবিষ্কারক হলেন- হরপ্রসাদ শাস্ত্রী।"
        },
        {
          "label": "খ",
          "question": "'এসেছি বাঙালি বঙ্গবন্ধু শেখ মুজিবুর থেকে'-ব্যাখ্যা করো।",
          "explanation": "বাঙালির স্বাধীনতা আন্দোলনের অবিসংবাদিত নেতা শেখ মুজিবুর রহমানের হাত ধরে স্বাধীন বাংলাদেশের অভ্যুদয় বোঝাতেই প্রশ্নোক্ত উক্তিটি করা হয়েছে। ১৯৭১ সালে মহান মুক্তিযুদ্ধের মাধ্যমে অর্জিত হয় বাঙালির স্বাধীনতা। মুক্তিযুদ্ধে শেখ মুজিবুর রহমানের বলিষ্ঠ নেতৃত্বে জন্ম লাভ করে স্বাধীন বাংলাদেশ। তাঁর মতো বিস্ময়কর প্রতিভাদীপ্ত সংগ্রামী নেতৃত্ব না হলে হয়তো বাঙালির স্বাধীনতা অধরাই রয়ে যেত। সেই কথা বোঝাতেই কবি আলোচ্য চরণটির অবতারণা করেছেন।"
        },
        {
          "label": "গ",
          "question": "উদ্দীপকে 'আমার পরিচয়' কবিতার কোন ভাবটি প্রতিফলিত হয়েছে? ব্যাখ্যা করো।",
          "explanation": "উদ্দীপকে 'আমার 'পরিচয়' কবিতার সংগ্রামী ঐতিহ্যের' ভাবটি প্রতিফলিত হয়েছে। 'আমার পরিচয়' কবিতায় বাঙালির দীর্ঘ সংগ্রামের ইতিহাস-ঐতিহ্যকে ফুটিয়ে তোলা হয়েছে। আত্মমর্যাদাবোধে উদ্বুদ্ধ এ জাতিকে বারবার বিদ্রোহী হতে হয়েছে তাদের অধিকার প্রতিষ্ঠার জন্য। সবশেষে ১৯৭১ সালে মুক্তিযুদ্ধের দীর্ঘ সংগ্রামের মধ্য দিয়ে স্বাধীনতা লাভ করেছে বাঙালি জাতি। উদ্দীপকে বাঙালির হাজার বছরের সংগ্রামী ইতিহাস তুলে ধরা হয়েছে। বহু প্রাচীনকাল থেকেই সাংস্কৃতিক ঐতিহ্যের এ জাতি যুদ্ধ করে করে বীরত্ব দেখিয়ে নিজের সত্তাকে টিকিয়ে রেখেছে। ইংরেজদের অত্যাচার, পাকিস্তানিদের নিষ্ঠুর হত্যাযজ্ঞ সব অন্যায়কে সাহস ও মনোবল দিয়ে মোকাবিলা করেছে। 'আমার পরিচয়' কবিতায় বাঙালির সেই বিদ্রোহী ঐতিহ্যকে তুলে ধরা হয়েছে পর্যায়ক্রমে। কবিতায় চিহ্নিত হয়েছে সমৃদ্ধ সেই ইতিহাস।"
        },
        {
          "label": "ঘ",
          "question": "'বাংলার ঐতিহ্যই আমার পরিচয়'-উদ্দীপক ও 'আমার পরিচয়' কবিতা অবলম্বনে মন্তব্যটির যথার্থতা নিরূপণ করো।",
          "explanation": "'বাংলার ঐতিহ্যই আমার পরিচয়'- উদ্দীপক ও 'আমার পরিচয়' কবিতায় বিধৃত বাঙালির সমৃদ্ধ ইতিহাস ঐতিহ্যের আলোকে মন্তব্যটি যথার্থ। 'আমার পরিচয়' কবিতাটিতে করি বাঙালি জাতিসত্তায় সমৃদ্ধ সংগ্রামী পরিচয় অত্যন্ত যত্নসহকারে তুলে ধরেছেন। কবি ইতিহাসের ধারাবাহিক পরিচয় কাব্যিক ভাষায় তুলে ধরলেও তাতে কোনো খুঁত ছিল না বলতে হবে। সার্থকতার সঙ্গে সোনালি অতীত থেকে স্বাধীন বাংলাদেশের ইতিহাস, পেশ করেছেন। উদ্দীপকে হাজার বছরের বাঙালি সংস্কৃতির সমৃদ্ধ ঐতিহ্য ফুটে উঠেছে। বাংলার সংস্কৃতি চিত্রকলা, নাট্যকলা, সংগীতকলা ইত্যাদিতে ঋদ্ধ। শত্রুদের সঙ্গে লড়াই করে বীরত্ব প্রদর্শনই এ জাতির অতীত ঐতিহ্য। প্রতিবারই রক্তের দামে কিনে নিতে হয়েছে নিজের অধিকার। ইংরেজদের অত্যাচার, পাকিস্তানের নিষ্ঠুর হত্যাযজ্ঞ সব অনাচারেই বিদ্রোহ করে টিকে থাকতে হয়েছে। লাখ শহিদের রক্তের বিনিময়ে জাতি পেয়েছে স্বাধীন সার্বভৌম বাংলাদেশ। 'আমার পরিচয়' কবিতায় কবি তুলে এনেছেন স্বাধীন সার্বভৌম রাষ্ট্র ও জাতিসত্তা প্রতিষ্ঠার পিছনের গৌরবোজ্জ্বল ইতিহাস। কবি গভীর মমত্বের সঙ্গে চিহ্নিত করেছেন সমৃদ্ধ সেই ইতিহাস, ঐতিহ্য ও সংস্কৃতির পটভূমি। যুগে যুগে নানা আন্দোলন, বিপ্লব-বিদ্রোহ আর মতাদর্শের বিকাশ হতে হতে আমাদের পরিচয় প্রতিষ্ঠিত হয়েছে। সেই চাঁদ সওদাগরের বাণিজ্য যাত্রা, কৈবর্ত বিদ্রোহ, পালযুগের চিত্রকলা আন্দোলন, বৌদ্ধ বিহারের জ্ঞানচর্চা, মুসলিম ধর্ম ও সাহিত্য-সংস্কৃতির বিকাশ এরপর বারোভূঁইয়াদের উত্থান হয়ে তিতুমির-শরীয়তুল্লার আন্দোলন এবং সর্বশেষ বঙ্গবন্ধুর স্বাধীনতা আন্দোলনে সফলতা। এভাবেই বাঙালির পরিচয় 'আমার পরিচয়' নামে কবিতায় তাৎপর্যপূর্ণভাবে তুলে ধরা হয়েছে। উদ্দীপকটিও এই পরিচয় ধারণ করে যথার্থ বাংলার ঐতিহ্য প্রকাশ করেছে।"
        }
      ]
    },
    {
      "number": "8",
      "uddipok": "ওরা তিনজন জনস্রোতে মিশে যায়। রবিনের মনে হয় ওরা আর বালক নেই। ওর বাবা তো জানেন না যে রবিন স্কুলের ছেলেদের সঙ্গে মিছিলে চলে এসেছে। আজ বাবাকে গিয়ে ও বলবে, মিছিলে এসে ও বড়ো হয়ে গেছে। এবং বড়োদের সঙ্গে সমান তালে হাঁটতে পেরেছে। রবিনের মনে হয় ওর চারিদিক খোলা। হঠাৎ মিলিটারিরা কাঁদানে গ্যাস ছাড়ে। ওর চোখ জ্বালা করে। এই যন্ত্রণায় সে আরও ক্ষিপ্ত হয়ে ওঠে।",
      "tag": "JB 22",
      "sub_questions": [
        {
          "label": "ক",
          "question": "বুধাকে স্বাধীন মানুষ হওয়ার স্বপ্ন কে দিয়েছে?",
          "explanation": "বুধাকে স্বাধীন মানুষ হওয়ার স্বপ্ন দিয়েছে- চাচি।"
        },
        {
          "label": "খ",
          "question": "'ও মৃত্যুপুরীর স্তব্ধ শীতলতায় নিঃসাড় বসেছিল'- কেন বসেছিল?",
          "explanation": "পরিবারের সকলের মৃত্যু চোখের সামনে হতে দেখে অধিক শোকে বুধা মৃত্যুপুরীর স্তব্ধ শীতলতায় নিঃসাড় বসেছিল। চোখের সামনে মা-বাবা ও ভাই-বোনকে মরতে দেখেছে বুধা। কলেরার সংক্রমণে ছটফট করে মৃত্যু ঘটলেও বুধা তাদের জন্য কিছুই করতে পারেনি। তাই শোকে মূহ্যমান হয়ে সে নিঃসাড় বসেছিল।"
        },
        {
          "label": "গ",
          "question": "উদ্দীপকে রবিনের মিছিলে অংশগ্রহণের সাথে 'কাকতাড়ুয়া' উপন্যাসে বুধা চরিত্রের কোন দিকটির মিল রয়েছে? ব্যাখ্যা করো।",
          "explanation": "উদ্দীপকে রবিনের মিছিলে অংশগ্রহণের সাথে 'কাকতাড়ুয়া' উপন্যাসে বুধা চরিত্রের দেশের শত্রুদের বিরুদ্ধে রুখে দাঁড়ানোর প্রত্যয়ের দিকটির মিল রয়েছে। 'কাকতাড়ুয়া' উপন্যাসে বুধা মুক্তিযুদ্ধের সময় মিলিটারিদের গ্রামে ধ্বংসযজ্ঞ চালানোর ঘটনা প্রত্যক্ষ করেছে। বাজার পোড়ানো, মানুষকে সারিবদ্ধভাবে গুলি করে হত্যা, গণকবর এসব বুধাকে প্রতিশোধের আগুনে তাড়িত করে। সে মনে মনে সংকল্প করে বিদেশি শত্রুদের এমনি এমনি ছেড়ে দেবে না। উদ্দীপকের রবিন একজন বালক হলেও তার মাঝে দেশাত্মবোধ প্রবল থাকে। সে স্কুলের ছেলেদের সাথে মিছিলে যোগ দেয়। তার কাছে নিজেকে তখন ছোটো মনে হয় না। মনে হয় সেও বড়ো হয়ে গেছে। হঠাৎ মিলিটারিরা কাঁদানে গ্যাস ছুড়লে ও আরও ক্ষিপ্ত হয়ে ওঠে। রবিনের মিছিলে অংশ নিয়ে প্রতিবাদী হওয়ার এই দিকটি 'কাকতাড়ুয়া' উপন্যাসের বুধার প্রতিশোধস্পৃহাকেই যেন প্রকাশ করে। বুধাও মিলিটারি আক্রমণে নির্যাতিত মানুষের জন্য ফুঁসে ওঠে। সে একটি ঘুষি হলেও দেশের শত্রুদের দিতে চায়। তার চোখ ক্রোধে লাল হয়ে ওঠে। মুক্তিবাহিনীর সহযোগী হিসেবে সেও বড়োদের মতো ভূমিকা রাখে।"
        },
        {
          "label": "ঘ",
          "question": "উদ্দীপকটি 'কাকতাড়ুয়া' উপন্যাসের মূল চেতনাকে ধারণ করে কি? তোমার উত্তরের সপক্ষে যুক্তি দাও।",
          "explanation": "উদ্দীপকটি 'কাকতাড়ুয়া' উপন্যাসের কিশোর মুক্তিযোদ্ধার ভূমিকার মূল চেতনাকে ধারণ করে আছে। 'কাকতাড়ুয়া' উপন্যাসের মূল চেতনা বালক মুক্তিযোদ্ধা বুধার অসীম সাহসিকতায় ঋদ্ধ হয়ে আছে। ছোটো হয়েও যে দেশপ্রেমের টানে বড়োদের মতো ভূমিকা রাখা যায় উপন্যাসে সেই কাহিনিই মুখ্য হয়ে উঠেছে। মুক্তিবাহিনীর সঙ্গে সহযোগিতা করে বুধা প্রমাণ করেছে দেশের জন্য লড়তে বয়সে বড়ো হওয়া লাগে না, প্রয়োজন সাহস ও দেশাত্মবোধ। উদ্দীপকটিতে কিশোর রবিনের সাহসের বহিঃপ্রকাশ ঘটেছে। সে বালক হয়েও স্কুলের ছেলেদের সঙ্গে মিছিল অংশ নিয়েছে! তার কাছে মনে হয়েছে সে মিছিলে এসে বড়ো হয়ে গেছে। কারণ সে মিছিলে বড়োদের সঙ্গে সমান তালে হাঁটতে পারে। বড়োরা যা পারে ওর তা করার সাহস ও মনোবল আছে। এজন্য মিলিটারির মিছিলে কাঁদানে গ্যাস নিক্ষেপে সে ক্ষিপ্ত হয়ে ওঠে। 'কাকতাড়ুয়া' উপন্যাসে এক বালক মুক্তিযোদ্ধার বীরত্ব ও সাহসের গাথা উপস্থাপন করা হয়েছে। ছোটো মানুষ হয়েও বুধা যে ভূমিকা রেখেছে তা অনেক বড়োদের ভূমিকাকেও যেন ছাড়িয়ে গেছে। প্রথমে সে মিলিটারির নির্যাতনে ফুঁসে উঠেছিল। পরে দেশের কিছু মানুষের রাজাকারের ভূমিকায় আরও ক্রুদ্ধ হয়েছে। বুধা সেই প্রতিশোধস্পৃহা থেকে রাজাকার কমান্ডার আহাদ মুন্সির বাড়ি আগুনে জ্বালিয়েছে। মুক্তিবাহিনীকে প্রত্যক্ষ সহযোগিতা করে পরামর্শ করেছে কীভাবে দেশের শত্রুদের নাস্তানাবুদ করা যায়। মাটি কাটার দলের সাথে যোগ দিয়ে বুধা পাকিস্তানি মিলিটারি ক্যাম্পের বাঙ্কারে মাইন পুঁতেছে এবং ক্যাম্প উড়িয়েছে। যা খুদে মুক্তিযোদ্ধার সাহসী ভূমিকাই প্রকাশ করে। উদ্দীপকের রবিনের মাঝেও এমন সাহসী ভূমিকা লক্ষ করা যায়। যে ভূমিকার ফলে উদ্দীপকটি উপন্যাসের মূল চেতনাকে ধারণ করে আছে।"
        }
      ]
    },
    {
      "number": "9",
      "uddipok": "বঙ্গবন্ধুর ৭ মার্চের ভাষণ শুনে গর্জে ওঠে রামপুরের কলেজপড়ুয়া যুবক সাইহান। দেশকে স্বাধীন করার মানসে ঝাঁপিয়ে পড়ে মুক্তিযুদ্ধে। পাকসেনারা তার গ্রামে অভিযান চালায়। বাড়ি-ঘরে আগুন, লুণ্ঠনসহ যাকে যেখানে পেয়েছে নির্মমভাবে হত্যা করেছে। পাকবাহিনীর এ হেন নিষ্ঠুরতা থেকে দেশকে মুক্ত করতে সাইহানের একটাই প্রতিজ্ঞা- এদেশের মাটি থেকে পাকসেনাদের তাড়াতেই হবে।",
      "tag": "JB 22",
      "sub_questions": [
        {
          "label": "ক",
          "question": "কে অনেক রকম মানুষ হতে চায়?",
          "explanation": "বুধা অনেক রকম মানুষ হতে চায়।"
        },
        {
          "label": "খ",
          "question": "গণকবর কী?",
          "explanation": "একসঙ্গে অনেক মানুষের লাশ গাদাগাদি করে কবর দেওয়া হলে তাকে গণকবর বলে। মুক্তিযুদ্ধের সময় পাকিস্তানি মিলিটারিরা নিরীহ বাঙালিদের সারিবদ্ধভাবে দাঁড় করিয়ে গুলি করে হত্যা করে। সেই লাশ একসঙ্গে কবর দেওয়ার জন্য মাটি খনন করা হয়। এভাবে একসঙ্গে অনেক লাশ কবর দেওয়াকেই গণকবর বলা হয়।"
        },
        {
          "label": "গ",
          "question": "উদ্দীপকে বর্ণিত বিষয়টি 'কাকতাড়ুয়া' উপন্যাসের যে বিশেষ দিকটির ইঙ্গিত করে তা ব্যাখ্যা করো।",
          "explanation": "নিম্নের অনুরূপ : উদ্দীপকে বর্ণিত পাকিস্তানি সেনাদের কাহিনি 'কাকতাড়ুয়া' উপন্যাসের পাকিস্তানি মিলিটারির অত্যাচার-নির্যাতনের দিকটি ইঙ্গিত করে। 'কাকতাড়ুয়া' উপন্যাসে বর্ণিত হয়েছে কীভাবে হঠাৎ একদিন পাকিস্তানি মিলিটারি বুধার গ্রামে অনুপ্রবেশ করে মানুষের বাড়িঘর, দোকানপাট সব জ্বালিয়ে দেয়। গুলি করে মানুষ মারে, অমানবিক অত্যাচার করে। এই উপন্যাসে প্রকাশ পেয়েছে পাকিস্তানিদের পাশবিক আচরণ ও নির্বিচারে বাঙালি নিধনের চিত্র। উদ্দীপকে দেখা যায় পলাশের গ্রামে এসে পাকিস্তানি সেনারা সাধারণ মানুষের বাড়িঘর জ্বালিয়ে দেয়। যাকে যেখানে পায় সেখানেই নির্মমভাবে হত্যা করে। এমনকি পলাশের মা-বাবাও পাকিস্তানি সেনাদের হাত থেকে রক্ষা পায়নি। তাদেরকেও ওরা হত্যা করেছে। আলোচ্য উপন্যাসেও পাকিস্তানিদের এমন আচরণ করতে দেখা যায়। সুতরাং, উদ্দীপকে বর্ণিত পাকিস্তানি সেনাদের কাহিনি 'কাকতাড়য়া' উপন্যাসের পাকিস্তানি হানাদার বাহিনীর পাশবিক আচরণের দিকটি ইঙ্গিত করে।"
        },
        {
          "label": "ঘ",
          "question": "\"উদ্দীপকের সাইহানের মনোভাবই যেন 'কাকতাড়ুয়া' উপন্যাসের মূল বক্তব্য\"- যুক্তিসহ তোমার মতামত দাও।",
          "explanation": "নিম্নের অনুরূপ : \"উদ্দীপকের পলাশের মনোভাবই যেন 'কাকতাড়ুয়া' উপন্যাসের লেখকের জীবন ভাবনা।”- উক্তিটি যুক্তিসংগত। 'কাকতাড়ুয়া' উপন্যাসের বুধা নামক এক এতিম বালকের মধ্যে যুদ্ধ করার এবং তাতে জয়ী হওয়ার মনোভাব দেখা যায়। জয়ী হওয়ার আগে কোনো বাধাতেই থামা যাবে না এমন মনোভাব দেখা যায় বুধার মধ্যে। উপন্যাসের শুরুতে তাকে পাগল মনে হলেও দেশের প্রয়োজনে তাকে গুরুত্বপূর্ণ ভূমিকায় অবতীর্ণ হতে দেখি আমরা। উদ্দীপকে কলেজপড়ুয়া এক ছাত্র পলাশের কথা উঠে এসেছে। পলাশ বঙ্গবন্ধুর ঐতিহাসিক ভাষণ শুনে মুক্তিযুদ্ধে ঝাঁপিয়ে পড়ে। একের পর এক গেরিলা আক্রমণে পাকিস্তানিদের অতিষ্ঠ করে তোলে। পাকিস্তানিরাও একের পর এক গ্রাম জ্বালিয়ে দেয়। পলাশের পরিবারকেও তারা হত্যা করে। কিন্তু পলাশ তার লক্ষ্যে অবিচল থাকে। আলোচ্য উপন্যাসের বুধার মধ্যেও আমরা এমন চেতনাই লক্ষ করি। 'কাকতাড়ুয়া' উপন্যাসে বুধা গ্রামের এক কিশোর যে পাকিস্তানিদের নানা অত্যাচার দেখে যুদ্ধ করার জন্য ব্যাকুল হয়ে ওঠে। রাজাকারের বাড়িতে আগুন দেওয়া, পাকিস্তানিদের ক্যাম্পে মাইন পুঁতে রাখার মতো সাহসী কাজ করে। রাজাকার ও পাকিস্তানিদের অত্যাচারের ভয়েও সে পিছিয়ে যায় না। উদ্দীপকের পলাশও পাকিস্তানিদের বিরুদ্ধে লড়াইয়ে দৃঢ়প্রতিজ্ঞ। সুতরাং, বলা যায় \"উদ্দীপকের সাইহানের মনোভাবই যেন 'কাকতাড়ুয়া' উপন্যাসের মূল বক্তব্য\"।"
        }
      ]
    },
    {
      "number": "10",
      "uddipok": "রীনা অষ্টম শ্রেণিতে পড়া এক মেধাবী ছাত্রী। বড়ো হয়ে সে ডাক্তার হওয়ার স্বপ্ন দেখে। কিন্তু তার বাবা কুয়েতপ্রবাসী এক মাঝবয়সি লোকের সাথে তার বিয়ে ঠিক করে। রীনা তার বাবাকে অনেক বোঝানোর চেষ্টা করেও ব্যর্থ হলে বান্ধবীদের সাথে এ বিষয়ে পরামর্শ করে। বিয়ের দিন তার বান্ধবীরা পুলিশ নিয়ে উপস্থিত হয়ে বাল্যবিবাহের হাত থেকে রীনাকে উদ্ধার করে। রীনাও এখন তার স্বপ্ন পূরণে উদ্যমী।",
      "tag": "DB 22,JB 22",
      "sub_questions": [
        {
          "label": "ক",
          "question": "নদীতে কেবল কী ভেসে যায়?",
          "explanation": "নদীতে কেবল কচুরিপানা ভেসে যায়।"
        },
        {
          "label": "খ",
          "question": "'আমার সবকিছু উচ্ছন্নে যাবে'-- হাতেম আলির এ কথা বলার কারণ কী?",
          "explanation": "জমিদারি বাঁচাতে ব্যর্থ হলে হাতেম আলির সব স্বপ্ন-পরিকল্পনা ধূলিসাৎ হয়ে যাবে- এ বিষয়টি বোঝাতে প্রশ্নোক্ত উক্তিটি করা হয়েছে। সূর্যাস্ত আইনের কবলে পড়ে হাতেম আলি তার জমিদারি হারাতে বসেছেন। শহুরে বন্ধু আনোয়ার উদ্দিন টাকা দিবে বলেও তাকে নিরাশ করে। এমতাবস্থায় জমিদারি নিলামে ওঠার চিন্তায় হাতেম আলি খুবই উদ্বিগ্ন। বস্তুত, তার সবকিছুই এই জমিদারির ওপর নির্ভরশীল। তাই জমিদারি হারানোর আশঙ্কায় তিনি বহিপীরকে উদ্দেশ করে প্রশ্নোক্ত কথাটি বলেছেন।"
        },
        {
          "label": "গ",
          "question": "উদ্দীপকের রীনার মনোভাবের সাথে 'বহিপীর' নাটকের কোন চরিত্রের মিল রয়েছে? ব্যাখ্যা করো।",
          "explanation": "নিম্নের অনুরূপ : উদ্দীপকের রীনার মনোভাবের সাথে 'বহিপীর' নাটকের তাহেরা চরিত্রের মিল রয়েছে। 'বহিপীর' নাটকে তাহেরা এক প্রতিবাদী চরিত্র। বৃদ্ধ পীর সাহেবের সঙ্গে অসম বিয়েকে সে মেনে নিতে পারেনি। তাই অনাকাঙ্ক্ষিত বিয়ে ভাঙতে সে পালিয়ে যেতে বাধ্য হয়। এ ঘটনার মধ্য দিয়ে তাহেরার প্রতিবাদী এবং স্বাধীনচেতা মনোভাবের বহিঃপ্রকাশ ঘটেছে। উদ্দীপকের রীনা অষ্টম শ্রেণিতে পড়ে। পড়াশোনাতেও সে যথেষ্ট ভালো। তা সত্ত্বেও রীনার বাবা তার মতামতকে উপেক্ষা করে কুয়েত-প্রবাসী এক মাঝবয়সি ব্যক্তির সাথে তার বিয়ে ঠিক করে। এমন পরিস্থিতিতে বাধ্য হয়েই রীনা তার বন্ধুদের সাথে পরামর্শ করে পুলিশের সহায়তায় বিয়ে বন্ধ করে। একইভাবে, 'বহিপীর' নাটকের তাহেরাও একজন প্রতিবাদী নারী। একারণে বৃদ্ধ পীর সাহেবের সাথে অসম বিয়েকে সে মেনে নেয়নি। অর্থাৎ উদ্দীপকের রীনা এবং আলোচ্য উপন্যাসের তাহেরা উভয়েই অধিকারসচেতন ও প্রতিবাদী নারী। এদিক থেকে তাদের চরিত্রের সাদৃশ্য প্রতীয়মান হয়।"
        },
        {
          "label": "ঘ",
          "question": "\"উদ্দীপকটিতে 'বহিপীর' নাটকের আংশিক ভাব ফুটে উঠেছে।\"-মন্তব্যটির যথার্থতা নিরূপণ করো।",
          "explanation": "নিম্নের অনুরূপ : রীনা চরিত্রের মধ্য দিয়ে কেবল 'বহিপীর' নাটকের তাহেরার প্রতিবাদী ভূমিকা তুলে ধরায় উদ্দীপকটিতে এ নাটকের আংশিক ভাবই প্রতিফলিত হয়েছে। 'বহিপীর' নাটকটি আবর্তিত হয়েছে এক বৃদ্ধ পীরকে কেন্দ্র করে। অত্যন্ত ধূর্ত এই পীর সাহেব শেষ বয়সে সেবা-যত্ন পাবার আশায় মুরিদের কিশোরী কন্যা তাহেরাকে বিয়ে করতে চান। এছাড়াও নাটকটিতে পীরপ্রথার অন্তঃসারশূন্যতাসহ কুসংস্কার ও প্রথাবদ্ধ জীবন ধারার বিপরীতে প্রগতিশীল ও মানবিক জীবনধারার জয় দেখানো হয়েছে। তাহেরা ও হাশেম আলি সে জাগরণের অগ্রপথিক। উদ্দীপকে রীনা নামের বাল্যবিবাহের শিকার এক স্কুল ছাত্রীর প্রসঙ্গ উপস্থাপিত হয়েছে। পড়াশোনায় ভালো হওয়া সত্ত্বেও তার বাবা অষ্টম শ্রেণি পড়ুয়া এই ছাত্রীর বিয়ে ঠিক করে। কিন্তু পড়াশোনায় আগ্রহী রীনা মাঝবয়সি বরকে মেনে নিতে পারে না। এ বিষয়ে নিজের অমতের কথা বাবাকে বোঝাতে ব্যর্থ হয়ে সে বন্ধুদের সঙ্গে পরামর্শ করে। অবশেষে পুলিশের সহায়তায় বাল্যবিবাহের হাত থেকে সে রক্ষা পায়। 'বহিপীর' নাটকে তাহেরার বাবা-মা এক বৃদ্ধ পীরের সঙ্গে অল্পবয়সি তাহেরার বিয়ে ঠিক করেন। কিন্তু অমত সত্ত্বেও তৎকালীন রক্ষণশীল সমাজে এর সুরাহা সম্ভব ছিল না। তাই এক রকম বাধ্য হয়েই তাকে পালিয়ে আসতে হয়। পক্ষান্তরে, উদ্দীপকের রীনা বন্ধুদের সহায়তায় এবং পুলিশের হস্তক্ষেপে বাল্যবিবাহের হাত থেকে নিষ্কৃতি পায়। এক্ষেত্রে নাটকের তাহেরার বৃদ্ধ পীরকে বিয়ে না করে নিজ অবস্থানে স্থিত থাকার দিকটি উদ্দীপকের রীনার ঘটনাবর্তের মধ্য দিয়ে প্রকাশিত হয়েছে। কিন্তু এছাড়াও নাটকটিতে পীরপ্রথার কুপ্রভাব, ক্ষয়িষ্ণু জমিদারির বেহাল দশা, সম্পর্কের টানাপোড়েনসহ নানা দিক উঠে এসেছে। উদ্দীপকের স্বল্প পরিসরে এসকল বিষয় ফুটে ওঠেনি। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "11",
      "uddipok": "'আর কিছু নয়, গফরগাঁও থাইকা পীর সাহেবেরে নিয়া আসো, তোমরা।' অনেক ভেবেচিন্তে বললেন রহিম সর্দার, 'তাই করেন হুজুর, তাই করেন।' একবাক্যে সায় দিল চাষিরা। গফরগাঁও থেকে জবরদস্তি পীর মনোয়ার হাজিকেই নিয়ে আসবে ওরা। অলৌকিক ক্ষমতাসম্পন্ন ব্যক্তি তিনি। মুমূর্ষু রোগীকে তিনি এক ফুঁয়ে ভালো করেছেন এমন দৃষ্টান্তও আছে। কিন্তু আপত্তি জানালো দৌলত কাজির শহুরেপড়য়া ছেলে আরেফ। বন্যা রুখবার জন্য চাঁদা তোলা ইতিবৃত্ত শুনে সে বলল, 'পাগল আর কি, পীর আইন্যা বন্যা রুখবো! এ একটা কথা অইলো?'",
      "tag": "JB 22",
      "sub_questions": [
        {
          "label": "ক",
          "question": "হাতেম আলির জমিদারি কোথায় ছিল?",
          "explanation": "হাতেম আলির জমিদারি ছিল রেশমপুরে।"
        },
        {
          "label": "খ",
          "question": "'পীরসাহেব বুদ্ধিমান লোক।'-তাহেরা কোনো এ কথাটি বলেছে? ব্যাখ্যা করো।",
          "explanation": "হাতেম আলির দুঃসময়কে পুঁজি করে বহিপীর কৌশলে তাহেরাকে করায়ত্ত করতে চাইলে তাহেরা প্রশ্নোক্ত কথাটি বলেছে। বহিপীর একজন চতুর ও স্বার্থবাজ লোক। লাভ ছাড়া তিনি কোনো কাজ করবেন তা ভাবাটাই বোকামি। তাইতো তিনি হাতেম আলির জমিদারি হারানোর দুর্বলতার সুযোগে টাকা কর্জ দিতে চান। তবে শর্ত হলো বিনিময়ে বজরায় থাকা তার বিবি তাহেরাকে ফেরত দিতে হবে। হাতেম আলি পীর সাহেবের একথাকে ঠাট্টা মনে করলে তাহেরা বলে যে, 'পীর সাহেব বুদ্ধিমান লোক।' অর্থাৎ তিনি শঠতার আশ্রয় নিয়ে তাহেরাকে পেতে চান।"
        },
        {
          "label": "গ",
          "question": "উদ্দীপকে বর্ণিত গ্রামবাসীর কার্যক্রমে 'বহিপীর' নাটকের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকে বর্ণিত গ্রামবাসীর কার্যক্রমে 'বহিপীর' নাটকের ধর্মান্ধতার দিকটি প্রতিফলিত হয়েছে। 'বহিপীর' নাটকে ধর্মান্ধতার প্রভাব চমৎকারভাবে ফুটে উঠেছে। বিশেষত, বইয়ের ভাষায় কথা বলা বহিপীরের প্রতি তার মুরিদানের অন্ধবিশ্বাস নাটকটিকে ভিন্নমাত্রা দিয়েছে। অন্ধ ধর্মবিশ্বাসের ফলে বাল্যবিয়ে, পীরকে আল্লাহর সন্তুষ্টির মাধ্যম ভাবা, অর্থসম্পদ দিয়ে পীরের শুভদৃষ্টি ও খুশি করার প্রচেষ্টা নাটকের বর্ণনায় প্রাধান্য পেয়েছে। উদ্দীপক ও গ্রামবাসীর কার্যক্রম কুসংস্কার ও অন্ধ ধর্মবিশ্বাসে নিবদ্ধ। তারা মনে করে গফরগাঁওয়ের পীর সাহেবের অলৌকিক ক্ষমতা আছে। মুমূর্ষু রোগীকে এক ফুঁতে পীর সাহেব ভালো করতে পারেন বলেও তাদের বিশ্বাস। তাই তারা বন্যা রুখতে পীর সাহেবকে নিয়ে আসতে চায়। এই গ্রামবাসীর কার্যক্রম যেন 'বহিপীর' নাটকের অন্ধবিশ্বাসী ধর্মান্ধ লোকদের মতোই। সেই লোকেরাও বহিপীরের খুশির আশায় তাকে অর্থ-কড়ি প্রদান করে। তাহেরার মতো অল্পবয়সি মেয়েকে বৃদ্ধ বহিপীরের সাথে বিয়ে দেয়। ধর্মান্ধতাই এসবের কারণ।"
        },
        {
          "label": "ঘ",
          "question": "\"প্রতিবাদের প্রতীক চরিত্র হিসেবে উদ্দীপকের আরেফ ও 'বহিপীর' নাটকের হাতেম আলি অভিন্ন।\"- মন্তব্যটির যথার্থতা নিরূপণ করো।",
          "explanation": "'প্রতিবাদের প্রতীক চরিত্র হিসেবে উদ্দীপকের আরেফ ও 'বহিপীর' নাটকের হাতেম আলি অভিন্ন'- মন্তব্যটি উভয়ের চারিত্রিক দৃঢ়তায় যথার্থতা পেয়েছে বলাই শ্রেয়। 'বহিপীর' নাটকে হাতেম আলি জমিদারি ফিরে পেতে টাকার জন্য ব্যাকুল। বহিপীর তার বিবি তাহেরাকে ফেরত পাওয়া শর্তে হাতেম আলিকে টাকা ধার দিতে চায়। কিন্তু ব্যক্তিত্বসচেতন হাতেম আলির কাছে এমন কাজ নীতি বিবর্জিত মনে হওয়ায় তিনি বহিপীরের উক্ত প্রস্তাব দৃঢ়তার সাথে নাকচ করেন। উদ্দীপকের শহুরে পড়ুয়া ছেলে আরেফ সচেতন হওয়ায় ন্যায়-অন্যায় বুঝতে পারে। গ্রামের মানুষ বন্যা রুখতে যখন গফরগাঁওয়ের পীরকে নিয়ে আসতে চায় তখন সে বাধা দেয়। লোকেরা চাঁদা তুলতে গেলে সে জানায়, এটা এক ধরনের পাগলামি। কোনো সচেতন মানুষমাত্রই বুঝতে পারে যে, কোনো পীর কখনো বন্যা রুখে দিতে পারে না। এটা একটা প্রাকৃতিক দুর্যোগ, সুতরাং এর জন্য আধুনিক পদ্ধতি রয়েছে। 'বহিপীর' নাটকে প্রতিবাদী চরিত্র হাতেম আলি বহিপীরের মুখের ওপর তার প্রস্তাব নাকচ করে দেয়। বহিপীর তাকে টাকা ধার দিয়ে বিপদের সময় নিজের হীন স্বার্থ-উদ্ধার করতে চায়। সে তাহেরাকে ফেরত পাওয়ার হাতেম আলিকে জমিদারি রক্ষার টাকা ধার দিতে চায়। শুভবুদ্ধিসম্পন্ন হাতেম আলির তখন নিজেকে কসাইয়ের মতো মনে হয়। তার স্বার্থ হাসিলের বিনিময়ে একটি অসহায় মেয়ের জীবন নষ্ট হবে এটা তিনি মেনে নিতে পারেননি। তাই তাহেরা রাজি থাকলেও হাতেম আলি সাফ জানিয়ে দেন তিনি এমন অন্যায়ে রাজি নন। তার অনড় ভূমিকা উদ্দীপকের আরেফের মাঝেও বিদ্যমান। দুজনই প্রতিবাদী হয়ে অন্যায় রুখে দেওয়ায় অভিন্ন বৈশিষ্ট্য মণ্ডিত হয়েছে।"
        }
      ]
    }
  ]
}