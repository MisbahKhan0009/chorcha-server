{
  "title": "বরিশাল বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "আরশি সাহিত্য আড্ডায় প্রতিদিন নানা বিষয় নিয়ে আলোচনা হয়। রকিব স্যার আড্ডায় বলেন কেবল শিশুদের পড়তে শেখানোই যথেষ্ট নয়। তাদের পড়ার উপযুক্ত কিছু দিতে হবে, এমন কিছু যা তাদের ধারণাগুলোকে প্রসারিত করবে, এমন একটি জিনিস যা তাদের জীবনের অনুভূতি তৈরি করতে এবং তাদের জীবন থেকে পৃথক হওয়া মানুষের দিকে এগিয়ে যেতে উৎসাহিত করবে। ফারুক স্যার বলেন শুধু তাই নয়, নিজের অন্তর আত্মাকে বিকশিত করার জন্য নিজ আগ্রহে শিক্ষা লাভ না করলে কেউ খুব ভালোভাবে শিক্ষিত হতে পারবে না।",
      "tag": "BB 23",
      "sub_questions": [
        {
          "label": "ক",
          "question": "যথার্থ শিক্ষিত হতে হলে কী দরকার?",
          "explanation": "যথার্থ শিক্ষিত হতে হলে মনের প্রসার দরকার ।"
        },
        {
          "label": "খ",
          "question": "লেখক কাউকে শখ হিসেবে বই পড়তে পরামর্শ দিতে চান না কেন?",
          "explanation": "দুঃখ-দারিদ্র্যের দেশে বাস করার কারণে লেখক কাউকে শখ হিসেবে বই পড়তে পরামর্শ দিতে চান না । এদেশের মানুষকে সর্বদা দুঃখ-দারিদ্র্যের মধ্য দিয়ে জীবন অতিবাহিত করতে হয়। তারা দৈনন্দিন জীবনে তাদের মানবিক চাহিদাগুলোই পূরণ করতে পারে না; সেখানে শখ করার তো প্রশ্নই ওঠে না। আর তাই বই পড়া সর্বশ্রেষ্ঠ শখ হলেও বাঙালির আর্থসামাজিক অবস্থার দিকটি বিবেচনার নিয়ে লেখক কাউকে শখ হিসেবে বই পড়তে পরামর্শ দিতে চান না ।"
        },
        {
          "label": "গ",
          "question": "“উদ্দীপকের ফারুক স্যারের মন্তব্যের সঙ্গে 'বই পড়া' প্রবন্ধের প্রাবন্ধিকের মানস চেতনার প্রতিফলন।”— উক্তিটি বিশ্লেষণ করো।",
          "explanation": "উদ্দীপকের ফারুক স্যারের মন্তব্যের সঙ্গে ‘বই পড়া' প্রবন্ধের সাগ্রহে সাহিত্যচর্চার মধ্য দিয়ে সুশিক্ষিত হওয়ার দিকটি প্রতিফলিত হয়েছে। ‘বই পড়া' প্রবন্ধে লেখক সাহিত্যচর্চার গুরুত্ব তুলে ধরেছেন। তিনি মনে করেন, সাহিত্যচর্চার মধ্য দিয়েই একদিন পুরো জাতি শিক্ষিত হয়ে উঠবে। বস্তুত, সংস্কৃতিমনস্ক ও পরিশীলিত মানুষ হিসেবে নিজেকে গড়ে তুলতে হলে মুক্ত জ্ঞানচর্চা অত্যাবশ্যক, যার একমাত্র উপায় সাহিত্যচর্চা। আর এর মধ্য দিয়েই আমাদের মানসিক বিকাশ সাধিত হবে। উদ্দীপকের ফারুক স্যার মনে করেন, শিক্ষা লাভের বিষয়টি সানন্দে হওয়া প্রয়োজন। নিজের অন্তরাত্মাকে বিকশিত করার জন্য নিজ আগ্রহে শিক্ষা লাভ করা প্রয়োজন । তাহলেই কেউ ভালোভাবে শিক্ষিত হয়ে উঠবে। তার মতে, স্বেচ্ছায় পড়ার অভ্যাস গড়ে তুলতে পারলেই সত্যিকারের শিক্ষিত হওয়া সম্ভব। একইভাবে, 'বই পড়া' প্রবন্ধেও লেখক সুশিক্ষায় শিক্ষিত হয়ে ওঠার জন্য সাহিত্যচর্চার আবশ্যকতার কথা বলেছেন। তাঁর মতে, লাইব্রেরিতে গিয়ে পছন্দমতো বই পড়েই আমরা যথার্থ শিক্ষিত হয়ে উঠতে পারি। উদ্দীপকের ফারুক স্যারের মন্তব্যেও আলোচ্য প্রবন্ধের এই পাঠাভ্যাসের মাধ্যমে যথার্থ শিক্ষিত হওয়ার দিকটি ফুটে উঠেছে।'"
        },
        {
          "label": "ঘ",
          "question": "“উদ্দীপকের রকিব স্যারের মন্তব্যের ভাবার্থ যেন 'বই পড়া' প্রবন্ধের প্রাবন্ধিকের মানস চেতনার প্রতিফলন।”— উক্তিটি বিশ্লেষণ করো।",
          "explanation": "উদ্দীপকের রকিব স্যারের শিশুদের পড়ার উপযোগী উপকরণ দেওয়ার মন্তব্যের ভাবার্থ যেন 'বই পড়া' প্রবন্ধের লেখকের মানস চেতনারই প্রতিফলন। 'বই পড়া' প্রবন্ধে, লেখক আমাদের সাহিত্যচর্চায় অনভ্যাসের পেছনে শিক্ষাব্যবস্থার ত্রুটিকে দায়ী করেছেন । কেননা, প্রাতিষ্ঠানিক শিক্ষায় গৎবাঁধা কিছু পাঠ্যপুস্তক মুখস্থ করে শিক্ষার্থীরা যথার্থ শিক্ষিত হতে পারছে না যা মানবিক বিকাশের অনুপযোগী। যথার্থ শিক্ষিত হতে হলে মনের প্রসার দরকার, যা বই পড়ার মাধ্যমে সম্ভব। বই পড়ার মাধ্যমে মানুষ নিজের বুদ্ধিবৃত্তিকে জাগ্রত করতে পারে এবং মনের অন্তর্নিহিত প্রচ্ছন্ন শক্তিকে ব্যক্ত করতে পারে। উদ্দীপকের রকিব স্যারের মতে, শিশুদের শুধু পড়তে শেখানোই যথেষ্ট নয়;- বরং তাদের এমন কিছু দিতে হবে; যা তাদের ধারণাগুলোকে প্রসারিত করতে পারে। সেই উপকরণ যেন তাদের জীবনে অনুভূতি তৈরি করতে সহায়ক হয়। জীবন থেকে পৃথক হওয়া মানুষের দিকে তাদের এগিয়ে যেতে উৎসাহিত করে। অর্থাৎ বই পড়ার মাধ্যমে মানুষ তার আত্মাকে যেন জাগ্রত করতে পারে। আলোচ্য প্রবন্ধে লেখক জাতিকে শিক্ষিত করার লক্ষ্যে সাহিত্যচর্চার প্রতি গুরুত্বারোপ করেছেন। এক্ষেত্রে সাহিত্যচর্চা গড়ে তুলতে পারে স্বশিক্ষিত মানুষ, যারা মনোলোকের জাগরণের মধ্য দিয়ে আত্মার আত্মিক উন্নতি সাধন করে। উদ্দীপকেও জাতির মেধা বিকাশের জন্য সাহিত্যচর্চার আবশ্যকতা তুলে ধরা হয়েছে। জগতের সুশিক্ষিত লোকমাত্রই স্বশিক্ষিত, যার মাধ্যমে তারা সমাজে আলো ছড়াতে পারেন, যা প্রবন্ধে উল্লিখিত। মোটকথা 'বই পড়া' প্রবন্ধের লেখকের মানস চেতনায় বই পড়ার মাধ্যমে আত্মার উদবোধনই প্রতিফলিত হয়েছে। উদ্দীপকের রকিব স্যারও পড়ার মাধ্যমে চিন্তার বিকাশ তথা আত্মার জাগরণের প্রতিই উৎসাহিত করেছেন। তার এই চেতনা আলোচ্য প্রবন্ধের লেখকেরই ভাবনার প্রতিফলন।"
        }
      ]
    },
    {
      "number": "2",
      "uddipok": "রাহী ও রিহা দুই ভাই-বোন। সারাদিন ভিডিও গেম আর ফেসবুক নিয়ে ব্যস্ত। তাদের মা অতিকষ্টে সংসার সামলান। সারা দিন কাজ করতে করতে মা ক্লান্ত। তারপর আছে তাদের পছন্দের খাবার তৈরির বায়না। বাবার আয়ও সীমিত। কিন্তু রিহা রাহীর তাতে কিছু আসে যায় না। আপন ভুবন নিয়েই ওরা ব্যস্ত । তা বিরক্ত হলেও ভাই-বোন ওদের মতো।",
      "tag": "BB 23",
      "sub_questions": [
        {
          "label": "ক",
          "question": "'রোসো রোসো একটু খানি হাঁফ জিরোতে দাও।’— উক্তিটি কার?",
          "explanation": "রোসো রোসো একটু খানি হাঁফ জিরোতে দাও।'— উক্তিটি সর্বজয়ার।"
        },
        {
          "label": "খ",
          "question": "হরিহর রায়ের বাড়ির অবস্থা কেমন?",
          "explanation": "হরিহরের বাড়িটি বেশ জরাজীর্ণ ও ভাঙাচোরা ছিল । টাকাপয়সার অভাবে হরিহরের বাড়িটা দীর্ঘদিন মেরামত করা হয়নি। ফলে বাড়ির সামনের দিকের রোয়াক ভেঙে গেছে। দেওয়ালের ফাটলে বন-বিছুটি ও কালমেঘ গাছের বন গজিয়েছে। ঘরের দরজা-জানালার কপাট ও সব ভাঙা। অবস্থা এমন যে, অনেক ক্ষেত্রে এগুলো নারিকেলের দড়ি দিয়ে গরাদের সঙ্গে বাঁধা আছে । এককথায়, হরিহরের বাড়িটি বেশ জরাজীর্ণ ও ভাঙাচোরা । বাড়ির এই ভাঙাচোরা অবস্থা তার হতদরিদ্র জীবনযাত্রাকেই তুলে ধরে।"
        },
        {
          "label": "গ",
          "question": "উদ্দীপকের রিহার সাথে ‘আম-আঁটির ভেঁপু\" গল্পের সাদৃশ্যপূর্ণ চরিত্রের তুলনা করো ।",
          "explanation": "দুরন্তপনার দিক থেকে উদ্দীপকের রিহার সাথে ‘আম-আঁটির ভেঁপু’ গল্পের দুর্গা চরিত্রটি সাদৃশ্যপূর্ণ । বাল্য বয়সে অধিকাংশ ছেলেমেয়ের মাঝে দুরন্তপনার দিকটি লক্ষ করা যায়। এরা কোনো বাধা মানতে চায় না। স্বাধীনভাবে এর বাগানে, ওর বাগানে, অন্যদের বাড়িতে ঘুরে বেড়ায়। সাধারণত গ্রামীণ জীবনে এ দৃশ্য বেশি দেখা যায় । আলোচ্য গল্পে এমন দৃশ্যের অবতারণা করা হয়েছে । উদ্দীপকের রিহা ভীষণ ডানপিটে। সারাক্ষণ ভিডিও গেম আর ফেসবুক নিয়ে ব্যস্ত থাকে । তার বাবার আয় সীমিত। মাও সংসারের কাজ করতে করতে ক্লান্ত। কিন্তু এসবের প্রতি তার কোনো ভ্রুক্ষেপ নেই। পছন্দের খাবারের বায়না ধরে নিজের ইচ্ছা পূরণই তার কাছে মুখ্য বিষয়। ‘আম-আঁটির ভেঁপু' গল্পেও এমন দুরন্তপনার সাক্ষাৎ পাওয়া যায় দুর্গার চরিত্রে। সারা দিন বনেবাদাড়ে ঘুরে বেড়ানোই তার কাজ। তার মা তাকে বাড়িতে না পেয়ে প্রায়ই বকাঝকা করেন এবং অনেকটা উদ্‌বিগ্ন থাকেন। তাই দুরন্তপনার দিক থেকে উদ্দীপকের রিহা আর ‘আম-আঁটির ভেঁপু' গল্পের দুর্গা সমচরিত্রের অধিকারী।"
        },
        {
          "label": "ঘ",
          "question": "প্রেক্ষাপট ভিন্ন হলেও উদ্দীপকের চরিত্রদ্বয়ের আপন ভুবন 'আম-আটির ভেঁপু' গল্পের বক্তব্যকে ধারণ করে কী?— মতামত দাও ।",
          "explanation": "প্রেক্ষাপট ভিন্ন হলেও উদ্দীপকের চরিত্রদ্বয়ের আপন ভুবন 'আম-আঁটির ভেঁপু' গল্পের অপু-দুর্গার ভুবনকেই ধারণ করে। ‘আম-আঁটির ভেঁপু' গল্পে মানবজীবনের সোনালি সময় শৈশবের দুরন্তপনার চিত্র তুলে ধরা হয়েছে। মানুষের জীবনের এ সময়টি বাধাহীন, মুক্ত। ইচ্ছামতো এদিক-সেদিক ঘুরে বেড়ানো যায়, যা গল্পের হতদরিদ্র পরিবারের দুই ভাই-বোন অপু ও দুর্গার মাঝে লক্ষণীয় । উদ্দীপকটিতেও রাহী ও রিহার শৈশবকালীন দুরন্তপনা তুলে ধরা হয়েছে। তারা দুই ভাই-বোন সারা দিন ভিডিও গেম আর ফেসবুক নিয়ে ব্যস্ত থাকে। বাবা-মায়ের সংগ্রামী জীবনের প্রতি তাদের নজর দেওয়ার সময় নেই। তারা কেবল বোঝে তাদের প্রয়োজন। পছন্দের খাবারের বায়না ধরা তাদের শৈশবের স্বভাবজাত বৈশিষ্ট্য। পরিবারের সীমিত আয় বোঝার বয়স তাদের হয়নি। ‘আম-আঁটির ভেঁপু' গল্পেও অপু-দুর্গা সারা দিন বনেবাদাড়ে ঘুরে বেড়ায়। খাওয়ার সময়ে তারা ঘরে আসে। এদিকে তাদের সংসারে অভাব থাকলেও তারা তা বোঝে না । উল্লিখিত আলোচনার প্রেক্ষিতে বলা যায়, গল্প এবং উদ্দীপক উভয় স্থানেই শৈশবকালীন বৈশিষ্ট্য বর্ণনা করা হয়েছে। বর্ণনা এবং ঘটনার ভিন্নতা থাকলেও মূল বিষয়বস্তু একই। সবকিছু ছাপিয়ে উভয় স্থানেই ফুটে উঠেছে দুরন্ত শৈশবকালীন বৈশিষ্ট্য। এটি যেকোনো মানুষের কাছে অত্যন্ত মূল্যবান। অতএব আমরা বলতে পারি, উদ্দীপকের প্রেক্ষাপট ভিন্ন হলেও রাহী ও রিহা চরিত্রদ্বয়ের আপন ভুবন 'আম-আঁটির ভেঁপু' গল্পের অপু ও দুর্গার ভুবনকেই ধারণ করে আছে।"
        }
      ]
    },
    {
      "number": "3",
      "uddipok": "দৃশ্যকল্প-১: “পাজরের এ পিঠ ও পিঠ নিস্তব্ধতা বেয়নেট ফলা জলচ্ছল স্রোতের ধিক্কার ভোর হবে কাকে বা দেখাই যে মুখ পুড়েছে অগ্নিদহে । দৃশ্যকল্প-২: “আমরা পরাজয় মানব না দুর্বলতায় বাঁচতে শুধু জানব না আমরা চিরদিনই হাসি মুখে মরতে জানি তোমার ভয় নেই মা আমরা প্রতিবাদ করতে জানি ।”",
      "tag": "BB 23",
      "sub_questions": [
        {
          "label": "ক",
          "question": "চরমপত্র কী?",
          "explanation": "চরমপত্র হলো—মৃত্যুর পূর্বসময়ে লিখিত উপদেশ ।"
        },
        {
          "label": "খ",
          "question": "জাহানারা ইমামের দুদিন দুরাত দ্বিধাদ্বন্দ্বে কেটেছে কেন?",
          "explanation": "‘একাত্তরের দিনগুলি' দিনলিপি অনুসারে, সন্তানের জীবন বাঁচানোর জন্য অত্যাচারী সরকারের কাছে প্রাণভিক্ষা চেয়ে মার্সি পিটিশন (আবেদন) করা না করা নিয়ে লেখক দ্বিধাদ্বন্দ্বে ভুগছিলেন। লেখক জাহানারা ইমামের বড়ো ছেলে মুক্তিযোদ্ধা রুমী পাকিস্তানি বাহিনীর হাতে বন্দি হয়। রুমীর প্রাণ বাঁচানোর একমাত্র উপায় ছিল প্রাণভিক্ষা চেয়ে সরকারের কাছে আবেদন করা। কিন্তু যে সামরিক জান্তার বিরুদ্ধে রুমী মুক্তিযুদ্ধে যোগ দিয়েছে, সেই সরকারের কাছে মার্সি পিটিশন করা মানে রুমীর আদর্শকে অপমান করা। একদিকে ছেলের জীবন, অন্যদিকে তাঁর আদর্শ— এ দুইয়ের দ্বিধাদ্বন্দ্বে জাহানার ইমামের দুদিন দুরাত কেটেছে।"
        },
        {
          "label": "গ",
          "question": "দৃশ্যকল্প-১: ‘একাত্তরের দিনগুলি' রচনার কোন দিকটি ফুটে উঠেছে? ব্যাখ্যা করো।",
          "explanation": "দৃশ্যকল্প-১-এ ‘একাত্তরের দিনগুলি' রচনার মুক্তিযুদ্ধের সময় পাকিস্তানি বাহিনীর যুদ্ধকালীন তৎপরতা ও যুদ্ধের ভয়াবহতার দিকটি ফুটে উঠেছে। 'একাত্তরের দিনগুলি' দিনলিপিটি ১৯৭১ সালের মুক্তিযুদ্ধের প্রেক্ষাপটে রচিত। সে সময় পশ্চিম পাকিস্তানি হানাদার বাহিনীর অতর্কিত হামলায় প্রথমেই ঢাকার নগরজীবনে থমথমে ও ভীতিকর পরিস্থিতির সৃষ্টি হয়। যুদ্ধ শুরুর কিছুদিন পরেই শহরের আশপাশের নদীতে মানুষের লাশ ভাসতে থাকে। হত্যা-লুণ্ঠন-অগ্নিসংযোগ ছিল প্রতিমুহূর্তের ঘটনা। পাকিস্তানি সেনারা কত যে পরিবারকে স্বজনহারা করেছে, তার কোনো শেষ নেই । উদ্দীপকে বলা হয়েছে, বেয়নেটের আঘাতে পাঁজরের এ পিঠ ও পিঠ ছিদ্র হয়ে গেছে। নিস্তব্ধ হয়ে গেছে দেহ। গুলিতে নিহত নিথর দেহ হৃদয়ে যেন নাড়া দিয়ে যায় । সবকিছু আগুনে পুড়ে গেছে। একসময় এ অবস্থার উত্তরণ ঘটবে ঠিকই; কিন্তু তখন মুখ দেখানোই যেন লজ্জার হবে। মূলত, উদ্দীপকের বক্তব্যে হত্যা ও নির্যাতনের চিত্র ফুটে উঠেছে। সুতরাং মুক্তিযুদ্ধকালীন ভয়াবহতা এবং পাকিস্তানি হানাদার বাহিনীর বীভৎস রূপটির দিক থেকে দৃশ্যকল্প-১ ‘একাত্তরের দিনগুলি' রচনার সঙ্গে সংগতিপূর্ণ।"
        },
        {
          "label": "ঘ",
          "question": "“উদ্দীপক-২ এর বর্ণনা ও ‘একাত্তরের দিনগুলি' রচনার ভিন্নতা থাকলেও মূলসূর এক ও অভিন্ন”- উক্তিটির তাৎপর্য বিশ্লেষণ করো ।",
          "explanation": "দৃশ্যকল্প-২-এর বর্ণনায় বাঙালির বিদ্রোহী সত্তার স্বরূপ এবং জাহানারা ইমামের বর্ণনায় তাঁর ব্যক্তি ও পারিবারিক জীবনে মুক্তিযুদ্ধের প্রভাব ব্যক্ত হলেও দৃশ্যকল্প-২ এবং ‘একাত্তরের দিনগুলি' রচনার মূলসুর বাংলাদেশের মুক্তিযুদ্ধ। ‘একাত্তরের দিনগুলি' মুক্তিযুদ্ধ নিয়ে রচিত স্মৃতিচারণামূলক রচনা। লেখক মুক্তিযুদ্ধে তাঁর সন্তান রুমীকে হারিয়েছেন। মূলত, এই রচনায় গভীর বেদনার সঙ্গে আভাসে-ইঙ্গিতে তিনি তাঁর হৃদয়ের রক্তক্ষরণের কথা ব্যক্ত করেছেন। তাছাড়া গর্ভজাত সন্তান রুমীকে বাঁচানোর জন্য হানাদার বাহিনীর কাছে ক্ষমা প্রার্থনা না করে লেখক ও তাঁর পরিবার যে আত্মমর্যাদা ও স্বাধিকার চেতনার পরিচয় দিয়েছেন, তা কল্পনাতীত । দৃশ্যকল্প-২ এ বর্ণিত হয়েছে, বাঙালির অদম্য সত্তার পরিচয়। এ জাতি কখনো পরাজয় মেনে নিতে জানে না। দুর্বল হয়ে পড়ে থাকা এদের স্বভাববিরুদ্ধ। কেননা, এ জাতি প্রয়োজনে হাসিমুখে জীবন বিলিয়ে দিতে জানে, তবুও মাথা নত করে না। দেশমাতৃকার জন্য সর্বদা প্রতিবাদী হয়ে বাঙালি জাতি তার বিদ্রোহী সত্তার প্রমাণ দিয়েছে। ১৯৭১ সালেও বাঙালি জাতি দীর্ঘ সংগ্রাম করে দেশ স্বাধীন করেছে। ‘একাত্তরের দিনগুলি' রচনায় মুক্তিযুদ্ধের দাবানল কীভাবে লেখকের ব্যক্তিজীবন ও পারিবারিক জীবনকে যন্ত্রণাময় করে তুলেছিল সেই চিত্র পাওয়া যায়। মুক্তিযুদ্ধে লেখক তাঁর সন্তানকে হারিয়ে ফেলেন। মূলত, সেই কষ্টকেই লেখক এই রচনায় গভীর বেদনার সঙ্গে আভাস-ইঙ্গিতে ব্যক্ত করেছেন। তাছাড়া যুদ্ধকালীন তাঁদের নগরজীবন কীভাবে দুর্বিষহ হয়ে উঠেছিল সেই বিষয়ও রচনায় পাওয়া যায়। তাই বলা যায়, দৃশ্যকল্প- ২-এর বর্ণনা ও জাহানারা ইমামের বর্ণনা সম্পূর্ণ ভিন্ন। তবে উদ্দীপক ও আলোচ্য রচনার মূল বিষয় ১৯৭১ সালের মুক্তিযুদ্ধ।"
        }
      ]
    },
    {
      "number": "4",
      "uddipok": "নীলা ও তনিমা একই শ্রেণিতে পড়ে। দু'জনের ইচ্ছা শ্রমজীবী মানুষকে নিয়ে সাহিত্য রচনা করবে। নীলা শ্রমজীবী মানুষের জীবনের বিভিন্ন অংশের স্মৃতিকে শব্দের ভিতর সাজিয়ে স্বপ্নময় করে ধ্বনির ঝংকারে ব্যক্ত করে। তনিমা কল্পনাশক্তি ও বুদ্ধিবৃত্তিকে কাজে লাগিয়ে তথ্য ও যুক্তির সাহায্যে তাদের জীবনধারা ব্যাখ্যা করে ।",
      "tag": "BB 23",
      "sub_questions": [
        {
          "label": "ক",
          "question": "মহাকাব্য কী?",
          "explanation": "মহাকাব্য হলো অতিশয় দীর্ঘ কাহিনি-কবিতা।"
        },
        {
          "label": "খ",
          "question": "পাঠক সমাজে উপন্যাসই সর্বাধিক বহুল পঠিত ও জনপ্রিয়তার শীর্ষে কেন ?",
          "explanation": "সাধারণ মানুষের বোধগম্য ভাষায় একটি পূর্ণাঙ্গ কাহিনি বর্ণিত হয় বলে উপন্যাস পাঠকসমাজের কাছে সর্বাধিক জনপ্রিয় ও বহুল পঠিত। উপন্যাসে সাধারণত একটি কাহিনি বর্ণিত হয়ে থাকে এবং এটি গদ্যে লিখিত হয়। গদ্যে লেখা হয় বলে এর কাহিনি এবং চরিত্রগুলো জীবন্ত হয়ে ওঠে। ঔপন্যাসিক তাঁর জীবনদর্শন উপন্যাসের মাধ্যমে সার্থকভাবে ফুটিয়ে তুলতে পারেন। এসব কারণে পাঠকচিত্ত খুব সহজেই উপন্যাসের প্রতি আকৃষ্ট হয়। ফলে সাহিত্যের বিভিন্ন শাখার মধ্যে উপন্যাসই সবচেয়ে বেশি পঠিত ও জনপ্রিয়।"
        },
        {
          "label": "গ",
          "question": "উদ্দীপকের নীলার শ্রমজীবী মানুষের জীবনগাথা ব্যক্ত করার মাধ্যমে 'সাহিত্যের রূপ ও রীতি' প্রবন্ধের কোন শাখাকে নির্দেশ করে?",
          "explanation": "উদ্দীপকের নীলার শ্রমজীবী মানুষের জীবনগাথা ব্যক্ত করার মাধ্যম ‘সাহিত্যের রূপ ও রীতি’ প্রবন্ধের কবিতা শাখাকে নির্দেশ করে । ‘সাহিত্যের রূপ ও রীতি’ প্রবন্ধে কবিতার পরিচয় দিতে গিয়ে বলা হয়েছে। ছন্দবদ্ধ ভাষায় যা লিখিত হয়, তাকেই কবিতা বলা হয়। কবিতায় কবির অনুভূতি প্রকাশ পায় । কবিমনের পূর্ণ অভিব্যক্তি প্রকাশ পায় কবিতায়। উদ্দীপকের নীলা শ্রমজীবী মানুষের জীবনের বিভিন্ন অংশের স্মৃতিকে শব্দ দিয়ে সাজিয়ে স্বপ্নময় করে তোলে। তার সে শব্দগুলোর ধ্বনি হয় ঝংকারপূর্ণ । শ্রমজীবী মানুষের জীবনগাথা স্বপ্নময়। ধ্বনি ঝংকার সমৃদ্ধ এই অনুভূতি প্রকাশক সাহিত্যকে ‘সাহিত্যের রূপ ও রীতি' প্রবন্ধে কবিতা হিসেবে আখ্যায়িত করা হয়েছে। কেননা, কবিতায় কবির অনুভূতি প্রকাশের সুযোগ থাকে। শব্দের পর শব্দ সাজিয়ে ছন্দময় করে কবিতা রচনা করা হয় । ধ্বনি ঝংকার কবিতার অন্যতম বৈশিষ্ট্য। নীলার লেখায় সেই ঝংকার সন্নিবেশিত হয়েছে। তাই 'সাহিত্যের রূপ ও রীতি' প্রবন্ধ অনুযায়ী উদ্দীপকের নীলার শ্রমজীবী মানুষের জীবনগাথা সাহিত্যের কবিতা শাখার অন্তর্ভুক্ত ।"
        },
        {
          "label": "ঘ",
          "question": "উদ্দীপকে প্রতিফলিত তনিমার সাহিত্যে সৃষ্টির মাধ্যম “সাহিত্যের রূপ ও রীতি” প্রবন্ধের একটি গুরুত্বপূর্ণ শাখা।” উক্তিটির সঙ্গে তুমি কি একমত? বিশ্লেষণ করো।",
          "explanation": "উদ্দীপকে প্রতিফলিত তনিমার সাহিত্য সৃষ্টির মাধ্যম 'সাহিত্যের রূপ ও রীতি' প্রবন্ধের গুরুত্বপূর্ণ প্রবন্ধ শাখা । ‘সাহিত্যের রূপ ও রীতি’ প্রবন্ধে সাহিত্যের নানা বিষয় নিয়ে আলোচনা করা হয়েছে। এর মধ্যে প্রবন্ধ সাহিত্যের গুরুত্বপূর্ণ একটি শাখা। প্রবন্ধের প্রধান উদ্দেশ্যই থাকে পাঠকের জ্ঞানতৃষ্ণাকে পরিতৃপ্ত করা। যেখানে সৃজনশীলতা অপরিহার্য। কল্পনাশক্তি ও বুদ্ধিবৃত্তিকে আশ্রয় করে লেখক কোনো বিষয়বস্তু সম্পর্কে যে আত্মসচেতনতামূলক নাতিদীর্ঘ সাহিত্যরূপ সৃষ্টি করেন, সেটাই প্রবন্ধ । উদ্দীপকের তনিমা সাহিত্য সৃষ্টি করতে গিয়ে তার কল্পনাশক্তি ও বুদ্ধিবৃত্তিকে কাজে লাগিয়েছে। তার লেখায় তথ্য ছিল, যা যুক্তির সমন্বয়ে উপস্থাপিত। সে শ্রমজীবী মানুষের জীবনধারাকে নিজের চিন্তা, বুদ্ধি ও যুক্তির সমন্বয়ে সাহিত্যরূপ দিয়েছে। তার এমন সাহিত্য সৃষ্টি ‘সাহিত্যের রূপ ও রীতি' রচনায় উল্লিখিত প্রবন্ধ শাখার অন্তর্ভুক্ত। ‘সাহিত্যের রূপ ও রীতি' প্রবন্ধ অনুযায়ী প্রবন্ধে 'সৃজনশীলতা অবশ্যই থাকতে হবে। সৃজনশীলতার গুণ ছাড়া কোনো সাহিত্য প্রকৃত অর্থে প্রবন্ধ হয়ে ওঠে না। প্রবন্ধ বলতে সাধারণত লেখকের কল্পনাশক্তি ও বুদ্ধিবৃত্তিকে আশ্রয় করে কোনো বিষয়বস্তু সম্পর্কে যে আত্মসচেতনতামূলক সাহিত্যরূপ সৃষ্টি করা হয়, তাকেই বোঝানো হয়। এখানে লেখক কোনো বিষয়কে ভিত্তি করে তাঁর সৃজনশীলতা ও চিন্তাশক্তির দ্বারা বিষয়টিকে ফুটিয়ে তুলতে সাহায্য করেন। উদ্দীপকের তনিমা শ্রমজীবী মানুষের জীবনকে উপজীব্য করে তার কল্পনাশক্তি ও বুদ্ধিবৃত্তিকে কাজে লাগিয়ে তথ্য ও যুক্তির সাহায্যে উপস্থাপন করায় তা আলোচ্য আলোচনার প্রবন্ধের সার্থক রূপ ।"
        }
      ]
    },
    {
      "number": "5",
      "uddipok": "দৃশ্যকল্প-১: আজও আশারাখি দেখা হবে বাল্যবন্ধুর সাথে আবার জমবে আড্ডা মনুমিয়ার চায়ের দোকানে, বন্ধু তোরা কে কোথায় আছিস? চল এক হই বীরের বেশে একতার বলে বিশ্ব করি জয় । দৃশ্যকল্প-২: আমার দেশের মাটির গন্ধে ভরে আছে এই মন শ্যামল কোমল পরশ ছাড়া যে নেই কিছু প্রয়োজন।'",
      "tag": "BB 23",
      "sub_questions": [
        {
          "label": "ক",
          "question": "বহু দেশে কবি কী দেখেছেন?",
          "explanation": "বহু দেশে কবি বহু নদ-নদী দেখেছেন ।"
        },
        {
          "label": "খ",
          "question": "'লইছে যে নাম তব বঙ্গের সংগীতে'— বলতে কী বোঝানো হয়েছে?",
          "explanation": "কবি প্রবাসজীবনেও তাঁর গানে, কবিতায় শৈশব স্মৃতিবিজড়িত নদীর গুণগান গেয়েছেন । কপোতাক্ষ নদ কবির হৃদয়ের সবটুকু কাতরতা দখল করে আছে বলে তিনি বঙ্গবাসীর নিকটও তা কাব্যে ও গানে ব্যক্ত করেন। তাই প্রবাসজীবনেও তাঁর সকল গান ও কবিতায় শৈশব স্মৃতিবিজড়িত নদীর নামই নিয়েছেন।"
        },
        {
          "label": "গ",
          "question": "দৃশ্যকল্প-১: এর ভাবের সঙ্গে 'কপোতাক্ষ নদ' কবিতার সাদৃশ্যপূর্ণ দিকটি বিশ্লেষণ করো।",
          "explanation": "দৃশ্যকল্প-১ এর ভাবের সঙ্গে 'কপোতাক্ষ নদ' কবিতায় প্রকাশিত কবির স্মৃতিকাতরতার দিকটি সাদৃশ্যপূর্ণ। ‘কপোতাক্ষ নদ' কবিতায় কপোতাক্ষ নদকে ঘিরে কবির স্মৃতিকাতরতা প্রকাশিত হয়েছে। এ নদের তীরেই কবির বেড়ে ওঠা। আর তাই আলোচ্য কবিতাটিতে কবি প্রিয় এ নদকে সখা বলে সম্বোধন করেছেন। শুধু তাই নয়, প্রবাসে বসেও শৈশবের স্মৃতিবিজড়িত এ নদের কথা তিনি ভুলতে পারেননি । উদ্দীপকের কবিতাংশে কবি বাল্যবন্ধুদের সাহচর্যে কাটানো সোনালি দিনগুলোর স্মৃতিচারণা করেছেন। তিনি মনুমিয়ার চায়ের দোকানে বন্ধুদের সঙ্গে আড্ডার স্মৃতি অনুভব করেন। তাই আবারো প্রত্যাশা করেন, সেই আড্ডা জমাবার জন্য সবার মিলিত হওয়ার। একইভাবে, 'কপোতাক্ষ নদ' কবিতায়ও কবি তাঁর প্রিয় কপোতাক্ষ নদের স্মৃতিচারণা করেছেন। অর্থাৎ উদ্দীপকের কবিতাংশ এবং আলোচ্য কবিতা উভয় ক্ষেত্রেই কবিদ্বয় স্মৃতিকাতরতায় নিমগ্ন হয়েছেন। এদিক বিবেচনায় বলা যায় দৃশ্যকল্প-১ অংশে আলোচ্য কবিতায় প্রকাশিত স্মৃতিকাতরতার দিকটিই প্রকাশ পেয়েছে ।"
        },
        {
          "label": "ঘ",
          "question": "দৃশ্যকল্প-২ ‘কপোতাক্ষ নদ' কবিতার মূল চেতনাকে ধারণ করেছে কি? উত্তরের সপক্ষে যুক্তি দাও।",
          "explanation": "স্বদেশের পরশের অপরিহার্যতা প্রকাশে দৃশ্যকল্প-২ ‘কপোতাক্ষ নদ’ কবিতার মূল চেতনা দেশাত্মবোধ ধারণ করেছে। ‘কপোতাক্ষ নদ' কবিতায় কপোতাক্ষ নদকে কেন্দ্র করে কবি তাঁর হৃদয়াবেগ প্রকাশ করেছেন। কবি কপোতাক্ষের তীরেই তাঁর শৈশবের সোনালি দিনগুলো কাটিয়েছেন। সংগত কারণেই এ নদের সঙ্গে তাঁর গভীর সখ্য গড়ে উঠেছিল। আর তাই প্রিয় এ নদকে আশ্রয় করেই তিনি মাতৃভূমির প্রতি অনিঃশেষ বোধের প্রকাশ ঘটিয়েছেন। দৃশ্যকল্প-২-এর কবিতাংশে মাতৃভূমির প্রতি কবির গভীর ভাবাবেগ প্রকাশিত হয়েছে। জন্মভূমির প্রকৃতিকে তিনি নিবিড়ভাবে পর্যবেক্ষণ করেছেন। আর তাঁর চোখে এ দেশের সবুজ-শ্যামল প্রকৃতি ধরা দিয়েছে অনিন্দ্যসুন্দর রূপে। তাই কবি স্বদেশের মাটির গন্ধে তৃপ্ত হন। শ্যামল এ দেশের পরশ ছাড়া অন্যকিছুই তাঁর প্রত্যাশার বিষয় নয়। কবির এই পর্যবেক্ষণ এবং দেশমাতৃকার প্রতি তাঁর অকৃত্রিম ভালোবাসাই আলোচ্য কবিতাংশটির মূল উপজীব্য। ‘কপোতাক্ষ নদ' কবিতাটি কবির শৈশবের স্মৃতিবিজড়িত কপোতাক্ষ নদকে উদ্দেশ্য করে রচিত। এ নদের স্নেহছায়াতেই কবি বেড়ে উঠেছেন। সংগত কারণেই এ নদের স্মৃতি তাঁকে কাতর করে তোলে । আর তাই প্রিয় এ নদের কাছে তাঁর সবিনয় মিনতি – কবির মতো সেও যেন তাঁকে প্রেমভরে সস্নেহে স্মরণ করে। কবির এমন অনুভূতি প্রকৃতপক্ষে দেশাত্মবোধেরই নামান্তর। কেননা, জন্মভূমিকে ভালোবাসেন বলেই জন্মভূমির প্রিয় এ নদের কথা তাঁর মনে সদা জাগরূক। একইভাবে, দৃশ্যকল্প-২-এর কবিতাংশের কবিও দেশাত্মবোধে উজ্জীবিত হয়েই মাতৃভূমির রূপ-সৌন্দর্যের বন্দনা করেছেন। সে বিবেচনায় বলা যায়, দৃশ্যকল্প-২ ‘কপোতাক্ষ নদ' কবিতার মূল চেতনা ধারণ করেছে।"
        }
      ]
    },
    {
      "number": "6",
      "uddipok": "“দিন নেই রাত নেই হাড় ভাঙ্গা পরিশ্রমের শেষ নেই বৃষ্টি হোক রোদ হোক কাজ করি সারাক্ষণ তবেই মিলে মজুরি যার ফলে দু-মুঠো অন্ন খেতে পারি । এদেহে যত দিন আছে প্ৰাণ ততদিন করে যাব আমি সত্যের জয়গান । \"",
      "tag": "BB 23",
      "sub_questions": [
        {
          "label": "ক",
          "question": "রানার কাজ নিয়েছে কীসের?",
          "explanation": "রানার কাজ নিয়েছে নতুন খবর আনার ।"
        },
        {
          "label": "খ",
          "question": "রানারের কাছে পৃথিবীটাকে কেন 'কালো ধোঁয়া’ মনে হয়?",
          "explanation": "ঘরে অভাব থাকায় রানারের কাছে পৃথিবীটা কালো ধোঁয়া মনে হয় । রানার মানুষের সুখ-দুঃখ, আনন্দ-বেদনার সংবাদ পিঠে বহন করে চলে। অথচ তার জীবনে দুঃখের শেষ নেই। অভাবের কারণে সে পরিবারের চাহিদা পূরণ করতে পারে না। তাই তার কাছে পৃথিবীটা কালো ধোঁয়ার মতো মনে হয়। সেখানে কোনো আশার আলো নেই। কেবলই হতাশার ঘন মেঘ ঢেকে থাকে ।"
        },
        {
          "label": "গ",
          "question": "উদ্দীপকের শেষ দুই চরণের সঙ্গে 'রানার' কবিতার সাদৃশ্যপূর্ণ দিকটি কী? ব্যাখ্যা করো।",
          "explanation": "উদ্দীপকের শেষ দুই চরণের সঙ্গে 'রানার' কবিতার রানারের দায়িত্ববোধের দিকটি সাদৃশ্যপূর্ণ। ‘রানার' কবিতার রানার চিঠি বিলি করে। যত ঝড়-ঝাপটা কিংবা প্রতিকূলতা থাকুক না কেন, সে তার দায়িত্ব পালনে গাফিলতি করে না। ঘরে অভাব, কিন্তু সে টাকার বোঝা ও চিঠি পৌঁছে দেওয়ার জন্য গ্রামান্তরে ছুটে বেড়ায়। এমনকি দস্যুর ভয়ও তাকে তার কর্তব্য থেকে টলাতে পারে না। শ্রমজীবী মানুষ রানারের দায়িত্বশীলতাকেই কবিতায় তুলে ধরেছেন কবি। উদ্দীপকের শেষ দুই চরণে দায়িত্ব পালনে অটল থাকার প্রত্যয় ব্যক্ত হয়েছে। যতদিন দেহে প্রাণ থাকবে, ততদিন সত্যের জয়গান গেয়ে যাওয়ার প্রতিশ্রুতি ধ্বনিত হয়েছে। সকল প্রতিকূলতা উপেক্ষা করে সত্যের উপর দৃঢ় থাকার এমন ঘোষণা দায়িত্ব সচেতনতারই পরিচায়ক। 'রানার' কবিতার রানারও এমন দায়িত্ববান। সকল ঝড়-ঝঞ্ঝা উপেক্ষা করে গন্তব্যে অবিরাম ছুটে চলাই তার জীবনের লক্ষ্য। অদম্য ইচ্ছাশক্তি তাকে তার দায়িত্ব থেকে বিচ্যুত রাখতে পারে না। উদ্দীপকের শেষ দুই চরণে এমন অদম্য দায়িত্ববোধই প্রতিফলিত হয়েছে।"
        },
        {
          "label": "ঘ",
          "question": "উদ্দীপকের প্রথমাংশের ভাবার্থ “রানার কবিতার মূলভাবের বহিপ্রকাপ\" মন্ত্রব্যটি বিশ্লেষণ করো।",
          "explanation": "উদ্দীপকের প্রথমাংশের ভাবার্থ 'রানার' কবিতার দায়িত্বশীল ত্যাগী মানুষের মর্মবেদনা উপলব্ধিরই বহিঃপ্রকাশ। 'রানার' কবিতাটি পত্র বাহক রানারদের নিয়ে লেখা। এ কবিতায় রানার যেন শ্রমজীবী মানুষের জীবনসংগ্রামের সার্থক প্রতিনিধি হয়ে উঠেছে। রোদ, বৃষ্টি, ঝড় এমনকি দস্যুর ভয়কে উপেক্ষা করে সে ছুটে চলে সংবাদ পৌঁছে দেওয়ার লক্ষ্যে। তার কর্মনিষ্ঠার গুণেই সময়মতো প্রিয়জনের সংবাদ পেয়ে মানুষের মুখে হাসি ফোটে । অথচ তার দুঃখকষ্টে ভরা জীবনের কথা কেউ শুনতে চায় না । উদ্দীপকের প্রথমাংশেও রানারের মতোই হাড়ভাঙা পরিশ্রম করে জীবন চালায় শ্রমিক-মজুর। রোদ, বৃষ্টি, উপেক্ষা করে তারা দায়িত্ব পালন করে যায় । বিরামহীন শ্রমই যেন তাদের জীবনের অলিখিত নিয়ম । ‘রানার' কবিতায় কবি রানারের জীবনসংগ্রামের দিকটি তুলে ধরে এ অবস্থার অবসান কামনা করেছেন। তিনি লক্ষ করেছেন, অসাধারণ কর্মনিষ্ঠার পরিচয় দিলেও তার প্রাপ্য সামান্য। হাজারো মুখে হাসি ফোটালেও তার নিজের জীবন থেকে যায় দারিদ্র্যের অন্ধকারে। দরদি কবি তাই বঞ্চনামুক্ত নতুন দিনের আহ্বান করেছেন। উদ্দীপকের প্রথমাংশের ভাবার্থ একই প্রেরণাজাত। শ্রমজীবী মানুষের দুঃখকষ্ট অনুধাবন করে তা উত্তরণই যেন কবির মূল আশা। 'রানার' কবিতার মূলভাবে এই দায়িত্বশীল ত্যাগী মানুষের প্রতি সমবেদনা জ্ঞাপন করা হয়েছে। তাই উদ্দীপকের প্রথমাংশের ভাবার্থ ‘রানার' কবিতার মূলভাবেরই বহিঃপ্রকাশ বলা যুক্তিযুক্ত।"
        }
      ]
    },
    {
      "number": "7",
      "uddipok": "দৃশ্যকল্প-১: সেই বাংলাদেশের ছিল সহরের একটি কাহিনি কোরানে পুরাণে শিল্পে, পালা-পার্বণের ঢাকেঢোলে আউল বাউল নাচে; পুণ্যাদের সানাই রঞ্জিত রোদ্দুরে আকাশতলে দেখ কারা হাটে যায়, মাঝি পাল তোলে, তাঁতি বোনে, দৃশ্যকল্প-২: তারপর। তারপর নদীর স্রোত বয়ে চললো। কখনো ধীরে কখনো জোরে। কখনো মিষ্টি মধুর ছন্দে। সব মিলে হাজার বছর ধরে চলছে। বাঙালির পথচলা। নিরন্তর এ পথচলা একই চেতনা থেকে উৎসারিত।",
      "tag": "BB 23",
      "sub_questions": [
        {
          "label": "ক",
          "question": "বাঙালি জাতির বীজমন্ত্রটি কী?",
          "explanation": "বাঙালি জাতির বীজমন্ত্রটি হলো— 'সবার উপরে মানুষ সত্য, তাহার উপরে নাই' ।"
        },
        {
          "label": "খ",
          "question": "'আমি তো এসেছি পালযুগ নামে চিত্রকলার থেকে।'— বলতে কবি কী বুঝিয়েছেন?",
          "explanation": "আলোচ্য উক্তিটি দ্বারা কবি আমাদের শিল্প-সংস্কৃতির সমৃদ্ধ ঐতিহ্যকে নির্দেশ করেছেন। ৭৫০ খ্রিষ্টাব্দে রাজা গোপালের রাজ্য শাসনের মধ্য দিয়ে বাংলায় পালযুগের সূচনা হয়েছিল। তারপর ৪০০ বছর পর্যন্ত বাংলায় পাল বংশ রাজত্ব করেছে। এ সময় শিল্প-সাহিত্যের অসামান্য বিকাশ হয়। এই সময়ে চিত্রকলায় যে সমৃদ্ধি হয়, তা-ও লক্ষযোগ্য। কবি পালযুগের চিত্রকলার কথা স্মরণ করিয়ে দিয়ে বাঙালির সেই সমৃদ্ধ ঐতিহ্যের দিকটিই তুলে ধরেছেন ।"
        },
        {
          "label": "গ",
          "question": "দৃশ্যকল্প-১ 'আমার পরিচয়' কবিতার কোন দিকটির সাথে সাদৃশ্যপূর্ণ? ব্যাখ্যা করো।",
          "explanation": "দৃশ্যকল্প-১-এ বাঙালির সমৃদ্ধ ইতিহাস, ঐতিহ্য ও সংস্কৃতি ফুটে উঠেছে, যার সঙ্গে আলোচ্য 'আমার পরিচয়' কবিতার ইতিহাস, ঐতিহ্যের মিল রয়েছে। আলোচ্য কবিতায় কবি বাঙালি জাতির বহু বছরের লালিত সংস্কৃতি, ইতিহাস ও ঐতিহ্যের উল্লেখ করেছেন। তিনি কবিতায় উল্লেখ করেছেন চাঁদ সওদাগরের বাণিজ্য যাত্রা, রবীন্দ্রনাথের গীতাঞ্জলি, পাহাড়পুর বৌদ্ধবিহারের জ্ঞানচর্চা, বরেন্দ্রভূমির সোনামসজিদ প্রভৃতি অনুষঙ্গের কথা। এগুলো বাঙালি জাতির ঐতিহ্য সংস্কৃতির বিকাশের চিত্র ফুটিয়ে তোলে। আলোচ্য কবিতায় বাংলাদেশের মুক্তিযুদ্ধ, ব্রিটিশবিরোধী আন্দোলন, কৈবর্ত বিদ্রোহ প্রভৃতির মাধ্যমে বাঙালির যুগে যুগে অন্যায়ের বিরুদ্ধে সংগ্রাম ও আত্মত্যাগের ইতিহাস ফুটে উঠেছে। উদ্দীপকে বর্ণিত বিষয়গুলো মূলত বাংলা ও বাঙালির গৌরবগাথাগুলো ফুটিয়ে তুলেছে সংক্ষিপ্তাকারে। বাংলাদেশের ইতিহাস-ঐতিহ্যের সঙ্গে জড়িয়ে আছে ধর্ম, সংস্কৃতি, শিল্প-বাণিজ্য ও বিভিন্ন শ্রেণি-পেশার দারুণ মেলবন্ধন। মুসলমানের কুরআন, হিন্দুর পুরাণ এখানে সাম্যের প্রতীক হয়ে যুগ-যুগান্তে চলে এসেছে একসঙ্গে। পালা-পার্বণ, ঢাকঢোল, আউল-বাউলের নাচ, পুণ্যাহের সানাই এ জনপদের সংস্কৃতির ঐতিহ্য। এ দেশে মাঝি পাল তুলে নৌকা বায়, তাঁতি কাপড় বোনে, ব্যবসায়ীরা পণ্য নিয়ে হাটে যায়। এমন বিচিত্র ইতিহাস-ঐতিহ্য ও সংস্কৃতির পরিচয়ই দৃশ্যকল্প-১ এ ফুটে উঠেছে। ‘আমার পরিচয়' কবিতাটিতেও এ দিকগুলো বাঙালির গর্বের ধন হিসেবে উপস্থাপিত হয়েছে।"
        },
        {
          "label": "ঘ",
          "question": "দৃশ্যকল্প -২ বাঙালি জাতিসত্তার প্রবহমানতাকে সমর্থন করে কি? তোমার উত্তরের সপক্ষে যুক্তি দাও।",
          "explanation": "দৃশ্যকল্প-২ বাঙালি জাতিসত্তার প্রবহমানতাকে হাজার বছরের পথচলার মাধ্যমে সমর্থন করে । ‘আমার পরিচয়' কবিতায় বাঙালি জাতির গৌরবের ইতিহাস বিধৃত হয়েছে। কবি জাতির আত্মপরিচয় তুলে ধরতে গিয়ে বাঙালি জাতির উৎপত্তি, ক্রমবিকাশ ও অর্জনের ধারা প্রকাশ করেছেন। এ জাতি যে হঠাৎ সৃষ্টি হয়নি, সমৃদ্ধ এক ইতিহাস ও গৌরবের ধারায় এ জাতির বিবর্তন, সে বিষয়টি কবি ‘আমার পরিচয়' শিরোনামে তুলে ধরেছেন। দৃশ্যকল্প-২-এ বাঙালি জাতির এক সমৃদ্ধ ইতিহাসের কথা বলা হয়েছে। যে ইতিহাস দীর্ঘ আন্দোলন, সংগ্রাম ও বিপ্লবের ধারায় সমৃদ্ধ। বাঙালি জাতির রয়েছে নিজস্ব ইতিহাস ও সংস্কৃতির ধারা। যার উপর দাঁড়িয়ে আছে আত্মমর্যাদাসম্পন্ন স্বাধীন-সার্বভৌম একটি দেশ। প্রবহমান নদীর স্রোতের মতো বাঙালির ইতিহাস বয়ে চলেছে। কখনো থমকে গিয়ে আবার ছুটে চলেছে এর গতিধারা। সে চলা সবসময় মধুর ছিল না। নানা ঘাত- প্রতিঘাতের মধ্য দিয়েও হাঁটতে হয়েছে। হাজার বছর ধরে এভাবে পথ চলেই পূর্ণতা পেয়েছে আজকের সমৃদ্ধ জাতিসত্তার অস্তিত্ব। এই সমৃদ্ধ ইতিহাসে বিভিন্ন জাতি-গোষ্ঠীর উত্থান-পতন ও জীবনধারাও মিশে রয়েছে। ‘আমার পরিচয়' কবিতায় কবি জাতির পরিচয়কে নিজস্ব পরিচয় বলে . আখ্যায়িত করেছেন। মূলত কবি ইতিহাস ও ঐতিহ্যসচেতন একজন আধুনিক মননসম্পন্ন ব্যক্তির পরিচয় তুলে ধরেছেন। যে আধুনিক জাতি স্বাধীন-সার্বভৌম একটি দেশে বসবাস করে, তার ইতিহাস ভুলে যায় না । কবি তেমনি এক সমৃদ্ধ ইতিহাস গভীর মমত্বের সঙ্গে তুলে এনেছেন। কবির মতে, যে স্বাধীন-সার্বভৌম রাষ্ট্রে বাঙালি জাতি বাস করে তার ইতিহাস একদিনে রচিত হয়নি। যুগে যুগে নানা আন্দোলন, বিপ্লব-বিদ্রোহ আর মতাদর্শের বিকাশ হতে হতে আজকের বাংলায় এসে আমরা উপনীত হয়েছি। দৃশ্যকল্প-২ বাঙালি জাতিসত্তার হাজার বছরের এমন প্রবহমানতা সমর্থন করে যা আলোচ্য 'আমার পরিচয়' কবিতায়ও প্রতিফলিত ।"
        }
      ]
    },
    {
      "number": "8",
      "uddipok": "বয়সে ছোটো হওয়ায় সাবুকে প্রথমে কেউ মুক্তিযুদ্ধে নিতে রাজি হয়নি। কিন্তু সাবুর এক কথা সে দেশের জন্য যুদ্ধ করবে। গ্রামের সবাই তাকে ছেড়ে চলে গেলেও সে রয়ে যায় গ্রামে। তার কোনো পিছুটান নেই। গেরিলা কায়দায় সে একের পর এক অভিযান চালায় মুক্তি বাহিনীর কমান্ডার লতিফের নেতৃত্বে। একদিন এক দুঃসাহসিক অভিযানে অংশ নিয়ে পঞ্চাশ জন পাক সেনাকে সাবাড় করে দেয়। তারপরে কমান্ডার লতিফসহ সরে যায় নিরাপদ দূরত্বে।",
      "tag": "BB 23",
      "sub_questions": [
        {
          "label": "ক",
          "question": "বুধা কখন মুক্তির আনন্দ বোধ করেছিল?",
          "explanation": "চাচির বাড়ির থেকে বের হয়ে স্বাধীন মানুষ হতে পেরে বুধা মুক্তির আনন্দ বোধ করেছিল।"
        },
        {
          "label": "খ",
          "question": "“ লোহার টুপি ওদের মাথা খেয়েছে।”- বুধার এ উপলব্ধির কারণ ব্যাখ্যা করো।",
          "explanation": "'লোহার টুপি ওদের মাথা খেয়েছে'—বুধার এই মন্তব্যে পাকিস্তানি সেনাদের অমানবিকতা ও নিষ্ঠুরতা প্রকাশ পেয়েছে। 'লোহার টুপি' বলতে তাদের হেলমেট বোঝানো হয়েছে, যা তাদের বুদ্ধিহীনতা ও অমানবিক আচরণের প্রতীক। বুধা প্রশ্ন করছেন, 'লোহার টুপি কি মানুষের মগজ খায়?', যা দিয়ে তিনি পাকিস্তানি সেনাদের বুদ্ধিহীনতা ও অমানবিকতা তুলে ধরছেন।"
        },
        {
          "label": "গ",
          "question": "উদ্দীপকের সাবুর সাথে 'কাকতাড়ুয়া' উপন্যাসের সাদৃশ্যপূর্ণ চরিত্রটি তুলে ধরো।",
          "explanation": "উদ্দীপকের সাবুর সাথে 'কাকতাড়ুয়া' উপন্যাসের বুধা চরিত্রের স্বাধীনতাকামী চেতনার সাদৃশ্য বিদ্যমান । 'কাকতাড়ুয়া' উপন্যাসের মিলিটারিরা গ্রামে এসে সাধারণ গ্রামবাসীর ওপর নির্যাতন-নিপীড়ন চালালে তার পরদিনই গাঁয়ের অনেক মানুষ ঘরবাড়ি ছেড়ে পালাতে থাকে । নোলক বুয়া, হরিকাকু ও রানি গ্রাম ছেড়ে যাওয়ার সময় বুধাকে সঙ্গে যেতে বললেও বুধা না পালিয়ে দেশের স্বাধীনতা যুদ্ধে তাৎপর্যপূর্ণ ভূমিকা রাখে। বুধা ভীত না হয়ে গ্রামে থেকে দেশের স্বার্থে লড়াই করে স্বাধীনতা অর্জনে বীরত্বপূর্ণ ভূমিকা রাখে। উদ্দীপকে সাবু বয়সে ছোটো হলেও স্বাধীনতার চেতনায় উজ্জীবিত। মুক্তিযুদ্ধের সময় সবাই তাকে ছেড়ে চলে গেলেও সে যুদ্ধ করার জন্য রয়ে যায়। তাকে ছোটো বলে যুদ্ধে নিতে না চাইলেও গেরিলা কায়দায় যুদ্ধ করে সে একের পর এক অভিযানে অংশ নেয়। তার দুঃসাহসিক অভিযানে পঞ্চাশ জন পাকিস্তানি সেনা নিহত হয়। তার মুক্তিযুদ্ধে অংশ নেওয়ার মধ্য দিয়ে বুধার স্বাধীনতাকামী চেতনার অনুরূপ চিত্র ফুটে ওঠে। বুধাও দেশকে শত্রুর কবল থেকে মুক্ত করার জন্য রাজাকারের বাড়িতে আগুন দেয় ও মিলিটারি ক্যাম্পে মাইন পুঁতে রাখে। স্বাধীনতার স্বাদ গ্রহণ করার জন্য উদ্দীপকের সাবু ও আলোচ্য উপন্যাসের বুধার স্বাধীনতাকামী চেতনার সাদৃশ্য রয়েছে।"
        },
        {
          "label": "ঘ",
          "question": "উদ্দীপকের সাবু এবং বুধার অভিযান পরিচালনা একই চেতনালোক থেকে উৎসারিত- মন্তব্যটির যথার্থতা প্রতিপন্ন করো।",
          "explanation": "উদ্দীপকের সাবু এবং বুধার অভিযান পরিচালনা স্বদেশের স্বাধীনতার একই চেতনালোক থেকে উৎসারিত। 'কাকতাড়ুয়া' উপন্যাসে দেশকে শত্রুমুক্ত করার জন্য প্রতিজ্ঞাবদ্ধ বুধা । মিলিটারি ক্যাম্পে সে মাটি খুঁড়ে মাইন পুঁতে রাখে। মুক্তিযোদ্ধা শাহাবুদ্দিনের সহায়তায় পাকিস্তানিদের ক্যাম্প উড়িয়ে দেয়। জীবন বাঁচাতে গ্রামের মানুষেরা পালিয়ে গেলেও সে দেশের জন্য যুদ্ধ করতে গ্রামেই রয়ে যায়। উদ্দীপকের সাবু দেশের স্বাধীনতার জন্য ব্যাকুল ছিল। বয়সের সীমাবদ্ধতা তার চেতনার কাছে যেন হার মেনেছে। তাকে ছেড়ে সবাই চলে গেলেও সে গ্রামে থেকে মুক্তিযুদ্ধে অংশ নেয়। মুক্তিবাহিনীর লতিফ কমান্ডারের অধীনে সে গেরিলা অভিযান চালায়। দুঃসাহসিক অভিযানের মাধ্যমে পঞ্চাশ জন পাকিস্তানি সেনাকে সাবু খতম করতে সক্ষম হয়। নিজ মাতৃভূমির স্বাধীনতা রক্ষাই ছিল তার মূলমন্ত্র । উদ্দিষ্ট আলোচনা থেকে প্রতীয়মান হয় যে, উপন্যাসের বুধা যে মনোভাব দেখিয়েছে, তাতে দেশের প্রতি ভালোবাসাই প্রকাশ পেয়েছে। একইভাবে উদ্দীপকের সাবু দেশের প্রতি গভীর মমতার কারণে জীবন বাজি রেখে যুদ্ধে অংশগ্রহণ করেছে। দেশমাতৃকার মুক্তিকামনাই ছিল তাদের একমাত্র ব্রত। দেশপ্রেম মানুষের সর্বশ্রেষ্ঠ গুণ। 'কাকতাড়ুয়া' উপন্যাসের বুধার মধ্যে যেমন আমরা দেশপ্রেমের বহিঃপ্রকাশ দেখতে পাই, তেমনি উদ্দীপকের সাবুর মধ্যেও লক্ষ করা যায়। সুতরাং বলা যায়, উদ্দীপকের সাবু ও 'কাকতাড়ুয়া' উপন্যাসের বুধার অভিযান পরিচালনা স্বদেশের স্বাধীনতার একই চেতনালোক থেকে উৎসারিত।"
        }
      ]
    },
    {
      "number": "9",
      "uddipok": "“মানুষ ও শিয়ালের সম্মিলিত কণ্ঠে কান্নার রোল পড়ে যায় ধ্বনিতে বিরাট একটি রক্তমাখা লাল সূর্য আগুনের গোলার মতো পুড়িয়ে লকলক করে উঠে যায় আকাশে — —- —- —- —- —- —- তবু ও আত্মদানের মধ্য দিয়ে ছিনিয়ে এনেছি একটি লাল সূর্য, একটি পতাকা একটি স্বাধীনতা।”",
      "tag": "BB 23",
      "sub_questions": [
        {
          "label": "ক",
          "question": "কাকেরা ভাত খেলে কাদের বুক জুড়ায়?",
          "explanation": "কাকেরা ভাত খেলে শহিদের মায়েদের বুক জুড়ায়।"
        },
        {
          "label": "খ",
          "question": "মরণের কথা মনে করলে যুদ্ধ করা যায় কেন?",
          "explanation": "মরণের কথা ভাবলে মনে এক ধরনের দুর্বলতা কাজ করে বলে যুদ্ধ করা যায় না। যুদ্ধ মানেই বাঁচা-মরার লড়াই। তবে যুদ্ধের সঙ্গে মরণের কথা বেশি ভাবলে সৈন্যের মন দুর্বল হয়ে পড়ে। ফলে যথাযথ উপায়ে যুদ্ধে মনোনিবেশ করতে ব্যর্থ হওয়ার আশঙ্কা থাকে। আর তাই যুদ্ধের সময় মরণের কথা মনে না করাই শ্রেয়।"
        },
        {
          "label": "গ",
          "question": "উদ্দীপকের প্রথমাংশে 'কাকতাড়ুয়া' উপন্যাসের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকের প্রথমাংশে 'কাকতাড়ুয়া' উপন্যাসে বর্ণিত স্বাধীনতার নেপথ্যের ধ্বংসযজ্ঞের দিকটি প্রতিফলিত হয়েছে। 'কাকতাড়ুয়া' উপন্যাসে ফুটে উঠেছে ১৯৭১ সালে সংঘটিত হওয়া মুক্তিযুদ্ধের একটি খণ্ডচিত্র। পাকিস্তানি বাহিনী বাঙালির ওপর যে নির্মম হত্যাকাণ্ড চালিয়েছিল তা নিপুণভাবে ফুটিয়ে তুলেছেন ঔপন্যাসিক। দানবের মতো পাকিস্তানি বাহিনী শহরে গ্রামের অলি-গলিতে চালিয়েছে তাণ্ডব। ওদের হত্যাযজ্ঞে কেউ আগুনে পুড়ে, কেউ গুলি খেয়ে মরে। চারদিকে শুধু বর্বরতা আর মানুষের আর্তনাদে হুলস্থূল পড়ে যায়। উদ্দীপকের প্রথমাংশে একটি রক্তমাখা সূর্য বলতে আমাদের পতাকার লাল বৃত্তকে বোঝানো হয়েছে । যে লাল বৃত্ত স্বাধীনতার জন্য আত্মোৎসর্গকারীদের রক্তের স্বীকৃতি। ১৯৭১ সালে এদেশে পাকিস্তানি হানাদার বাহিনী নৃশংসতা চালিয়ে সর্বত্র কান্নার রোল ফেলেছিল। তাদের বর্বরতায় মানুষের সাথে বাকহীন শিয়ালও আর্তনাদ তুলেছিল। বাঙালির রক্তে হলি খেলে, ধ্বংসযজ্ঞের সর্বোচ্চ নজির স্থাপন করার ফলে লাল সূর্যের মতো স্বাধীনতার উদয় হয়েছে। পাকিস্তানি সেনাদের ধ্বংসযজ্ঞের এমন উপস্থাপনাই 'কাকতাড়ুয়া' উপন্যাসে প্রতিফলিত হয়েছে। বুধার গ্রামে মিলিটারিরা জিপে করে এসে পুরো গ্রামের ওপর বর্বরোচিত হামলা চালায় । তাদের হাত থেকে কেউ বাঁচতে পারেনি। উদ্দীপকের প্রথমাংশে 'কাকতাড়ুয়া' উপন্যাসে বর্ণিত, ধ্বংসযজ্ঞের চিত্র প্রতিফলিত হয়েছে।"
        },
        {
          "label": "ঘ",
          "question": "উদ্দীপকের শেষ দুই চরণের ভাবধারা 'কাকতাড়ুয়া' উপন্যাসের বুধার চেতনারই বহিঃপ্রকাশ!” উক্তিটির যথার্থতা নিরূপণ করো ।",
          "explanation": "উদ্দীপকের শেষ দুই চরণের ভাবধারা 'কাকতাড়ুয়া' উপন্যাসের বুধার বিপ্লবী চেতনারই বহিঃপ্রকাশ । দেশপ্রেম থেকেই উদ্ভূত হয় স্বাধীন হওয়ার চেতনা। শোষণ-নির্যাতনের বিরুদ্ধে ফুসে উঠে শত্রু বিতাড়নের প্রতিশোধস্পৃহা জ্বলে বুকের ভেতর। বাঙালির চিত্তে' এমন বিদ্রোহী চেতনা সদা বিদ্যমান। 'কাকতাড়ুয়া' উপন্যাসের বুধার মধ্যে এমন চেতনার জাগরণ লক্ষ করা যায় । উদ্দীপকের শেষ দুই চরণে ধরা পড়েছে দেশের শত্রুর বিরুদ্ধে রুখে দাঁড়াবার প্রেরণা। শত নির্যাতন সয়ে আত্মদানের মাধ্যমে বাঙালি তার অধিকার আদায় করেছে। হত্যা, নিষ্ঠুরতা, পৈশাচিকতা কোনো কিছুই তাদের দমিয়ে রাখতে পারেনি। জীবন দিয়ে একটি লাল পতাকা অর্জন করেছে বিপ্লবী এ জাতি। স্বাধীনতা ছিনিয়ে এনে প্রমাণ করেছে, তারা জীবন ত্যাগ করতে জানে, স্বাধীনতা নয় । ‘কাকতাড়ুয়া’ উপন্যাসের বুধার মানসপটে উদ্দীপকের কবির চেতনায় বিপ্লবী ও প্রতিশোধপরায়ণ মনোভাব বিদ্যমান। নিঃস্ব বুধার চিত্তে স্বজন হারানোর আক্ষেপ নেই। কিন্তু দেশের মানুষের ওপর মিলিটারির নির্যাতনের ক্ষোভ তাকে দারুণভাবে নাড়া দেয়। সে শত্রুকে এমনি এমনি ছেড়ে দেবে না বলে প্রতিজ্ঞা করে। কারণ, মিলিটারিরা মানুষ মেরে গ্রামে গণকবর বানিয়েছে, লোকজনকে ঘরবাড়ি ছাড়তে বাধ্য করেছে, অনেক মায়ের বুক শূন্য করেছে। তাই সে তাদের উচিত পাওনা বুঝিয়ে দেবে বলে শপথ করে। বুধার এমন বিপ্লবী চেতনাই উদ্দীপকের লাল সূর্যের স্বাধীন পতাকাকে উড্ডীন করেছে।"
        }
      ]
    },
    {
      "number": "10",
      "uddipok": "উদ্দীপক-১: \"গ্রামের লোক আচ্ছে বোকা টাকা দিয়ে খাচ্ছে ধোঁকা মোরগ ছাগল দিচ্ছে খোকা আন্ত ছাগল জবাই করে খাচ্ছে পীর পেট ভরে । \" উদ্দীপক-২: “এভাবে চলতে নেই ওভাবে চলতে নেই, এটা বলতে নেই, ওটা করতে নেই । ব্যাস অনেক হয়েছে এভাবে আর মেয়েদের দমিয়ে রাখা যায় না।'",
      "tag": "BB 23",
      "sub_questions": [
        {
          "label": "ক",
          "question": "মানুষ কী দিয়ে সব বিচার করে ?",
          "explanation": "মানুষ সময়ের দীর্ঘতা দিয়ে সব বিচার করে।"
        },
        {
          "label": "খ",
          "question": "পীরের ছায়ায় বাস করার সৌভাগ্য ক'জনের হয়।' বলতে কী বোঝানো হয়েছে?",
          "explanation": "প্রশ্নোক্ত কথাটির মাধ্যমে পীরের প্রতি খোদেজার অন্ধবিশ্বাস ও দৃষ্টিভঙ্গিকে বোঝানো হয়েছে । ‘বহিপীর' নাটকে বর্ণিত খোদেজা বেগম অত্যন্ত পীরভক্ত। তিনি মনে করেন পীরের সান্নিধ্যে থাকতে পারা খুবই সৌভাগ্যের ব্যাপার। আর যদি কেউ পীরকে স্বামী হিসেবে পায়, তবে সেটা আরও বড়ো ব্যাপার। অথচ তাহেরা বহিপীরকে স্বামী হিসেবে পেয়েও সংসার করতে অনিচ্ছুক। এ কারণে খোদেজা বেগম তাহেরাকে ভর্ৎসনা করে প্রশ্নোক্ত কথাটি বলেন ।"
        },
        {
          "label": "গ",
          "question": "উদ্দীপক-১ এর সঙ্গে “বহিপীর” নাটকের সাদৃশ্যপূর্ণ দিকটি বিশ্লেষণ করো।",
          "explanation": "উদ্দীপক-১ এর সঙ্গে 'বহিপীর' নাটকের কুসংস্কারাচ্ছন্ন অন্ধবিশ্বাসী সমাজব্যবস্থার দিকটি সাদৃশ্যপূর্ণ । ‘বহিপীর' নাটকের সমাজব্যবস্থায় মানুষকে অজ্ঞতাবশত বহিপীরের প্রতি ভক্তি প্রদর্শন করতে দেখা যায়। অন্ধবিশ্বাসী সহজ-সরল মানুষেরা মনে করে পিরকে দান-সদকা দিয়ে খুশি করলে তাদের কল্যাণ হবে। তাই তারা নিজেদের ক্ষতির কথা না ভেবেও পীরের সন্তুষ্টির দিকে নজর দেয়। সেই সুযোগে ধর্মব্যবসায়ী পীরও দান-দক্ষিণা পেয়ে ফুলে-ফেঁপে প্রতিষ্ঠিত হতে থাকে । উদ্দীপক-১ এ গ্রামের বোকা মানুষদের স্বরূপ উন্মোচন করা হয়েছে। তারা সহজ-সরল মনে পীরকে টাকা দিয়ে ধোঁকা খায়। মোরগ, ছাগল দিয়ে পীরের আনুকূল্য পেতে ব্যস্ত থাকে। সুযোগ বুঝে পীরও পেট ভরে জবাই করা আস্ত ছাগল খায়। ‘বহিপীর' নাটকের সমাজব্যবস্থায় উদ্দীপকের এমন বর্ণনা খুবই সামঞ্জস্যপূর্ণ। সেখানে বহিপীরকে মুরিদেরা দান, মানত দিয়ে তুষ্ট রাখে। দিন দিন সে বিত্তবান ও ক্ষমতাশালী হয়ে ওঠে। তখন মুরিদদের ওপর তার কর্তৃত্ব আরও প্রবল হতে থাকে। সমাজের ধর্মভীরু অন্ধবিশ্বাসী মানুষের কারণেই এই পিরেরা এমন হয় ।"
        },
        {
          "label": "ঘ",
          "question": "“উদ্দীপক-২ এর ভাবার্থ 'বহিপীর' নাটকের তাহেরার মাঝে খুঁজে পাওয়া যায়।”— উত্তরের সপক্ষে তোমার যুক্তি দাও ।",
          "explanation": "উদ্দীপক-২ এর মধ্যে যে ভাবার্থ প্রকাশ করা হয়েছে, তা 'বহিপীর' নাটকের তাহেরার চরিত্রে প্রতিফলিত হয়েছে। প্রথম উদ্দীপকটি সমাজের কুসংস্কার এবং ধর্মীয় প্রতিষ্ঠানের অপব্যবহারকে তুলে ধরেছে, যেখানে ধনী বা প্রভাবশালী ব্যক্তিরা সাধারণ মানুষের অবস্থা কাজে লাগিয়ে তাদের ঠকাচ্ছে। কিন্তু দ্বিতীয় উদ্দীপকে যে বক্তব্য রয়েছে, তা মূলত নারীর স্বাধীনতার প্রতি আহ্বান এবং সমাজের চাপের বিরুদ্ধে প্রতিবাদকে তুলে ধরে, যা 'বহিপীর' নাটকের তাহেরার চরিত্রের সাথে সঙ্গতিপূর্ণ। 'বহিপীর' নাটকে তাহেরা একটি প্রতিবাদী চরিত্র হিসেবে উঠে আসে, যে সমাজের পুরনো নিয়ম-নীতি, কুসংস্কার, এবং নারী স্বাধীনতা সম্পর্কে সংশয় প্রকাশ করে এবং তার জীবনের পথ নিজেই নির্ধারণ করতে চায়। সে সামাজিক দৃষ্টিভঙ্গি ও রীতিনীতি থেকে বেরিয়ে এসে নিজের অধিকারের জন্য সংগ্রাম করে, বিশেষত নিজের পড়াশোনা এবং আত্মনির্ভরতার পক্ষে। তাহেরা যে সামাজিক বাঁধা ও পুরুষতান্ত্রিক চাপের বিরুদ্ধে দাঁড়িয়ে নিজের অবস্থান প্রতিষ্ঠা করতে চায়, এটি উদ্দীপক-২ এর ভাবার্থের সাথে মিলে যায়। \"এভাবে আর মেয়েদের দমিয়ে রাখা যায় না\"—এই অংশটি তাহেরার অবস্থানের সাথে সঠিকভাবে সংযুক্ত। তাহেরা তার ব্যক্তিগত জীবনে এবং সামাজিক অবস্থানে পরিবর্তন আনতে চায়, এবং সে আর চুপ করে থাকবে না। তিনি তার অধিকারকে সামনে রেখে আত্মনির্ভরশীল হতে চান, যা নাটকের সমগ্র মূল ভাবের সাথে সঙ্গতিপূর্ণ। এর মাধ্যমে তিনি নারীদের স্বাধীনতার পক্ষে দৃঢ় অবস্থান নেন, যা উদ্দীপক-২ তে বর্ণিত বিষয়টির প্রতিফলন। এভাবে, উদ্দীপক-২ এর ভাবার্থ ও তাহেরার চরিত্রের মধ্যে একটি সুস্পষ্ট সংযোগ রয়েছে, যেখানে সমাজের নির্দিষ্ট নিয়ম-নীতি ও পুরনো ভ্রান্ত ধারণার বিরুদ্ধে তাহেরার প্রতিবাদ স্পষ্ট হয়ে উঠে।"
        }
      ]
    },
    {
      "number": "11",
      "uddipok": "অভির হাতে ডিএসএলআর ক্যামেরা, মাথায় ক্যাপ পরে রহিম আলীর কাছে যায়। “ও রহিম মিয়া মেয়েকে বিয়ে দিচ্ছো, মেয়ের বয়স কত বলো।” আপনারা কারা? আমরা মিডিয়ার লোক, সব রেকর্ড করে খবরে দেখাবো, পুলিশকে সব দেব। করিমন বলে ওঠে, “আমি বিয়ে করব না। আপনারা আমাকে বাঁচান।” রহিম বলে, 'বাবা আমি গরিব মানুষ। আমি না বুঝে এ কাজ করছিলাম। এখন বুঝতে পেরেছি। করিমনের অসম বিয়ে ভেঙে যায়। অভিরা চলে যায়।",
      "tag": "BB 23",
      "sub_questions": [
        {
          "label": "ক",
          "question": "এ ঘরে জোঁকের মতো লেগে আছে কে?",
          "explanation": "এ ঘরে জোঁকের মতো লেগে আছে হাশেম আলি ।"
        },
        {
          "label": "খ",
          "question": "“তাহারা তাহাদের নতুন জীবনের পথে যাইতেছে।”— বহিপীর এ কথা কেন বলেছে— ব্যাখ্যা করো।",
          "explanation": "পরিস্থিতি মেনে নেওয়ার ইতিবাচক মানসিকতার জন্যই বহিপীর এই উক্তিটি করেছে। ‘বহিপীর' নাটকে দেখা যায়, হাশেম আলি তাহেরাকে নিয়ে ঘর বাঁধার স্বপ্নে বজরা থেকে পালিয়ে যায় । এভাবে চলে যাওয়াকে হাশেমের মা-বাবা ভালোভাবে নেয়নি । তাহেরাকে বশে আনার জন্য বহিপীর ইতঃপূর্বে নানা কৌশল করে শেষে পুলিশের ভয় দেখালেও শেষ পর্যন্ত হাশেম তাহেরার হাত ধরে চলে যায়। তারপর বহিপীর শান্তভাব ধারণ করে এবং বিষয়টি স্বাভাবিক হিসেবে মেনে নেওয়ার ইতিবাচক মানসিকতা তার মধ্যে সৃষ্টি হয় । কিন্তু তার এই ইতিবাচক মনোভাবের অন্তরালে ছিল তার অসহায়ত্ব।"
        },
        {
          "label": "গ",
          "question": "উদ্দীপকের করিমন 'বহিপীর' নাটকের কোন চরিত্রকে নির্দেশ করে ব্যাখ্যা করো।",
          "explanation": "উদ্দীপকের করিমন ‘বহিপীর' নাটকের প্রতিবাদী নারী চরিত্র তাহেরাকে নির্দেশ করে । মেয়েরা নিজের অধিকার রক্ষায় সচেতন হলে কেউ তাদের ওপর অন্যায় সিদ্ধান্ত চাপাতে পারবে না। যারাই এমন সচেতন হয়ে অধিকার আদায়ে সোচ্চার হয়েছে, তারাই সফলতা পেয়েছে। ভয় পেলে সেটা সম্ভব হতো না । ‘বহিপীর' নাটকের তাহেরা একজন অসাধারণ বালিকা। তার ঘরের সৎ মা ও বাবা তাকে বিয়ে দেয় বুড়ো বহিপীরের সাথে। মেয়ের জীবনের প্রতি তাদের কোনো দায়বদ্ধতা নেই; আছে পীরকে খুশি করার কুসংস্কারচ্ছন্ন মানসিকতা। কিন্তু জীবনধর্মের বলিষ্ঠতার কারণে তাহেরা এই অসম বিয়ে মেনে নেয় না। প্রতিবাদে ঘর ছেড়ে পালায়। সে নতুন জীবনের পথে পা বাড়ায়। সে একজন প্রতিবাদী সাহসী নারী। উদ্দীপকের করিমনকেও তার বাবা মেয়ের অমতে বিয়ে দিতে চায়। কিন্তু মিডিয়ার লোক পরিচয়ে অভি আসলে কিশোরী করিমন সাহসী ভূমিকায় অবতীর্ণ হয় । সে সাফ জানায়, এ বিয়েতে তার মত নেই । তার এমন বলিষ্ঠ উচ্চারণে তার বাবা বিয়ের সিদ্ধান্ত থেকে সরে আসেন। অধিকার আদায়ে করিমনের এমন অনড় অবস্থান তাকে প্রকারান্তরে ‘বহিপীর' নাটকের তাহেরার প্রতিনিধি করে তুলেছে।"
        },
        {
          "label": "ঘ",
          "question": "উদ্দীপকের অভি এবং 'বহিপীর' নাটকের হাশেম উভয়ের চিন্তা চেতনা একই ধারায় উৎসারিত— উক্তিটির যথার্থতা নিরূপণ করো ।",
          "explanation": "উদ্দীপক-২ এর নারী জাগরণের ভাবার্থ ‘বহিপীর' নাটকের তাহেরার প্রতিবাদী চরিত্রের মাঝে খুঁজে পাওয়া যায় । সমাজের কঠিন বাস্তবতায় বাঙালি নারীরা পরিবারের সিদ্ধান্তের বাইরে যেতে পারে না। তবে সবার ক্ষেত্রে এমনটি ঘটে না। কিছু কিছু নারী তার অধিকার ও স্বকীয়তা রক্ষায় দৃঢ় ও প্রতিবাদী হয়। ‘বহিপীর' নাটকের তাহেরা তেমনই একজন প্রতিবাদী চরিত্র। উদ্দীপকে নারীদের সচেতন হয়ে ওঠার বিষয়টি ফুটে উঠেছে। আমাদের পুরুষতান্ত্রিক সমাজব্যবস্থায় নারীদের দমিয়ে রাখার চেষ্টা করা হয়। তাদের চলাফেরা, ওঠাবসা, কথাবার্তায় এক ধরনের 'না' শব্দ অঘোষিত আইন হয়ে থাকে। তবে সে সময়ের পরিবর্তন হয়েছে। নারীরা এখন তাদের অধিকার আদায়ে সোচ্চার হতে শিখেছে । ফলে তাদের আর দমিয়ে রাখা যাবে না । ‘বহিপীর' নাটকের তাহেরাকেও তার পীরভক্ত বাবা ও সৎ মা বহিপীরের সঙ্গে বিয়ে দেয়। তাহেরার মতামতের তোয়াক্কা না করে বয়স্ক পীরের সঙ্গে জোর করে বিয়ে দেওয়া হয়। এই অন্যায় অসম বিয়ে অমান্য করে তাহেরা বাড়ি থেকে পালিয়ে যায়। শহরগামী হাতেম আলির বজরায় আশ্ৰয় নিলে সেখানেও বহিপীরের কবলে পড়ে তাহেরা। কিন্তু সে ছিল জীবন সচেতন, অধিকার সচেতন, আত্মপ্রত্যয়ী, দৃঢ়চেতা ও প্রতিবাদী নারী । তাই বহিপীরের কোনো কূটকৌশলের কাছে সে নত হয়নি। হাতেম আলি, খোদেজা ও বহিপীরের সকল প্রচেষ্টা তার কাছে ব্যর্থ হয়। সে প্রয়োজনে নদীতে ঝাঁপ দিয়ে আত্মবিসর্জন দেবে, তবুও বহিপীরের সাথে যাবে না বলে সাফ জানিয়ে দেয়। হাতেম আলির প্রতি মানবিকতা প্রদর্শনে বহিপীরের সাথে যেতে রাজি হলেও পরক্ষণে হাশেমের হাত ধরে সে পালিয়ে যায় । এভাবে বহিপীরের কাছ থেকে তাহেরা নিজেকে রক্ষা করে । প্রতিবাদী হয়ে সে তার অধিকার রক্ষা করে। এ যেন উদ্দীপক-২ এর নারী জাগরণের ভাবার্থেরই ফল ।"
        }
      ]
    }
  ]
}