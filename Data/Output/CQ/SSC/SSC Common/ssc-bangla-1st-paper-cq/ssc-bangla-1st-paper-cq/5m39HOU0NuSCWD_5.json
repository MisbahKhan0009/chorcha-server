{
  "title": "ঢাকা বোর্ড ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "‘বিশ্বকাপ ফুটবল' ২০২২-এর উদবোধনী আসর অনুষ্ঠিত হয় কাতারের আলবাইত স্টেডিয়ামে। মঞ্চে আসেন দুহাতে ভর দিয়ে চলা বিশ বছরের যুবক গানিম আল মুফতাহ। গানিমের সুললিত কণ্ঠে কোরআন তিলাওয়াতের মাধ্যমে জমকালো আসর শুরু হয়। কে এই গানিম? জন্মগতভাবেই তাঁর দুটি পা নেই । এজন্য শিশুকাল থেকে তাঁকে পদে পদে সামাজিক বঞ্চনার শিকার হতে হয়েছে। তবে তাঁর মা-বাবা দুজন দুটি পা হয়ে সন্তানের সঙ্গে থেকেছেন, প্রেরণা জুগিয়েছেন। তাই তো তিনি বিশ্বের দরবারে একজন মোটিভেশনাল স্পিকার হিসেবে পরিচিতি লাভ করেছেন।",
      "tag": "DB 24",
      "sub_questions": [
        {
          "label": "ক",
          "question": "‘বাঁখারি' অর্থ কী?",
          "explanation": "‘বাঁখারি’ অর্থ কাঁধের দুদিকে দুপ্রান্তে ঝুলিয়ে বোঝা বহনের বাঁশের ফালি।"
        },
        {
          "label": "খ",
          "question": "সুভার সমস্ত হৃদয় অশ্রুবাষ্পে ভরে গেল কেন? বুঝিয়ে লেখো ।",
          "explanation": "সুভার পিতা বাণীকণ্ঠ সুভাকে নিয়ে বিদেশযাত্রার পরিকল্পনা গ্রহণ করায় অজানা আশঙ্কায় সুভার সমস্ত হৃদয় অশ্রুবাষ্পে ভরে যায়। সুভা বাক্‌প্রতিবন্ধী হওয়ায় তার মা ও আশপাশের প্রায় সকলেই তাকে উপেক্ষা-অবহেলা করে। তার বড়ো দুই বোনের বিয়ে হয়ে গেলেও তার বিয়ের ব্যবস্থা করা যায়নি। এ নিয়ে গ্রামে লোকজন নানা রকম নেতিবাচক কথাবার্তা বলতে শুরু করে। অনেকটা বাধ্য হয়েই সুভার বাবা বাণীকণ্ঠ বিদেশযাত্রার আয়োজন করেন। অর্থাৎ কলকাতায় নিয়ে সুভার বিয়ের বন্দোবস্ত করতে উদ্যোগী হন তিনি। সুভা বিষয়টি বুঝতে পারেন এবং চিরচেনা প্রকৃতি ছেড়ে যাওয়ার আশঙ্কায় শোকার্ত হয়। এর ফলে সুভার সমস্ত হৃদয় অশ্রুবাষ্পে ভরে যায় ।"
        },
        {
          "label": "গ",
          "question": "উদ্দীপকে গানিম 'সুভা' গল্পের সুভার সঙ্গে যে দিক থেকে সাদৃশ্যপূর্ণ তা ব্যাখ্যা করো।",
          "explanation": "শারীরিক প্রতিবন্ধকতা এবং এ কারণে সামাজিক বঞ্চনার শিকার হওয়ার দিক থেকে উদ্দীপকের গানিম 'সুভা' গল্পের সুভার সঙ্গে সাদৃশ্যপূর্ণ । 'সুভা' গল্পে সুভা একজন বাক্প্রতিবন্ধী কিশোরী। এক বাবা ছাড়া আশপাশের সকলেই তাকে উপহাস-তাচ্ছিল্য করে থাকে। তার মা তাকে গর্ভের কলঙ্ক জ্ঞান করে দূরে সরিয়ে রাখেন। অনেকেই তার সামনেই তার ভবিষ্যৎ নিয়ে নানা রকম কথাবার্তা বলে। ফলে সে সাধারণের নজর এড়িয়ে চলতে তৎপর হয়। প্রকৃতির কোলে আশ্রয় খুঁজে নেয় সে । গোরু-ছাগলের মতো অবলা প্রাণীর সাথে সখ্য গড়ে তোলে সে। উদ্দীপকে ২০২২ সালের ফুটবল বিশ্বকাপের উদ্বোধনী অনুষ্ঠানে কোরআন তিলাওয়াত করা গানিম নামের একজন যুবকের কথা বলা হয়েছে। তিনি সুললিত কণ্ঠের অধিকারী হলেও তাঁর দুটি পা নেই; তিনি জন্মগতভাবেই প্রতিবন্ধিতার শিকার। প্রতিবন্ধিতার জন্য তিনি পদে-পদে সামাজিক বঞ্চনার শিকারও হয়েছেন। এসব বিবেচনায় তাঁর সাথে 'সুভা' গল্পের সভা চরিত্রের সাদৃশ্য লক্ষ করা যায়। কেননা, সুভাও একজন প্রতিবন্ধী এবং সমাজের লোকজনের দ্বারা সামাজিকভাবে তুচ্ছতাচ্ছিল্যের শিকার।"
        },
        {
          "label": "ঘ",
          "question": "“উদ্দীপকের গানিমের মতো প্রেরণা পেলে 'সুভা' গল্পের সুভার অবস্থারও পরিবর্তন হতো।\"- মন্তব্যটি বিচার করো ।",
          "explanation": "একমাত্র পিতা বাণীকণ্ঠ ছাড়া বাকি সকলের কাছে উপহাস-বিদ্রুপ ও তাচ্ছিল্য পাওয়া, সুভা একটু প্রেরণা ও সহযোগিতা পেলে উদ্দীপকের গানিমের মতো নিজেকে মেলে ধরতে পারত । সুভা বাক্‌প্রতিবন্ধী কিশোরী হওয়ায় প্রায় সকলের কাছ থেকেই তুচ্ছতাচ্ছিল্যের শিকার হয়। তার গর্ভধারিণী মা তাকে গর্ভের কলঙ্ক মনে করে দূরে সরিয়ে দেন। পাড়া-প্রতিবেশী তার সামনেই তাকে নিয়ে নানা রকম নেতিবাচক মন্তব্য করে। ফলে সে সাধারণের চোখ এড়িয়ে প্রকৃতির কোলে আশ্রয় নেয় । উদ্দীপকের গানিম সুললিত কণ্ঠের অধিকারী হলেও তিনি জন্ম থেকেই প্রতিবন্ধিতার শিকার। কেননা, তাঁর দুটি পা নেই। এ কারণে তাঁকে নানা রকম সামাজিক বঞ্চনা সইতে হয়েছে। তবে মা-বাবার সবসময় পাশে থেকে প্রেরণা জোগানোর ফলে তিনি সাফল্য পেয়েছেন । গানিমের মতো ‘সুভা' গল্পের সুভাও প্রতিবন্ধী এবং একইভাবে সামাজিক বঞ্চনার শিকার। তবে তার চরিত্রে স্বাভাবিক বিকাশ লক্ষ করা যায়। উদ্দীপকের গানিম ও ‘সুভা' গল্পের সুভা উভয়েই প্রতিবন্ধিতার শিকার হলেও গানিম যেখানে মা-বাবার পূর্ণ সমর্থন ও সহযোগিতা পেয়েছে, সুভা তা পায়নি । ফলে গানিম প্রতিকূলতা কাটিয়ে এগিয়ে যেতে পারলেও সুভার ক্ষেত্রে তেমনটি ঘটেনি। তাই আমরা বলতে পারি যে, উদ্দীপকের গানিমের মতো প্রেরণা ও সহযোগিতা পেলে 'সুভা' গল্পের সুভার অবস্থারও পরিবর্তন হতো ।"
        }
      ]
    },
    {
      "number": "2",
      "uddipok": "(i) ভোরবেলা শুরু কাজ শেষ হয় রাতে প্রতিদিন এই নিয়ম ছাড় নেই তাতে । নুন থেকে চুন হলে চলে রাগ-ঝাল তবু ছিন্ন করতে পারে না এই মায়াজাল । (ii) শিমুল গাছের চারা উপড়ে ফেললে বলাই ফুঁপিয়ে কেঁদেছিল। আবার কেউ ঢিল দিয়ে আমলকি পাড়লে সে কষ্ট পেয়েছে।",
      "tag": "DB 24",
      "sub_questions": [
        {
          "label": "ক",
          "question": "নির্মের হাওয়া ভালো, থাক, কেটো না।'- কারা বলে?",
          "explanation": "'নিমের হাওয়া ভালো, থাক্, কেটো না।'— এ কথা বলে বিজ্ঞরা।"
        },
        {
          "label": "খ",
          "question": "‘একঝাঁক নক্ষত্র নেমে এসেছে যেন নীল আকাশ থেকে সবুজ সায়রে’– বুঝিয়ে লেখো ।",
          "explanation": "‘একঝাঁক নক্ষত্র নেমে এসেছে যেন নীল আকাশ থেকে সবুজ সায়রে’- নিমগাছের ফুলের সৌন্দর্যকে বুঝিয়েছেন । বনফুল রচিত ‘নিমগাছ' গল্পে বর্ণিত উপকারী বৃক্ষ নিমগাছের উপকারিতা সবাই গ্রহণ করে কিন্তু নিমগাছকে কেউ যত্ন করে না । দীর্ঘদিন অবহেলায় থাকার পর একদিন এক কবি আসেন এবং নিমগাছের প্রশংসা করে নিমগাছের ফুলগুলোকে একঝাঁক নক্ষত্রের সঙ্গে তুলনা করেন। প্রশংসাবাণী উচ্চারণ করতে গিয়ে কবি নিমগাছের ফুলগুলোকে একঝাঁক নক্ষত্রের সঙ্গে তুলনা করে প্রশ্নোক্ত উক্তিটি করেছেন ।"
        },
        {
          "label": "গ",
          "question": "উদ্দীপক (i)-এ 'নিমগাছ' গল্পের যে দিক ফুটে উঠেছে তা ব্যাখ্যা করো ।",
          "explanation": "পরিবারে অবিরাম কাজ করে যাওয়ার পরও প্রতিদানে অনাদর জোটার দিকটি উদ্দীপক (i)-এ ফুটে উঠেছে । ‘নিমগাছ’ গল্পে নিমগাছ প্রতীকের আড়ালে আমাদের সংসারে গৃহবধূদের অপরিসীম অবদানের কথা তুলে ধরা হয়েছে। লক্ষ্মীরউ চরিত্রটি তাই এ দেশের প্রতিটি গৃহকোণে সারাদিন নানাবিধ কাজে ব্যস্ত গৃহবধূদের আদর্শ চরিত্র। তারা পরিবারের সবার জন্য অক্লান্ত পরিশ্রম করে । তবে অধিকাংশ ক্ষেত্রেই পরিবারে যথাযথ মূল্যায়ন পায় না । উদ্দীপকের কবিতাংশে জনৈক গৃহকর্মীর জীবনবাস্তবতা তুলে ধরা হয়েছে। প্রতিদিন ভোর হতে রাত হওয়া অবধি তার কাজ অবিরাম চলতেই থাকে। আর এটিই যেন নিয়ম। এ নিয়মের ব্যত্যয় ঘটলে অর্থাৎ পান থেকে চুন খসলেই তার উপর রাগ-ঝাল নেমে আসে। তবুও সে সংসারেই থেকে যায়। উক্ত গৃহকর্মীর জীবনবাস্তবতা আমরা ‘নিমগাছ' গল্পের লক্ষ্মীবউয়ের সারা দিন কাজ করেও যথাযথ মূল্যায়ন না পাওয়ার মধ্যে দেখতে পাই ।"
        },
        {
          "label": "ঘ",
          "question": "“উদ্দীপক (ii)-এর বলাই যেন 'নিমগাছ' গল্পের কবির প্রতিরূপ”— মূল্যায়ন করো।",
          "explanation": "গাছের প্রতি অকৃত্রিম ভালোবাসা বিবেচনায় বলা যায় যে, “উদ্দীপক (ii)-এর বলাই যেন ‘নিমগাছ' গল্পের কবির প্রতিরূপ।” ‘নিমগাছ' গল্পে নিমগাছের নানারকম ঔষধি গুণের কথা বর্ণিত হয়েছে। নানারকম রোগ-ব্যাধিতে এ গাছ ব্যবহৃত হয় বলে বিজ্ঞরা এর প্রশংসা করেন। তবে কেউ এ গাছের যত্ন নেয় না। একদিন জনৈক আগন্তুক এসে গাছটির সৌন্দর্যে মগ্ন হন। তার মুগ্ধতাপূর্ণ মন্তব্যে নিমগাছেরও মনে হয় যে, তার সাথে চলে যায়। লেখক লোকটিকে কবি বলে অভিহিত করেছেন। উদ্ভিদপ্রেমী লোকটিই শুধু গাছের যথাযথ মর্যাদা দিয়েছেন । উদ্দীপকের বলাই একজন উদ্ভিদপ্রেমী। কোনো গাছের কষ্টই সে সহ্য করতে পারে না । শিমুল গাছের চারা উপড়ে ফেললে সে কেঁদে ফেলেছিল আবার কেউ ঢিল দিয়ে আমলকী পাড়লে সে কষ্ট পেয়েছে। গাছের প্রতি সংবেদনশীলতা কিছুটা ভিন্নভাবে আমরা দেখতে পাই ‘নিমগাছ' গল্পের ‘কবি' চরিত্রের মধ্যে। গল্পের সবাই যেখানে নিমগাছের উপকার গ্রহণ করলেও গাছ নিয়ে ভাবে না, সেখানে তিনি গাছের সৌন্দর্যে মুগ্ধ হন। উদ্দীপকের বলাই এবং 'নিমগাছ' গল্পের কবি উভয়েই উদ্ভিদপ্রেমী হওয়ায় উদ্ভিদের ভালোমন্দ বিষয়ে সচেতন। একজন যেখানে গাছের স্বাভাবিক সৌন্দর্যে বিমোহিত, অন্যজন তখন গাছের কষ্টে দুঃখভারাক্রান্ত। উভয়েই সমাজের আর দশজনের মতো শুধু গাছের উপকার নিতে ব্যস্ত নয় বরং গাছের প্রতি সংবেদনশীল। তাই আমরা বলতে পারি যে, আলোচ্য মন্তব্যটি যথার্থ ।"
        }
      ]
    },
    {
      "number": "3",
      "uddipok": "পেশাজীবী দম্পতির একমাত্র সন্তান মাহিম। মায়ের ইচ্ছা সে একজন সফল প্রকৌশলী হবে। তাই মা সাবরিনা সিলেবাস-বহির্ভূত কোনো বই পড়তে দেখলে অত্যন্ত বিরক্ত হন। তবে বাবা সাইফুল সাহেব পাঠ্যপুস্তকের পাশাপাশি বিভিন্ন ধরনের বই পড়তে উদ্বুদ্ধ করেন। বাবার এমন অনুপ্রেরণায় মাহিম যেমন সহজেই বুয়েটে চান্স পায় তেমনি শুভ্র চিন্তা-চেতনায়ও সে হয়ে ওঠে সমৃদ্ধ।",
      "tag": "DB 24",
      "sub_questions": [
        {
          "label": "ক",
          "question": "সাহিত্যচর্চার আনন্দ থেকে বঞ্চিত হওয়ার অর্থ কী?",
          "explanation": "সাহিত্যচর্চার আনন্দ থেকে বঞ্চিত হওয়ার অর্থ হলো, জাতির জীবনীশক্তির হ্রাস পাওয়া ।"
        },
        {
          "label": "খ",
          "question": "বিদ্যার সাধনা শিষ্যকে নিজে অর্জন করতে হয়'— বলতে কী বোঝানো হয়েছে?",
          "explanation": "জ্ঞান বা বিদ্যা গ্রহণসাপেক্ষ বিধায় ‘বিদ্যার সাধনা শিষ্যকে নিজে অর্জন করতে হয়। 'বই পড়া' প্রবন্ধে লেখক জ্ঞান বা বিদ্যার সাধনা সম্পর্কে মতামত ব্যক্ত করেছেন । আমাদের সমাজে একটি ধারণা আছে যে, বিদ্যার সাধনা গুরুর উপর নির্ভর করে। কিন্তু লেখক এ মতের বিরোধী। কেননা, তিনি মনে করেন জ্ঞান বা বিদ্যা গ্রহণসাপেক্ষ। ফলে জ্ঞানের সাধনায় গুরু বা শিক্ষক পথপ্রদর্শক হিসেবে কাজ করবেন মাত্র, আসল কাজ শিষ্যকেই করতে হবে। শিষ্য শিক্ষা গ্রহণ করতে তৎপর হলে তবেই যথাযথ শিক্ষা বা বিদ্যা অর্জন সম্ভব এটি বোঝাতেই লেখক আলোচ্য মন্তব্য করেছেন ।"
        },
        {
          "label": "গ",
          "question": "উদ্দীপকের সাইফুল সাহেবের মধ্যে ‘বই পড়া' প্রবন্ধের যে দিকটি ফুটে উঠেছে তা ব্যাখ্যা করো ।",
          "explanation": "উদ্দীপকের সাইফুল সাহেবের মধ্যে “বই পড়া' প্রবন্ধের যে দিকটি প্রকাশিত হয়েছে, তা হলো বই পড়ার মাধ্যমে প্রকৃত জ্ঞানার্জনে উদ্বুদ্ধ করা। ‘বই পড়া' প্রবন্ধে লেখক জাতিকে বই পড়ায় উৎসাহিত করতে প্রয়াসী হয়েছেন। তাঁর মতে, প্রকৃত শিক্ষা অর্জন করতে হলে প্রচুর পরিমাণে বই পড়ার কোনো বিকল্প নেই। তাই শুধু স্কুল-কলেজের পাঠ্য হিসেবে নির্ধারিত কিছু বই পড়ার মাধ্যমেই জ্ঞানার্জন সম্ভব নয়। প্রকৃত শিক্ষা লাভ করতে হলে লাইব্রেরিতে গিয়ে স্বীয় রুচি অনুসারে বিভিন্ন বই পড়ার কোনো বিকল্প নেই। শুধু সিলেবাস-নির্ভর লেখাপড়া শিক্ষার্থীর স্বকীয়তা নষ্ট করে দেয়। উদ্দীপকের সাইফুল সাহেবের স্ত্রী ছেলে মাহিমকে নিয়ে বড়ো স্বপ্ন দেখেন । তিনি ছেলের বড়ো হওয়ার স্বপ্ন বাস্তবায়নে খুব সতর্ক বিধায় তাকে সিলেবাস-বহির্ভূত কোনো বই পড়তে দেন না। তবে সাইফুল সাহেব তার ছেলেকে পাঠ্যবই-বহির্ভূত বিভিন্ন বই পড়তে উদ্বুদ্ধ করেন। সাইফুল সাহেবের এহেন প্রচেষ্টা ‘বই পড়া' প্রবন্ধের লেখকের ভাবনাকেই প্রতিফলিত করে। কেননা, লেখকও মনে করেন যে, প্রচুর পরিমাণে বই পড়ার মাধ্যমেই প্রকৃত জ্ঞানার্জন সম্ভব ।"
        },
        {
          "label": "ঘ",
          "question": "‘প্রগতিশীল জগতের সাথে তাল মিলিয়ে চলতে উদ্দীপকের মাহিমের শুভ্র চিন্তা সমর্থনযোগ্য – মন্তব্যটি ‘বই পড়া' প্রবন্ধের আলোকে বিশ্লেষণ করো ।",
          "explanation": "প্রগতিশীল জগতের সঙ্গে তাল মিলিয়ে চলার জন্য সাহিত্যচর্চা তথা জ্ঞানচর্চা বা আত্মিক মুক্তির প্রয়োজনীয়তা অপরিসীম বিবেচনায় আলোচ্য মন্তব্যটি যথার্থ । ‘বই পড়া' প্রবন্ধের লেখক বই পড়ার প্রতি গুরুত্বারোপ করেছেন । শুধু আর্থিক লাভের কথা চিন্তা করাকে জাতিগত দীনতা হিসেবে চিহ্নিত করেছেন তিনি। উদাহরণস্বরূপ তিনি দেখিয়েছেন যে, পৃথিবীর উন্নত জাতি সকল নিরবচ্ছিন্ন জ্ঞানসাধনার দ্বারাই উন্নতি লাভ করেছে। তাই প্রচুর পরিমাণে বই পড়া বা সাহিত্যচর্চা মূলত প্ৰগতিশীল জগতের সঙ্গে তাল মিলিয়ে চলারই নামান্তর। উদ্দীপকের মাহিম মা-বাবার স্বপ্ন পূরণে প্রয়াসী। বড়ো হয়ে প্রকৌশলী হওয়ার স্বপ্ন পূরণ করতে হবে বলে তার মা তাকে পাঠ্যবই বহির্ভূত বই পড়তে দিতে চায় না। তবে বাবার উৎসাহে সে ঠিকই পাঠ্যবইয়ের পাশাপাশি বিভিন্ন রকম বই পড়ে। ফলে সে সহজেই বুয়েটে চান্স পাওয়ার পাশাপাশি শুভ্র চিন্তা-চেতনায়ও সমৃদ্ধ হয়ে ওঠে। প্রচুর বই পড়ার মাধ্যমে একইসাথে জাগতিক লাভ যেমন পাওয়া সম্ভব, তেমনি সম্ভব আত্মিক মুক্তির স্বাদ পাওয়া। এরই প্রমাণ পাওয়া যায় উদ্দীপকের মাহিম ও ‘বই পড়া' প্রবন্ধের লেখকের মধ্যে। উভয়েই বই পড়াকে বেশি গুরুত্বপূর্ণ বিবেচনা করেছেন। বই পড়ার মধ্যে শুভ্র চিন্তা বা ইতিবাচকতার বিজয় অর্জন সম্ভব। তাই বলা যায় যে, প্রগতিশীল জগতের সাথে তাল মিলিয়ে চলতে উদ্দীপকের মাহিমের শুভ্র চিন্তা সমর্থনযোগ্য।"
        }
      ]
    },
    {
      "number": "4",
      "uddipok": "উদ্দীপক (i): পরের কারণে স্বার্থ দিয়া বলি এ জীবন মন সকলি দাও তার মতো সুখ আছে কি কোথাও? আপনার কথা ভুলিয়া যাও। উদ্দীপক (ii): যে আমায় দুঃখ দিলো সে যেন চিরসুখী হয়।",
      "tag": "DB 24",
      "sub_questions": [
        {
          "label": "ক",
          "question": "‘ধী' শব্দের অর্থ কী?",
          "explanation": "‘ধী’ শব্দের অর্থ বুদ্ধি ।"
        },
        {
          "label": "খ",
          "question": "‘এদের জ্ঞান দাও প্রভু, এদের ক্ষমা করো'— বুঝিয়ে লেখো ।",
          "explanation": "আলোচ্য উক্তির মাধ্যমে মহানবি হযরত মুহম্মদ (স.)-এর ক্ষমা ও মহানুভবতার দিকটি প্রকাশিত হয়েছে। ‘মানুষ মুহম্মদ (স.)' প্রবন্ধে মহানবি হযরত মুহম্মদ (স.)-এর ক্ষমা ও মহানুভবতার কথা ফুটে উঠেছে। তিনি তায়েফে সত্য প্রচারে গেলে সেখানকার মানুষজন তাঁর আহ্বানে সাড়া না দিয়ে উলটা তাঁর উপর নির্মম নির্যাতন করে। পাথর ছুড়ে মহানবি (স.)-কে রক্তাক্ত করে। তবুও তিনি মহান আল্লাহ তায়ালার দরবারে তাদের বিরুদ্ধে কোনো অভিযোগ করেননি। উপরন্তু তাদেরকে অবুঝ জ্ঞান করে তাদের জন্য দোয়া করেছেন । তিনি বলেছেন, ‘এদের জ্ঞান দাও প্রভু, এদের ক্ষমা করো ।"
        },
        {
          "label": "গ",
          "question": "উদ্দীপক-(i)-এ ফুটে ওঠা দিকটি ‘মানুষ মুহম্মদ (স.)' প্রবন্ধের আলোকে ব্যাখ্যা করো ।",
          "explanation": "উদ্দীপক (i)-এ মহানবি হযরত মুহম্মদ (স.)-এর পরম মানবিক মহানুভবতার দিকটি ফুটে উঠেছে। মহানবি হযরত মুহম্মদ (স.)-এর অতুলনীয় মানবীয় গুণাবলির কথা বর্ণিত হয়েছে ‘মানুষ মুহম্মদ (স.)' প্রবন্ধে। মহানবি (স.) মানুষকে সত্য পথের দিশা দিতে গিয়ে অক্লান্ত পরিশ্রম করেছেন। মানুষের আঘাতে জর্জরিত হয়েছেন, তাঁকে হত্যাও করতে চেয়েছে অনেকে; তথাপি তিনি মানবকল্যাণে একটুও পিছপা হননি। জীবনের ঝুঁকি নিয়েও অবিরত প্রচার করে গেছেন মানবতার আদর্শ। নিজে খেয়ে না খেয়ে অসহনীয় দারিদ্র্যকে বরণ করে মানুষের জন্য কাজ করেছেন তিনি । উদ্দীপক (i)-এ মানবতার আদর্শ প্রকাশিত হয়েছে। কবির মতে, পরের কারণে স্বীয় স্বার্থ বলি দিয়ে মানবসেবায় আত্মনিয়োগ করা বাঞ্ছনীয়। এটি শুধু মানবতার আদর্শ নয় বরং এর মাধ্যমেই প্রকৃত সুখও অর্জন করা সম্ভব। নিজের স্বার্থচিন্তা ভুলে গিয়ে পরোপকারের এ মহান আদর্শ মহানবি হযরত মুহম্মদ (স.)-এর মধ্যেও দেখা যায় এবং এই আদর্শের তিনিই পথিকৃৎ।"
        },
        {
          "label": "ঘ",
          "question": "“উদ্দীপক-(ii)-এর অন্তর্নিহিত ভাব ‘মানুষ মুহম্মদ (স.)' প্রবন্ধের হযরত মুহম্মদ (স.) চরিত্রের একান্ত অনুভূতিরই প্রতিফলন।” – বিশ্লেষণ করো।",
          "explanation": "সর্বাবস্থায় মানবতার পরিচয় দেওয়া মহানবি (স.)-এর অপরিসীম গুণ-বৈশিষ্ট্য বিবেচনায় আলোচ্য মন্তব্যটি যথার্থ হিসেবে বিবেচনা করা যায়। 'মানুষ মুহম্মদ (স.)' প্রবন্ধে মহানবি হযরত মুহম্মদ (স.)-এর মানবীয় গুণাবলির কথা বর্ণিত হয়েছে । মানুষকে সত্যের পথে আহ্বান জানাতে গিয়ে তিনি পদে পদে লাঞ্ছিত-অপমানিত হয়েছেন। কিন্তু হতোদ্যম হননি। শত্রুর নির্মম অত্যাচার, এমনকি হত্যাচেষ্টাও তাঁকে মানবকল্যাণের ব্রত থেকে পিছু হটাতে পারেনি। আঘাতপ্রাপ্ত হয়েও শত্রুর প্রতি অভিসম্পাত না করে ক্ষমার মহান আদর্শ স্থাপন করেছেন তিনি। উদ্দীপক (ii)-এ মানবতার সুমহান আদর্শের বাণী প্রকাশিত হয়েছে। কবির মতে, যে কবিকে দুঃখ দিয়েছে, সে যেন চিরসুখী হয়। শত্রুর প্রতি ক্ষোভ বা অভিসম্পাত করাকে স্বাভাবিক মনে হলেও কবি এখানে সুমহান আদর্শের পরিচয় দিয়েছেন । ক্ষমা ও নিরন্তর শুভকামনার দৃষ্টান্ত স্থাপন করেছেন । উদ্দীপক (ii) ও ‘মানুষ মুহম্মদ (স.)' প্রবন্ধে .যুগপৎভাবে ক্ষমা ও মহানুভবতার পরিচয় বিধৃত হয়েছে। উদ্দীপকের কবি এবং মহানবি হযরত মুহম্মদ (স.) উভয়ই শত্রুতার বিপরীতে ক্ষমা ও শুভকামনার পক্ষপাতী। মানুষের নিরন্তর মঙ্গল কামনার আদর্শে তাঁরা উভয়ই একনিষ্ঠ । তাই বলা যায় যে, উদ্দীপক (ii)-এর অন্তর্নিহিত ভাব ‘মানুষ মুহম্মদ (স.) প্রবন্ধের হযরত মুহম্মদ (স.) চরিত্রের একান্ত অনুভূতিরই প্রতিফলন ।"
        }
      ]
    },
    {
      "number": "5",
      "uddipok": "(i) সুরমার তীরে হয়নি বসা সে তো অনেক কাল হয় না দেখা উথাল হাওয়ায় উড়ছে নায়ের পাল । (ii) একটা নদী কলকলিয়ে দুলদুলিয়ে চলে দুই কূলে তার দুঃখ, সুখের হাজার কথা বলে। রাগলে নদী গর্জনে তার বুক কাঁপে থরথর শান্ত হলে অনেক সুখে জাগায় বুকে চর । চরের বুকে বাঁধলে সে ঘর প্রাণের মেলায় হাসে শান্ত নদী যমুনা সে জীবন ভালোবাসে ।",
      "tag": "DB 24",
      "sub_questions": [
        {
          "label": "ক",
          "question": "সনেটের অষ্টকে কী থাকে?",
          "explanation": "সনেটের অষ্টকে ভাবের প্রবর্তনা থাকে।"
        },
        {
          "label": "খ",
          "question": "“জুড়াই এ কান আমি ভ্রান্তির ছলনে!'— বুঝিয়ে লেখো ।",
          "explanation": "‘জুড়াই এ কান আমি ভ্রান্তির ছলনে' বলতে কবি আশার ছলনায় নিজের মনকে তৃপ্ত করার কথা বুঝিয়েছেন। ‘কপোতাক্ষ নদ' কবিতার কবি খ্যাতি লাভের আশায় নিজ দেশ ও দেশের সংস্কৃতিকে ত্যাগ করে সুদূর ফ্রান্সে চলে গিয়েছিলেন। প্রবাসজীবনে মাতৃভূমি ও মাতৃভাষার প্রতি তাঁর তীব্র আকর্ষণ সৃষ্টি হয় । এ সময় তিনি কপোতাক্ষ নদের প্রতি স্মৃতিকাতর হয়ে পড়েন। অনুভূতির গভীরে কপোতাক্ষকে স্থান দেন বলে কবির মনে হয় তিনি যেন সে নদীর কলধ্বনি শুনছেন। প্রশ্নোক্ত উক্তির মাধ্যমে কবি নিজের আত্মতৃপ্তির বিষয়টিকেই বুঝিয়েছেন।"
        },
        {
          "label": "গ",
          "question": "উদ্দীপকের (i)-এ 'কপোতাক্ষ নদ' কবিতার যে দিকটি ফুটে উঠেছে তা ব্যাখ্যা করো।",
          "explanation": "উদ্দীপক (i)-এ ‘কপোতাক্ষ নদ' কবিতার স্মৃতিকাতরতার দিকটি ফুঠে উঠেছে। ‘কপোতাক্ষ নদ' কবিতায় কবির স্মৃতিকাতরতা ফুটে উঠেছে। কবির শৈশবের স্মৃতিবিজড়িত কপোতাক্ষ নদ কবির মনে স্থায়ী আসন লাভে সমর্থ হয়েছে। জন্মভূমি থেকে সুদূর প্রবাসে গিয়েও কবি ভুলতে পারেননি কপোতাক্ষ নদকে। সেখানে বসেই যেন তিনি নদের কলকল ধ্বনি শুনতে পান । তিনি অনেক নদনদী দেখলেও কপোতাক্ষ নদের ন্যায় স্নেহাদরে ভরপুর জলধারা কোথাও পাননি; এ যেন মাতৃদুগ্ধের ধারা। উদ্দীপক (i)-এ সুরমা নদী নিয়ে স্মৃতিকাতর জনৈক কবির স্মৃতিচারণা লক্ষ করা যায়। কবি অনেক কাল আগে সুরমার তীরে সময় কাটালেও এখন আর বসা হয় না। নদীর উথালপাথাল ঢেউয়ে পালতোলা নৌকার মোহনীয় দৃশ্যও আর দেখা হয় না। তাঁর এ স্মৃতিকাতরতা ‘কপোতাক্ষ নদ' কবিতায় কবির স্মৃতিকাতরতাকে মনে করিয়ে দেয়। উভয় কবিই স্মৃতিকাতরতার দিক থেকে সাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকের (ii)-এ 'কপোতাক্ষ নদ' কবিতার মূল চেতনার প্রতিফলন ঘটেছে।”— উক্তিটির যথার্থতা বিচার করো ।",
          "explanation": "জনজীবনের সাথে নদীর গভীর সখ্য বিবেচনায় আলোচ্য মন্তব্যকে যথার্থ বলা যায় । 'কপোতাক্ষ নদ' কবিতায় স্মৃতিকাতরতার অন্তরালে কবির অত্যুজ্জ্বল স্বদেশপ্রেম প্রকাশিত হয়েছে। বঙ্গভূমি ও বঙ্গজ জন বা বাঙালি জাতির সাথে কবি ও তাঁর শৈশবের স্মৃতিবিজড়িত কপোতাক্ষ নদের গভীর মিতালি । তাইতো প্রবাসী কবি নদীর মাধ্যমে নিজের আবেগ-অনুভূতির কথা স্বজাতির কাছে পৌঁছে দিতে সচেষ্ট হয়েছেন। কপোতাক্ষ নদের সাথে মিতালির সম্পর্ক বজায় রেখে এর বিস্তৃত দুপাড়ের মানুষের মাঝেও ছড়িয়ে দিতে চেয়েছেন সে মৈত্রীর বাণী। উদ্দীপক (ii)-এ যমুনা নদীর কলকলিয়ে বয়ে চলার পাশাপাশি এর জল দ্বারা বিধৌত অঞ্চলের মানুষের সাথে নদীর গভীর সখ্যের কথা ফুটে উঠেছে। মানুষের সুখ-দুঃখ, কান্না-হাসি সবকিছু যেন নদীর সাথে একাকার হয়ে যায়। নদী কখনো শান্ত-স্নিগ্ধ আবার কখনো ফুঁসে ওঠে। তবে এসবই জীবনের ভিন্ন রূপ বৈ তো নয়। যদিও ‘কপোতাক্ষ নদ' কবিতার মূলভাব দেশাত্মবোধকে ফুটিয়ে তোলার বৈশিষ্ট্যে অনন্য, তথাপি জনজীবনের সাথে নদের গভীর মিতালিও তারই বহিঃপ্রকাশ। উদ্দীপক (ii) ও 'কপোতাক্ষ নদ' কবিতা উভয় স্থানেই জনজীবনের সাথে নদীর গভীর সম্পর্ক ফুটে উঠেছে। দেশাত্মবোধ তো আসলে জনজীবনের সম্পৃক্ততাই, সেই বিবেচনায় বলা যায় যে, উদ্দীপকের (ii)-এ ‘কপোতাক্ষ নদ' কবিতার মূল চেতনার প্রতিফলন ঘটেছে।"
        }
      ]
    },
    {
      "number": "6",
      "uddipok": "সান্তাহার রেল স্টেশনে সিগন্যাল ম্যান ফজু মিয়ার একমাত্র সন্তান অসুস্থ। তাই নিয়ে সে গতরাতে খুব ব্যতিব্যস্ত ছিল । এদিকে রাত ৩টায় ‘বাংলার দত' ট্রেনটি স্টেশনের দিকে ধেয়ে আসছিল। একই সময় বিপরীত দিক থেকে আন্তঃনগর ট্রেন এসে পড়লে সিগন্যাল না দেওয়ায় ট্রেন দুটি দুর্ঘটনায় কবলিত হয়।",
      "tag": "DB 24",
      "sub_questions": [
        {
          "label": "ক",
          "question": "'রানার' কবিতায় কোনটিকে ছোঁয়া যাবে না?",
          "explanation": "'রানার' কবিতায় টাকাকে ছোঁয়া যাবে না ।"
        },
        {
          "label": "খ",
          "question": "‘দস্যুর ভয়, তার চেয়ে ভয় কখন সূর্য ওঠে'- ব্যাখ্যা করো।",
          "explanation": "প্রশ্নোক্ত চরণটির মধ্য দিয়ে কবি রানারের দায়িত্ব পালনের প্রতি ইঙ্গিত করেছেন । রানারের কাজ সূর্যোদয়ের পূর্বেই গন্তব্যস্থলে ডাক পৌঁছে দেওয়া। এ কাজটি তাদের সময়ানুবর্তী হয়ে অত্যন্ত নিষ্ঠার সাথে করতে হয়। এজন্য সূর্যোদয়ের পূর্বেই তার গন্তব্যে পৌঁছাতে হয়। অন্যথায় তা দায়িত্বে অবহেলা বলে গণ্য হবে, যা তার জীবন ও জীবিকার উপর নেতিবাচক প্রভাব ফেলবে। তাই সময়মতো কাজ শেষ করতে না পারার ব্যর্থতার কথা ভেবে তারা সূর্য ওঠার বিষয়টি নিয়ে চিন্তিত থাকে ।"
        },
        {
          "label": "গ",
          "question": "উদ্দীপকে ফজু মিয়ার কার্যক্রমে ফুটে ওঠা দিকটি ‘রানার' কবিতায় কীভাবে বৈসাদৃশ্যে পরিণত হয়েছে তা ব্যাখ্যা করো।",
          "explanation": "উদ্দীপকের ফজু মিয়ার কার্যক্রমে দায়িত্বজ্ঞানহীনতা ফুটে উঠেছে, যা 'রানার' কবিতার রানারের সাথে বৈসাদৃশ্যপূর্ণ। 'রানার' কবিতায় রানার দায়িত্বশীলতার মূর্ত প্রতীক। ঘরে অভাব-দারিদ্র্য, প্রিয়জনের নিষেধ, দস্যুর ভয় কোনোকিছুই তাকে স্বীয় দায়িত্ববোধ থেকে টলাতে পারে না। রাতে নির্ভীক যোদ্ধার ন্যায় খবরের বোঝা কাঁধে নিয়ে গন্তব্যের পানে ছুটে চলে সে। পথে কত শত ভয়ের আবহ থাকলেও তার কাছে সূর্য ওঠাকে বেশি ভয়ের মনে হয়। কেননা, সূর্য ওঠার আগেই তাকে শহরে পৌঁছে যেতে হবে । উদ্দীপকের ফজু মিয়া সান্তাহার রেল স্টেশনের সিগন্যাল ম্যান। একমাত্র ছেলে অসুস্থ থাকায় তাকে নিয়ে সে ব্যস্ত হয়ে পড়ে। এদিকে যথাসময়ে সিগন্যাল না দেওয়ায় ভয়াবহ ট্রেন দুর্ঘটনা সংঘটিত হয়। ফজু মিয়ার দায়িত্বজ্ঞানহীনতার কারণে অনেক বড়ো ধরনের দুর্ঘটনা ঘটে যায়। পক্ষান্তরে 'রানার' কবিতার রানার ঘরের অভাব, প্রিয়জনের নিষেধ, দস্যুর ভয়সহ নানাবিধ প্রতিকূলতাকে উপেক্ষা করে সর্বদা তার দায়িত্ব পালনে তৎপর । আর এখানেই দুজনের বৈসাদৃশ্য লক্ষণীয় ।"
        },
        {
          "label": "ঘ",
          "question": "'রানারের সংসার ভাবনা যেন ফজু মিয়ার সংসারের ব্যতিব্যস্ততাকেও হার মানিয়েছে।'— 'রানার' কবিতার আলোকে মন্তব্যটি বিশ্লেষণ করো ।",
          "explanation": "রানার সংসার নিয়ে চিন্তিত হলেও দায়িত্বশীলতায় সামান্যতম শিথিলতা দেখাতে প্রস্তুত নয়— এমন বিবেচনায় আলোচ্য মন্তব্যটি যথার্থ । ‘রানার' কবিতায় রানার খুব অল্প বেতনের কর্মচারী হয়েও প্রতিনিয়ত তার দায়িত্ব পালনে তৎপর। অভাবের তাড়না বা কোনো রকম ভয়ভীতি তাকে দায়িত্ব পালন থেকে বিরত রাখতে পারে না। ঘরে প্রিয়ার বিনিদ্র রাতজাগাকেও সে উপেক্ষা করে ব্যক্তিগত সংসারের চেয়ে সমাজ নামক সংসারের কাজকে প্রাধান্য দিয়ে থাকে । কেননা, তার কাছে তার কাজের প্রতি যথাযথ দায়িত্ব পালনই মূলত সংসারের দায়িত্ব পালন । উদ্দীপকের ফজু মিয়া সান্তাহার রেল স্টেশনের সিগন্যাল ম্যান। গতরাতে একমাত্র ছেলেকে অসুস্থ দেখে সে দায়িত্ব রেখে ছেলেকে নিয়ে ব্যস্ত হয়ে পড়ে। ফলশ্রুতিতে সংঘটিত হয় ভয়াবহ ট্রেন দুর্ঘটনা। মূলত নিজের সংসারে মনোযোগী ফজু মিয়ার দায়িত্বজ্ঞানহীন আচরণের ফলেই এমনটি ঘটেছে। উদ্দীপকের ফজু মিয়া এবং 'রানার' কবিতার রানার উভয়েই দায়িত্বপ্রাপ্ত কর্মী। তবে ফজু মিয়া যেখানে সন্তান বা সংসারের জন্য দায়িত্বে অবহেলা করেছে, রানার সেখানে ব্যক্তিগত সংসারের তুলনায় জগৎসংসারের দায়িত্বকে প্রাধান্য দিয়েছে। দশজনের কল্যাণে প্রাপ্ত দায়িত্বে সে কখনো অবহেলা করেনি। তাই বলা যায় যে, রানারের সংসার ভাবনা যেন ফজু মিয়ার সংসারের ব্যতিব্যস্ততাকেও হার মানিয়েছে।"
        }
      ]
    },
    {
      "number": "7",
      "uddipok": "মায়ের পাগল ছোট্ট খোকা মায়ের পিছে করে ঘুরাঘুরি শিশু ধনটি সারা বেলা মায়ের আঁচল থাকত ধরি । একটু বড়ো হলো যখন আম্মা অধীর খোকার জন্য পড়ালেখা শেষটা করে কখন ফিরে করবে ধন্য ।",
      "tag": "DB 24",
      "sub_questions": [
        {
          "label": "ক",
          "question": "কীসের বাতাসে সুপারির বন হেলে পড়ে ?",
          "explanation": "বাদুড়ের পাখার বাতাসে সুপারির বন হেলে পড়ে।"
        },
        {
          "label": "খ",
          "question": "উত্তর দিতে দুঃখিনী মায়ের দ্বিগুণ বাড়িত জ্বালা ।'- বুঝিয়ে লেখো।",
          "explanation": "দরিদ্রতার কারণে ছেলেকে মেলায় পাঠাতে ব্যর্থ হওয়ায় দুঃখিনী মায়ের উত্তর দিতে জ্বালা দ্বিগুণ বেড়ে যায় । গরিব মা ছেলের সব আবদার পূরণ করতে পারেন না। আড়ং-এর দিনে করিম ও আজিজ মেলায় গেলেও আর্থিক অনটনের কারণে নিজের ছেলেকে মা যেতে দিতে পারেন না। ছেলেকে তিনি বোঝান, মুসলমানের আড়ং-এ যেতে নেই । নিজের এমন অক্ষমতায় দুঃখিনী মায়ের অন্তরের জ্বালা যেন দ্বিগুণ বেড়ে যায় । তাই তিনি ছেলের উত্তর দিতে কষ্ট পান ।"
        },
        {
          "label": "গ",
          "question": "উদ্দীপকের ভাববস্তুতে ফুটে ওঠা দিকটি 'পল্লিজননী' কবিতায় কীভাবে প্রতিফলিত হয়েছে? ব্যাখ্যা করো।",
          "explanation": "উদ্দীপকের ভাববস্তুতে ফুটে ওঠা দিকটি অর্থাৎ অপত্যস্নেহ ‘পল্লিজননী কবিতার মায়ের চিন্তা ও কর্মে প্রতিফলিত হয়েছে। ‘পল্লিজননী' কবিতায় রুগ্‌ণ ছেলেকে নিয়ে চিন্তায় জর্জরিত এক পল্লিমায়ের অবস্থা বর্ণিত হয়েছে। মায়ের বেঁচে থাকার একমাত্র অবলম্বন তাঁর ছেলে। অভাব-দুঃখ-দারিদ্র্য সবকিছু ছাপিয়ে সন্তানের প্রতি অকৃত্রিম ভালোবাসা প্রকাশ পল্লিজননীর সহজাত মাতৃরূপেরই প্রতিচ্ছবি। সন্তানের অসুস্থতায় চিন্তিত মাতার কল্পনায় ভেসে ওঠে কোনো একদিন সন্ধ্যায় বাড়ি না ফেরা সন্তানের জন্য মন আনচান করা। উদ্দীপকের কবিতাংশে মায়ের আদরে বেড়ে ওঠা এক সন্তানের জীবনাচরণ ফুটে উঠেছে। সে সর্বদা মায়ের আশেপাশে ঘুরে বেড়ায়। মায়ের আঁচল ধরে থাকা সন্তানের জন্য মায়ের স্নেহ-ভালোবাসার স্ফুরণও যথার্থ। সন্তান লেখাপড়া করে সত্যিকারের মানুষ হয়ে ফিরবার আকুতি মায়ের মনে। ভিন্ন দৃশ্যকল্পে হলেও মা-সন্তানের এমন রূপ দেখা যায় ‘পল্লিজননী' কবিতায়। সেখানেও মা-ছেলের কথোপকথন, চিন্তা ও কর্মে এমন মধুময় পরিবেশের বর্ণনা পাওয়া যায় ।"
        },
        {
          "label": "ঘ",
          "question": "“উদ্দীপকের উক্ত ভাবটি ‘পল্লিজননী' কবিতায় ভিন্ন পরিস্থিতিতে উপস্থাপিত হয়েছে।”— উক্তিটি বিশ্লেষণ করো ।",
          "explanation": "উদ্দীপকের মা অপত্যস্নেহের পরিচয় দিলেও রুগ্‌ণ ছেলেকে নিয়ে রাত্রি জাগরণকারী পল্লিজননীর জীবনবাস্তবতা সম্পূর্ণ ভিন্ন। ‘পল্লিজননী' কবিতায় অপত্যস্নেহের অনিবার্য আকর্ষণ অত্যন্ত ওজস্বী বর্ণনায় ফুঠে উঠেছে। অসুস্থ ছেলেকে নিয়ে চিন্তায় জর্জরিত মাতা রাত জেগে সন্তানের সেবা-যত্ন করেন এবং নানাবিধ চিন্তা করেন। সন্তান হারানোর আশঙ্কাও জাগে মায়ের মনে। দারিদ্র্যপীড়িত সংসারে মা- ছেলের অম্লমধুর বর্ণনা ফুটে উঠেছে কবিতায়। মায়ের বেঁচে থাকার একমাত্র অবলম্বন ছেলেকে হারানোর শঙ্কায় থাকা মায়ের কপালে চিন্তার ভাঁজ তার অনুভূতিকে বিশিষ্টতা দান করেছে। উদ্দীপকের কবিতাংশে কবি মা-ছেলের স্বাভাবিক সম্পর্ক তুলে ধরেছেন। সন্তান সবসময় মায়ের সংস্পর্শে থেকে মাতৃহৃদয়ে অপত্যস্নেহ বাড়িয়ে চলে । সন্তান একটু বড়ো হলে মা আশায় থাকেন, কবে তার ছেলে যোগ্য হয়ে উঠবে। উদ্দীপক ও ‘পল্লিজননী' উভয় স্থানেই অপত্যস্নেহের পরিচয় ফুটে উঠেছে মা-সন্তানের চিরন্তন সম্পর্কের বহিঃপ্রকাশ ঘটেছে। তবে উদ্দীপকের মায়ের তুলনায় ‘পল্লিজননী' কবিতার মায়ের জীবনবাস্তবতা অনেক বেশি কষ্টকর। কবিতায় মা প্রতিমুহূর্তে সন্তান হারানোর আশঙ্কায় থাকেন । আর্থিক দীনতায় ডাক্তার-কবিরাজ দেখানো এবং ওষুধ-পথ্য খাওয়ানোর সামর্থ্যও নেই তার । তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "8",
      "uddipok": "(i)হারিয়ে গেল সব প্রিয়জন নিয়ে গেল মহামারিতে, আকাশ-বাতাস হয়ে যায় ভারী বুক ভাঙা আহাজারিতে। (ii) যদি এগিয়ে যেতে পাও ভয় তাহলে তুমি শেষ, যদি সাহসে ওঠো গর্জে তবে শাবাশ বাংলাদেশ ।",
      "tag": "DB 24",
      "sub_questions": [
        {
          "label": "ক",
          "question": "বুধার পায়ের কাছে কী পড়ে থাকে?",
          "explanation": "বুধার পায়ের কাছে মরা শামুকের খোল পড়ে থাকে।"
        },
        {
          "label": "খ",
          "question": "বুধা নোলক বুয়ার সাথে যেতে চায়নি কেন? বুঝিয়ে লেখো ।",
          "explanation": "গ্রামকে মিলিটারির হাত থেকে রক্ষা করতে এখানেই থেকে যাওয়া প্রয়োজন মনে হওয়ায় বুধা নোলক বুয়ার সাথে যেতে চায়নি। একদিন বুধার গ্রামে পাকিস্তানি মিলিটারি আসে গুলি ছুঁড়তে ছুঁড়তে এতে অনেক লোক হতাহত হয়। তারা আগুন লাগিয়ে গ্রামের বাজারও পুড়িয়ে দেয়। পরদিন অনেকের মতো নোলক বুয়া গ্রাম ছেড়ে যাওয়ার সময় বুধাকেও সঙ্গে নিতে চায়। কিন্তু বুধা গ্রামে থেকে মিলিটারিদের বিরুদ্ধে লড়াই করে গ্রামকে রক্ষা করতে চায়। তাই সে নোলক বুয়ার সাথে যেতে চায়নি।"
        },
        {
          "label": "গ",
          "question": "উদ্দীপক (i)-এ ফুটে ওঠা দিকটি 'কাকতাড়ুয়া' উপন্যাসে কীভাবে প্রতিফলিত হয়েছে তা ব্যাখ্যা করো।",
          "explanation": "উদ্দীপক (i)-এ ফুটে ওঠা দিকটি অর্থাৎ মহামারিতে স্বজন হারানোর বেদনা ‘কাকতাড়ুয়া' উপন্যাসে বুধার পরিবারের সবাইকে হারানোর মাধ্যমে প্রতিফলিত হয়েছে। ‘কাকতাড়ুয়া' উপন্যাসের কেন্দ্রীয় চরিত্র বুধা। কলেরা মহামারিতে সে তার মা-বাবা ও ভাই-বোনদের এক রাতের ব্যবধানে হারায়। একে একে তাকে সবাই ছেড়ে চলে যায়। সেই থেকে সে একাকী ছন্নছাড়া জীবন কাটায়। এক রাতে পরিবারের সবাইকে হারিয়ে সে পাথরের মতো শক্ত হয়ে গেছে। শোকে-দুঃখে স্তব্ধ হয়ে গেছে সে। ফলে তার জীবনে কোনো নিয়মকানুনের বালাই নেই। উদ্দীপক (i)-এ মহামারিতে স্বজন হারানোর বেদনা ফুটে উঠেছে। বলা হয়েছে, মহামারিতে সব প্রিয়জন হারিয়ে গেল এবং সেই কষ্টের আহাজারিতে আকাশ-বাতাস ভারী হয়ে উঠেছে। উদ্দীপকের এ বিষয়টি ‘কাকতাড়ুয়া’ উপন্যাসের বুধার স্বজন হারানোর ঘটনা মনে করিয়ে দেয়। সেও একরাতে মা-বাবা, ভাই-বোনকে হারিয়ে নিঃস্ব হয়ে কষ্টের সাগরে ডুবে যায়।"
        },
        {
          "label": "ঘ",
          "question": "'উদ্দীপক (ii) যেন বুধার একান্ত চেতনার প্রতিফলন।’– ‘কাকতাড়ুয়া’ উপন্যাসের আলোকে উক্তিটির যথার্থতা বিশ্লেষণ করো।",
          "explanation": "স্বজনহারা বুধা মিলিটারি ও রাজাকারদের যেভাবে প্রতিরোধ করেছে, সে দিক বিবেচনায় আলোচ্য মন্তব্যটি যথার্থ । ‘কাকতাড়ুয়া' উপন্যাসে বুধা একরাতে মা-বাবা, ভাই-বোনকে হারিয়ে একাকী ছন্নছাড়া জীবনযাপন করে । চাচির কাছে কিছুদিনের জন্য আশ্রয় পেলেও কিছুদিন পর সেখান থেকেও বেরিয়ে যেতে হয়। একদিন গাঁয়ে মিলিটারি এসে অনেক মানুষকে হতাহত করে এবং বাজারে আগুন দেয় । অনেকে ভয়ে পালিয়ে গেলেও বুধা শত্রুদের প্রতিহত করতে দৃঢ়প্রতিজ্ঞ হয় এবং নানাভাবে শত্রুকে ঘায়েল করে । উদ্দীপক (ii)-এ চেতনা জাগানিয়া কথামালা বর্ণিত হয়েছে। কবির ভাষ্য মতে, যদি কেউ ভয় পেয়ে যায়, তবে তার সকল সম্ভাবনা সেখানেই শেষ হয়ে যায়। কিন্তু সে যদি সাহস নিয়ে এগিয়ে যায়, তবে সকলে তাকে বাহবা দেবে এবং তার হাত ধরেই বাংলাদেশ এগিয়ে যাবে । উদ্দীপক (ii) এবং 'কাকতাড়ুয়া' উপন্যাসের বুধার কার্যক্রম পর্যালোচনা করে দেখা যায়, ভয় পেলে মানুষের পক্ষে বড়ো কিছু করা সম্ভব হয় না । অন্যদিকে সাহসে ভর করে দাঁড়িয়ে গেলে স্বজনহারা কিশোর বুধাও পারে নতুন ইতিহাস বিনির্মাণ করতে। তখন সবাই বলে ওঠে, 'শাবাশ বাংলাদেশ। তাই বলা যায় যে, উদ্দীপক (ii) যেন বুধার একান্ত চেতনার প্রতিফলন।"
        }
      ]
    },
    {
      "number": "9",
      "uddipok": "করোনাভাইরাসে আক্রান্ত হয়ে মাত্র কয়েকদিনের ব্যবধানে মা-বাবা এবং একমাত্র বোন মৃত্যুবরণ করে। এর ফলে দশ বছরের রাজিন একেবারে নিঃসঙ্গ হয়ে পড়ে। চোখের সামনে পরিজনদের মৃত্যু তাকে হতবিহ্বল করে তোলে। আত্মীয়স্বজনদের করুণার পাত্র হয়ে তাকে এখন জীবনসংগ্রাম করতে হচ্ছে।",
      "tag": "DB 24",
      "sub_questions": [
        {
          "label": "ক",
          "question": "গাঁয়ের লোক বুধাকে কী নামে ডাকে?",
          "explanation": "গাঁয়ের লোক বুধাকে কাকতাড়ুয়া নামে ডাকে ।"
        },
        {
          "label": "খ",
          "question": "আহাদ মুন্সির চোখ কপালে ওঠে কেন? ব্যাখ্যা করো।",
          "explanation": "বুধার মুখ থেকে 'যুদ্ধ' শব্দটা শুনে আহাদ মুন্সির চোখ কপালে ওঠে। মুক্তিযুদ্ধ শুরু হলে গ্রামের চেয়ারম্যান আহাদ মুন্সি শান্তি কমিটিতে যোগ দেয়। বাংলাদেশের স্বাধীনতাবিরোধী আহাদ মুন্সির কাছে 'যুদ্ধ' শব্দটা তাই আতঙ্কের মতো। একদিন রাস্তায় বুধার সঙ্গে তার দেখা হলে বুধার সরল চেহারা দেখে তার মায়া হয়। হাসিমুখে নাম জিজ্ঞেস করলে বুধা বলে তার নাম যুদ্ধ। বুধার মুখ থেকে এ শব্দটা শুনে আহাদ মুন্সির চোখ কপালে ওঠে।"
        },
        {
          "label": "গ",
          "question": "উদ্দীপকের রাজিনের সাথে ‘কাকতাড়ুয়া' উপন্যাসের সাদৃশ্যপূর্ণ চরিত্রটি ব্যাখ্যা করো।",
          "explanation": "উদ্দীপকের রাজিনের সাথে ‘কাকতাড়ুয়া' উপন্যাসের সাদৃশ্যপূর্ণ চরিত্র হলো বুধা। ‘কাকতাড়ুয়া' উপন্যাসের কেন্দ্রীয় চরিত্র বুধা। সে একজন ছন্নছাড়া, বন্ধনহীন বালক। কেননা, তার একান্ত আপনজন বলে কেউ নেই । কলেরা মহামারিতে তার মা-বাবা, ভাই-বোন সকলেই একরাতে মারা যায়। সে হয়ে পড়ে সম্পূর্ণ একা। স্বজন হারানোর বেদনায় সে জমে শক্ত হয়ে যায়। চাচির বাড়িতে আশ্রয় জুটলেও কিছুদিন পর সেখান থেকেও বেরিয়ে যেতে হয় তাকে । উদ্দীপকে করোনাভাইরাসের আক্রমণে মা-বাবা ও একমাত্র বোনকে হারানো রাজিন নামের এক কিশোরের কথা বর্ণিত হয়েছে। স্বজনদের হারিয়ে সে সম্পূর্ণ একা হয়ে যায়। চোখের সামনে পরিজনদের মৃত্যু তাকে হতবিহ্বল করে তোলে। তার এ অবস্থার সাথে ‘কাকতাড়ুয়া’ উপন্যাসের বুধার সাদৃশ্য দেখা যায়। বুধাও রাজিনের মতো পরিজন হারিয়ে একাকী জীবনযুদ্ধে নেমে যাওয়া এক কিশোর ।"
        },
        {
          "label": "ঘ",
          "question": "“উদ্দীপকের রাজিনের জীবনসংগ্রাম এবং ‘কাকতাড়ুয়া' উপন্যাসের বুধার সংগ্রামী জীবন এক নয়।”— মন্তব্যটির যৌক্তিকতা বিচার করো ।",
          "explanation": "স্বজন হারানোর দিক থেকে রাজিন ও বুধার সাদৃশ্য থাকলেও বুধার জীবন অত্যন্ত সংগ্রামমুখর হওয়ায় প্রশ্নোক্ত মন্তব্যটি যথার্থ । বুধা একরাতে মা-বাবা, ভাই-বোন অর্থাৎ পরিবারের সবাইকে হারিয়ে একাকী হয়ে পড়ে। স্বজন হারানোর কষ্টে সে জমে শক্ত হয়ে যায়। চাচির কাছে আশ্রয় জুটলেও কিছুদিন পর সেখান থেকেও বেরিয়ে যেতে হয় তাকে। এর কিছুদিন পর মিলিটারি হামলা হয় গ্রামে। অনেক লোকজন হতাহত হয়, অনেকে পালিয়ে যায়। কিন্তু বুধা গ্রামে থেকে গোপনে মুক্তিযোদ্ধাদের সহযোগিতায় মিলিটারি ও রাজাকারদের বিরুদ্ধে নানা কর্মকাণ্ডে অংশগ্রহণ করে । উদ্দীপকের রাজিন করোনা মহামারিতে মা-বাবা ও একমাত্র বোনকে হারিয়ে একাকী হয়ে পড়ে। স্বজন হারানোর বেদনায় সে হতবিহ্বল হয়ে যায়। আত্মীয়স্বজনদের করুণার পাত্র হয়ে তাকে জীবনসংগ্রামে নামতে হয় । উদ্দীপকের রাজিন এবং 'কাকতাড়ুয়া' উপন্যাসের বুধা উভয়েই স্বজন হারানোর শোকে বিহ্বল হয়ে একাকী জীবনসংগ্রামে নামতে বাধ্য হয়েছে। তবে রাজিনের সংগ্রাম একান্ত ব্যক্তিগত হলেও বুধার সংগ্রাম গ্রামের মানুষের মুক্তির লক্ষ্যে । মিলিটারি ও তাদের সহচরদের কঠিন শাস্তি দিতে সকলের অলক্ষে কাজ করে সে। এতে জীবনের ঝুঁকিও প্রচণ্ড। তাই বলা যায় যে, উদ্দীপকের রাজিনের জীবনসংগ্রাম এবং ‘কাকতাড়ুয়া’ উপন্যাসের বুধার সংগ্রামী জীবন এক নয় ।"
        }
      ]
    },
    {
      "number": "10",
      "uddipok": "স্ত্রীর অনাথ ছোটো বোন কিশোরী আলোর দায়িত্ব পড়ে শফি মোল্লার উপর। এদিকে সদ্য বিপত্নীক পৌঢ় বড়ো ভাই মন্টু মোল্লার সংসার সামলানো এবং সেবা-যত্নের জন্য লোকেরও প্রয়োজন পড়ে। এমন পরিস্থিতিতে শফি মোল্লা বড়ো ভাইয়ের সাথে শ্যালিকার বিবাহ স্থির করেন। কিন্তু তাঁর স্ত্রী আবিদা এতে প্রতিবাদ করেন এবং বোনকে নিয়ে রাগে ও দুঃখে বাড়ি থেকে বেরিয়ে যান ।",
      "tag": "DB 24",
      "sub_questions": [
        {
          "label": "ক",
          "question": "বহিপিরের নৌকা হাতেম আলির বজরার সাথে কোন স্থানে ধাক্কা লেগেছিল?",
          "explanation": "বহিপীরের নৌকা খালের ভিতরে ঢুকতে গিয়ে হাতেম আলির বজরার সাথে ধাক্কা লেগেছিল"
        },
        {
          "label": "খ",
          "question": "'দুনিয়াটি সত্যই কঠিন পরীক্ষা ক্ষেত্র'- ব্যাখ্যা করো ।",
          "explanation": "সূর্যাস্ত আইনের ফলে জমিদারি নিলামে ওঠার কারণেই জমিদার হাতেম আলির মাথায় যেন আকাশ ভেঙে পড়েছে। জমিদার হাতেম আলি একজন ক্ষয়িষ্ণু জমিদার মোটামুটিভাবে মান- সম্মান নিয়ে জীবন-যাপন করলেও খাজনা বকেয়া থাকার কারণে সূর্যাস্ত আইনের মাধ্যমে যার জমিদারি নিলামে উঠবে। জমিদারি হারানোর ভয়েই জমিদার হাতেম আলির মনে শান্তি নেই। জমিদারি হারানোকে কেন্দ্র করেই মূলত হাতেম আলির মাথায় যেন আকাশ ভেঙে পড়েছে। হাতেম আলির চরম হতাশা বোঝাতে উক্তিটি করা হয়েছে।"
        },
        {
          "label": "গ",
          "question": "উদ্দীপকের শফি মোল্লা ‘বহিপীর' নাটকের যে চরিত্রের সঙ্গে বৈসাদৃশ্যপূর্ণ তা ব্যাখ্যা করো।",
          "explanation": "উদ্দীপকের শফি মোল্লা ‘বহিপীর' নাটকের হাতেম আলি চরিত্রের সাথে বৈসাদৃশ্যপূর্ণ । ‘বহিপীর' নাটকের অন্যতম চরিত্র হাতেম আলি। তিনি রেশমপুরের জমিদার। জমিদারি নিলামে ওঠায় টাকা ধার করতে ঢাকায় আসেন হাতেম আলি । তখন তার বজরায় আশ্রয় নেয় বিয়ের আসর থেকে পালিয়ে আসা বহিপীরের বিবি তাহেরা। বিপদগ্রস্ত জমিদারকে জমিদারি রক্ষার টাকা দেওয়ার বিনিময়ে তাহেরাকে ফেরত চান পীরসাহেব। কিন্তু জমিদার হাতেম আলি এ অন্যায় প্রস্তাব মেনে নিতে পারেন না । উদ্দীপকের শফি মোল্লা আশ্রয়হীন কিশোরী আলোর দায়িত্ব নেন। আলো তার শ্যালিকাও বটে। এদিকে তিনি তার বিপত্নীক প্রৌঢ় বড়ো ভাই মন্টু মোল্লার সাথে আলোকে বিয়ে দিতে চান। অর্থাৎ আলোর অসহায়ত্বের সুযোগ নিতে চান। অন্যদিকে অসহায় তাহেরাকে আশ্রয় দিয়ে জমিদার হাতেম আলি পরম মানবিক আচরণ করেন। জমিদারি রক্ষার বিনিময়েও তাহেরার অমতে বহিপীরের হাতে তাহেরাকে তিনি ফিরিয়ে দেননি ।"
        },
        {
          "label": "ঘ",
          "question": "“উদ্দীপকের আবিদা লক্ষ্যহীন হলেও 'বহিপীর' নাটকের হাশেম লক্ষ্যহীন নয়”— উক্তিটির যথার্থতা নিরূপণ করো।",
          "explanation": "হাশেম বিপদগ্রস্ত তাহেরাকে নতুন জীবনের পথে নিয়ে যেতে যাত্রা শুরু করায় আলোচ্য মন্তব্যটি যথার্থ । ‘বহিপীর' নাটকের অন্যতম চরিত্র তাহেরা। বাবা ও সৎ-মা তাকে বৃদ্ধ পীরের কাছে বিয়ে দিলে সে বাড়ি থেকে পালিয়ে যায় এবং জমিদার হাতেম আলির বজরায় আশ্রয় নেয়। জমিদারপুত্র হাশেম আলি সবকিছু জেনে তাহেরাকে বিপদ থেকে উদ্ধার করতে প্রয়াসী হয়। প্রয়োজনে তাহেরাকে বিয়ে করে হলেও সে এ কাজ করতে প্রস্তুত থাকে। সবশেষে সে তাহেরাকে নিয়ে বজরা থেকে নেমে নতুন জীবনের পথে যাত্রা শুরু করে । উদ্দীপকের শফি মোল্লা তার অনাথ শ্যালিকা আলোকে আশ্রয় দিলেও পরে তার অসহায়ত্বের সুযোগ নিয়ে তার প্রৌঢ় বিপত্নীক বড়ো ভাইয়ের সাথে তাকে বিয়ে দিতে চান। এতে তার স্ত্রী আবিদা প্রতিবাদ করেন এবং বোনকে নিয়ে রাগে-দুঃখে বাড়ি থেকে বেরিয়ে যান । উদ্দীপকের আবিদা তার বোনকে নিয়ে বাড়ি থেকে বেরিয়ে গেলেও তাদের গন্তব্য অজানা। অন্যদিকে 'বহিপীর' নাটকে হাশেমের ইচ্ছাই হলো তাহেরাকে বিয়ে করে নতুন জীবন শুরু করা। বহিপীরের কবল থেকে তাহেরাকে মুক্ত করার মাধ্যমে তারা দুজনে নতুন জীবনে পা রাখে। তাই বলা যায় যে, উদ্দীপকের আবিদা লক্ষ্যহীন হলেও ‘বহিপীর' নাটকের হাশেম আলি লক্ষ্যহীন নয় ।"
        }
      ]
    },
    {
      "number": "11",
      "uddipok": "রূপার বাবা মহিব, সাহেব আলী পিরের একজন অন্ধভক্ত। আজ পির সাহেব রূপাদের বাসায় এসেছেন। পির সাহেব আসলে রূপার মা বেনুকা বেগম পিরের আরামে থাকার ব্যবস্থাসহ পছন্দনীয় খাবার তৈরিতে অত্যন্ত ব্যস্ত হয়ে যান। সন্ধ্যাবেলা রূপা ছাদে মাথা ঘুরে পড়ে যায়। ঘরে এসে কিছুক্ষণ পরে সুস্থ হয়ে ওঠে। কিন্তু বিষয়টা পির সাহেবের কান পর্যন্ত পৌঁছে যায়। রূপাকে ঘরে নিয়ে এসে পির সাহেব ঝাড়ফুঁক দিতে থাকেন। এতে রূপা রেগে গিয়ে বলে, আমি ডাক্তারের কাছে যাবো ।",
      "tag": "DB 24",
      "sub_questions": [
        {
          "label": "ক",
          "question": "'সূর্যাস্ত আইন' কী?",
          "explanation": "‘সূর্যাস্ত আইন' হলো জমিদারি ব্যবস্থায় নির্ধারিত দিনে সূর্যাস্তের পূর্বে রাজস্ব জমা দেওয়ার আইন ।"
        },
        {
          "label": "খ",
          "question": "'খোদার ভেদ বোঝা সত্যই মুশকিল।' কেন? ব্যাখ্যা করো।",
          "explanation": "নৌকাডুবি থেকে রক্ষা পেয়ে প্রাণে বেঁচে যাওয়া এবং ঘটনাক্রমে অন্য একটা বজরায় আশ্রয় পাওয়ার বিষয়টি উপলব্ধি করে বহিপীর উক্তিটি করেছেন। বহিপীরের স্ত্রী তাহেরা পালিয়ে গেলে বহিপীর তাঁর সঙ্গী হকিকুল্লাহকে নিয়ে তাহেরাকে খুঁজতে বের হন। কিন্তু তাঁর যাতায়াতের নৌকাটি বড়ো বজরার সঙ্গে ধাক্কা লেগে ডুবে যায়। তিনি ও তাঁর সহযোগী কোনো রকমে প্রাণ বাঁচিয়ে হাতেম আলির বজরায় আশ্রয় নেন। দুর্ঘটনায় বহিপীরের কোনো ক্ষতি হয়েছে কি না জিজ্ঞেস করলে বহিপীর প্রশ্নোক্ত উক্তিটি করেন । কেননা তিনি মনে করেন, এই দুর্ঘটনার পিছনে কোনো গূঢ়তত্ত্ব আছে ।"
        },
        {
          "label": "গ",
          "question": "উদ্দীপকে 'বহিপীর' নাটকের যে বিশেষ দিকটির ইঙ্গিত রয়েছে তা ব্যাখ্যা করো।",
          "explanation": "উদ্দীপকে ‘বহিপীর' নাটকের পীরভক্তির দিকটির ইঙ্গিত রয়েছে । ‘বহিপীর’ নাটকে এদেশে জেঁকে বসা পীরপ্রথার সার্থক রূপায়ণ দেখা যায় । বহিপীর সারা বছরই কোনো না কোনো ভক্তের বাড়িতে যান এবং ভক্তদের আদর-আপ্যায়ন উপভোগ করেন । ভক্তির আধিক্যে তাঁর জনৈক ভক্ত নিজের কিশোরী মেয়েকে বৃদ্ধ পীরের সাথে বিয়ে পর্যন্ত দেয়। কিশোরী তাহেরা পালিয়ে এসে জমিদারের বজরায় আশ্রয় পেলেও জমিদারগিন্নি পীরের প্রতি ভক্তি করে তাহেরাকে পীরের হাতে তুলে দিতে চায় । উদ্দীপকের মহিব, সাহেব আলী পীরের ভক্ত। বাড়িতে পীরসাহেব এলে তিনি ও তার স্ত্রী রেনুকা বেগম তার আরাম-আয়েশ ও বাহারি খাবারের ব্যবস্থা করতে তৎপর হন। মেয়ে অসুস্থ হলে ডাক্তারের কাছে না নিয়ে পীরের কাছে নেন ঝাড়ফুঁক করতে। পীরের প্রতি এহেন ভক্তি ‘বহিপীর’ নাটকেও দেখতে পাওয়া যায়। তাহেরার বাবা, সৎ-মা এবং জমিদারগিন্নি খোদেজা পীরের প্রতি ভক্তিতে গদগদ। তাদের ঔচিত্যবোধেরও ঘাটতি দেখা যায় এ বিষয়ে ।"
        },
        {
          "label": "ঘ",
          "question": "“উদ্দীপকের রূপা প্রতিবাদ করলেও সে 'বহিপীর' নাটকের ‘তাহেরা' নয়।”— যৌক্তিকতা বিচার করো।",
          "explanation": "সামান্য প্রতিবাদ দেখালেও রূপাকে তাহেরার মতো অস্তিত্বের লড়াইয়ে নামতে হয়নি বলে আলোচ্য উক্তিটি যথার্থ । ‘বহিপীর' নাটকে প্রতিবাদী চরিত্র তাহেরা। পীরের প্রতি অন্ধভক্তির কারণে তার বাবা ও সৎ-মা তাকে বৃদ্ধ পীরের সাথে বিয়ে দেয়। উপায়ন্তর না দেখে সে বাড়ি থেকে পালিয়ে যায়। জমিদারের বজরায় আশ্রয় পেলেও তাকে খুঁজতে খুঁজতে পীরসাহেব সেখানে পৌঁছে যান এবং তাকে ফিরিয়ে নিতে চান। কিন্তু অসহায় অবস্থায়ও সে পীরের কবল থেকে রক্ষা পেতে প্রতিবাদ-প্রতিরোধ চালিয়ে যায়। উদ্দীপকের সাহেব আলী পীর তার ভক্ত মহিব সাহেবের বাড়িতে এসে আদর-আপ্যায়ন পায়। মহিব সাহেবের মেয়ে মাথা ঘুরে পড়ে গেলে তাকে ডাক্তারের কাছে না নিয়ে পীরের কাছে নেওয়া হয় ঝাড়ফুঁক করতে। রূপা এর প্রতিবাদ করে জানায় যে, সে ডাক্তারের কাছে যাবে উদ্দীপকের রূপাকে পীরসাহেব ঝাড়ফুঁক করতে চাইলে সে যেমন প্রতিবাদ করেছে, তেমনি প্রতিবাদী চরিত্র তাহেরা। ‘বহিপীর' নাটকে তাহেরার প্রতিবাদ-প্রতিরোধের ক্ষেত্র আরও বিস্তৃত। কেননা, তাহেরাকে বৃদ্ধ পীরের সাথে বিয়ে দেওয়া হয়েছিল। সে পীরের কবল থেকে মুক্তি পেতে বাড়ি ছেড়ে পালিয়েছে। জমিদারের বজরায় পীরসাহেব উপস্থিত হলে আবারও শুরু হয় তার প্রতিবাদ। তাই বলা যায় যে, উদ্দীপকের রূপা প্রতিবাদ করলেও সে ‘বহিপীর' নাটকের তাহেরা নয় ।"
        }
      ]
    }
  ]
}