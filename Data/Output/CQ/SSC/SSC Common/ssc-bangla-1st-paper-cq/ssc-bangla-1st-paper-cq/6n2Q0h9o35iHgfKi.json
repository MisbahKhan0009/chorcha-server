{
  "title": "ময়মনসিংহ বোর্ড ২০২০",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "জাতির জীবনধারা গঙ্গা-যমুনার মতো দুই ধারায় প্রবাহিত। এক ধারার নাম আত্মরক্ষা বা স্বার্থ প্রসার, আরেক ধারার নাম আত্মপ্রকাশ বা পরার্থ বৃদ্ধি। একদিকে যুদ্ধবিগ্রহ, মামলা ফ্যাসাদ প্রভৃতি কদর্য দিক, অপরদিকে সাহিত্যশিল্প, ধর্ম প্রভৃতি কল্যাণপ্রদ দিক। একদিকে শুধু কাজের জন্য কাজ, অপরদিকে আনন্দের জন্য কাজ। একদিকে সংগ্রহ, আরেকদিকে সৃষ্টি। যে জাতি দ্বিতীয় দিকটির প্রতি উদাসীন থেকে শুধু প্রথম দিকটির সাধনা করে, সে জাতি কখনও উঁচু জীবনের অধিকারী হতে পারে না। জীবনে শ্রী ফোটাতে হলে দ্বিতীয় দিকটির সাধনা প্রয়োজন।",
      "tag": "MB 20",
      "sub_questions": [
        {
          "label": "ক",
          "question": "লেফাফাদুরস্তি কী?",
          "explanation": "'লেফাফাদুরস্তি' হলো বাইরের দিক থেকে ত্রুটিহীনতা কিন্তু ভিতরে প্রতারণা।"
        },
        {
          "label": "খ",
          "question": "'অর্থচিন্তার নিগড়ে সকলে বন্দি'- কেন? ব্যাখ্যা করো।",
          "explanation": "জীবনধারণের জন্য অর্থের অনিবার্যতাকে সর্বোচ্চ গুরুত্ব দেওয়ার ফলে মানুষ অর্থচিন্তার নিগড়ে বন্দি হয়েছে বলে প্রাবন্ধিক এ মন্তব্য করেছেন। প্রাবন্ধিকের পর্যবেক্ষণ অনুসারে জীবন পরিচালনার ক্ষেত্রে আমরা যে প্রাতিষ্ঠানিক শিক্ষা পেয়েছি, তা সম্পূর্ণ সঠিক নয়। ভুল এ শিক্ষা গ্রহণ করার ফলে আমাদের জীবনের নিচের তলা তথা জীবসত্তা এতটাই বিশৃঙ্খল হয়ে পড়েছে যে, আমরা তা থেকে চোখ ফেরাতে পারছি না। ফলে অর্থসাধনা আমাদের জীবনসাধনাতে রূপান্তরিত হয়েছে। এ কারণে এর গণ্ডিতে আমরা বন্দি হয়ে গেছি।"
        },
        {
          "label": "গ",
          "question": "উদ্দীপকের উল্লিখিত বক্তব্যটি 'শিক্ষা ও মনুষ্যত্ব' প্রবন্ধের কোন দিকটির ইঙ্গিত প্রদান করে? ব্যাখ্যা করো।",
          "explanation": "উদ্দীপকে উল্লিখিত বক্তব্যটি 'শিক্ষা ও মনুষ্যত্ব' প্রবন্ধে উল্লিখিত মানবিক মূল্যবোধ অর্জনের দিকটির প্রতি ইঙ্গিত প্রদান করে। 'শিক্ষা ও মনুষ্যত্ব' প্রবন্ধের প্রাবন্ধিকের মতে, মানবজীবনে শিক্ষা দুভাবে কাজ করে। প্রথমত শিক্ষা মানুষের কর্মসংস্থানের ক্ষেত্রে সহায়ক শক্তি হিসেবে অন্নবস্ত্রের সমস্যার সমাধান করে। দ্বিতীয়ত, এটি মানুষের মধ্যে মূল্যবোধের জাগরণ ঘটায়। প্রাবন্ধিকের মতে, দ্বিতীয় দিকটিই শিক্ষার প্রধান ও সর্বশ্রেষ্ঠ দিক। উদ্দীপকে মানুষের জীবনধারাকে মূলত দুটি ভাগে ভাগ করা হয়েছে। এখানে প্রথম ধারাটিকে আত্মরক্ষা তথা ব্যক্তিস্বার্থচিন্তার কথা বলা হয়েছে। এর বিপরীতে দ্বিতীয় ধারা তথা কল্যাণকর দিকের প্রতি গুরুত্বারোপ করা হয়েছে। উদ্দীপকের বক্তা দ্বিতীয় ধারাটিকেই শ্রেষ্ঠ প্রতিপন্ন করেছেন। একইভাবে, আলোচ্য 'শিক্ষা ও মনুষ্যত্ব' প্রবন্ধেও প্রাবন্ধিক মনুষ্যত্ব অর্জনকে প্রাধান্য দিয়েছেন। তিনি মনে করেন, মনুষ্যত্ব অর্জনই শিক্ষার মূল লক্ষ্য হওয়া উচিত। অর্থাৎ উদ্দীপক ও আলোচ্য প্রবন্ধ উভয়ক্ষেত্রেই মানবিক মূল্যবোধের প্রতিই জোর দেওয়া হয়েছে। উদ্দীপকের বক্তব্য 'শিক্ষা ও মনুষ্যত্ব' প্রবন্ধের এ দিকটির প্রতিই ইঙ্গিত করে।"
        },
        {
          "label": "ঘ",
          "question": "উদ্দীপকের দ্বিতীয় দিকটি শিক্ষা ও মনুষ্যত্ব' প্রবন্ধের আংশিক না সামগ্রিক ভাব বহন করে? এ সম্পর্কে তোমার নিজস্ব মত প্রদান করো।",
          "explanation": "উদ্দীপকের দ্বিতীয় দিকটি 'শিক্ষা ও মনুষ্যত্ব' প্রবন্ধের আংশিক ভাবকে - ধারণ করে। 'শিক্ষা ও মনুষ্যত্ব' প্রবন্ধে প্রাবন্ধিক মানবজীবনের শিক্ষার সুদূরপ্রসারী ভূমিকা সম্পর্কে আলোকপাত করেছেন। আর তা করতে গিয়ে তিনি শিক্ষার লক্ষ্য ও উদ্দেশ্য সম্পর্কে আলোকপাত করেছেন। তাঁর মতে, এই মনুষ্যত্ব অর্জনের বিষয়টিই শিক্ষার মূল কাজ। উদ্দীপকের বক্তা মনে করেন, জাতির সামগ্রিক জীবনধারা গঙ্গা ও যমুনার মতো দুটি ধারায় বিভক্ত। এর একটি ধারা প্রাধান্য দেয় ব্যক্তিস্বার্থকে- যেখানে আত্মকেন্দ্রিকতাই মুখ্য বিষয়। অন্যদিকে, দ্বিতীয় ধারাটি জীবনকে ইতিবাচকভাবে গ্রহণ করতে উৎসাহিত করে। শিল্প-সাহিত্য, ধর্মের মতো কল্যাণকর পথে চালিত করে। সংগত কারণেই উদ্দীপকের বক্তা দ্বিতীয় ধারার পক্ষে অবস্থান নিয়েছেন। আলোচ্য প্রবন্ধে এই দ্বিতীয় ধারাটিকেই মনুষ্যত্ব হিসেবে আখ্যায়িত করা হয়েছে। 'শিক্ষা ও মনুষ্যত্ব' প্রবন্ধে প্রাবন্ধিক মানবজীবনের দুটি সত্তার কথা উল্লেখ করেছেন। এর একটি জীবসত্তা; অপরটি মানবসত্তা। এখানে প্রাবন্ধিক অন্নবস্ত্র বা জৈবিক চাহিদার বিষয়টিকে জীবসত্তার কাজ হিসেবে অভিহিত করেছেন। এর বিপরীতে তিনি আত্মিক বিকাশের মধ্য দিয়ে মনুষ্যত্ব অর্জনকে মানবসত্তার কাজ বলে চিহ্নিত করেছেন। জীবনের এই দুটি ধারার কথা বলার মধ্য দিয়ে উদ্দীপকেও বিষয়টি প্রতিফলিত হয়েছে। তবে প্রবন্ধটিতে প্রাবন্ধিক শিক্ষাকে দেখেছেন মনুষ্যত্ব অর্জনের উপায় হিসেবে। উদ্দীপকে প্রাবন্ধিকের এই দৃষ্টিভঙ্গি প্রতিফলিত হয়নি। এ বিবেচনায়, উদ্দীপকের বক্তব্য আলোচ্য প্রবন্ধের আংশিক ভাবকে ধারণ করে, সমগ্র ভাব নয়।"
        }
      ]
    },
    {
      "number": "2",
      "uddipok": "সুদীপ্ত ও তনয়ার একমাত্র সন্তান মৌনতা। নিটোল চোখের শান্ত মৌনতা কথা বলতে পারে নার প্রতি মাঝে মাঝে মায়ের বিরূপ আচরণ মনে খুব দুঃখ দেয়, কিন্তু বাবার আদর ও ভালোবাসায় সে সব দুঃখ ভুলে যায়। সুদীপ্ত কখনোই মেয়েকে বোঝা মনে করেন না বরং তার কাছে মৌনতা সৃষ্টিকর্তার এক বিশেষ উপহারস্বরূপ। তাই, মৌনতার সব না বলা ভাষার চাহনি তার কাছে এক গল্পগাথা।",
      "tag": "MB 20",
      "sub_questions": [
        {
          "label": "ক",
          "question": "'সুভা' গল্পে কাকে অকর্মণ্য বলা হয়েছে?",
          "explanation": "'সুভা' গল্পে গোঁসাইদের ছোটো ছেলে প্রতাপকে অকর্মণ্য বলা হয়েছে।"
        },
        {
          "label": "খ",
          "question": "\"বাক্যহীন মনুষ্যের মধ্যে বৃহৎ প্রকৃতির মতো একটা বিজন মহত্ত্ব আছে।\"- 'সুভা' গল্পের লেখকের এই উক্তিটি ব্যাখ্যা করো।",
          "explanation": "প্রশ্নোক্ত উক্তিটির মধ্য দিয়ে লেখক ভাষাহীন মানুষের মনোজগতের প্রতি ইঙ্গিত করেছেন। নির্জন প্রকৃতির মধ্যেও যেমন ভাষা থাকে, বাপ্রতিবন্ধীদের ক্ষেত্রেও তাই। কথা বলতে না পারলেও আকারে-ইঙ্গিতে নানাভাবে তারা তাদের মনের ভাব প্রকাশ করে। শুধু তা-ই নয়, বাইরের জগতের সঙ্গে তেমনভাবে মিশতে পারে না বলে আপন মনেই ভাবনাগুলোকে তারা নিজের মতো করে সাজায়। এভাবে চিন্তালোকে তারা গড়ে তোলে ভিন্ন এক জগৎ। প্রশ্নোক্ত উক্তিটিতে এ বিষয়টিই ব্যক্ত হয়েছে।"
        },
        {
          "label": "গ",
          "question": "উদ্দীপকের সুদীপ্ত চরিত্রটি 'সুভা' গল্পের কোন চরিত্রকে প্রতিফলিত করে? ব্যাখ্যা করো।",
          "explanation": "অপত্যস্নেহের দিক থেকে উদ্দীপকের সুদীপ্ত 'সুভা' গল্পের বাণীকণ্ঠ চরিত্রকে প্রতিফলিত করে। রবীন্দ্রনাথ ঠাকুর রচিত 'সুভা' গল্পের অন্যতম চরিত্র বাণীকণ্ঠ একজন স্নেহশীল পিতা। কথা বলতে না পারায় আর সকলের কাছে সুভা অবহেলিত হলেও বাণীকণ্ঠ তাকে আগলে রেখেছেন। কন্যাদের মধ্যে সুভা ছিল বাণীকন্ঠের সর্বাপেক্ষা প্রিয়। উদ্দীপকের সুদীপ্তর মধ্যে একজন স্নেহশীল পিতার প্রতিচ্ছবি ফুটে উঠেছে। তার কন্যা মৌনতা কথা বলতে পারে না। এজন্য মায়ের বিরূপ আচরণ তাকে সহ্য করতে হয়। কিন্তু পিতা সুদীপ্তর স্নেহাদরে মৌনতা সব কষ্ট ভুলে যায়। শুধু তা-ই নয়, সুদীপ্ত মৌনতাকে স্রষ্টার উপহার বলে মনে করে। - একইভাবে আলোচ্য গল্পের বাণীকণ্ঠও বাকশক্তিহীন কন্যা সুভাকে অত্যন্ত ভালোবাসতেন। অর্থাৎ গল্পের বাণীকণ্ঠ এবং উদ্দীপকের সুদীপ্ত উভয়েই . তাদের প্রতিবন্ধী কন্যার প্রতি স্নেহশীল ও সদয় ছিলেন। এদিক থেকে উদ্দীপকের সুদীপ্ত 'সুভা' গল্পের বাণীকণ্ঠ চরিত্রকে প্রতিফলিত করে।"
        },
        {
          "label": "ঘ",
          "question": "\"উদ্দীপকের মৌনতার বাবা 'সুভা' গল্পের সুভার বাবারই প্রতিচ্ছবি ।\"- মন্তব্যটি বিশ্লেষণ করো।",
          "explanation": "প্রতিবন্ধী সন্তানের প্রতি সহানুভূতি প্রদর্শনের বিবেচনায় উদ্দীপকের মৌনতার বাবা 'সুভা' গল্পের সুভার বাবারই প্রতিচ্ছবি।রবীন্দ্রনাথ ঠাকুরের 'সুভা' গল্পে বাষ্প্রতিবন্ধী এক কন্যার প্রতি পিতারঅগাধ মমত্ববোধের পরিচয় ফুটে উঠেছে। এ গল্পের কেন্দ্রীয় চরিত্র সুভা প্রতিবন্ধিতার কারণে অন্যদের কাছে অবজ্ঞার পাত্র হলেও বাবা তাকে অত্যন্ত স্নেহ করতেন। তিনি নিজের অন্য দুই মেয়ের তুলনায় সুভাকেই বেশি ভালোবাসতেন। উদ্দীপকের সুদীপ্ত ও তনয়ার একমাত্র সন্তান মৌনতা। মৌনতা কথা বলতে পারে না। এজন্য মাঝে মাঝে মা তনয়া তার সঙ্গে খারাপ আচরণ করেন, যা তাকে অত্যন্ত কষ্ট দেয়। কিন্তু বাবা সুদীপ্তর অগাধ স্নেহে সব দুঃখ ভুলে যায় সে। বস্তুত, কন্যার প্রতিবন্ধিতাকে তিনি বড়ো করে দেখেন না। সন্তানের প্রতি অকৃত্রিম স্নেহবাৎসল্যই এর কারণ। 'সুভা' গল্পের বাণীকণ্ঠও এমনই একজন স্নেহশীল ও আদর্শ পিতা। 'সুভা' গল্পের সুভা একজন বাষ্প্রতিবন্ধী কিশোরী। এজন্য সে ছিল সকলের অবহেলার পাত্র। তার মা তাকে গর্ভের কলঙ্ক বলে মনে করতেন। খেলার সাথিরা তাকে অবজ্ঞা করত। এসব কিছুর মাঝে বাবা বাণীকণ্ঠ ছিল তার পরম আশ্রয়। তিনি তাকে পরম মমতায় আগলে রেখেছেন। একইভাবে উদ্দীপকের সুদীপ্তও কন্যা মৌনতাকে আগলে রেখেছেন। তার ভাষাহীন জগতে তিনিই হয়েছেন একমাত্র সঙ্গী। অর্থাৎ আলোচ্য গল্পের বাণীকণ্ঠ এবং উদ্দীপকের সুদীপ্ত উভয়ের মাঝেই আমরা স্নেহশীল পিতৃহৃদয়ের পরিচয় পাই। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "3",
      "uddipok": "দশম শ্রেণির শিক্ষার্থী আরশি সাহিত্য পড়তেই বেশি আগ্রহী। মামার সাথে একুশের বইমলায় গিয়ে সে বাংলা সাহিত্যের বইগুলোই কিনে। তার এই সাহিত্যপ্রীতিকে আরও শানিত করার জন্য তার মামা তাকে বিশ্বসাহিত্য কেন্দ্রের ভ্রাম্যমাণ পাঠাগারে ভর্তি করে দেন। তিনি সাহিত্য পড়ার ব্যাপারে আরশিকে অনুপ্রাণিত করে বলেন, জ্ঞান রাজ্যের এক সমৃদ্ধ অঙ্গ হলো সাহিত্য। সাহিত্য ছাড়া কোনো জাতিই বিকশিত হতে পারে না। তবে এর জন্য প্রয়োজন সাহিত্যের বাতিঘতর প্রতিষ্ঠা করা।",
      "tag": "MB 20",
      "sub_questions": [
        {
          "label": "ক",
          "question": "'কেতাবি' শব্দের অর্থ কী?",
          "explanation": "'কেতাবি' শব্দের অর্থ- কেতাব বা বই অনুসরণ করে চলে যারা।"
        },
        {
          "label": "খ",
          "question": "'বই পড়া' প্রবন্ধে লেখক লাইব্রেরিকে স্কুল-কলেজের ওপর স্থান দিয়েছেন কেন? বুঝিয়ে লেখো।",
          "explanation": "'বই পড়া' প্রবন্ধে লেখক প্রমথ চৌধুরী যথার্থ শিক্ষিত হয়ে ওঠার ক্ষেত্রে লাইব্রেরির ভূমিকা বিবেচনায় লাইব্রেরিকে স্কুল-কলেজের উপর স্থান দিয়েছেন। বর্তমান শিক্ষাব্যবস্থা শিক্ষার্থীদের কেবল ভালো ফলাফল অর্জনে উদ্বুদ্ধ করে; তাদের মানসিক বিকাশের প্রতি গুরুত্ব দেয় না। এরূপ সীমাবদ্ধ শিক্ষাব্যবস্থায় শিক্ষার্থীরা যথার্থ বিকাশের সুযোগ পায় না। পক্ষান্তরে, লাইব্রেরিতে ব্যক্তি তার ইচ্ছা ও সামর্থ্য অনুযায়ী বই পড়ে নিজেকে সমৃদ্ধ করে তুলতে পারে। স্বশিক্ষিত হয়ে ওঠার ক্ষেত্রে লাইব্রেরির এমন গুরুত্বপূর্ণ ভূমিকার কারণেই লেখক লাইব্রেরিকে স্কুল-কলেজের উপরে স্থান দিয়েছেন।"
        },
        {
          "label": "গ",
          "question": "উদ্দীপকের আরশির মামার মধ্যে 'বই পড়া' প্রবন্ধের লেখকের কোন অনুভূতির প্রকাশ ঘটে? ব্যাখ্যা করো।",
          "explanation": "উদ্দীপকের আরশির মামার মধ্যে 'বই পড়া' প্রবন্ধের লেখকের সাহিত্যচর্চার গুরুত্ব উপলব্ধির বিষয়টি প্রতিফলিত হয়েছে। 'বই পড়া' প্রবন্ধে লেখক প্রমথ চৌধুরী সাহিত্যচর্চার গুরুত্ব সম্পর্কে আলোকপাত করেছেন। লেখক মনে করেন, যথার্থ শিক্ষিত হয়ে ওঠার জন্য সাহিত্যচর্চার কোনো বিকল্প নেই। কেননা, সাহিত্যচর্চা মনের আনন্দময় বিকাশে ভূমিকা রাখতে পারে, যার একমাত্র উপায় হলো লাইব্রেরি। উদ্দীপকে দশম শ্রেণির শিক্ষার্থী আরশির কথা বলা হয়েছে। সাহিত্যচর্চায় সে বেশ আগ্রহী। বই পড়ার প্রতি তার এই আগ্রহ মুগ্ধ করে তার মামাকে। তিনি তাকে বিশ্বসাহিত্য কেন্দ্রের ভ্রাম্যমাণ পাঠাগারে ভর্তি করে দেন এবং সাহিত্যচর্চার জন্য উৎসাহিত করেন। তিনি মনে করেন, সাহিত্যচর্চা ছাড়া কোনো জাতিই বিকশিত হতে পারে না। একইভাবে, 'বই পড়া' প্রবন্ধের লেখকও সাহিত্যচর্চাকে বর্ণনা করেছেন যথার্থ শিক্ষিত হওয়ার উপায় হিসেবে'। শুধু তা-ই নয়, সাহিত্যচর্চার মধ্য দিয়েই জাতি সুশিক্ষিত হয়ে উঠবে বলে তিনি বিশ্বাস করেন। লেখকের এই ভাবনা উদ্দীপকের আরশির মামার ভাবনার অনুগামী। সে বিবেচনায়, আরশির মামার, মাঝে আলোচ্য প্রবন্ধের লেখকের সাহিত্যচর্চার গুরুত্ব উপলব্ধির বিষয়টি প্রতিফলিত হয়েছে।"
        },
        {
          "label": "ঘ",
          "question": "\"উদ্দীপকের মামার অনুপ্রেরণামূলক বক্তব্যটিতে 'বই পড়া' প্রবন্ধের লেখকের মনোভাবের প্রতিফলন ঘটেছে।- মন্তব্যটির যথার্থতা নিরূপণ করো।",
          "explanation": "'বই পড়া' প্রবন্ধের লেখক প্রমথ চৌধুরী সাহিত্যচর্চার জন্য লাইব্রেরির পক্ষে অবস্থান নিয়েছেন, যা উদ্দীপকের মামার বক্তব্যেও প্রকাশ পেয়েছে। 'বই পড়া' প্রবন্ধে প্রচলিত শিক্ষাব্যবস্থার বিপরীতে সাহিত্যচর্চার সুফল উপস্থাপিত হয়েছে। এখানে লেখক দেখিয়েছেন, স্কুল-কলেজের গতানুগতিক পড়াশোনা শিক্ষার্থীদের জীবিকা অর্জন ও স্বাচ্ছন্দ্যে জীবনযাপনের কৌশল শেখালেও পরিশীলিত মানুষ হতে শেখায় না। পক্ষান্তরে, সাহিত্যচর্চা ব্যক্তির আত্মিক বিকাশ ঘটিয়ে তাকে সুশিক্ষিত করে তোলে। উদ্দীপকের আরশির মামা একজন আত্মসচেতন মানুষ। আর তাই আরশির সাহিত্যচর্চার বিষয়টি তিনি ইতিবাচকভাবে গ্রহণ করেন। শুধু তা-ই নয়, তাকে সাহিত্যচর্চায় তিনি অনুপ্রাণিত করেন। তিনি মনে করেন, জ্ঞান রাজ্যে বিচরণের উপায় হলো সাহিত্যচর্চা। আর এজন্য সাহিত্যচর্চার বাতিঘর তথা লাইব্রেরি স্থাপনের পক্ষে অবস্থান নিয়েছেন তিনি। 'বই পড়া' প্রবন্ধে লেখক প্রচলিত শিক্ষাব্যবস্থার ত্রুটি তুলে ধরে সাহিত্যচর্চার উপর গুরুত্বারোপ করেছেন। তিনি লক্ষ করেছেন স্কুল-কলেজে যে শিক্ষা দেওয়া হয় তা পূর্ণাঙ্গ নয়, ক্ষেত্রবিশেষে তা শিক্ষার্থীর আত্মশক্তিকে পর্যন্ত নষ্ট করে দেয়। পক্ষান্তরে, লাইব্রেরিতে বসে শিক্ষার্থীরা জ্ঞানার্জন করতে পারে স্বেচ্ছায় ও সানন্দচিত্তে। আর তাই আত্মিক বিকাশের জন্য সাহিত্যচর্চার কোনো বিকল্প নেই। একইভাবে, উদ্দীপকের আরশির মামাও সাহিত্যচর্চার জন্য লাইব্রেরি স্থাপনের পক্ষে অবস্থান নিয়েছেন, যা আলোচ্য প্রবন্ধের লেখকের মনোভাবকেই প্রতিফলিত করে। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "4",
      "uddipok": "বাংলা নববর্ষ বাঙালির গুরুত্বপূর্ণ উৎসব। বাংলা সন কে কবে প্রচলন করেছিলেন এ নিয়ে মতান্তর থাকলেও ধরে নেওয়া হয় সম্রাট আকবরের সময় এ সনের গণনা আরম্ভ হয়। নববর্ষে হালখাতা, বৈশাখী মেলা, ঘোড়দৌড়, বিভিন্ন লোকমেলার আয়োজন করে সাধারণ মানুষ এ উৎসবকে প্রাণে ধারণ করেছে। আজকের বাংলাদেশ যে স্বাধীন হতে পেরেছে, তার পেছনেও নববর্ষের সক্রিয় প্রেরণা কাজ করে। কারণ, পাকিস্তানিরা বাঙালির এই প্রাণের উৎসবকে নস্যাৎ করার জন্য তীব্র ষড়যন্ত্রে লিপ্ত হয়েছিল। এর প্রতিবাদে রুখে দাঁড়িয়েছিল বাঙালিরা।",
      "tag": "MB 20",
      "sub_questions": [
        {
          "label": "ক",
          "question": "'শভিনিস্টিক' শব্দের অর্থ কী?",
          "explanation": "'শভিনিস্টিক' শব্দের অর্থ- আত্মগৌরব মতবাদী।"
        },
        {
          "label": "খ",
          "question": "'সুদূর অতীতে। এর সঙ্গে কৃষি সমাজের যোগসূত্র ছিল অবিচ্ছেদ্য।\"- উক্তিটি ব্যাখ্যা করো।",
          "explanation": "'পয়লা বৈশাখ' প্রবন্ধে কবীর চৌধুরী কৃষিসমাজের সঙ্গে বাংলা নববর্ষের নিবিড় সম্পর্ককে বোঝাতে গিয়ে প্রশ্নোক্ত উক্তিটি করেছেন। 'পয়লা বৈশাখ' প্রবন্ধের প্রাবন্ধিকের মতে, এদেশের প্রাচীন কৃষিসমাজের সাথে বাংলা নববর্ষ অনুষ্ঠান বিশেষভাবে সম্পর্কিত ছিল। তখনকার দিনে নববর্ষকে কেন্দ্র করে কৃষি পরিবারে নানা পারিবারিক মাঙ্গলিক অনুষ্ঠানের আয়োজন হতো। সাধারণ, মানুষের ধারণা ছিল নতুন বছরের আগমনের মধ্য দিয়ে সব অমঙ্গলের অবসান হবে; সূচনা হবে নতুন দিনের। ধারণা করা হয় সম্রাট আকবর বাংলা সনের প্রবর্তন করেছিলেন কৃষিভিত্তিক সমাজে খাজনা আদায়কে কেন্দ্র করে। নববর্ষের সঙ্গে প্রাচীন কৃষিসমাজের এই ঘনিষ্ঠ সম্পর্ককে তুলে ধরতেই প্রাবন্ধিক প্রশ্নোক্ত উক্তিটির অবতারণা করেছেন।'"
        },
        {
          "label": "গ",
          "question": "'পয়লা বৈশাখ' প্রবন্ধে প্রকাশিত বাঙালি জাতির প্রাণের উৎসবটি উদ্দীপকের কতটুকু লক্ষণীয়? ব্যাখ্যা করো।",
          "explanation": "উদ্দীপকটি 'পয়লা বৈশাখ' প্রবন্ধে প্রকাশিত বাঙালি জাতির প্রাণের উৎসব বাংলা নববর্ষকে কেন্দ্র করেই রচিত হয়েছে। কবীর চৌধুরী রচিত 'পয়লা বৈশাখ' প্রবন্ধে বাঙালির সর্বশ্রেষ্ঠ উৎসব বাংলা নববর্ষের নানা দিক নিয়ে আলোচনা করা হয়েছে। এটি এদেশের 'অন্যতম জাতীয় উৎসবও বটে। বাঙালি সংস্কৃতির এক অনন্য অনুষঙ্গ হলো পয়লা বৈশাখ। প্রতি বছর পয়লা বৈশাখ আমাদের ঐতিহ্য ও সংস্কৃতিকে ধারণের মধ্য দিয়ে জাতীয় ঐক্যের প্রতীক হিসেবে আবির্ভূত হয়। উদ্দীপকে বাংলা নববর্ষ উৎসব সম্পর্কে আলোকপাত করা হয়েছে। সেখানে নববর্ষকে গুরুত্বপূর্ণ উৎসব অভিহিত করে এর সূচনা এবং বিভিন্ন অনুষ্ঠান সম্পর্কে আলোচনা করা হয়েছে। পাশাপাশি বাঙালির জাতীয় জীবনে বাংলা নববর্ষের সুদূরপ্রসারী প্রভাবকেও তুলে ধরা হয়েছে। একইভাবে আলোচ্য 'পয়লা বৈশাখ' প্রবন্ধেরও উপজীব্য বিষয় হলো বাংলা নববর্ষ। প্রাবন্ধিক এখানে পয়লা বৈশাখের ইতিহাস, ঐতিহ্যসহ জাতীয় জীবনে এর ভূমিকা সম্পর্কে আলোকপাত করেছেন। আলোচ্য প্রবন্ধটিতে ওঠে আসা এসব বিষয় উদ্দীপকের বক্তব্যের সমান্তরাল। সে বিবেচনায়, বাঙালি জাতির প্রাণের উৎসব পয়লা বৈশাখের প্রসঙ্গটি উদ্দীপকে যথাযথভাবেই প্রতিফলিত হয়েছে।"
        },
        {
          "label": "ঘ",
          "question": "“উদ্দীপকের উল্লিখিত বাঙালি জাতীয়তায় নববর্ষের সক্রিয় প্রেরণাটি 'পয়লা বৈশাখ' প্রবন্ধের সাথে একাত্মতা ঘোষণা করে।\"- মন্তব্যটির যুক্তিপূর্ণ মূল্যায়ন করো।",
          "explanation": "কবীর চৌধুরী রচিত 'পয়লা বৈশাখ' প্রবন্ধে বাঙালি জাতীয়তা সৃষ্টিতে বাংলা নববর্ষের যে প্রেরণার দিকটি তুলে ধরা হয়েছে, তার প্রেক্ষিতে প্রশ্নোক্ত মন্তব্যটি যথার্থ হয়ে উঠেছে। কবীর চৌধুরী রচিত 'পয়লা বৈশাখ' প্রবন্ধে বাংলা নববর্ষের নানা উৎসব-অনুষ্ঠানের বর্ণনা দেওয়া হয়েছে। পাশাপাশি বাঙালির জাতীয় জীবনে নববর্ষের অবিনাশী প্রভাব সম্পর্কে আলোকপাত করা হয়েছে। এটি কেবল বাঙালির সর্বশ্রেষ্ঠ উৎসবই নয়; বাঙালি জাতীয়তাবাদের বিকাশেও এর ভূমিকা অত্যন্ত তাৎপর্যপূর্ণ। উদ্দীপকের বক্তব্যে গুরুত্বপূর্ণ উৎসব হিসেবে পয়লা বৈশাখের প্রসঙ্গ উত্থাপিত হয়েছে। উদ্দীপকটির বক্তা এখানে বাংলা নববর্ষ প্রচলনের ইতিহাস তুলে ধরেছেন। পাশাপাশি নববর্ষকে কেন্দ্র করে নানা অনুষ্ঠানের বর্ণনা দিয়েছেন তিনি। এছাড়াও বাঙালির রাজনৈতিক ইতিহাস এবং সংহতির ক্ষেত্রে এ উৎসবের অনন্য সাধারণ ভূমিকার কথা তুলে ধরেছেন তিনি। 'পয়লা বৈশাখ' প্রবন্ধে প্রাবন্ধিক বাংলা নববর্ষ উদ্যাপনের নানান দিক নিয়ে আলোচনা করেছেন। এরই ধারাবাহিকতায় তিনি নববর্ষকেন্দ্রিক বিভিন্ন অনুষ্ঠানসহ বাঙালি জাতীয়তাবাদের বিকাশে এর গুরুত্ব তুলে ধরেছেন। বিশেষ করে পাকিস্তানি আমলে পশ্চিমা শাসকগোষ্ঠী এদেশের ভাষা ও সংস্কৃতির উপর যে আঘাত হেনেছিল সেসময় বিপুল উৎসাহ ও উদ্দীপনায় নববর্ষ উদ্যাপনের মধ্য দিয়ে বাঙালি এর সমুচিত জবাব দেয়। শুধু তা-ই নয়; সেসময় শোষক পাকিস্তানি শাসকগোষ্ঠীর বিরুদ্ধে ঐক্যবদ্ধ হতে সাংস্কৃতিক শক্তি হিসেবে পয়লা বৈশাখ ভূমিকা রেখেছে। আলোচ্য উদ্দীপকেও এ বিষয়টি স্পষ্টভাবে ফুটে উঠেছে। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "5",
      "uddipok": "শুভ বাবু প্রায় এক যুগ আগে সরকারি বৃত্তি নিয়ে আমেরিকায় যান। পড়াশোনা শেষে সেখানেই একটি বিশ্ববিদ্যালয়ে চাকরিতে যোগদান করেন। ব্যক্তিজীবনে তিনি প্রচুর বিত্ত-বৈভবের মালিক হয়েছেন। কিন্তু, তারপরও তিনি সুখী নন। বিদেশে থেকেও সেখানকার প্রকৃতি-পরিবেশ, লোকালয় কোনো কিছুই তাকে আকৃষ্ট করতে পারেনি। কাজের অবসারে মনটা শুধু পড়ে থাকে বাংলার সবুজ শ্যামল প্রান্তরে। যেখানে রয়েছে আঁকা-বাঁকা পাহাড়ি পথ, নদী তীরের সূর্যাস্তের দৃশ্য, সবুজ বনানী- কেটেছে তার শৈশব থেকে যৌবনের অফুরান সোনালি দিন।",
      "tag": "MB 20",
      "sub_questions": [
        {
          "label": "ক",
          "question": "সনেটের অষ্টকে মূলত কী রয়েছে?",
          "explanation": "সনেটের অষ্টকে মূলত রয়েছে ভাবের প্রবর্তনা।"
        },
        {
          "label": "খ",
          "question": "আর কি হে হবে দেখা?- কবির এ সংশয়ের কারণ কী? ব্যাখ্যা করো।",
          "explanation": "'আর কি হে হবে দেখা?'—কবির (মাইকেল মধুসূদন দত্ত ) এ সংশয়ের কারণ হলো প্রবাসে থাকাকালীন জন্মভূমির প্রতি গভীর স্মৃতিকাতরতা ও দেশপ্রেম , যেখানে তিনি সুদূর ফ্রান্স থেকে কপোতাক্ষ নদের কলকল ধ্বনি শুনতে পাওয়ার ভ্রান্তির ছলনায় নিজেকে সান্ত্বনা দেন; কিন্তু তার মনে সন্দেহ জাগে, এই সুদূর প্রবাস থেকে প্রিয় জন্মভূমির সেই কপোতাক্ষ নদের সান্নিধ্য তিনি আর কখনো লাভ করতে পারবেন কিনা, কারণ জীবনের পথচলায় একবার যে পথ বেছে নেওয়া হয়, তা থেকে ফিরে আসা প্রায় অসম্ভব, এবং এই আক্ষেপ থেকেই প্রশ্নটি এসেছে।"
        },
        {
          "label": "গ",
          "question": "সাদৃশ্যগত দিক হতে শুভ বাবুর উপলব্ধিটি 'কপোতাক্ষ নদ' কবিতার কবির উপলব্ধির সাথে কতটুকু সংগতিপূর্ণ? ব্যাখ্যা করো।",
          "explanation": "উদ্দীপকের শুভ বাবুর উপলব্ধিটি 'কপোতাক্ষ নদ' কবিতার কবির উপলব্ধির সঙ্গে সম্পূর্ণ সংগতিপূর্ণ। 'কপোতাক্ষ নদ' কবিতায় কবি মাইকেল মধুসূদন দত্তের শৈশবের প্রিয় নদ কপোতাক্ষের প্রতি অগাধ মমত্ববোধের প্রকাশ ঘটেছে। সে মমত্ববোধ থেকেই তিনি প্রিয় কপোতাক্ষকে গ্রহণ করেছেন সখারূপে। আর তাই বিদেশ-বিভুঁইয়ে থেকেও এ নদের কথা ভুলতে পারেননি তিনি। উদ্দীপকের শুভ বাবু একজন প্রবাসী বাঙালি। সরকারি বৃত্তি নিয়ে আমেরিকায় আসার পর একযুগ কেটে গেলেও মাতৃভূমিকে তিনি ভুলতে পারেননি। ব্যক্তি জীবনে অগাধ বিত্ত-বৈভবের মালিক হলেও তা তার মনে শান্তি এনে দিতে পারেনি। সবসময় তার মন পড়ে থাকে ছায়া সুনিবিড় বাংলার প্রকৃতিতে। বাংলার মাঠঘাট, নদী যেন তাকে ভেতর থেকে টানে। একইভাবে আলোচ্য 'কপোতাক্ষ নদ' কবিতার কবিও মাতৃভূমির প্রিয় নদের কথা ভেবে কাতর। সান্নিধ্যের ব্যাকুলতা থেকে কপোতাক্ষের কলধ্বনি তাঁর কানে সবসময় মায়ামন্ত্রের মতোই বাজে। অর্থাৎ উদ্দীপকের শুভ বাবু এবং আলোচ্য কবিতার কবি উভয়েই জন্মভূমির বিভিন্ন অনুষঙ্গকে কেন্দ্র করে সস্মৃতিকাতর হয়েছেন। এদিক থেকে শুভ বাবুর উপলব্ধি 'কপোতাক্ষ নদ' কবিতার কবির উপলব্ধির সঙ্গে সম্পূর্ণ সাযুজ্যপূর্ণ।"
        },
        {
          "label": "ঘ",
          "question": "উদ্দীপকে 'কপোতাক্ষ নদ' কবিতার মূলভাবের প্রতিফলন ঘটেছে।- মন্তব্যটির যথার্থতা নিরূপণ করো।",
          "explanation": "\"উদ্দীপকে 'কপোতাক্ষ নদ' কবিতার মূলভাবের প্রতিফলন ঘটেছে।\"- মন্তব্যটি যথার্থ বলেই আমি মনে করি। 'কপোতাক্ষ নদ' কবিতায় স্মৃতিকাতরতার আবরণে কবি মাইকেল মধুসূদন দত্তের অত্যুজ্জ্বল দেশপ্রেম প্রকাশিত হয়েছে। এ কবিতায় শৈশবের স্মৃতি বিজড়িত কপোতাক্ষকে কেন্দ্র করে কবি তাঁর হৃদয়াবেগের প্রকাশ ঘটিয়েছেন। এর মূলে রয়েছে জন্মভূমির প্রতি তাঁর অপার মমত্ববোধ। উদ্দীপকের শুভ বাবু সরকারি বৃত্তি নিয়ে আমেরিকায় পাড়ি জমান। উজ্জ্বল ভবিষ্যতের কথা চিন্তা করে তিনি সেখানেই থেকে যান। কিন্তু ব্যক্তিজীবনে অর্জিত বিত্ত-বৈভব তার মনে শান্তি এনে দিতে পারেনি। আর দেশ ছাড়ার পর দীর্ঘ এক যুগ কেটে গেলেও দেশের প্রকৃতি পরিবেশ তিনি ভুলতে পারেননি। কাজের ফাঁকে বাংলার চিরচেনা প্রকৃতি আর শৈশবের সোনালি দিনের কথা ভেবে কাতর হন তিনি। আলোচ্য কবিতাটিতেও এ বিষয়টি পরিলক্ষিত হয়। 'কপোতাক্ষ নদ' কবিতায় কপোতাক্ষ নদকে কেন্দ্র করে জন্মভূমির প্রতি কবির গভীর ভালোবাসার প্রতিফলন ঘটেছে। জন্মভূমিকে ভালোবাসেন বলেই জন্মভূমির স্মৃতিবিজড়িত কপোতাক্ষ নদ তাঁর কাছে এত প্রিয়। সংগত কারণেই এ কবিতায় মাতৃভূমির প্রতি কবির হৃদয়াবেগ প্রকাশিত হয়েছে কপোতাক্ষকে আশ্রয় করে। একইভাবে উদ্দীপকের শুভ বাবুও দেশের চিরচেনা প্রকৃতিকে স্মরণ করেন দেশকে ভালোবাসেন বলেই। অর্থাৎ আলোচ্য কবিতা এবং উদ্দীপক উভয়ক্ষেত্রেই স্মৃতিকাতরতার আবরণে মূলত দেশাত্মবোধের প্রকাশ ঘটেছে। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "6",
      "uddipok": "ফারুক সাহেব একটি মাধ্যমিক বিদ্যালয়ে সহকারী প্রধান শিক্ষক হিসাবে কর্মরত। তিনি বিদ্যালয়ে যথাসময়ের আগে আসেন এবং ছুটির পর পরবর্তী দিনের কিছু কাজ গুছিয়ে বাড়ি ফিরেন। একদিন ভোরে আকস্মিকভাবে বাড়ি থেকে ছোট ভাইয়ের মৃত্যু সংবাদ পেয়ে তিনি বাড়ি যান। ভাইয়ের দাফন-কাফন সম্পন্ন করে পরদিনই কর্মস্থলে পুনরায় ফিরে আসেন। বিদ্যালয়ে কর্মরত অন্যরা বিবিধ অসুবিধার সম্মুখীন না হন, এই ব্যাপারে তিনি খুবই দায়িত্বশীল ব্যক্তিত্ব।",
      "tag": "MB 20",
      "sub_questions": [
        {
          "label": "ক",
          "question": "রানারের কাছে সহানুভূতির চিঠি পাঠাবে কে?",
          "explanation": "রানারের কাছে সহানুভূতির চিঠি পাঠাবে ভোরের আকাশ।"
        },
        {
          "label": "খ",
          "question": "'দস্যুর ভয়, তারো চেয়ে ভয় কখন সূর্য ওঠে।'- এই চরণ দ্বারা কবি কী বুঝিয়েছেন? ব্যাখ্যা করো।",
          "explanation": "প্রশ্নোক্ত চরণটির মধ্য দিয়ে কবি রানারের দায়িত্ব পালনের প্রতি ইঙ্গিত করেছেন। রানারের কাজ সূর্যোদয়ের পূর্বেই গন্তব্যস্থলে ডাক পৌঁছে দেওয়া। এ কাজটি তাদের সময়ানুবর্তী হয়ে অত্যন্ত নিষ্ঠার সাথে করতে হয়। এজন্য সূর্যোদয়ের পূর্বেই তার গন্তব্যে পৌঁছাতে হয়। অন্যথায় তা দায়িত্বে অবহেলা বলে গণ্য হবে, যা তার জীবন ও জীবিকার উপর নেতিবাচক প্রভাব ফেলবে। তাই সময়মতো কাজ শেষ করতে না পারার ব্যর্থতার কথা ভেবে তারা সূর্য ওঠার বিষয়টি নিয়ে চিন্তিত থাকে।"
        },
        {
          "label": "গ",
          "question": "উদ্দীপকের ফারুক সাহেবের মধ্যে 'রানার' কবিতার রানার চরিত্রের কোন দিকটি প্রতিফলিত? ব্যাখ্যা করো।",
          "explanation": "জাউদ্দীপকের ফারুক সাহেবের মধ্যে 'রানার' কবিতার রানার চরিত্রের দায়িত্ববোধ ও কর্তব্যনিষ্ঠার দিকটি প্রতিফলিত হয়েছে।'রানার' কবিতায় রানার চরিত্রের দায়িত্ববোধ ও কর্তব্যনিষ্ঠার পরিচয় বিধৃত হয়েছে। সমস্ত প্রতিকূলতাকে অতিক্রম করে রানার ছুটে চলে দায়িত্ব পালনের জন্য। এক্ষেত্রে পথের বাধা, ক্লান্তি বা প্রাকৃতিক দুর্যোগ কোনোকিছুই তাকে কর্তব্যচ্যুত করতে পারে না। উদ্দীপকে ফারুক সাহেব একজন কর্তব্যপরায়ণ ও নিষ্ঠাবান স্কুল শিক্ষক। তিনি যথাসময়ে স্কুলে আসেন এবং নিষ্ঠার সঙ্গে দায়িত্ব পালন করেন। শুধু তাই নয়, স্কুল ছুটি হওয়ার পর সাথে সাথে বাড়ি না গিয়ে পরের দিনের কাজ গুছিয়ে রাখেন। এমন আচরণ তার দায়িত্বসচেতনতার পরিচয় বহন করে। একইভাবে 'রানার' কবিতার রানারও অত্যন্ত পরিশ্রমী এবং কর্তব্যনিষ্ঠ। এ কারণেই সকল প্রতিবন্ধকতাকে দূরে ঠেলে সে দায়িত্ব পালনে সচেষ্ট থাকে। উদ্দীপকের ফারুক সাহেবের ক্ষেত্রেও তেমনটি পরিলক্ষিত হয়। সে বিবেচনায়, ফারুক সাহেবের মধ্যে আলোচ্য কবিতার রানারের দায়িত্ববোধ ও কর্তব্যনিষ্ঠাই প্রতিফলিত হয়েছে।"
        },
        {
          "label": "ঘ",
          "question": "\"উদ্দীপকের ফারকু সাহেব এবং 'রানার' কবিতার রানার দাযিত্বশীলতার দিক হতে সহঅবস্থানে বিরাজমান।'- মন্তব্যটি মূল্যায়ন করো।",
          "explanation": "উদ্দীপকের ফারুক সাহেব এবং 'রানার' কবিতার রানার উভয়েই দায়িত্বশীল। 'রানার' কবিতায় শ্রমজীবী শ্রেণির প্রতিনিধি হিসেবে রানারের জীবন- সংগ্রামের পরিচয় ফুটে উঠেছে। পাশাপাশি কবিতাটিতে তার সততা এবং কর্তব্যনিষ্ঠার দিকটিও উন্মোচিত হয়েছে। কর্তব্য সম্পাদনে আন্তরিক বলেই রানার স্ত্রী-পুত্রের অভিমান, দুর্যোগসহ সকল প্রতিকূলতাকে তুচ্ছ করে নিরবচ্ছিন্নভাবে দায়িত্ব পালন করে যায়। উদ্দীপকের ফারুক সাহেব একটি মাধ্যমিক স্কুলের সহকারী প্রধান শিক্ষক। তিনি অত্যন্ত দায়িত্ব সচেতন মানুষ। এ কারণে প্রতিদিন সময়মতো স্কুলে উপস্থিত হয়ে দায়িত্ব সমাধার পরও স্কুল ছুটি হলে পরবর্তী দিনের কিছু কাজ গুছিয়ে রাখেন। শুধু তাই নয়, ভাইয়ের মৃত্যু সংবাদ পেয়েও তিনি দায়িত্বে অবহেলা করেননি। দাফন সম্পন্ন করে পরের দিনই তিনি কর্মস্থলে ফিরে এসেছেন। তার এই একাগ্রতা ও কর্তব্যনিষ্ঠা সত্যিকার অর্থেই প্রশংসার যোগ্য। 'রানার' কবিতার রানার ব্যক্তিগত সুখ-স্বাচ্ছন্দ্যকে প্রাধান্য না দিয়ে নিষ্ঠার সাথে কাজ করে যায়। দুর্গম পথ, দুর্যোগপূর্ণ রাত্রি, প্রিয়ার অভিমান বা দারিদ্র্যের কশাঘাত কোনোকিছুই তাকে আটকে রাখতে পারে না। সকল প্রতিবন্ধকতাকে উপেক্ষা করে দায়িত্বের সঙ্গে চিঠি পৌঁছে দেওয়ার কাজটি সে করে যায়। একইভাবে, উদ্দীপকের ফারুক সাহেবও একজন নিষ্ঠাবান স্কুল শিক্ষক। শিক্ষার্থীদের যোগ্য করে গড়ে তোলার গুরুভার তার কাঁধে ন্যস্ত। সংগত কারণেই এ কাজটি তিনি আন্তরিকভাবে সম্পন্ন করেন। অর্থাৎ উদ্দীপকের ফারুক সাহেব এবং কবিতার রানার উভয়েই দায়িত্বশীল এবং কর্মতৎপর। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "7",
      "uddipok": "'আসাদের মৃত্যুতে আমি অশ্রুধীন; অশোক; কেননা নয়ন কেবল বজ্রবর্ষী, কেননা আমার বৃদ্ধ পিতার শরীরে এখন পশুদের প্রহারের চিহ্ন; কেননা আমার বৃদ্ধ মাতার ' কণ্ঠে নেই আর্ত হাহাকার, নেই অভিসম্পাত- কেবল দুর্মর ঘৃণার আগুন।'",
      "tag": "MB 20",
      "sub_questions": [
        {
          "label": "ক",
          "question": "'সাহসী জননী বাংলা' কবিতায় চির কবিতার দেশ বলা হয়েছে কাকে?",
          "explanation": "'সাহসী জননী বাংলা' কবিতায় চির কবিতার দেশ বলা হয়েছে বাংলাদেশকে।"
        },
        {
          "label": "খ",
          "question": "\"এবার বাঘের থাবা, ভোজ হবে আজ প্রতিশোধে\"- চরণটিতে কবি মনের কোন ধরনের অভিমত ব্যস্ত হয়েছে? বুঝিয়ে লেখো।",
          "explanation": "প্রশ্নোক্ত উক্তিটি দ্বারা মুক্তিযোদ্ধাদের শক্তিশালী আক্রমণকে বোঝানো হয়েছে। ১৯৭১ সালে স্বাধীনতা যুদ্ধে অধিকাংশ মানুষই অত্যাচারিত হয়েছে পাকিস্তানি বাহিনী দ্বারা। অবশেষে সর্বশক্তি দিয়ে চূড়ান্ত আক্রমণ করতে প্রস্তুত হয় স্বাধীনতাকামী বাঙালি। এর মধ্য দিয়েই আসে স্বাধীনতা। বাঙালির সম্মিলিত শক্তি এবং দৃঢ় অঙ্গীকারকে কবি তাই বাঘের থাবার সঙ্গে তুলনা করে উপমিত করেছেন। প্রশ্নোক্ত উক্তিটির মধ্য দিয়ে সে কথাই ব্যক্ত হয়েছে।"
        },
        {
          "label": "গ",
          "question": "উদ্দীপকের কবিতাংশে 'সাহসী জননী বাংলা' কবিতার কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকের কবিতাংশে 'সাহসী জননী বাংলা' কবিতায় উল্লিখিত পাকিস্তানি হানাদার বাহিনীর পৈশাচিক আচরণের দিকটি ফুটে উঠেছে। 'সাহসী জননী বাংলা' কবিতায় কবি এ দেশবাসীর প্রতি পাকিস্তানি হানাদারদের হীন মনোভাব এবং তাদের পৈশাচিক আক্রমণের প্রসঙ্গ তুলে ধরেছেন। অস্ত্রের মুখে তারা বাঙালিদের দমিয়ে রাখতে চেয়েছিল। এরই অংশ হিসেবে দেশজুড়ে সাধারণ মানুষের উপর তারা অন্যায়-অত্যাচার করে এবং নৃশংস হত্যাযজ্ঞ চালায়। উদ্দীপকের কবিতাংশে অত্যাচারী পাকিস্তানি বাহিনীর প্রতি কবির ক্ষোভ প্রকাশিত হয়েছে। পাকিস্তানি হানাদাররা তাঁদের উপর পৈশাচিক নির্যাতন চালিয়েছে। তাঁর বৃদ্ধ পিতার শরীরে এখনো জেগে আছে পশুসদৃশ হানাদারদের প্রহারের চিহ্ন। শুধু তাই নয়, তারা তাঁর আসাদ নামের প্রিয়জনকেও হত্যা করেছে। সংগত কারণেই তাদের প্রতি কবির মনে প্রচন্ড ঘৃণা। আলোচ্য 'সাহসী জননী বাংলা' কবিতাতেও কবি পাকিস্তানি হানাদারদের নৃশংস অত্যাচারের কথা উল্লেখ করেছেন। বাঙালি জাতিকে নিয়ে তাদের হীন মনোবৃত্তিকে উন্মোচন করেছেন। অর্থাৎ উদ্দীপক এবং আলোচ্য কবিতা উভয় ক্ষেত্রেই পাকিস্তানি হানাদার বাহিনীর কাপুরুষোচিত আক্রমণ এবং হত্যা-নির্যাতনের চিত্র উপস্থাপিত হয়েছে। সে বিবেচনায় উদ্দীপকের কবিতাংশে 'সাহসী জননী বাংলা' কবিতায় উল্লিখিত পাকিস্তানি হানাদার বাহিনীর পৈশাচিক আচরণের দিকটিই ফুটে উঠেছে।"
        },
        {
          "label": "ঘ",
          "question": "\"উদ্দীপকের 'সাহসী জননী বাংলা' কবিতার সমগ্র অনুভূতি দৃশ্যমান।\"- উক্তিটির যথার্থতা নিরূপণ করো।",
          "explanation": "'সাহসী জননী বাংলা' কবিতায় পাকিস্তানি হানাদারদের অন্যায়- অত্যাচার ছাড়াও তাদের বিরুদ্ধে সশস্ত্র প্রতিরোধের কথা বর্ণিত হয়েছে, যা উদ্দীপকে অনুপস্থিত- সে কারণে প্রশ্নোক্ত মন্তব্যটি যথার্থ নয়। 'সাহসী জননী বাংলা' কবিতায় কবি এ দেশবাসীর উপর পাকিস্তানি হানাদার বাহিনীর হত্যা-নির্যাতনের প্রসঙ্গ উপস্থাপন করেছেন। পাশাপাশি তাদের প্রতি বাঙালিদের তীব্র ঘৃণা ও প্রতিশোধ গ্রহণের বিষয়টিকেও তিনি তুলে ধরেছেন। তাদের দম্ভকে গুঁড়িয়ে দিয়ে বাঙালি জাতি অর্জন করেছিল কাঙ্ক্ষিত স্বাধীনতা। উদ্দীপকের কবিতাংশে পাকিস্তানি হানাদারদের সীমাহীন অত্যাচারের চিত্র ফুটে উঠেছে। সেসময় তারা দেশবাসীর উপর অন্যায়ভাবে ঝাঁপিয়ে পড়ে। এ দেশের নিরীহ মানুষের উপর অকথ্য অত্যাচার চালায়। আলোচ্য উদ্দীপকের কবিতাংশের কবিও তাদের নির্যাতনের শিকার হয়েছেন। ওরা তাঁর বৃদ্ধ পিতাকেও রেহাই দেয়নি। প্রাণ কেড়ে নিয়েছে প্রিয়জনের। আর তাই কবির চোখে-মুখে তাদের প্রতি দুর্মর ঘৃণার আগুন। 'সাহসী জননী বাংলা' কবিতায় কবি পাকিস্তানি শাসকদের হীনমনোবৃত্তি এবং অন্যায় আচরণের বিরুদ্ধে দেশবাসীর ঐক্যবদ্ধ প্রতিরোধের আখ্যান তুলে ধরেছেন। তারা বাঙালি জাতিকে নিরীহ মনে করে অস্ত্রের মুখে কোণঠাসা করে রাখতে চেয়েছিল। কিন্তু বাঙালি তাদের হত্যা-নির্যাতনকে মুখ বুজে সহ্য করেনি। তাদের আসুরিক দন্ত চূর্ণ করে এবং পরাস্ত করে ছিনিয়ে এনেছে কাঙ্ক্ষিত স্বাধীনতা। উদ্দীপকের কবিতাংশে হানাদারদের অকথ্য নির্যাতন এবং এর বিরুদ্ধে ঘৃণা প্রকাশিত হলেও স্বাধীনতা অর্জনের মধ্য দিয়ে প্রতিশোধ গ্রহণের দিকটি সেখানে উঠে আসেনি। সে বিবেচনায় প্রশ্নোক্ত উক্তিটি যথার্থ নয়।"
        }
      ]
    },
    {
      "number": "8",
      "uddipok": "গ্রামের নাম কমলা দিঘী। শান্ত, পরিপাটি ও আনন্দমুখর পরিবেশ। হঠাৎ একদিন বিকট শব্দে আঁতকে ওঠে গ্রামের ছেলে-বুড়ো সবাই। কয়েক মিনিটের মধ্যেই সবকিছু লণ্ডভণ্ড করে দিয়ে মুখোশধারী কিছু লোক চলে যায় বুটের শব্দে আওয়াজ তুলে। ছিন্ন-ভিন্ন গ্রামের এক কুটির থেকে একটি আর্তনাদ- এরা আমাদের পরিচিতজন নয়, এরা সবাই লুটেরা। এই আর্তনাদের কঠিন জবাব দেয় গ্রামেরই এক অল্পবয়সি ছেলে আজাদ। সে বলে, এই লুটেরাদের দেশছাড়া করব, নয়তো মরব।",
      "tag": "MB 20",
      "sub_questions": [
        {
          "label": "ক",
          "question": "বুধার দৃষ্টিতে লোহার টুপি পড়া মানুষেরা কী করে?",
          "explanation": "বুধার দৃষ্টিতে লোহার টুপি পড়া মানুষেরা মানুষের মগজ খায়।"
        },
        {
          "label": "খ",
          "question": "বুধার চাচি কেমন স্বভাবের মহিলা ছিলেন? বুঝিয়ে লেখো।",
          "explanation": "বুধার চাচি একজন সহজ-সরল ও স্নেহশীল নারী ছিলেন। বুধার চাচি গ্রামের একজন সাধারণ গৃহবধূ। মা-বাবা মারা যাওয়ার পর সে- ই বুধাকে স্থান দিয়েছিল। কিন্তু অভাবের সংসারে নিজের আট সন্তানের কথা ভেবে তিনি বুধাকে কাজ করে খেতে বলেন। নিজের এই অসামর্থ্যের জন্য বুধাকে নিজের ব্যবস্থা করতে বলে নীরবে কেঁদেছিলেন তিনি। এর মধ্য দিয়ে তার অসামর্থ্য ও স্নেহশীল মনোভাবের পরিচয় মেলে।"
        },
        {
          "label": "গ",
          "question": "উদ্দীপকের উল্লিখিত বিষয় 'কাকতাড়ুয়া' উপন্যাসের যে দিকটির ইঙ্গিত বহন করে তা ব্যাখ্যা দাও।",
          "explanation": "উদ্দীপকে উল্লিখিত বিষয় 'কাকতাড়ুয়া' উপন্যাসে বিধৃত হানাদার বাহিনীর অন্যায় আগ্রাসনের দিকটির ইঙ্গিত বহন করে। 'কাকতাড়ুয়া' একটি মুক্তিযুদ্ধভিত্তিক কিশোর পাঠ্য উপন্যাস। এ উপন্যাসের মধ্য দিয়ে ঔপন্যাসিক মুক্তিযুদ্ধকালীন গ্রামবাংলার চিত্র উপস্থাপন করেছেন। সে সময় পাকিস্তানি হানাদারদের হত্যা-নির্যাতনের ভয়ে এদেশের মানুষ তটস্থ ছিল। উপন্যাসটিতে এমন অবরুদ্ধ পরিস্থির চালচিত্র ফুটে উঠেছে। উদ্দীপকে কমলাদিঘী নামের এক গ্রামের কথা বলা হয়েছে। আনন্দমুখর পরিবেশ বজায় ছিল গ্রামটিতে। কিন্তু হঠাৎ একদিন মুখোশধারী কিছু মানুষের বুট আর বন্দুকের শব্দে আতঙ্কিত হয়ে পড়ে গ্রামবাসী। তাদের অতর্কিত আক্রমণে লণ্ডভণ্ড হয়ে যায় সবকিছু। উদ্দীপকে ফুটে ওঠা হানাদারদের পৈশাচিক আক্রমণের দিকটি 'কাকতাড়ুয়া' উপন্যাসেও উঠে এসেছে। সেখানে পাকিস্তানি বাহিনী বুধাদের গ্রামের বাজার পুড়িয়ে দেয়, হত্যা করে অনেককে। প্রাণের ভয়ে গ্রাম ছেড়ে পালাতে শুরু করে অসংখ্য মানুষ। অর্থাৎ আলোচ্য উপন্যাস এবং উদ্দীপক উভয়ক্ষেত্রেই হানাদার বাহিনীর অন্যায় আগ্রাসনের চিত্র ফুটে উঠেছে। সুতরাং বলা যায়, উদ্দীপকের উল্লিখিত বিষয় 'কাকতাড়ুয়া' উপন্যাসের পাকিস্তানি বাহিনীর অত্যাচারের দিকটিরই ইঙ্গিত বহন করে।"
        },
        {
          "label": "ঘ",
          "question": "\"উদ্দীপকের আজাদের প্রতিবাদী চেতনা 'কাকতাড়ুয়া' উপন্যাসের বুধারই প্রতিধ্বনি।\"- মন্তব্যটি যথার্থতা মূল্যায়ন করো।",
          "explanation": "'কাকতাড়ুয়া' উপন্যাসের বুধা একজন দেশপ্রেমিক ও প্রতিবাদী মনোভাবাপন্ন কিশোর। 'কাকতাড়ুয়া' উপন্যাসের প্রধান চরিত্র বুধা নামের এক অনাথ কিশোর। অনাথ হলেও ব্যবহার গুণে সে গ্রামবাসীর প্রিয় হয়ে উঠেছে। আর তাই পাকিস্তানি হানাদার বাহিনীর হাতে গ্রামের কিছু লোক মারা গেলে প্রতিশোধপরায়ণ হয়ে ওঠে সে। শত্রুদের গ্রামছাড়া করার জন্য প্রতিজ্ঞাবদ্ধ হয়। উদ্দীপকে আজাদ নামের এক প্রতিবাদী যুবকের প্রসঙ্গ উত্থাপিত হয়েছে। তাদের গ্রামে হঠাৎ করে হানাদার বাহিনী আক্রমণ চালায়। তারা তছনছ করে দেয় গ্রামের সবকিছু। তাদের কারণে নষ্ট হয়ে যায় সেখানকার আনন্দমুখর পরিবেশ। ভীতসন্ত্রস্ত মানুষ জীবন বাঁচাতে গ্রাম ছেড়ে অন্যত্র পালাতে শুরু করে। এমন পরিস্থিতিতে হানাদারদের দেশ ছাড়া করার শপথ নেয় আজাদ। আজাদের এই প্রতিবাদী মনোভাবের দিকটি আলোচ্য উপন্যাসেও পরিলক্ষিত হয়। 'কাকতাড়ুয়া' উপন্যাসে গ্রামের এক অনাথ কিশোরকে কেন্দ্র করে পাকিস্তানি বাহিনীর অন্যায়-আগ্রাসনের বিরুদ্ধে প্রতিবাদী মনোভাবের প্রতিফলন ঘটেছে। এ উপন্যাসে বুধা একজন কিশোর মুক্তিযোদ্ধা। গ্রামের সহজ-সরল ও নিরপরাধ মানুষের ওপর পাকিস্তানি সেনাদের হত্যা-নির্যাতন দেখে সে প্রতিবাদী হয়ে ওঠে। ওদের ওপর প্রতিশোধ নেওয়ার শপথ নেয় সে। একইভাবে, উদ্দীপকের আজাদও একজন প্রতিবাদী যুবক। হানাদারদের আক্রমণে গ্রামের সবকিছু লন্ডভন্ড হয়ে গেলে তাদের দেশছাড়া করার প্রতিজ্ঞা করে সে। অর্থাৎ আলোচ্য উপন্যাসের বুধা এবং উদ্দীপকের আজাদ উভয়েই প্রতিবাদী মনোভাবাপন্ন। এদিক বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "9",
      "uddipok": "১৯৭১- এর মুক্তিযুদ্ধে পাক-বাহিনী শহর ছাড়াও ঘাঁটিবাঁধে বাংলার অসংখ্য গ্রামগঞ্জে। গণহত্যা, বাড়ি-ঘর জ্বালিয়ে দেওয়া, লুট-তরাজ আর অসহায় নারীদের ওপর চালায় অকথ্য নির্যাতন। এ বিষয়টি গভীরভাবে নাড়া দেয় বিরামপুরে কিশোর জয়নালকে। সে সুযোগ খোঁজে প্রতিশোধের। এক সময় সেই সুযোগ মিলেও যায়। মুক্তিবাহিনীতে যোগ দেওয়া সেই গ্রামেরই ছেলে জলিল তাকে মাইন পোঁতার জন্য প্রস্তাব দেয়। জয়নাল তীব্র ঘৃণায় হানাদার বাহিনীর আস্তানার কাছে গোপনে মাইন পুঁতে দেয়। দিনের শেষে পাকিস্তানি হানাদারেরা আস্তানায় ফিরলে বিকট শব্দে মাইনটি বিস্ফোরিত হয়। মুক্তির আনন্দে জয়নাল চিৎকার দিয়ে 'জয় বাংলা' ধ্বনি তুলে।",
      "tag": "MB 20",
      "sub_questions": [
        {
          "label": "ক",
          "question": "বুধা রাজাকার কমান্ডারের বাড়িতে আগুন ধরিয়েছিল কেন?",
          "explanation": "গ্রামবাসীর ওপর অন্যায়-অত্যাচারের প্রতিশোধ গ্রহণের উদ্দেশ্যেই বুধা রাজাকার কমান্ডারের বাড়িতে আগুন ধরিয়েছিল।"
        },
        {
          "label": "খ",
          "question": "হরিকাকুরা গাঁ ছেড়ে চলে যাবে শুনে বুধা কষ্ট পেয়েছিল কেন? বুঝিয়ে লেখো।",
          "explanation": "বয়স্ক হরিকাকু অসুস্থ কাকিমাকে নিয়ে প্রাণের ভয়ে পালাচ্ছে বলেই তাদের গাঁ ছেড়ে যাওয়ার কথা শুনে বুধা কষ্ট পেয়েছিল। হরিকাকু বয়স্ক মানুষ আর কাকিমাও অসুস্থ। গ্রামের আরও অনেকের মতো মিলিটারির আক্রমণের পর হরিকাকুও ভয়ে গ্রাম ছাড়ার সিদ্ধান্ত নেয়। পথে বড়ো জামগাছটার নিচে তাদের সাথে বুধার দেখা হয়। জিনিসপত্র সাথে নিয়ে তারা যেন হাঁটতেই পারছিল না। এমতাবস্থায় তারা গ্রাম ছেড়ে যাচ্ছে জেনে বুধা কষ্ট পায়।"
        },
        {
          "label": "গ",
          "question": "উদ্দীপকের জয়নালের মধ্যে উপন্যাসের বুধা চুরিত্রটির কীরূপ সাদৃশ্য বিদ্যমান? ব্যাখ্যা করো।",
          "explanation": "উদ্দীপকের জয়নালের সাথে উপন্যাসের বুধা চরিত্রটির অবস্থানগত সাদৃশ্য বিদ্যমান। 'কাকতাড়ুয়া' উপন্যাসের বুধা একজন কিশোর মুক্তিযোদ্ধা। গ্রামের মানুষের ওপর অকথ্য হত্যা-নির্যাতন দেখে সে পাকিস্তানি সেনাদের প্রতি প্রতিশোধপরায়ণ হয়ে ওঠে। অবশেষে মুক্তিযোদ্ধা কমান্ডার শাহাবুদ্দিনের সহায়তায় সে প্রত্যক্ষ যুদ্ধে অংশ নেয় এবং হানাদারদের ক্যাম্পে কৌশলে মাইন পুঁতে রেখে আসে। উদ্দীপকে মুক্তিযুদ্ধকালীন পরিস্থিতির বর্ণনা দেওয়া হয়েছে। সেসময় পাকিস্তানি সৈন্যরা দেশজুড়ে নারকীয় হত্যাযজ্ঞ চালায়। তারা মানুষের ঘরবাড়ি জ্বালিয়ে দেয়। নারীদের ওপর চালায় পৈশাচিক নির্যাতন। তাদের এই অন্যায়-অত্যাচার দেখে ক্ষুব্ধ হয়ে ওঠে কিশোর জয়নাল। দেশবাসীর ওপর এমন অত্যাচারের বিরুদ্ধে প্রতিশোধ গ্রহণের সুযোগ খুঁজতে থাকে সে। একইভাবে, আলোচ্য উপন্যাসের বুধাও গ্রামের মানুষের ওপর পাকিস্তানি হানাদারদের হত্যা-নির্যাতনের বিরুদ্ধে প্রতিশোধ গ্রহণের জন্য তৎপর হয়ে ওঠে। অর্থাৎ পাকিস্তানি হানাদারদের প্রতি প্রতিশোধ গ্রহণের মানসিকতার দিক থেকে বুধা ও জয়নালের অবস্থান এক। সে বিবেচনায়, উদ্দীপকের জয়নালের সাথে উপন্যাসের বুধা চরিত্রটির সাদৃশ্য পরিলক্ষিত হয়।"
        },
        {
          "label": "ঘ",
          "question": "\"উদ্দীপকের জয়নালের উচ্চারিত আনন্দিত 'জয় বাংলা' ধ্বনিটি 'কাকতাড়ুয়া' উপন্যাসের একটি সামগ্রিক চিত্রপট।\"- এর স্বপক্ষে যুক্তিসহ মতামত দাও।",
          "explanation": "\"উদ্দীপকের জয়নালের উচ্চারিত আনন্দিত 'জয় বাংলা' ধ্বনিটি 'কাকতাড়ুয়া' উপন্যাসের একটি সামগ্রিক চিত্রপট”- মন্তব্যটি যৌক্তিক বলেই আমি মনে করি। 'কাকতাড়ুয়া' উপন্যাসের পটভূমি বাংলাদেশের মুক্তিযুদ্ধ। সংগত কারণেই উপন্যাসটিতে, মুক্তিযুদ্ধকালীন পরিস্থিতির একটি সামগ্রিক চিত্র উঠে এসেছে। সেখানে পাকিস্তানি হানাদারদের পৈশাচিক অত্যাচারের বিপরীতে মুক্তিযোদ্ধাদের বীরত্বগাথা উপস্থাপিত হয়েছে। উদ্দীপকে জয়নাল নামের এক অল্পবয়সি মুক্তিযোদ্ধার প্রসঙ্গ উত্থাপিত হয়েছে। দেশব্যাপী পাকিস্তানি সৈন্যদের অন্যায়-আগ্রাসন ও নির্যাতন তাকে ব্যথিত করে। সে নির্যাতনের প্রতিশোধ নিতে চায়। হানাদারদের দেশছাড়া করার উদ্দেশ্যে মুক্তিযুদ্ধে অংশ নেয় সে। মুক্তিযোদ্ধা জলিলের নির্দেশে হানাদারদের ক্যাম্প মাইন বিস্ফোরণের মাধ্যমে উড়িয়ে দেয়। 'জয় বাংলা' ধ্বনি তুলে সে তার সাফল্যকে উদ্যাপন করে। 'কাকতাড়ুয়া' উপন্যাসে পাকিস্তানি হানাদারদের হত্যা-নির্যাতনের বিরুদ্ধে কিশোর বুধাসহ মুক্তিযোদ্ধাদের বীরত্বপূর্ণ ভূমিকাকে উপস্থাপন করা হয়েছে। সেসময় 'জয় বাংলা' স্লোগান তাদের মধ্যে জাতীয়তাবাদী চেতনার সঞ্চার করেছিল। এ কারণেই বুধা ফুলকলিকে 'জয় বাংলা' বলে সম্বোধন করে। একইভাবে উদ্দীপকের জয়নালও অপারেশন সম্পন্ন হওয়ার পর 'জয় বাংলা' ধ্বনি তোলে। বস্তুত, 'জয় বাংলা' স্লোগান মুক্তিযুদ্ধকালীন বাঙালির মনে অশেষ প্রেরণার সঞ্চার করেছিল। এই স্লোগানকে পাথেয় করেই তারা যুদ্ধে অবতীর্ণ হয় এবং বিজয় ছিনিয়ে আনে। আলোচ্য উপন্যাসের ঘটনাপ্রবাহে মুক্তিযোদ্ধাদের জয়ের মধ্যেও যেন এই স্লোগানটিরই প্রতিফলন ঘটেছে। সে বিবেচনায় প্রশ্নোক্ত মন্তব্যটি যথাযথ অর্থবহ।"
        }
      ]
    },
    {
      "number": "10",
      "uddipok": "জয়নগর নামে এক প্রত্যন্ত গ্রামে মা-বাবাকে হারিয়ে লাভলী তার বড় ভাই ও ভাবির সাথে বসবাস করে। পড়ালেখার প্রতি মনোযোগ দেখে প্রাথমিক বিদ্যালয় পাশ করলে তার বড় ভাই তাকে মাধ্যমিক বিদ্যালয়ে ভর্তি করে দেন। দশম শ্রেণিতে উঠতে না উঠতেই ভাবির এক দূর সম্পর্কে আত্মীয়ের যুক্তিতে এক অসম বয়সি বিদেশ ফেরত লোকের সাথে ভাবি তাকে বিয়ে দেওয়ার জন্য চাপ সৃষ্টি করেন। কোনো উপায় না দেখে একদিন রাতে সে বাড়ি থেকে বের হয়ে যায়। কিন্তু পথিমধ্যে, তাজুল আলীর শহরে পড়ুয়া ছেলে তারেক তাকে দেখতে পেয়ে বাধা দেয়। লাভলীর বাড়ি থেকে বেরিয় যাবার কারণ শুনে সে উপযুক্ত ব্যবস্থা নেওয়ার সিদ্ধান্ত নেয়। তাছাড়াও সে লাভলীকে পড়ালেখা চালিয়ে যাওয়ার ক্ষেত্রে সর্বাত্মক সহযোগিতার প্রতিশ্রুতি দিয়ে ঘরে ফিরিয়ে নিয়ে যায়।",
      "tag": "MB 20",
      "sub_questions": [
        {
          "label": "ক",
          "question": "'বহিপীর' নাটকে তাহেরাকে বিশ শতকের প্রারম্ভে কোন ধরনের প্রতীকী চরিত্র বলে আখ্যায়িত করা হয়েছে?",
          "explanation": "'বহিপীর' নাটকে তাহেরাকে বিশ শতকের প্রারম্ভে নারী অধিকার ও জাগরণের প্রতীকী চরিত্র বলে আখ্যায়িত করা হয়েছে।"
        },
        {
          "label": "খ",
          "question": "'বহিপীর' বইয়ের ভাষায় কথা বলতেন কেন? বুঝিয়ে লেখো?",
          "explanation": "ধর্মীয় গাম্ভীর্যপূর্ণ কথা বলার জন্য বহিপীর বইয়ের ভাষাকে উপযুক্ত মনে করেন বলে তিনি কথ্য ভাষায় কথা বলেন না। 'বহিপীর' নাটকের পীর সাহেবের মতে, তার কাজ হলো খোদার বাণী মানুষের কাছে পৌঁছে দেওয়া। অন্যদিকে, কথ্য ভাষা তার কানে কটু লাগে এবং তিনি মনে করেন এতে কোনো পবিত্রতা নাই, গাম্ভীর্যতা নাই, যেটি বইয়ের ভাষায় রয়েছে। তাই বহিপীর গাম্ভীর্যপূর্ণ কথা বলার জন্য উপযুক্ত বইয়ের ভাষাতে কথা বলেন।"
        },
        {
          "label": "গ",
          "question": "উদ্দীপকের লাভলীর সাথে 'বহিপীর' নাটকের তাহেরার চরিত্রর বৈসাদৃশ্য লক্ষণীয়।\"- ব্যাখ্যা করো।",
          "explanation": "চেতনাগত ঐক্য থাকলেও দৃঢ়চেতা মনোভাব ও পারিপার্শ্বিক অবস্থার দিক থেকে উদ্দীপকের লাভলীর সাথে 'বহিপীর' নাটকের তাহেরা চরিত্রের বৈসাদৃশ্য পরিলক্ষিত হয়। 'বহিপীর' নাটকের তাহেরা এক প্রতিবাদী নারী চরিত্র। ইচ্ছের অমতে বয়স্ক পীরের সঙ্গে বিয়েকে অধিকার সচেতন তাহেরা মেনে নিতে পারেনি। এ কারণে নিজেকে বাঁচাতে এক রকম বাধ্য হয়ে বাড়ি ছেড়ে বেরিয়ে যায় সে। এর মধ্য দিয়ে তাহেরা চরিত্রের দৃঢ়তা ও প্রতিবাদী মনোভাব প্রকাশ পেয়েছে। উদ্দীপকের লাভলীর মা-বাবা বেঁচে নেই। বড়ো ভাই এবং ভাবির আশ্রয়েই বড়ো হয়েছে সে। পড়াশোনার প্রতি আগ্রহ দেখে ভাই তাকে স্কুলে ভর্তি করিয়ে দিলেও ভাবি তাকে বিয়ে দিতে চায়। এজন্য ভাবি নানাভাবে তার ওপর চাপ সৃষ্টি করে। পরিস্থিতি বিবেচনায় লাভলী বাড়ি ছেড়ে পালিয়ে গেলেও তারেক তাকে সহযোগিতার প্রতিশ্রুতি দিয়ে ঘরে ফিরিয়ে নিয়ে যায়। অন্যদিকে, 'বহিপীর' নাটকের তাহেরার দৃঢ়চেতা মনোভাবের কাছে তাকে ফিরিয়ে নেওয়ার জন্য পীর সাহেবের সকল প্রচেষ্টা ব্যর্থ হয়ে যায়। তাহেরা চরিত্রে ফুটে ওঠা এই দৃঢ়তার দিকটি উদ্দীপকের লাভলীর চরিত্রে অনুপস্থিত। তাছাড়া তাদের পারিপার্শ্বিক পরিস্থিতিও এক নয়। এদিক থেকে তাদের মধ্যে পার্থক্য প্রতীয়মান হয়।"
        },
        {
          "label": "ঘ",
          "question": "প্রেক্ষাপট ভিন্ন হলেও উদ্দীপকের তারেক ও 'বহিপীর' নাটকের হাশেম আলির মধ্যে যথেষ্ট মিল রয়েছে।- বিশ্লেষণ করো।",
          "explanation": "উদ্দীপকের তারেক এবং 'বহিপীর' নাটকের হাশেম আলির চরিত্রের মধ্যে কিছু মৌলিক সাদৃশ্য রয়েছে, যা তাদের মানসিকতা, দৃষ্টিভঙ্গি এবং সমাজের প্রতি তাদের অবস্থানকে তুলে ধরে। প্রথমত, উভয় চরিত্রই সামাজিক এবং পারিবারিক বাধার বিরুদ্ধে দাঁড়িয়ে, অন্যদের জন্য সহানুভূতি ও সাহায্য প্রদানের মাধ্যমে পরিবর্তন আনতে চায়। লাভলী যখন তার অসম বয়সী বিয়ের প্রস্তাবের কারণে বাড়ি থেকে পালিয়ে যায়, তখন তারেক তার পাশে দাঁড়িয়ে তাকে সহযোগিতা করে। তারেক শুধুমাত্র লাভলীর নিরাপত্তা নিশ্চিত করে না, বরং তাকে পড়াশোনা চালিয়ে যাওয়ার প্রতিশ্রুতি দিয়ে তার ভবিষ্যতের জন্য সহায়তা করে। একইভাবে, 'বহিপীর' নাটকের হাশেম আলিও সমাজে প্রচলিত কুসংস্কার ও প্রতিবন্ধকতার বিরুদ্ধে সংগ্রাম করে এবং অন্যদের সাহায্য করতে প্রেরণা দেয়। দ্বিতীয়ত, উভয় চরিত্রই প্রগতিশীল চিন্তাধারার প্রতীক। তারেক লাভলীর পড়াশোনা চালিয়ে যাওয়ার প্রতি উৎসাহিত করে, যা তাকে তার ভবিষ্যৎ গড়তে সহায়তা করবে। হাশেম আলি, একইভাবে, মানুষের ভ্রান্ত বিশ্বাস ও কুসংস্কার বিরুদ্ধে সংগ্রাম করে এবং তাদের নিজস্ব চিন্তা-চেতনা নিয়ে এগিয়ে যাওয়ার পরামর্শ দেয়। তাদের চিন্তাধারা এক, যেখানে তারা ব্যক্তি ও সমাজের উন্নতির জন্য সংগ্রাম করে এবং প্রগতিশীল দৃষ্টিভঙ্গি গ্রহণ করে। তৃতীয়ত, উভয়ের মধ্যে সহানুভূতি ও মানবিক মূল্যবোধের প্রতিফলন রয়েছে। তারেক লাভলীর পরিস্থিতি বুঝে তাকে নিরাপদে ঘরে ফিরিয়ে নিয়ে আসে এবং তার ভবিষ্যতের জন্য সাহায্য করার প্রতিশ্রুতি দেয়। এটি তার মানবিকতা ও সহানুভূতির পরিচায়ক। হাশেম আলির চরিত্রেও এমন মানবিক গুণ রয়েছে, যেখানে সে মানুষের সঠিক পথ দেখানোর জন্য নিজেকে উৎসর্গ করে। অতএব, \"প্রেক্ষাপট ভিন্ন হলেও উদ্দীপকের তারেক ও 'বহিপীর' নাটকের হাশেম আলির মধ্যে যথেষ্ট মিল রয়েছে\" এই মন্তব্যটি যথার্থ। উভয় চরিত্রই প্রগতিশীল, মানবিক এবং সহানুভূতিশীল, যারা সমাজের কুসংস্কার ও বাধা-বিপত্তির বিরুদ্ধে দাঁড়িয়ে মানুষকে সঠিক পথ দেখাতে চেষ্টা করে।"
        }
      ]
    },
    {
      "number": "11",
      "uddipok": "পূর্ব পুরুষের ভিটায় পাঁচতলা ফ্ল্যাট নির্মণের জন্য শরীফ ব্যাংক থেক বিপুল পরিমাণ টাকা ঋণ নেয়। ফ্লাটটি পুরোপুটি তৈরি হওয়ার আগেই তার ঋণের সব টাকা ফুরিয়ে যায়। এমতাবস্থায়, ধনাঢ্য মামাতো ভাইয়ের কাছে সাময়িক আর্থিক সাহায্য চাইতে গেলে তিনি শরীফকে, আর্থিক সাহায্যের বিনিময়ে ফ্ল্যাটটি পঞ্চাশ শতাংশ দাবি করেন। মামাতো ভাইয়ের এহেন আচরণে শরীফ হতাশ হয়ে পড়েন।",
      "tag": "MB 20",
      "sub_questions": [
        {
          "label": "ক",
          "question": "কোন আইনে হাতেম আলির জমিদারি নিলামে উঠেছিল?",
          "explanation": "সূর্যাস্ত আইনে হাতেম আলির জমিদারি নিলামে উঠেছিল।"
        },
        {
          "label": "খ",
          "question": "জমিদার-পত্নী খোদেজা পীরের বদোয়াকে ভয় করতেন কেন? বুঝিয়ে লেখো।",
          "explanation": "অন্ধবিশ্বাসের কারণে জমিদারপত্নী খোদেজা পীরের বদদোয়াকে ভয় করতেন। জমিদার গিন্নি খোদেজা সহজসরল এবং ধার্মিক। পীরদের প্রতি অগাধ আস্থা ছিল তার। তারা অলৌকিক শক্তির অধিকারী বলে বিশ্বাস করতেন তিনি। এমন অন্ধবিশ্বাসের কারণে পীরের বদদোয়ায় ক্ষতি হতে পারে বলে মনে করতেন তিনি। এ কারণে তিনি পীরের বদদোয়াকে ভয় করতেন।"
        },
        {
          "label": "গ",
          "question": "শরীফের মামাতো ভাইয়ের মানসিকতায় 'বহিপীর' নাটকের কোন চরিত্রটি প্রতিফলিত হয়েছে? ব্যাখ্যা করো।",
          "explanation": "শরীফের মামাতো ভাইয়ের মানসিকতায় 'বহিপীর' নাটকের পীর সাহেব চরিত্রটি প্রতিফলিত হয়েছে। 'বহিপীর' নাটকটি গড়ে উঠেছে বহিপীরকে কেন্দ্র করে। এ নাটকে বহিপীর স্বার্থান্ধ ও কূটকৌশলী চরিত্র। বৃদ্ধ বয়সে সঙ্গ লাভের আশায় তিনি মুরিদের অল্পবয়সি কন্যা তাহেরাকে তার ইচ্ছের বিরুদ্ধে বিয়ে করেন। বিয়ের রাতে তাহেরা পালিয়ে হাতেম আলির বজরায় আশ্রয় নিলে বহিপীর অসহায় হাতেম আলিকে সাহায্যের বিনিময়ে তাহেরাকে ফিরিয়ে দেওয়ার প্রস্তাব দেন। উদ্দীপকে শরীফ নামের একজন বিপদগ্রস্ত ব্যক্তির প্রসঙ্গ উঠে এসেছে। পূর্বপুরুষের ভিটেয় গৃহ নির্মাণের জন্য তিনি ব্যাংক ঋণ নেন। কিন্তু সে টাকায় তার বাড়ি নির্মাণের কাজ সম্পন্ন হয় না। তাই বাধ্য হয়ে তিনি তার ধনী মামাতো ভাইয়ের কাছে সাময়িক অর্থ সাহায্য প্রার্থনা করেন। কিন্তু এর বিনিময়ে তার মামাতো ভাই নির্মাণাধীন ফ্ল্যাটের অর্ধেক মালিকানা দাবি করে বসে। একইভাবে আলোচ্য নাটকের পীর সাহেবও জমিদার হাতেম আলিকে অর্থসাহায্যের বিনিময়ে তাহেরাকে তার হাতে তুলে দিতে বলেন। অর্থাৎ 'বহিপীর' নাটকের পীর সাহেব এবং উদ্দীপকের শরীফ সাহেবের মামাতো ভাই উভয়ই সুযোগ সন্ধানী চরিত্র। এদিক বিবেচনায় শরীফের মামাতো ভাইয়ের মানসিকতায় 'বহিপীর' নাটকের পীর সাহেব চরিত্রটি প্রতিফলিত হয়েছে।"
        },
        {
          "label": "ঘ",
          "question": "\"উদ্দীপকের আলোচ্য দিকটি 'বহিপীর' নাটকের একটিমাত্র বিশেষ দিক, সামগ্রিক দিক নয়।”- মন্তব্যটি বিশ্লেষণ করো।",
          "explanation": "\"উদ্দীপকের আলোচ্য দিকটি 'বহিপীর' নাটকের একটিমাত্র বিশেষ দিক, সামগ্রিক দিক নয়।\"- মন্তব্যটি যথার্থ বলেই আমি মনে করি। 'বহিপীর' নাটকে পীরপ্রথার স্বরূপ উন্মোচন করা হয়েছে। সেখানে গ্রামীণ সমাজে জেঁকে বসা পীরপ্রথা এবং একে কেন্দ্র করে গ্রামীণ মানুষের কুসংস্কার ও অন্ধবিশ্বাসের দিকটি ফুটিয়ে তুলেছেন নাট্যকার। এরই পরিণতিতে নিজের অল্পবয়স্ক কন্যাকে পীর সাহেবের সাথে বিয়ে দেয় মুরিদ বাবা। উদ্দীপকে শরীফ নামের এক ব্যক্তির দুরবস্থার কথা উত্থাপিত হয়েছে। ব্যাংক ঋণ নিয়েও তিনি তার পৈতৃক ভিটেয় বাড়ির কাজ শেষ করতে পারেননি। তাই বাধ্য হয়ে সাময়িক সাহায্য পাবার আশায় তিনি তার ধনী মামাতো ভাইয়ের শরণাপন্ন হন। কিন্তু তিনি অর্থ সাহায্যের বিনিময়ে অর্ধেক ফ্ল্যাটের মালিকানা দাবি করে বসেন। মামাতো ভাইয়ের এমন স্বার্থপর ও হীন মনোভাবের পরিচয় পেয়ে হতাশ হয়ে পড়েন শরীফ। আলোচ্য নাটকের বিষয়বস্তু এর থেকে অনেকটাই আলাদা। 'বহিপীর' নাটকে গ্রামীণ সমাজে পীর প্রথাকে কেন্দ্র করে প্রচলিত কুসংস্কার ও অন্ধবিশ্বাসের দিকটি উন্মোচিত হয়েছে। সেখানে উনবিংশ শতাব্দীর প্রেক্ষাপটে বিষয়টিকে ফুটিয়ে তুলেছেন নাট্যকার। পাশাপাশি সেখানে ক্ষয়িষ্ণু জমিদারি প্রথাসহ তৎকালীন সমাজব্যবস্থার একটি সামগ্রিক রূপ চিত্রিত করেছেন তিনি। পক্ষান্তরে, উদ্দীপকে কেবল শরীফ সাহেরের সুযোগ সন্ধানী মামাতো ভাইয়ের কূটকৌশলের দিকটিই ফুটে উঠেছে, যা নাটকের পীর সাহেবের চরিত্রের একটি দিককে উন্মোচিত করে। নাটকের উল্লিখিত অন্যান্য বিষয়গুলি সেখানে উঠে আসেনি। সে বিবেচনায় প্রশ্নোক্ত মন্তব্যটি যথাযথ।"
        }
      ]
    }
  ]
}