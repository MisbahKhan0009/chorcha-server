{
  "title": "নূর মোহাম্মদ পাবলিক কলেজ, ঢাকা ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "কানাই ও ছোকানু দুই ভাই-বোন। কানাই তার ছোটো বোন ছোকানুকে অনেক ভালোবাসে এবং তার প্রতি অনেক দায়িত্বশীল। তারা নৌকা ভ্রমণে গেলে ছোকানুকে কানাই চোখে চোখে রাখে। ছোকানু ক্লান্ত হয়ে নৌকায় ঘুমিয়ে পড়লে কানাই মাঝিকে অনুরোধ করে তার প্রতি খেয়াল রাখার জন্য।",
      "tag": "BNMPC 24",
      "sub_questions": [
        {
          "label": "ক",
          "question": "হরিহরের মাসিক বেতন কত?",
          "explanation": "হরিহরের মাসিক বেতন আট টাকা।"
        },
        {
          "label": "খ",
          "question": "‘তুই অতগুলি খাবি দিদি?'—অপুর এ কথা বলার কারণ কী? বুঝিয়ে লেখো ।",
          "explanation": "'তুই অতগুলি খাবি দিদি?'—অপুর এই কথা বলার কারণ কাঁচা আমের টুকরা ভাগাভাগিতে অপুর দিদি দুর্গার ভাগে বেশি পড়ে যাওয়া। অপু ও দুর্গা ‘আম-আঁটির ভেঁপু\" গল্পের দুই প্রধান চরিত্র। সারা দিন ঘুরে বেরিয়ে তারা শৈশবের রস আস্বাদন করে। বিভিন্ন ফল কুড়িয়ে এনে দুই ভাই-বোন ভাগ করে খায়। কিন্তু দুর্গা একদিন কিছু কাঁচা আমের টুকরা এনে সেখানে লবণ ও তেল মেশানোর জন্য ছোটো ভাই অপুকে ডাকে এবং অপুকে তার প্রাপ্য ভাগের তুলনায় একটু কম দেওয়া হলে অপু অভিমানের সুরে উক্ত কথাটি বলে ।"
        },
        {
          "label": "গ",
          "question": "উদ্দীপকটি ‘আম-আঁটির ভেঁপু\" গল্পের কোন দিকটিকে তুলে ধরে? ব্যাখ্যা করো।",
          "explanation": "উদ্দীপকটি ‘আম-আঁটির ভেঁপু' গল্পের ভাই-বোনের মধ্যে মধুর সম্পর্কের দিকটি তুলে ধরে। ‘আম-আঁটির ভেঁপু’ গল্পে আমরা বাংলার প্রত্যন্ত এক গ্রামে দুই ভাই- বোনের প্রকৃতিঘনিষ্ঠ ও আনন্দমুখর জীবনের চিত্র দেখতে পাই। এই গল্পের দুটি গুরুত্বপূর্ণ চরিত্র অপু ও দুর্গা। তারা ভাই-বোন। দুর্গা কিছুটা চঞ্চল স্বভাবের হওয়ায় দিনভর ঘুরে বেড়িয়ে প্রায়শই মায়ের বকুনি খায়। তার সমস্ত কর্মকাণ্ডের সঙ্গী তার ছোটো ভাই অপু। তাদের দুই ভাই-বোনের মধ্যে মধুর সম্পর্ক। তাদের দরিদ্র সংসারের কষ্টকে ছাপিয়ে এই গল্পে দুই ভাই-বোনের ফলফলাদি আহারের আনন্দ ও বিচিত্র বিষয় নিয়ে তাদের কৌতূহলই মুখ্য হয়ে উঠেছে, যা মানুষের চিরায়ত শৈশবকে স্মরণ করিয়ে দেয়। উদ্দীপকের কানাই ও ছোকানু পরস্পরের ভাই-বোন। কানাই তার ছোটো বোনকে বিশেষ স্নেহ করে। বড়ো ভাই হওয়ার সুবাদে কানাই অনেক দায়িত্বশীল। বোনকে নিয়ে নৌকা ভ্রমণের ঘটনাটি প্রমাণ করে তাদের মধ্যে অত্যন্ত চমৎকার সম্পর্ক বিদ্যমান। কানাই তার ছোটোবোনকে অনেক ভালোবাসে বিধায় সবসময় তার খেয়াল রাখে, যা আমরা ‘আম-আঁটির ভেঁপু' গল্পে দুর্গা ও অপুর মধ্যে লক্ষ করি। ভাই- বোনের প্রতি এরূপ ভালোবাসা ও গভীর মমত্ববোধ তাদের মধ্যে মধুর সম্পর্কেরই ইঙ্গিত দেয়। তাই বলা যায়, উদ্দীপকটি ‘আম-আঁটির ভেঁপু’ গল্পের ভাই-বোনের মধ্যকার মধুর সম্পর্কের দিকটি তুলে ধরে।"
        },
        {
          "label": "ঘ",
          "question": "‘উদ্দীপকের কানাই-ই যেন দুর্গার প্রতিনিধিত্ব করছে।'— উক্তিটির যথার্থতা যাচাই করো।",
          "explanation": "'উদ্দীপকের কানাই-ই দুর্গার প্রতিনিধিত্ব করছে।'— উক্তিটি যথার্থ । কারণ গল্পের দুর্গার ন্যায় কানাইকেও আমরা দেখছি নিজের ছোটো বোনের সাথে সুসম্পর্ক বজায় রেখে চলতে । ‘আম-আঁটির ভেঁপু’ গল্পে দুর্গা সারা দিন গ্রামে ঘুরে বেড়ায়; তার্তে তার সঙ্গী হয় ছোটো ভাই অপু। দুজন মিলে একসাথে কাঁচা আম খাওয়ার জন্যে যে আয়োজন করে সেখানে আমরা দেখতে পাই ছোটো ভাইয়ের প্রতি দুর্গার মমত্ববোধ। এছাড়াও তাদের দৈনন্দিন ঘটনাসমূহ লক্ষ করলে দেখা যায় যে তাদের মধ্যে অত্যন্ত সুসম্পর্ক বিদ্যমান। উদ্দীপকের কানাইকে আমরা দেখি ছোটো বোনকে নিয়ে নৌকা ভ্রমণে যেতে এবং সেখানেও তার প্রতি খেয়াল রাখা ছোটো বোনের প্রতি কানায়ের গভীর মমত্ববোধকেই নির্দেশ করে। গল্পে অনুরূপ ঘটনা আমরা অপুর এবং দুর্গার মধ্যেও দেখতে পাই । ‘আম-আঁটির ভেঁপু’ গল্পে দুর্গার মধ্যে থাকা মাতৃরূপ অপুকে যেমন শাসন করে ঠিক তেমনি তাদের খুনশুটি দেখে বোঝা যায় তাদের মধ্যকার আন্তঃসম্পর্ক কতটা মধুর। উদ্দীপকের কানাই-এর ক্ষেত্রেও দেখেছি তার ছোটো বোনকে আগলে রাখতে এবং বোনকে সঙ্গে নিয়ে নৌকা ভ্রমণে যেতে, যা দুই ভাই-বোনের সুসম্পর্কের উদাহরণ হিসেবে লক্ষ করা যায়। সুতরাং বলা যায় যে, উদ্দীপকের কানাই-ই যেন দুর্গার প্রতিনিধিত্ব করছে— উক্তিটি যথার্থ ।"
        }
      ]
    },
    {
      "number": "2",
      "uddipok": "আরমান সাহেব চাকরিসূত্রে আফগানিস্তান যান। সেখানকার ভৌগোলিক পরিবেশ তাকে মুগ্ধ করে। তিনি যে বাংলোয় থাকেন সেখানে তার দেখাশোনার দায়িত্বে থাকা ব্যক্তিটি যথেষ্ট রসিক। সে আরমান সাহেবকে বিভিন্ন স্বাদের খাবারের সঙ্গে পরিচয় করিয়ে দেয়। রসিক ব্যক্তির সঙ্গে বিভিন্ন বিষয়ে আলোচনা করে সুন্দর সময় কাটে আরমান সাহেবের।",
      "tag": "BNMPC 24",
      "sub_questions": [
        {
          "label": "ক",
          "question": "লেখক বাসা পেয়েছিলেন কোন গ্রামে?",
          "explanation": "লেখক বাসা পেয়েছিলেন খাজামোল্লা গ্রামে ।"
        },
        {
          "label": "খ",
          "question": "আবদুর রহমান লেখককে পানশির যাওয়ার কথা কেন বলে?",
          "explanation": "পানশির অঞ্চলের স্বাস্থ্যকর আবহাওয়া উপভোগ করার জন্য আবদুর রহমান লেখককে পানশির যাওয়ার কথা বলে । পানশির অঞ্চলে শীতকালে প্রচণ্ড বরফ পড়ে। টানা কয়েকদিন বরফ পড়ার পর সেখানকার বায়ু ধুলোবালিমুক্ত হয়ে পরিশুদ্ধ হয়ে ওঠে। সেই বাতাসে শ্বাসপ্রশ্বাস নিলে তা স্বাস্থ্যের পক্ষে ভালো; তা যেন সব অসুখবিসুখ তাড়িয়ে মানুষকে দীর্ঘায়ু করে তোলে। তাই লেখককে আবদুর রহমান পানশির যাওয়ার কথা বলে ।"
        },
        {
          "label": "গ",
          "question": "উদ্দীপকের রসিক ব্যক্তিটি ‘প্রবাস বন্ধু’ ভ্রমণকাহিনির কোন চরিত্রের প্রতিচ্ছবি? ব্যাখ্যা করো ।",
          "explanation": "উদ্দীপকের রসিক ব্যক্তিটি ‘প্রবাস বন্ধু’ ভ্রমণকাহিনির অতিথিপরায়ণ আবদুর রহমান চরিত্রের প্রতিচ্ছবি। ‘প্রবাস বন্ধু' ভ্রমণকাহিনির আবদুর রহমান চরিত্রটি দারুণ যত্নশীল ও আন্তরিকতাপূর্ণ। আফগানিস্তানের প্রকৃতি-পরিবেশ ও হরেক রকম খাবারের পরিচয় অত্যন্ত চমৎকারভাবে সে তুলে ধরেছে। লেখক যা প্রত্যাশা করেননি, আবদুর রহমান তার চেয়ে অনেক বেশি করেছে। তার অমায়িক ব্যবহার, বিনয়, আন্তরিকতা লেখককে কল্পনাতীত মুগ্ধ করেছে । উদ্দীপকের রসিক ব্যক্তিটিও অত্যন্ত সহযোগিতাপূর্ণ একজন অতিথিসেবক। আফগানিস্তানে যাওয়া আরমান সাহেবের দেখাশোনার দায়িত্বে নিয়োজিত থেকে সে সেবার কোনো ত্রুটি করেনি। সেখানকার বিভিন্ন খাবারের সঙ্গে সে আরমান সাহেবকে পরিচয় করিয়ে দেয়। আরমান সাহেব তার সাথে সুন্দর সময় কাটান। একজন আদর্শ অতিথিসেবকের এমন বৈশিষ্ট্য ‘প্রবাস বন্ধু' ভ্রমণকাহিনির আবদুর রহমানের চরিত্রেও প্রকাশ পায়। সে-ও লেখকের দেখভালের দায়িত্ব পেয়ে আফগানিস্তানের সুস্বাদু ও বিচিত্র খাদ্যবস্তুর সমাহার লেখকের সামনে তুলে ধরে। তার অমায়িক ব্যবহার ও আতিথেয়তায় লেখক খুব সন্তুষ্ট হন। উদ্দীপকের রসিক ব্যক্তির চরিত্রেও এমন বৈশিষ্ট্য ফুটে ওঠায় তাকে আবদর রহমানের প্রতিচ্ছবি বলা যায়।"
        },
        {
          "label": "ঘ",
          "question": "“উদ্দীপকটি ‘প্রবাস বন্ধু' ভ্রমণকাহিনির ভাবার্থের দর্পণ।”— মন্তব্যটি যাচাই করো ।",
          "explanation": "উদ্দীপকটিতে দেখাশোনার দায়িত্বে থাকা ব্যক্তির প্রতি প্রকাশ পাওয়া শ্রদ্ধাবোধই আলোচ্য ভ্রমণকাহিনির ভাবার্থের দর্পণ । ‘প্রবাস বন্ধু’ ভ্রমণকাহিনিতে লেখক প্রতিবেশী দেশ আফগানিস্তানের ভূমি, পরিবেশ, মানুষ, জীবনাচরণ ও বিচিত্র খাদ্য সম্পর্কে বর্ণনা হাস্যরসাত্মকভাবে ফুটিয়ে তুলেছেন। তবে সবকিছু ছাপিয়ে লেখকের দেখভালের দায়িত্বে থাকা আবদুর রহমান ও তার অতিথিপরায়ণতা লেখককে মুগ্ধ করে। তার সরলতা, দেশপ্রেম, রান্না লেখককে আকর্ষণ করে। তাই কখনো কখনো আতিথেয়তায় লেখকের ধৈর্যচ্যুতি ঘটলেও লেখক তাকে শ্রদ্ধার সঙ্গে গ্রহণ করেছেন । উদ্দীপকের আরমান সাহেব চাকরিসূত্রে আফগানিস্তান যান। সেখানকার ভৌগোলিক পরিবেশ তাকে মুগ্ধ করে। তবে তাকে বেশি মুগ্ধ করে তার দেখভালের দায়িত্বে থাকা ব্যক্তিটি। কারণ সেই মানুষটি খুব রসিক। আরমান সাহেবকে বিভিন্ন খাবারের সাথে পরিচয় করিয়ে দেয়। আরমান সাহেবের সাথে বিভিন্ন বিষয়ে আলোচনা করে। তার সাথে আরমান সাহেবের সুন্দর সময় কাটে । ‘প্রবাস বন্ধু’ ভ্রমণকাহিনিতে আফগানিস্তানের নানা বিষয়ের বর্ণনা থাকলেও আবদুর রহমান লেখকের প্রতি তার দায়িত্বশীলতা ও চারিত্রিক বৈশিষ্ট্যগুণে আমাদের মনে জায়গা করে নেয়।"
        }
      ]
    },
    {
      "number": "3",
      "uddipok": "তিনি গানওয়ালা। একদিন লিখেছিলেন 'কোন মেস্তরি নাও বানাইছে, কেমন দেখা যায়।' শাহ আবদুল করিমের গান সবার মুখে মুখে। এই লোকশিল্পীর গানের কথা ও সুরের আবেশ আচ্ছন্ন করেছে নতুন প্রজন্মকেও। এটা লক্ষ করে বিশ্ববিদ্যালয়পড়ুয়া ছাত্র সমুদ্র শাহ আবদুল করিমের গানগুলো যেন সঠিক সুরে ও কথায় গাওয়া হয়, তার জন্য গবেষণার পরিকল্পনা গ্রহণ করে।",
      "tag": "BNMPC 24",
      "sub_questions": [
        {
          "label": "ক",
          "question": "‘নৃতত্ত্ব’ কী?",
          "explanation": "‘নৃতত্ত্ব' হলো মানুষের উৎপত্তি ও বিকাশসংক্রান্ত বিজ্ঞান ।"
        },
        {
          "label": "খ",
          "question": "পল্লিসাহিত্য সম্পদের মধ্যে যেগুলো অমূল্য রত্নবিশেষ তার সংক্ষিপ্ত বর্ণনা দাও।",
          "explanation": "পল্লিসাহিত্য সম্পদের মধ্যে পল্লির গানগুলো অমূল্য রত্নবিশেষ। পল্লিজীবনের সঙ্গে সম্পর্কযুক্ত পল্লিগানগুলো যুগ যুগ ধরে মানুষের মুখে মুখে ফিরেছে। গানগুলোর কথায়— সুরে রয়েছে প্রেম, আনন্দ, বেদনা, সৌন্দর্য ও তত্ত্বজ্ঞান। তাই এই গানগুলো অমূল্য রত্নবিশেষ। জারিগান, ভাটিয়ালি গান, রাখালি গান, মারফতি গান সবই যেন এর অন্তর্ভুক্ত ।"
        },
        {
          "label": "গ",
          "question": "উদ্দীপকে ‘পল্লিসাহিত্য' প্রবন্ধে উল্লিখিত পল্লিসাহিত্যের কোন উপাদানটির ইঙ্গিত রয়েছে? ব্যাখ্যা করো ।",
          "explanation": "উদ্দীপকে ‘পল্লিসাহিত্য' প্রবন্ধে উল্লিখিত পল্লিসাহিত্যের অমূল্য রত্ন পল্লির গানগুলোর ইঙ্গিত রয়েছে । ‘পল্লিসাহিত্য' প্রবন্ধে প্রাবন্ধিক মুহম্মদ শহীদুল্লাহ্ পল্লিসাহিত্যের নানা উপাদান সম্পর্কে সংক্ষেপে আলোচনা করেছেন। এর মধ্যে রয়েছে পল্লিগান। পল্লিসাহিত্যের সম্পদের মধ্যে এই গানগুলো অমূল্য রত্ন । জারি, ভাটিয়ালি, রাখালি, মারফতি পল্লিগানের অফুরন্ত ভান্ডার। পল্লির মাঠেঘাটে ছড়ানো রয়েছে এসব গান। প্রেম, আনন্দ, সৌন্দর্য, তথ্যজ্ঞানে ভরপুর এই পল্লিগানগুলো । উদ্দীপকে বিখ্যাত লোকশিল্পী শাহ আবদুল করিমের গাওয়া লোকগানের কথা উল্লেখ করা হয়েছে। একসময় তিনি এই গান রচনা করতেন এবং সুর করে গাইতেন, তার লোকগানগুলোর কথা ও সুর সবাইকে আবেশে আচ্ছন্ন করে রাখে। তার গানগুলো যাতে সঠিকভাবে গাওয়া হয় বর্তমানে বিশ্ববিদ্যালয়ের শিক্ষার্থী তার জন্য গবেষণার পরিকল্পনা করে। ‘পল্লিসাহিত্য' প্রবন্ধেও দেখা যায় প্রাবন্ধিক পল্লির গানগুলোকে বিশেষ গুরুত্বের সাথে তুলে ধরেছেন এবং এগুলোকে সংরক্ষণের জন্যও আহ্বান জানান। এমনকি তিনি পল্লির এই গানগুলোকে অমূল্য রত্নবিশেষ বলেও অভিহিত করেন। তাই বলা যায় যে প্রবন্ধের এই রত্নসমতুল্য উপাদানটিরই ইঙ্গিত পাওয়া যায় উদ্দীপকে ।"
        },
        {
          "label": "ঘ",
          "question": "“উদ্দীপকের সমুদ্রের উদ্যোগ এবং ‘পল্লিসাহিত্য’ প্রবন্ধে উল্লিখিত প্রাবন্ধিকের আকাঙ্ক্ষা এক ও অভিন্ন।” — মন্তব্যটি বিশ্লেষণ করো।",
          "explanation": "উদ্দীপকের সমুদ্র এবং ‘পল্লিসাহিত্য' প্রবন্ধের প্রাবন্ধিক দুজনই বাংলার পল্লিসাহিত্য সংরক্ষণের জন্য বিশেষ মনোযোগী। 'পল্লিসাহিত্য' প্রবন্ধে প্রাবন্ধিক মুহম্মদ শহীদুল্লাহ্ বাংলাদেশের পল্লিসাহিত্য এবং এর উপাদানসমূহ সম্পর্কে বস্তুনিষ্ঠ আলোচনা করেছেন। আমাদের লোকশিল্পীদের রচিত গান তথা ভাটিয়ালি, মারফতি, জারি, সারি, ভাওয়াইয়া, প্রবাদ-প্রবচন, ছড়া উপকথা ইত্যাদির গুরুত্ব তিনি এখানে তুলে ধরেছেন। পল্লিসাহিত্যের অমূল্য রত্ন মৈমনসিংহ গীতিকা, পূর্ববঙ্গ গীতিকা ইত্যাদি এখন বিশ্বসাহিত্যে পরিণত হয়েছে। আলোচ্য প্রবন্ধে এসব সাহিত্য উপাদান সংরক্ষণের জন্য প্রাবন্ধিক গুরুত্বারোপ করেছেন । উদ্দীপকের বিশ্ববিদ্যালয়পড়ুয়া ছাত্র সমুদ্র শাহ আবদুল করিমের গাওয়া গানগুলো যাতে বিকৃত না হয়ে যায় সেজন্য গবেষণার পরিকল্পনা গ্রহণ করে। তার এই কাজে পল্লিসাহিত্যের প্রতি তার ভালোবাসা এবং দায়িত্ববোধ ফুটে উঠেছে। সমুদ্র মনে করে এসব গানের কথা ও সুর নতুন প্রজন্মকেও উৎসাহিত করে। তাই যাতে এসব গানের সুর বিকৃত না হয় তার ব্যবস্থা নিতে চায় সে। 'পল্লিসাহিত্য' প্রবন্ধে লেখকও একই ধরনের অভিমত প্রকাশ করেছেন । ‘পল্লিসাহিত্য' প্রবন্ধে লেখক পল্লির সাহিত্য উপাদানকে মূল্যবান জাতীয় সম্পদ বলে অভিহিত করেছেন। তাই সকল মানুষের প্রয়োজনে বিশেষ করে ভবিষ্যৎ প্রজন্মের জন্য আমাদের সকলের উচিত এই মূল্যবান সাহিত্যকে বিলুপ্তির হাত থেকে রক্ষা করা। এ কারণে প্রাবন্ধিক মনে করেন, এই বিরাট লোকসাহিত্য উপযুক্ত গবেষক দ্বারা সংগ্রহ করা নিতান্ত প্রয়োজন। এগুলো যত্নের সাথে আহরণ ও সংরক্ষণ করা আবশ্যক। উদ্দীপকের সমুদ্রের .‘মানসিকতায়ও একই বিষয় ফুটে উঠেছে। অতএব, উল্লিখিত আলোচনার পরিপ্রেক্ষিতে আমরা বলতে পারি, “উদ্দীপকের সমুদ্রের উদ্যোগ এবং 'পল্লিসাহিত্য' প্রবন্ধে উল্লিখিত প্রাবন্ধিকের আকাঙ্ক্ষা এক ও অভিন্ন।”- মন্তব্যটি যথার্থ ।"
        }
      ]
    },
    {
      "number": "4",
      "uddipok": "দশ বছরের গৃহপরিচারিকা সুমাইয়া আক্তারের পুরো শরীরে খুন্তির ছ্যাঁকা, মারধরের ক্ষতচিহ্ন দেখতে হয়েছে সংবাদ মাধ্যমে প্রকাশিত খবরে। কুমিল্লায় নির্যাতনের শিকার মেয়েটির শরীরের নিচের অংশ গরম পানিতে ঝলসে গেছে। গত তিন জানুয়ারি রাতে কুমিল্লা শহরতলির ধর্মপুর এলাকায় বাসার দ্বিতীয় তলা থেকে সে লাফিয়ে পড়ে। এ ঘটনায় গৃহকর্ত্রী তাহমিনা তুহিনকে গ্রেপ্তার করে আদালতের মাধ্যমে কারাগারে পাঠানো হয়েছে। একটি সরকারি কলেজের অবসরপ্রাপ্ত অধ্যক্ষের স্ত্রীর কাছে আমরা এ ধরনের অমানবিক আচরণ প্রত্যাশা করিনি। যদিও সেই অবসরপ্রাপ্ত অধ্যক্ষ দাবি করেছেন, ঘটনার সময় তিনি বাইরে ছিলেন এবং তার স্ত্রী এ ধরনের আচরণ করেননি । এটিকে দুর্ঘটনা বলে অজুহাত দাঁড় করানোর চেষ্টা করা হচ্ছে।",
      "tag": "BNMPC 24",
      "sub_questions": [
        {
          "label": "ক",
          "question": "'মমতাদি' গল্পের রচয়িতা কে?",
          "explanation": "'মমতাদি' গল্পের রচয়িতা মানিক বন্দ্যোপাধ্যায়।"
        },
        {
          "label": "খ",
          "question": "রাঁধুনি বলায় চমকে মমতাদির মুখ লাল হলো কেন?",
          "explanation": "রাঁধুনি বলায় চমকে মমতাদির মুখ লাল হয় আত্মমর্যাদাবোধের কারণে। মমতাদির স্বামীর চাকরি চলে যাওয়ায় সংসারের প্রয়োজনে মমতাদিকে অন্যের বাড়িতে কাজ করার জন্য আসতে হয়। অন্যের বাড়িতে গৃহকর্মীর কাজ করার জন্য আসতে হলেও মর্যাদাসম্পন্ন ঘরের নারী বলে তিনি সম্মান প্রত্যাশী। তাই গৃহকর্ত্রীর মুখে রাঁধুনি সম্বোধন শুনে তার আত্মসম্মানে আঘাত লাগে। এ কারণে গৃহকর্ত্রী রাঁধুনি বলায় চমকে মমতাদির মুখ লাল হয়"
        },
        {
          "label": "গ",
          "question": "উদ্দীপকের সুমাইয়া ও মমতাদি” গল্পের মমতাদির সাথে গৃহকর্ত্রীর আচরণের বৈসাদৃশ্য নিরূপণ করো।",
          "explanation": "উদ্দীপকের সুমাইয়া গৃহকর্ত্রীর বৈরী আচরণের শিকার হলেও 'মমতাদি' গল্পের মমতাদি গৃহকর্ত্রীর মানবিক আচরণ লাভ করে। ‘মমতাদি' গল্পে গৃহকর্মে নিয়োজিত মানুষের প্রতি মানবিক আচরণের দিকটি প্রাধান্য পেয়েছে। মমতাদিকে গৃহকর্ত্রী ও বাড়ির অন্যান্যরা নিজেদের একজন বলে মনে করে। মমতাদির মর্যাদা সমুন্নত রাখা হয়। গল্পকথক ও তার পরিবার সম্মান ও সহমর্মিতা নিয়ে মমতাদির পাশে দাঁড়ায়। গৃহকর্ত্রী তার প্রতি ছিলেন উদার ও মানবিক। এমনকি তার আত্মমর্যাদা যেন বজায় থাকে সে বিষয়েও খেয়াল রেখেছেন। উদ্দীপকের গৃহপরিচারিকা সুমাইয়ার সাথে অমানবিক আচরণ করা হয়। দশ বছরের সুমাইয়াকে গৃহকর্ত্রী নির্মমভাবে অত্যাচার করে। তার শরীরে গরম খুন্তির ছ্যাঁকা দেয়, মারধর করে, গরম পানি দিয়ে ঝলসে দেওয়া হয় তার শরীর। পক্ষান্তরে উদ্দীপকের মমতাদির গৃহকর্ত্রী মমতাদির কাজকে সম্মান দিয়েছেন। তার আত্মমর্যাদাবোধ সমুন্নত রেখেছেন। তার প্রতি করেছেন সৌহার্দপূর্ণ মানবিক আচরণ। উভয় জায়গায় দুজন গৃহকর্ত্রীর ভিন্ন ভিন্ন আচরণ প্রকাশ পায়। মমতাদির গৃহকর্ত্রী মানবিক মানুষ হলেও উদ্দীপকের গৃহকর্ত্রীর আচরণ অমানবিক ও নির্মম।"
        },
        {
          "label": "ঘ",
          "question": "সুমাইয়ার প্রতি তার গৃহকর্ত্রীর আচরণ কেমন হওয়া উচিত ?'মমতাদি' গল্পের আলোকে তোমার মতামত দাও ।",
          "explanation": "সুমাইয়ার প্রতি তার গৃহকর্ত্রীর আচরণ ‘মমতাদি' গল্পের মমতাদির গৃহকর্ত্রীর মতো মানবিক হওয়া উচিত। ‘মমতাদি’ গল্পের মমতাদি আর্থিক অনটনের কারণে অন্যের বাড়িতে কাজ নেয়। বাড়ির গৃহকর্ত্রী তাকে সম্মান ও মর্যাদার সাথে গ্রহণ করেন। সম্মান ও সহমর্মিতা নিয়ে তার পাশে দাঁড়ান। তার আশার থেকে বেশি বেতন দেন । তার কাজের প্রশংসা করেন । মমতাদির কষ্ট অনুভব করেন । উদ্দীপকের সুমাইয়ার গৃহকর্ত্রী একজন অমানবিক মানুষ। সে সুমাইয়াকে শারীরিকভাবে নির্যাতন করে। তার শরীরে ছাঁকা দেয়, তার শরীর গরম পানিতে ঝলসে দেয়। বাধ্য হয়ে সে দুইতলা থেকে লাফ দেয়। অন্যদিকে মমতাদি কাজের লোক হলেও গৃহকর্ত্রীসহ পুরো পরিবার থেকে ইতিবাচক আচরণ পেয়েছে। ‘মমতাদি' গল্পে মমতাদির প্রতি গৃহকর্ত্রীর সৌহার্দপূর্ণ আচরণ প্রকাশ পায়। উদ্দীপকের গৃহকর্ত্রীর আচরণ ‘মমতাদি' গল্পের গৃহকর্ত্রীর মতো হওয়া উচিত। কেননা যেকোনো পেশার মানুষকে দেখতে হয় শ্রদ্ধা ও মর্যাদার দৃষ্টিতে। যা মমতাদির গৃহকর্ত্রীর মধ্যে দেখা গেলেও উদ্দীপকের সুমাইয়ার গৃহকর্ত্রীর মধ্যে প্রকাশ পায়নি। তার গৃহকত্রী মানবিক হলে তার এমন দুর্দশা হতো না। তাই বলা যায় যে, সুমাইয়ার প্রতি তার গৃহকর্ত্রীর আচরণ ‘মমতাদি' গল্পের গৃহকর্ত্রীর আচরণের মতো মানবিক হওয়া উচিত।"
        }
      ]
    },
    {
      "number": "5",
      "uddipok": "কিন্তু যে সাধেনি কভু জন্মভূমির হিত স্বজাতির সেবা যে বা করেনি কিঞ্চিৎ জানাও সে নরাধম জানাও সত্বর অতীব ঘৃণিত সেই পাষণ্ড বর্বর।",
      "tag": "BNMPC 24",
      "sub_questions": [
        {
          "label": "ক",
          "question": "‘মারফত' শব্দের অর্থ কী?",
          "explanation": "‘মারফত’ শব্দের অর্থ মরমি সাধনা।"
        },
        {
          "label": "খ",
          "question": "মাতৃভাষার মাধ্যমে শিক্ষায় মানুষের ভাগ্য কীভাবে সুপ্রসন্ন হয়?",
          "explanation": "মাতৃভাষার মাধ্যমে জ্ঞানচর্চার সুযোগ পেলে আমাদের ভাগ্য সুপ্রসন্ন হওয়ার কথা বোঝানো হয়েছে। মাতৃভাষাতেই আমরা সবচেয়ে ভালোভাবে নিজেদের মনের ভাব প্রকাশ করতে পারি। তাই মাতৃভাষায় জ্ঞানচর্চা করলে তা সহজেই আমাদের বোধগম্য হয় । এজন্য মাতৃভাষায় জ্ঞানচর্চা করার সুযোগ মিললে কিতাবের সারকথা যথার্থরূপে অনুধাবন করা সম্ভব হবে বলে, তা আমাদের সৌভাগ্যের কারণ হবে বলে মনে করেন কবি"
        },
        {
          "label": "গ",
          "question": "উদ্দীপকটি ‘বঙ্গবাণী' কবিতার সঙ্গে কীভাবে সাদৃশ্যপূর্ণ? ব্যাখ্যা করো ।",
          "explanation": "উদ্দীপকের কথাগুলো ‘বঙ্গবাণী' কবিতায় মাতৃভাষা বিদ্বেষকারীদের প্রতি কবির ধিক্কার জানানোর সঙ্গে সাদৃশ্যপূর্ণ । 'বঙ্গবাণী' কবিতায় কবি বাংলা ভাষার প্রতি দরদ প্রকাশ করেছেন। তিনি মনে করেন এ ভাষা যারা ভালোবাসে না তাদের দেশপ্রেম নেই। এ শ্রেণির মানুষ এদেশি জনগোষ্ঠী হতে পারে না, এমনকি তাদের জন্ম নিয়ে কবি সন্দেহ প্রকাশ করেন। কবি রাগ করে তাদের দেশ ছেড়ে চলে যাওয়ায় হুশিয়ারি দিয়েছেন। উদ্দীপকে দেশের প্রতি ভালোবাসাহীন মানুষদের পাষণ্ড বলা হয়েছে। উদ্দীপক অনুসারে জন্মভূমি ও স্বজাতির সেবায় যারা কোনো কাজই করে না, অর্থাৎ দেশের মাটি, হাওয়া, জলে বসবাস করেও যাদের মনে ন্যূনতম দেশপ্রেম নেই তারা ঘৃণিত মানুষ। উদ্দীপকের বক্তব্যে 'বঙ্গবাণী' কবিতার বাংলা ভাষা বিদ্বেষীদের প্রতি ঘৃণার দিকটিই প্রকাশ পায়। অর্থাৎ 'বঙ্গবাণী' কবিতায় ভাষা বিদ্বেষীদের প্রতি ঘৃণার দিকটিই উদ্দীপকে দেশদ্রোহীদের মাধ্যমে প্রকাশ করা হয়েছে।"
        },
        {
          "label": "ঘ",
          "question": "“উদ্দীপকের মূলভাব এবং ‘বঙ্গবাণী' কবিতার মূলভাব পুরোপুরি এক নয়।” — মন্তব্যটি মূল্যায়ন করো।",
          "explanation": "উদ্দীপকে জন্মভূমির প্রতি ভালোবাসার কথা বলা হয়েছে, যা 'বঙ্গবাণী' কবিতার মূলভাবের সাথে আংশিক মিল থাকলেও পুরোপুরি এক নয়। ‘বঙ্গবাণী' কবিতার কবি আবদুল হাকিম মাতৃভাষার মর্যাদাকে বলিষ্ঠতার সাথে তুলে ধরেছেন । কবিতাটির পুরো ভাগ জুড়ে মাতৃভাষার প্রতি কবির গভীর ভালোবাসা ও মমত্ব প্রকাশিত হয়েছে। সে ভালোবাসা থেকে অপরাপর ভাষার প্রতি শ্রদ্ধাশীল হয়েও কবি মাতৃভাষাকেই সবার উপরে স্থান দিতে চান। আর তাই মাতৃভাষায় অবজ্ঞাকারীদেরকে তিনি কোনোভাবেই ছাড় দিতে চান না। যারা মাতৃভাষাকে ভালোবাসে না তাদের জন্ম নিয়ে কবি সন্দেহ প্রকাশ করেন। এমনকি এই দেশ ছেড়ে চলে যাওয়ার জন্যও বলেন। উদ্দীপকের কবিতায় কবির মতে জন্মভূমির প্রতি যার ভালোবাসা নেই সে পশুর চেয়ে অধম। মানুষ জ্ঞান, মান-সম্মান, সম্পদের অধিকারী হয়ে বিলাসবহুল জীবনযাপন করতে পারে। এমনকি খ্যাতির শীর্ষে উঠলেও দেশপ্রেমহীন মানুষের কোনো মর্যাদা নেই। সে পাষণ্ড ও বর্বর হিসেবেই ঘৃণিত হয়ে থাকে। ‘বঙ্গবাণী' কবিতায় এসব লোকের বিরুদ্ধে কবির তীব্র ক্ষোভ প্রকাশিত হয়েছে। ‘বঙ্গবাণী' কবিতার বর্ণিত বাঙালি কর্তৃক বাংলা ভাষার প্রতি অবহেলা প্রদর্শন বিষয়টি ফুটে উঠেছে। আর উদ্দীপকের কবিতায় জন্মভূমির প্রতি যাদের অবহেলা, অবজ্ঞাবোধ তাদের বিরুদ্ধে কবি শেষ প্রকাশ করেছেন। 'বঙ্গবাণী' কবিতার কবি তৎকালীন সমাজে আরবি-ফারসি ভাষার প্রভাব এবং বাংলা ভাষার প্রতি অবজ্ঞার স্বরূপ তুলে ধরেছেন। শুধু তাই নয় মাতৃভাষা বাংলার প্রতি গভীর ভালোবাসার পরিচয় দিয়ে তিনি বাংলা ভাষা বিদ্বেষীদের বিরুদ্ধে তীব্র শ্লেষ প্রকাশ করেছেন। ‘বঙ্গবাণী' কবিতায় দেশ, ভাষা ও ভাষা বিদ্বেষীদের প্রতি কঠোর মনোভাব প্রকাশ হলেও উদ্দীপকে শুধু দেশের প্রতি ভালোবাসার ইঙ্গিত দেওয়া হয়েছে। তাই বলা যায়, উদ্দীপকের মূলভাব ও বঙ্গবাণী' কবিতার মূলভাব পুরোপুরি এক নয় ।"
        }
      ]
    },
    {
      "number": "6",
      "uddipok": "মানুষ সৃষ্টির সেরা জীব। মানবজীবন নাতিদীর্ঘ। মানুষ স্বীয় কর্মের জন্য সাফল্য-ব্যর্থতায় পর্যবসিত হয়। ভোগ, লোভ-লালসার চিন্তায় মানুষ ব্যর্থতা অর্জন করে। পক্ষান্তরে ত্যাগ, ধৈর্য ও সহিষ্ণুতার মাধ্যমে মানুষ সফলতা অর্জন করে।",
      "tag": "BNMPC 24",
      "sub_questions": [
        {
          "label": "ক",
          "question": "ধ্বজা' শব্দের অর্থ কী?",
          "explanation": "‘ধ্বজা’ শব্দের অর্থ পতাকা বা নিশান ।"
        },
        {
          "label": "খ",
          "question": "'আয়ু যেন শৈবালের নীর' বলতে কী বোঝানো হয়েছে?",
          "explanation": "মানবজীবনের ক্ষণস্থায়িত্বকে বোঝাতে কবি মানুষের আয়ুকে শৈবালের নীরের সঙ্গে তুলনা করেছেন । শৈবাল অর্থাৎ শ্যাওলার উপরে যে পানি থাকে, তার ব্যাপ্তিকাল অত্যন্ত কম । সূর্যের কিরণ লাগার সঙ্গে সঙ্গে সে পানি দ্রুত শুকিয়ে যায়। তেমনি মানুষের আয়ু অর্থাৎ জীবনও ক্ষণস্থায়ী। এ পৃথিবীতে তার ব্যাপ্তিকাল ও অত্যন্ত কম । কবি তাই শৈবালের জলের সাথে মানুষের ক্ষণস্থায়ী জীবনের তুলনা করেছেন। প্রশ্নোক্ত পক্তিটির মাধ্যমে কবি মানবজীবনের ক্ষণস্থায়িত্বের এ দিকটিকেই ফুটিয়ে তুলেছেন ।"
        },
        {
          "label": "গ",
          "question": "'জীবন-সঙ্গীত' কবিতায় কবি ব্যর্থতার যে বর্ণনা দিয়েছেন উদ্দীপকের আলোকে ব্যাখ্যা করো।",
          "explanation": "গে 'জীবন-সঙ্গীত' কবিতায় কবি ব্যর্থতাকে ভয় না করে সফল হওয়ার যে তাগিদ দিয়েছিলেন তা উদ্দীপকেও প্রতিফলিত হয়েছে । ‘জীবন-সঙ্গীত' কবিতায় কবি এ জীবনকে মূল্যহীন বলেননি বরং যারা এ পৃথিবী ও সংসারকে মায়া বলে মিছে পরিতাপ করে তাদের জীবনের অর্থ খুঁজতে বলেছেন । জীবনে ব্যর্থতা আসবেই। ব্যর্থতাকে ভুলে সাহসী যোদ্ধার মতো সংগ্রাম করে টিকে থাকার নামই জীবন । উদ্দীপকে আমরা মানবজীবনের সংগ্রাম করে টিকে থাকার দর্শনের পরিচয় পাই । মানুষের জীবন ক্ষণস্থায়ী। ক্ষণস্থায়ী এ জীবনে মানুষ নানা কাজে ব্যর্থ হয় । লোভ-লালসার চিন্তা মানুষের কাজকে ব্যর্থ করে । ত্যাগ, ধৈর্য ও সহিষ্ণুতা মানুষকে সফলতার পথে এগিয়ে নিয়ে যায়। ‘জীবন-সঙ্গীত' কবিতায় কবি এমন ব্যর্থ মানুষদের উদ্দেশে বলেছেন লড়াই-সংগ্রাম করে বাঁচতে হবে। পৃথিবীতে যাঁরা স্মরণীয় হয়েছেন তাঁদের পদাঙ্ক অনুসরণ করতে হবে।"
        },
        {
          "label": "ঘ",
          "question": "'সাফল্য অর্জনে চাই, ত্যাগ, ধৈর্য ও সহিষ্ণুতা।'- উদ্দীপক ও ‘জীবন-সঙ্গীত' কবিতা অবলম্বনে উক্তিটি বিশ্লেষণ করো।",
          "explanation": "উদ্দীপকের শেষ বাক্যটি সংগ্রামের মধ্য দিয়ে জীবনকে সার্থক করার ইঙ্গিত দেয়, যা ‘জীবন-সঙ্গীত' কবিতার আলোকে যথার্থ ও যৌক্তিক। ‘জীবন-সঙ্গীত' কবিতায় কবি বলেছেন, এ পৃথিবী মিথ্যা সুখ কল্পনা করার স্থান নয়। এগুলো আমাদের দুঃখকে বহুগুণে বাড়িয়ে দেয়। সংসারে বাস করতে হলে ধৈর্যসহকারে সব দায়িত্ব পালন করতে হয়। সাহসী যোদ্ধার মতো সংগ্রাম করে সংসারে টিকে থাকার মধ্য দিয়েই জীবনে সফলতা আসে। উদ্দীপকে মানবজীবনের সফলতা এবং ব্যর্থতা— এই দুটি দিক দেখানো হয়েছে। মানুষের মনে যখন লোভ, পাপ আসে তখন তার জীবন ব্যর্থতায় পর্যবসিত হয়। অন্যদিকে অপরের জন্য কাজ করলে, ত্যাগ স্বীকার করলে বা ধৈর্য ধারণ করলে জীবনে আসে সফলতা। আলোচ্য কবিতায়ও পরার্থে কাজ কেরতে উদ্বুদ্ধ করা হয়েছে।‘জীবন-সঙ্গীত' কবিতায় কবি বলেছেন, জীবনে সফল হতে গেলে ভয়ে ভীত না হয়ে সংসার সমরাঙ্গনে দৃঢ়পণে যুদ্ধ করতে হয়।। কেবুল নিজের সুখের কথা না ভেবে অপরের চিন্তাও করতে হয়। মহাজ্ঞানী, মহাজনদের মতো ত্যাগ, ধৈর্য আর সহিষ্ণুতার সংমিশ্রণ ঘটালে জীবনে আসে সফলতা। উদ্দীপকেও ত্যাগ করার কথা বলা হয়েছে। তাই বলা হয়েছে, উদ্দীপক ও আলোচ্য কবিতা অনুসারে মন্তব্যটি যথাযথ।"
        }
      ]
    },
    {
      "number": "7",
      "uddipok": "ঈদ এলো, ঈদ এলো চান্দু মিয়ার ঘরে, রঙিন পোশাক দামি খাবার আপনজনের তরে, পাশের ঘরে পড়ে আছে রহিমুদ্দির মা, পেটের ক্ষুধায়, কেঁদে মরে তাকে দিলাম না । এই তো মোদের ঈদ, গাই সাম্যের গীত।",
      "tag": "BNMPC 24",
      "sub_questions": [
        {
          "label": "ক",
          "question": "মসজিদে কে তালা দিলো ?",
          "explanation": "মসজিদে মোল্লা সাহেব তালা দিলো।"
        },
        {
          "label": "খ",
          "question": "মোল্লা সাহেব হেসে কুটি কুটি হয় কেন ?",
          "explanation": "মসজিদের শিরনি উপলক্ষ্যে অঢেল গোশত-রুটি বেঁচে যাওয়ার মোল্লা সাহেব হেসে কুটি কুটি হয়। মসজিদের শিরনির খাবারগুলোর উপর অভুক্ত ও গরিব মানুষের হক বেশি । অথচ মোল্লা সাহেব সব খাবার একাই ভোগ করতে চায়। তার কাছে মনে হয় বেঁচে যাওয়া খাদ্যে একমাত্র তারই অধিকার রয়েছে। লোভী মোল্লা সাহেব তাই অঢেল খাবারের কথা ভেবে খুশিতে হেসে কুটি কুটি হয়।"
        },
        {
          "label": "গ",
          "question": "উদ্দীপকের চান্দু মিয়ার সাথে ‘মানুষ' কবিতার মোল্লা-পুরোহিতের চরিত্রের যে সাদৃশ্য পরিলক্ষিত হয়, তা ব্যাখ্যা করো ।",
          "explanation": "নিম্নের অনুরূপঃ আত্মকেন্দ্রিক মানসিকতার দিক থেকে উদ্দীপকের চান্দু মিয়ার সঙ্গে 'মানুষ' কবিতার মোল্লা-পুরোহিতের চরিত্রের সাদৃশ্য পরিলক্ষিত হয় । পাঠ্য কবিতায় উল্লিখিত পুরোহিত এবং মোল্লা সাহেব চরিত্র দুটি সমাজের স্বার্থপর ও কূপমণ্ডূক ব্যক্তিদের প্রতিনিধি। পুরোহিত স্বার্থ নেই বলে ভুখারিকে মন্দিরে ঢুকতে দেয় না, আর মোল্লা সাহেব লোভে পড়ে মসজিদের শিরনি উপলক্ষ্যে বেঁচে যাওয়া গোশত-রুটি আত্মসাৎ করতে তিরস্কার করে তাকে বের করে দেয়। তাদের দুর্ব্যবহারের দরুন অভুক্ত অবস্থায় ভুখারিকে রাস্তায় নামতে হয় । উদ্দীপকের চান্দু মিয়ার মাঝে আত্মকেন্দ্রিক মানসিকতা প্রতিফলিত হয়েছে। তিনি শুধু নিজের আত্মীয় স্বজনদের জন্য খাবার-দাবার ও নতুন পোশাক- পরিচ্ছদের ব্যবস্থা করেন । পাশের ঘরেই যে রহিমুদ্দির মা অভুক্ত অবস্থায় রয়েছে, সেদিকে তিনি কোনো খেয়াল করেন না। ‘মানুষ' কবিতার মোল্লা- পুরোহিতের মাঝেও একইরকম আত্মকেন্দ্রিক মানসিকতা লক্ষণীয়। তারা অভুক্ত ভুখারিকে খাবার না দিয়ে নিজেরা তা আত্মসাৎ করে। তারা যেমন নিজেদের স্বার্থকে বড়ো করে দেখেছে তেমনি উদ্দীপকের চান্দু মিয়াও আপনজনদের স্বার্থকে প্রাধান্য দিয়েছে। তাই বলা যায়, চান্দু মিয়ার সঙ্গে পাঠ্য কবিতার মোল্লা-পুরোহিতের সাদৃশ্য রয়েছে।"
        },
        {
          "label": "ঘ",
          "question": "উদ্দীপকের ‘রহিমুদ্দির মা’ 'মানুষ' কবিতার বঞ্চিতের যথার্থ প্রতিনিধি হয়ে উঠতে পেরেছে কি? তোমার মতামতের সপক্ষে যুক্তি উপস্থাপন করো ।",
          "explanation": "উদ্দীপকের ‘রহিমুদ্দির মা’ ‘মানুষ' কবিতায় বঞ্চিতের যথার্থ প্রতিনিধি হয়ে উঠতে পেরেছেন । 'মানুষ' কবিতায় কবি মানবতার জয়গান গেয়েছেন । সাতদিন না খেয়ে থাকা এক মুসাফিরকে মসজিদ ও মন্দির থেকে মোল্লা ও পুরোহিত অপমান করে তাড়িয়ে দেয়। তাদের দুজনেরই সামর্থ্য ছিল অভুক্ত লোকটিকে সাহায্য করার কিন্তু তারা তাকে সাহায্য না করে অপমানিত করেছে । উদ্দীপকে ‘রহিমুদ্দির মা’ একজন ক্ষুধার্ত মানুষ। সে খাবার পায় না ঈদের মতো উৎসবের দিনে অথচ তার পাশের বাসার চান্দু মিয়া দামি খাবার খায়, দামি পোশাক পরে এবং তার আপনজনকে নিয়ে ঈদ উদযাপন করে কিন্তু 'রহিমুদ্দির মা' অভুক্ত; তার দিকে কারোর নজর যায় না। ‘মানুষ কবিতায় অভুক্ত মুসাফিরের সাথেও একইরকম আচরণ করে মোল্লা ও পুরোহিত। 'মানুষ' কবিতার অভুক্ত মুসাফির একজন বঞ্চিত মানুষ। যথেষ্ট সুযোগ থাকার পরেও মোল্লা ও পুরোহিত সে অভুক্তকে খাদ্য থেকে বঞ্চিত করে। উদ্দীপকের চান্দু মিয়া তার আপনজনদের নিয়ে ঈদ উদ্‌যাপন করলেও সে পাশের বাসার অভুক্ত 'রহিমুদ্দির মা’-এর খোঁজ রাখে না । এখানেও তাকে বঞ্চিত হতে হয়। তাই বলা যায়, ‘উদ্দীপকের ‘রহিমুদ্দির মা’ ‘মানুষ' কবিতার বঞ্চিতের যথার্থ প্রতিনিধি হয়ে উঠতে পেরেছে ।"
        }
      ]
    },
    {
      "number": "8",
      "uddipok": "গানের অংশ-১: তবু শত্রু এলে অস্ত্র হাতে ধরতে জানি তোমার ভয় নেই মা আমরা প্রতিবাদ করতে জানি । গানের অংশ-২: এক নদী রক্ত পেরিয়ে বাংলার আকাশে রক্তিম সূর্য আনলে যারা তোমাদের এই ঋণ কোনোদিন শোধ হবে না । না, না, না, শোধ হবে না ।",
      "tag": "BNMPC 24",
      "sub_questions": [
        {
          "label": "ক",
          "question": "বুধা কার জন্য গান গাইবে?",
          "explanation": "বুধা তার বোন তিনুর জন্য গান গাইবে।"
        },
        {
          "label": "খ",
          "question": "কী কারণে বুধা মাটি কাটার দলে যোগদান করে?",
          "explanation": "পাকিস্তানি বাহিনীর বাঙ্কারে মাইন পোঁতার জন্য বুধা মাটি কাটার দলে যোগদান করে। ‘কাকতাড়ুয়া' উপন্যাসে দেখা যায়, স্বাধীনতা যুদ্ধ শুরু হলে পাকিস্তানি বাহিনী গ্রামগঞ্জেও পৌঁছে যায়। দেশজুড়ে তারা নির্বিচারে গণহত্যা, অগ্নিসংযোগ ও ধ্বংসযজ্ঞ চালায়। বুধার গ্রামেও একদিন ধ্বংসলীলা শুরু হলে কিশোর বুধার মধ্যে ভীষণ প্রতিশোধপরায়ণ মানসিকতা তৈরি হয়। তাই বুধা তার প্রিয় মানুষদের হত্যার প্রতিশোধ নিতে পাকিস্তানি বাহিনীর বাঙ্কারে মাটি কাটার কাজ নিয়ে মাইন পুঁতে শত্রুসেনাদের হত্যার উদ্যোগ নেয় ।"
        },
        {
          "label": "গ",
          "question": "গানের অংশ-১ এর সাথে বুধা চরিত্রের সাদৃশ্য ব্যাখ্যা করো ।",
          "explanation": "উদ্দীপকের শান্ত ছেলেদের সাথে ‘কাকতাড়ুয়া' উপন্যাসের মহান মুক্তিযুদ্ধে এদেশের সন্তানদের ঝাঁপিয়ে পড়ার দিকটি সামঞ্জস্যপূর্ণ। ‘কাকতাড়ুয়া' একটি মুক্তিযুদ্ধভিত্তিক উপন্যাস। এই উপন্যাসে মহান মুক্তিযুদ্ধে পাকিস্তানিদের অত্যাচার, নির্যাতন ও শোষণের বিরুদ্ধে বাঙালি মুক্তিযোদ্ধাদের তীব্র প্রতিবাদের চিত্র তুলে ধরা হয়েছে। বাঙালি সন্তানেরা দেশের ক্রান্তিলগ্নে দেশের পাশে দাঁড়িয়েছেন, দেশকে শত্রুমুক্ত করার জন্য নিজের জীবন বাজি রেখে তারা মুক্তিযুদ্ধে ঝাঁপিয়ে পড়েছিলেন। বাঙালি সন্তানেরা বোঝাতে চেয়েছিলেন যে, তারা দেশের ক্রান্তিলগ্নে ভীতু হয়ে বসে থাকার মানুষ না। তারাও মাতৃভূমির জন্য জীবন বাজি রেখে যুদ্ধে ঝাঁপিয়ে পড়তে পারে । উদ্দীপকে দেশাতৃকার প্রিয় ও শান্ত ছেলেদের মুক্তিযুদ্ধে ঝাঁপিয়ে পড়ার বিষয় ব্যক্ত হয়েছে। দেশমাতৃকার ছেলেরা শান্ত ও শান্তিপ্রিয়, তাই বলে দেশের বিপদে হাত গুটিয়ে বসে থাকার মানুষ তারা নয়। দেশকে বহিঃশত্রুর হাত থেকে দেশকে রক্ষা করার জন্য, পরাধীনতার শৃঙ্খল থেকে মুক্ত করার জন্য দেশের সন্তানেরা সদা জাগ্রত। তারা তাদের সর্বস্ব দিয়ে দেশের সম্মান বজায় রাখবে এটাই বাঙালি সন্তানদের দৃঢ়প্রত্যয়। এই জন্য দেশমাতৃকাকে অভয় দিয়ে আশ্বস্ত করছে বিপদে, লড়াই- সংগ্রামে সর্বদা পাশে থাকবে। তাই বলা যায় উদ্দীপকের শান্ত ছেলেদের সাথে ‘কাকতাড়ুয়া' উপন্যাসের মহান মুক্তিযুদ্ধে এদেশের সন্তানদের ঝাঁপিয়ে পড়ার দিকটি সামঞ্জস্যপূর্ণ।"
        },
        {
          "label": "ঘ",
          "question": "“গানের অংশ-২ ‘কাকতাড়ুয়া’ উপন্যাসের একটি বিশেষ দিকের তাৎপর্য বহন করে।”— মূল্যায়ন করো ।",
          "explanation": "গানের অংশ-২ ‘কাকতাড়ুয়া' উপন্যাসের মুক্তিযোদ্ধাদের আত্মত্যাগের দিকটির তাৎপর্য বহন করে । ‘কাকতাড়ুয়া’উপন্যাসে আমরা মুক্তিযোদ্ধাদের আত্মত্যাগের কিছু উল্লেখযোগ্য ঘটনা দেখতে পাই। শান্তি কমিটির অত্যাচারের মাত্রা বেড়ে গেলে বুধা আহাদ মুন্সির বাড়ি পুড়িয়ে দেয়। এর জন্য আহাদ মুন্সির ছেলে মতিউর আলি ও মিঠুর খোঁজ করে। বুধাকে ধমকায়। মুক্তিযোদ্ধা কেউই নিজেদের বাসায় অবস্থান করতে পারে না। তাই মিঠু ও আলিকে বাড়ি ছাড়তে হয়। আত্মগোপনে থেকে যুদ্ধে অংশগ্রহণ করেন। মিঠুর ভাই মধু মিলিটারির হাতে খুন হয়। রক্তের বিনিময় ছাড়াও মুক্তিযোদ্ধা কমান্ডার ও বুধার ঘাম ঝরানো সংগ্রাম লক্ষ করা যায় ‘কাকতাড়ুয়া' উপন্যাসে। যা তাদের মুক্তিযুদ্ধে আত্মত্যাগ হিসেবে পরিগণিত । উদ্দীপকের গানের অংশ-২ তে আমরা দেখতে পাই রক্তের বিনিময়ে অর্জিত স্বাধীনতার কথা বলা হয়েছে। আরও বলা হয়েছে স্বাধীনতার জন্য আত্মত্যাগীদের কখনো না ভুলে যাওয়ার কথা। স্বাধীনতা যুদ্ধে অংশগ্রহণকারী মুক্তিযোদ্ধাদের ঋণ কখনো শোধ হওয়ার নয়। আলোচ্য উপন্যাসেও মিলিটারিদের হাতে শহিদ হওয়াদের কথা বর্ণিত হয়েছে। ‘কাকতাড়ুয়া’ উপন্যাসে মুক্তিবাহিনীর সংগ্রাম ও বুদ্ধিদীপ্ত রণকৌশলের ফলে আমরা মুক্তিযুদ্ধে সফলতার একটি গল্প লক্ষ করেছি। বুধা ও শাহাবুদ্দিন ছাড়াও বেশ কয়েকজন মুক্তিযোদ্ধা ও গ্রামবাসীর রক্তের বিনিময়ে অর্জিত স্বাধীনতা তাদের আত্মত্যাগেরই ফসল। উদ্দীপকের গানের লাইনেও স্বাধীনতা যুদ্ধে আত্মত্যাগ ও সংগ্রামের প্রতিচ্ছবি আমরা দেখতে পাই। তাই বলা যায় যে, গানের অংশ-২ ‘কাকতাড়ুয়া' উপন্যাসের মুক্তিযোদ্ধাদের আত্মত্যাগের দিকটির তাৎপর্য বহন করে"
        }
      ]
    },
    {
      "number": "9",
      "uddipok": "কলেজ পড়ুয়া শওকত দেশপ্রেমের চেতনায় ঝাঁপিয়ে পড়ে মুক্তিযুদ্ধে। তার নেতৃত্বে একের পর এক গেরিলা আক্রমণে অতিষ্ঠ পাকিস্তানি সেনারা। অপারেশন জ্যাকপটের সফল অভিযানের পর পাকিস্তানি সেনারা শওকতদের গ্রামে আক্রমণ করে। বাড়িঘর জ্বালিয়ে দেয়। আর যাকে যেখানে পেয়েছে, সেখানেই নির্মমভাবে হত্যা করেছে। একসময় শওকত জানতে পারে তার স্বজন হারানোর খবর। কিন্তু সে আপসহীন। তার একটাই প্রতিজ্ঞা, এ দেশের মাটি থেকে ওদের তাড়াতেই হবে ।",
      "tag": "BNMPC 24",
      "sub_questions": [
        {
          "label": "ক",
          "question": "আলির মতে, কী খেলে বুধার মগজ ভরে?",
          "explanation": "আলির মতে, বাতাস খেলে বুধার মগজ ভরে ।"
        },
        {
          "label": "খ",
          "question": "বুধার চাচি বুধাকে কামাই করতে বলেছিল কেন?",
          "explanation": "দরিদ্রতার কারণে বুধার চাচি বুধাকে কামাই করতে বলেছিল । বুধা একজন অনাথ কিশোর। তার বাবা-মা মারা যাওয়ার পর চাচির বাসায় থাকত। কিন্তু বুধার চাচির পরিবার ছিল অনেক বড়ো এবং তার চাচার কোনো উপার্জন ছিল না। তাই দরিদ্রতার কারণে বুধার চাচি বুধাকে কামাই করতে বলেছিল ।"
        },
        {
          "label": "গ",
          "question": "উদ্দীপকটির বর্ণিত কাহিনি ‘কাকতাড়ুয়া' উপন্যাসের যে বিশেষ দিকটির ইঙ্গিত করে তা ব্যাখ্যা করো ।",
          "explanation": "উদ্দীপকে বর্ণিত কাহিনি ‘কাকতাড়ুয়া’ উপন্যাসের পাকিস্তানি মিলিটারির অত্যাচার-নির্যাতনের এবং মুক্তিযোদ্ধাদের গেরিলা আক্রমণের দিকটি ইঙ্গিত করে । ‘কাকতাড়ুয়া’ উপন্যাসে বর্ণিত হয়েছে কীভাবে হঠাৎ একদিন পাকিস্তানি মিলিটারি বুধার গ্রামে অনুপ্রবেশ করে মানুষের বাড়িঘর, দোকানপাট সব জ্বালিয়ে দেয়। গুলি করে মানুষ মারে, অমানবিক অত্যাচার করে। এই উপন্যাসে প্রকাশ পেয়েছে পাকিস্তানিদের পাশবিক আচরণ ও নির্বিচারে বাঙালি নিধনের চিত্র। সেই সাথে প্রকাশ পেয়েছে বুধার রাজাকার ও কমান্ডারের বাড়ি পুড়িয়ে দেওয়া এবং মুক্তিযোদ্ধাদের সাথে মিলে শত্রুর বাঙ্কার উড়িয়ে দেওয়ার কথা । উদ্দীপকে পাকিস্তানি হানাদার বাহিনী শওকতদের গ্রাম আক্রমণ করে। ঘরবাড়ি জ্বালিয়ে দেয়, মানুষকে নির্মমভাবে হত্যা করে। শওকতরাও আপসহীন তারাও একের পর এক গেরিলা আক্রমণ করে। আলোচ্য উপন্যাসেও এমন ঘটনা পরিলক্ষিত হয়। সুতরাং, উদ্দীপকে বর্ণিত পাকিস্তানি সেনাদের কাহিনি ও গেরিলা যোদ্ধাদের প্রতিরোধ। ‘কাকতাড়ুয়া’ উপন্যাসের বুধাদের গেরিলা আক্রমণ ও পাকিস্তানি হানাদার বাহিনীর পাশবিক আচরণের দিকটি ইঙ্গিত করে ।"
        },
        {
          "label": "ঘ",
          "question": "“উদ্দীপকের শওকতের মনোভাবই যেন ‘কাকতাড়ুয়া’ উপন্যাসের মূলবক্তব্য।”— যুক্তিসহ প্রমাণ করো।",
          "explanation": "“উদ্দীপকের শওকতের মনোভাবই যেন 'কাকতাড়ুয়া' উপন্যাসের মূলবক্তব্য।”— উক্তিটি যুক্তিসংগত। ‘কাকতাড়ুয়া’ উপন্যাসের বুধা নামক এক এতিম বালকের মধ্যে স্বজনদের নির্যাতন করার প্রতিবাদে প্রতিশোধপরায়ণ হয়ে ওঠার মনোভাব দেখা যায় । পাকিস্তানিরা তার গ্রাম আক্রমণ করলে মুক্তিযোদ্ধাদের সাথে মিলে সে শত্রুদের ধ্বংস করে দেয়। উপন্যাসের শুরুতে তাকে সাধারণ অসহায় মনে হলেও দেশের প্রয়োজনে তাকে গুরুত্বপূর্ণ ভূমিকায় অবতীর্ণ হতে দেখি আমরা । উদ্দীপকে কলেজপড়ুয়া এক ছাত্র শওকতের কথা উঠে এসেছে। শওকত দেশপ্রেমের চেতনায় মুক্তিযুদ্ধে ঝাঁপিয়ে পড়ে। একের পর এক গেরিলা আক্রমণে পাকিস্তানিদের অতিষ্ঠ করে তোলে। পাকিস্তানিরাও একের পর এক গ্রাম জ্বালিয়ে দেয়। পলাশের পরিবারকেও তারা হত্যা করে। কিন্তু পলাশ তার লক্ষ্যে অবিচল থাকে। আলোচ্য উপন্যাসে বুধার মাঝেও একইরকম দৃঢ়তা লক্ষ করা যায়। ‘কাকতাড়ুয়া’ উপন্যাসে বুধা গ্রামের এক কিশোর যে পাকিস্তানিদের নানা অত্যাচার দেখে প্রতিশোধ নেওয়ার জন্য ব্যাকুল হয়ে ওঠে। রাজাকারের বাড়িতে আগুন দেওয়া, পাকিস্তানিদের ক্যাম্পে মাইন পুঁতে রাখার মতো সাহসী কাজ করে। রাজাকার ও পাকিস্তানিদের অত্যাচারের ভয়েও সে পিছিয়ে যায় না। উদ্দীপকের শওকতও পাকিস্তানিদের বিরুদ্ধে লড়াইয়ে দৃঢ়প্রতিজ্ঞ । গ্রামের মানুষের উপর অত্যাচার এবং স্বজন হারানোর খবর শুনেও সে আপসহীন থেকেছে। ‘কাকতাড়ুয়া' উপন্যাসের পটভূমিতে পাকিস্তানি হানাদার ও তাদের এদেশীয় দোসরদের অন্যায়-অত্যাচার চিত্রিত হয়েছে। পাশাপাশি তুলে ধরা হয়েছে এমন হীনমনোবৃত্তির বিরুদ্ধে প্রতিরোধের কথা। উদ্দীপকের কলেজপড়ুয়া ছাত্র শওকত যেন সবকিছুর বিনিময়ে হলেও পাকিস্তানিদের সাথে আপস করবে না । সুতরাং, “উদ্দীপকের শওকতের মনোভাবই যেন 'কাকতাড়ুয়া’ উপন্যাসের মলবক্তব্য।”— মন্তব্যটি যথার্থ।"
        }
      ]
    },
    {
      "number": "10",
      "uddipok": "মাতা-পিতাহীন আয়শা মামার বাড়িতে থাকে। মামি তাকে বোঝা মনে করে। তাই বিয়ের বয়স হওয়ার আগেই তাকে সতিনের সংসারে এক বৃদ্ধের সাথে জোর করে বিয়ে দিয়ে দেয়। আয়শা এই বিয়ে মেনে নিতে পারেনি। তাই পালিয়ে সে শহরে চলে যায় এবং একটি গার্মেন্টসে কাজ নিয়ে আত্মনির্ভরশীল হয়ে ওঠে।",
      "tag": "BNMPC 24",
      "sub_questions": [
        {
          "label": "ক",
          "question": "‘বহিপীর' নাটকের শেষ সংলাপটি কার?",
          "explanation": "‘বহিপীর' নাটকের শেষ সংলাপটি বহিপীরের ।"
        },
        {
          "label": "খ",
          "question": "তাহেরাকে নারী জাগরণের প্রতীকী চরিত্র বলা হয়েছে কেন? ব্যাখ্যা করো।",
          "explanation": "তৎকালীন সমাজে নারীর অধিকারের বিষয়ে তাহেরার প্রতিবাদী ভূমিকার কারণেই তাকে নারী জাগরণের প্রতীকী চরিত্র বলা হয়েছে। তাহেরাকে তার বাবা-মা জোরপূর্বক বৃদ্ধ পিরের সঙ্গে বিয়ে দিলেও সে তা মেনে নেয়নি। প্রথাবিরুদ্ধভাবে সে পালিয়েছে এবং ধরা পড়েও পিরের বশ্যতা স্বীকার করেনি। উপরন্তু নতুন জীবনের সন্ধানে সে হাশেম আলির হাত ধরে অজানার উদ্দেশে রওনা দিয়েছে। এর মধ্য দিয়ে একজন নারী হিসেবে তার অধিকার-সচেতনতা এবং আত্মপ্রত্যয়ী মনোভাবের প্রতিফলন ঘটেছে। এসব বিষয় পরিদৃষ্টে তাকে নারী জাগরণের প্রতীকী চরিত্র হিসেবে অভিহিত করা হয়েছে।"
        },
        {
          "label": "গ",
          "question": "উদ্দীপকে ‘বহিপীর' নাটকের যে দিকটি প্রকাশ পেয়েছে, ব্যাখ্যা করো ।",
          "explanation": "উদ্দীপকে 'বহিপীর' নাটকের অসম বিয়ের দিকটি প্রকাশ পেয়েছে । ‘বহিপীর’ নাটকে তাহেরা এক প্রতিবাদী চরিত্র। বৃদ্ধ পির সাহেবের সঙ্গে .বিয়ে সে মেনে নিতে পারেনি । তাই অনাকাঙ্ক্ষিত বিয়ে ভাঙতে সে পালিয়ে যেতে বাধ্য হয় । এ ঘটনার মধ্য দিয়ে তাহেরার প্রতিবাদী এবং স্বাধীনচেতা মনোভাবের বহিঃপ্রকাশ ঘটেছে। উদ্দীপকের আয়শা মামার বাড়িতে থাকে। মামি তাকে বোঝা মনে করায় সতিনের সংসারে এক বৃদ্ধ লোকের সঙ্গে বিয়ে দেয়। আয়শা এই বিয়ে মেনে না নিযে বাড়ি থেকে পালিয়ে শহরে গিয়ে কাজ করতে শুরু করে। ‘বহিপীর’ নাটকের তাহেরাও প্রতিবাদস্বরূপ বাড়ি থেকে পালিয়ে যায়। মূলত ‘বহিপীর' নাটকের অসম বিয়ে মেনে না নিয়ে বাড়ি থেকে পালিয়ে যাওয়ার । দিকটি প্রকাশ পেয়েছে উদ্দীপকে"
        },
        {
          "label": "ঘ",
          "question": "“উদ্দীপকের আয়শা এবং ‘বহিপীর' নাটকের তাহেরা পুরোপুরি এক রকম নয়।” — মন্তব্যটি বিশ্লেষণ করো ।",
          "explanation": ""
        }
      ]
    },
    {
      "number": "11",
      "uddipok": "'লালসালু' উপন্যাসের ভণ্ড পির মজিদ কিশোরী জমিলাকে বিয়ে করে মাজারের সেবায় নিয়োজিত করে। কিন্তু জমিলা মজিদের ভণ্ডামির রহস্য বুঝতে পারে । সে মজিদের অবাধ্য হয়ে ওঠে। মজিদের মুখে থুথু মারে। স্বামী হিসেবে মজিদকে মেনে নেয়নি বরং সে মজিদের বিরুদ্ধে আরও প্রতিবাদী হয়ে ওঠে । মজিদ শুধু বলে, ‘নাফরমানি করিয়ো না।'",
      "tag": "BNMPC 24",
      "sub_questions": [
        {
          "label": "ক",
          "question": "বহিপীরের গ্রামের নাম কী?",
          "explanation": "(প্রশ্নটি ত্রুটিপূর্ণ) [তার নাম বহিপীর, তিনি এদিককার লোক নন; উত্তর সুনামগঞ্জে তার বাড়ি । (সূত্র: মাধ্যমিক বাংলা সহপাঠ, বহিপীর) ]"
        },
        {
          "label": "খ",
          "question": "বহিপীর বইয়ের ভাষায় কথা বলেন কেন?",
          "explanation": "ধর্মীয় গাম্ভীর্যপূর্ণ কথা বলার জন্য বহিপীর বইয়ের ভাষাকে উপযুক্ত মনে করেন বলে তিনি কথ্য ভাষায় কথা বলেন না । ‘বহিপীর’ নাটকের পীর সাহেবের মতে, তার কাজ হলো খোদার বাণী মানুষের কাছে পৌঁছে দেওয়া । অন্যদিকে, কথ্য ভাষা তার কানে কটু লাগে এবং তিনি মনে করেন এতে কোনো পবিত্রতা নাই, গাম্ভীর্যতা নাই, যেটি বইয়ের ভাষায় রয়েছে। তাই বহিপীর গাম্ভীর্যপূর্ণ কথা বলার জন্য উপযুক্ত বইয়ের ভাষাতে কথা বলেন ।"
        },
        {
          "label": "গ",
          "question": "উদ্দীপকের মজিদ ও 'বহিপীর' নাটকের বহিপীর চরিত্রের সাদৃশ্য দেখাও।",
          "explanation": "মানুষের ধর্মবিশ্বাসকে পুঁজি করে ধর্মব্যাবসা করার ক্ষেত্রে উদ্দীপকের মজিদ ও ‘বহিপীর' নাটকের বহিপীর চরিত্রের সাদৃশ্য পরিলক্ষিত হয়। ‘বহিপীর' নাটকে বহিপীর একটি ভণ্ড চরিত্র হিসেবে উপস্থাপিত হয়েছে। অত্যন্ত ধূর্ত ও বাস্তবজ্ঞানসম্পন্ন বহিপীর সারা বছর মুরিদদের ধর্মবিশ্বাস পুঁজি করে নিজের স্বার্থসিদ্ধি করে চলে। গ্রামের সহজসরল কুসংস্কারাচ্ছন্ন মুরিদরা তাকে দুহাতে দান করে কল্যাণের আশায়। সেই সুযোগে অন্যের অধিকার খর্ব করে বহিপীরের মতো ধর্মব্যবসায়ীরা নিজের ক্ষমতা জাহির করে বেড়ায়। উদ্দীপকের মজিদ একটি ভণ্ড ও প্রতারক চরিত্র। সে গ্রামের মানুষের সরল ধর্মবিশ্বাসকে পুঁজি করে ব্যাবসা করে। অজ্ঞাত স্থানে মাজার তৈরি করে সে চালায় তার ধর্মব্যাবসা। একইভাবে ‘বহিপীর' নাটকে বহিপীর ধর্মব্যবসায়ীদের সার্থক প্রতিনিধি। মানুষের ধর্মবিশ্বাসকে পুঁজি করে সমাজে নিজেকে প্রতিষ্ঠা করেছেন তিনি। বইয়ের ভাষায় কথা বলে বহিপীর অজ্ঞ মুরিদদের কেন্দ্র করে নিজের স্বার্থ উদ্ধার করেন। উদ্দীপকের মজিদও একজন ধর্মব্যবসায়ী। নিজের অস্তিত্ব রক্ষায় সে মানুষের ধর্মবিশ্বাসকে কেন্দ্র করে মাজার ব্যাবসা গড়ে তোলে। অপরদিকে ‘বহিপীর' নাটকের বহিপীরও একজন ধর্মব্যবসায়ী। তাই বলা যায়, ধর্মব্যাবসার ক্ষেত্রে উদ্দীপকের মজিদ ও বহিপীর চরিত্রের সাদৃশ্য রয়েছে ।"
        },
        {
          "label": "ঘ",
          "question": "উদ্দীপকের জমিলা চরিত্রটি 'বহিপীর' নাটকের তাহেরা চরিত্রটিকে পুরোপুরি নির্দেশ করে কি? বিচার করো ।",
          "explanation": "“উদ্দীপকের জমিলা চরিত্রটি ‘বহিপীর' নাটকের প্রতিবাদী, দৃঢ়চেতা, সাহসিকতার দিক থেকে তাহেরা চরিত্রটিকে পুরোপুরি নির্দেশ করে ।”— উক্তিটি যথার্থ । 'বহিপীর' নাটকে তাহেরা একজন প্রতিবাদী নারী। সৎ-মা ও বাবার ইচ্ছানুসারে তার বিয়ে হয় বহিপীরের সঙ্গে। তাহেরা এই বিয়ে মেনে নিতে পারে না। তাই সে বাড়ি ছেড়ে পালিয়ে যায়। পরবর্তীকালে বহিপীর তাকে বিভিন্ন কৌশলে নিজের নাগালে এনে তাকে সঙ্গে নিয়ে যেতে চাইলেও সে আপত্তি জানায় এবং হাশেম আলির সাথে চলে যায় । উদ্দীপকের ভণ্ড পির মজিদের স্ত্রী কিশোরী জমিলা। মাজারের সেবায় নিয়োজিত করার জন্য সে তাকে বিয়ে করে। পরবর্তীকালে জমিলা মজিদের ভণ্ডামির রহস্য বুঝতে পারে এবং তার অবাধ্য হয়। সে মজিদকে স্বামী হিসেবে মেনে নেয়নি। মজিদের মুখে থুথু ছিটিয়ে সে তার বিরুদ্ধে প্রতিবাদ করে । সৈয়দ ওয়ালীউল্লাহ রচিত ‘বহিপীর' নাটকে তাহেরা একজন দৃঢ়চেতা প্রতিবাদী কিশোরী। নিজের ইচ্ছার বিরুদ্ধে পিরের সঙ্গে বিয়ে দিলে সে ঘর ছেড়ে পালায় । সে কিছুতেই এ অসম বিয়েকে মানতে চায় না । পিরের হাত থেকে বাঁচার জন্য সে মরিয়া হয়ে ওঠে, আত্মহত্যার ভয় দেখায় । আমাদের পুরুষতান্ত্রিক সমাজে নারীকে নমনীয় রাখা হয়। তাদেরকে পুরুষের সব সিদ্ধান্ত মেনে নিতে হয়। উদ্দীপকের জমিলা ও ‘বহিপীর’ নাটকের তাহেরা এই প্রথাকে ভেঙে প্রতিবাদ করে তাদের দৃঢ়চেতা মনোভাবের প্রকাশ ঘটিয়েছে। তাই বলা যায়, উদ্দীপকের জমিলা চরিত্রটি ‘বহিপীর' নাটকের তাহেরা চরিত্রটিকে পুরোপুরি নির্দেশ করে ।"
        }
      ]
    }
  ]
}