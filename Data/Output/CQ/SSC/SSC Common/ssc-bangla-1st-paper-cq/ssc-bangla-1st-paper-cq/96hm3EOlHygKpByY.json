{
  "title": "আদমজী ক্যান্ট. পাবলিক স্কুল, ঢাকা ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "উদ্দীপক-১: পাড়ার বালকদের সর্দার ফটিক। সারা দিন বনবাদাড়ে ঘুরে বেড়ানো, এর-ওর গাছের ফল ছেঁড়া, নদীতে দাপাদাপি করা— এসবই তার কাজ। এক দণ্ড সে বাড়িতে থাকে না। শত দুরন্তপনার মাঝেও সে তার ছোটো ভাই মাখনকে আগলে রাখে । উদ্দীপক-২: অভাবের সংসার লাবণ্যের। সংসারে সারাক্ষণই নাই নাই ৷ এ যেন নুন আনতে পানতা ফুরোয়। পাওনাদারদের জ্বালায় সে অতিষ্ঠ। মাঝে মাঝে তার মনে হয় সব ছেড়ে পালিয়ে বাঁচি ।",
      "tag": "ACC 24",
      "sub_questions": [
        {
          "label": "ক",
          "question": "হরিহর তাগাদার জন্য কোথায় গিয়েছিল?",
          "explanation": "হরিহর তাগাদার জন্য দশঘরায় গিয়েছিল।"
        },
        {
          "label": "খ",
          "question": "'আজকাল চাষাদের ঘরে লক্ষ্মী বাঁধা'- কথাটি কেন বলা হয়েছে?",
          "explanation": "'আজকাল চাষাদের ঘরে লক্ষ্মী বাঁধা'- বলতে চাষাদের ঘরে খাবারের পর্যাপ্ত মজুত আছে বোঝানো হয়েছে। চাষারা সারা বছর জমি চাষ করে ফসল উৎপাদন করে থাকে। ফলে াদের ঘরে কখনো খাবারের অভাব হয় না। অথচ ভদ্রলোকেরা লজ্জা- শরমে সব কাজ করতে পারে না বিধায় তাদের অন্ন জোটানোই যেন দায় হয়ে পড়ে। সেদিক থেকে অন্নে ভরপুর চাষাদের গৃহ যেন অন্নের দেবী লক্ষ্মীর আবাস, অর্থাৎ সেখানে খাবারের অভাব নেই।"
        },
        {
          "label": "গ",
          "question": "উদ্দীপক-২-এ 'আম-আঁটির ভেঁপু' গল্পের প্রতিফলিত দিকটি তুলে ধরো।",
          "explanation": "উদ্দীপক-২-এ 'আম-আঁটির ভেঁপু' গল্পের সর্বজয়ার সংসারের হতদরিদ্র অবস্থার দিকটি ফুটে উঠেছে। 'আম-আঁটির ভেঁপু' গল্পে গ্রামের এক হতদরিদ্র পরিবারের আখ্যান বর্ণিত হয়েছে। হরিহরের সামান্য আয়ে সংসার চলে না বলে প্রতিবেশীদের কাছ থেকে সর্বজয়ার ধার-দেনা করতে হয়। সময়মতো তা পরিশোধ করতে না পারলে সর্বজয়াকে প্রতিবেশীদের নানা কথা শুনতে হয়। এছাড়াও দারিদ্র্যের . কারণে ছেলেমেয়ের জন্য নতুন কাপড় পর্যন্ত কিনতে পারে না। ফলে তার সন্তানদের দুই-তিন জায়গায় সেলাই দেওয়া কাপড়ও পরতে হয়। গল্পের এই হতদরিদ্র সংসারের দিকটি উদ্দীপক-২-এ পরিলক্ষিত হয়। উদ্দীপক-২-এ লাবণ্যের অভাবের সংসারের চিত্র ফুটে উঠেছে। সারাক্ষণ সংসারের নাই নাই লাবণ্যের যেমন ভালো লাগে না, তেমনি পাওনাদারদের টাকা পরিশোধ করতে না পারায় তাদের জ্বালায়ও সে অতিষ্ঠ। সংসারের এমন অবস্থা হয়েছে যে, এ সবের জ্বালায় সংসার থেকে সে পালিয়েও যেতে চায়। সব মিলিয়ে লাবণ্যের সংসারের দারিদ্র্যের যে বর্ণনা পাওয়া যায়, ‘আম-আঁটির ভেঁপু’ গল্পের সর্বজয়ার সংসারেও অনুরূপ বর্ণনা পাওয়া যায়। তাই বলা যায়, উদ্দীপক-২-এ 'আম-আঁটির ভেঁপু' গল্পের সর্বজয়ার সংসারের হতদরিদ্র অবস্থার দিকটি ফুটে উঠেছে।"
        },
        {
          "label": "ঘ",
          "question": "“উদ্দীপক-২-এর দিকটিকে ছাপিয়ে উদ্দীপক-১-এর বক্তব্য ‘আম-আঁটির ভেঁপু' গল্পে প্রাধান্য পেয়েছে।”— উক্তিটির সত্যতা তুলে ধরো।",
          "explanation": "দারিদ্রের কষ্ট নয় বরং গ্রামীণ ফলফলাদি আহারের আনন্দ এবং বিচিত্র বিষয় নিয়ে অপু এবং দুর্গার বিস্ময় ও কৌতূহলই ‘আম-আঁটির ভেঁপু' গল্পে প্রাধান্য লাভ করেছে। ‘আম-আঁটির ভেঁপু’ গল্পে 'গ্রামীণ জীবনে প্রকৃতিঘনিষ্ঠ দুই ভাই-বোনের আনন্দময় জীবনের আখ্যান চিত্রিত হয়েছে। গল্পে বর্ণিত অপু এবং দুর্গা হতদরিদ্র পরিবারের সন্তান হলেও তাদের মধ্যে দারিদ্র্যের সেই কষ্ট প্রধান হয়ে ওঠেনি বরং তারা সারা দিন দুরন্তপনা আর চঞ্চলতায় মেতে থাকত, যার ইঙ্গিত উদ্দীপক-১-এ পরিলক্ষিত হয়েছে । উদ্দীপক-১-এ বর্ণিত পাড়ার বালকদের সর্দার ফটিক সারা দিন বনবাদাড়ে ঘুরে বেড়ায়। নদীতে দাপাদাপি করে, এর গাছের-ওর গাছের ফল খায়। সারা দিন দুরন্তপনার মধ্য দিয়ে সময় পার করে ফটিক। তবুও সে নিজের কাছে আগলে রাখে ছোটো ভাই মাখনকে। ফটিকের দুরন্তপনার এই বৈশিষ্ট্য ছাপিয়ে যায় দারিদ্র্যের কশাঘাতকে । ‘আম-আঁটির ভেঁপু' গল্পে একদিকে যেমন একটি হতদরিদ্র পরিবারের মর্মস্পর্শী চিত্র ফুটে উঠেছে। তেমনি ফুটে উঠেছে অসহায় দরিদ্র পরিবারের মাঝে বেড়ে ওঠা দুই ভাই-বোনের শৈশবচিত্র। উদ্দীপক-২-এ দারিদ্র্যের মর্মস্পর্শী চিত্র ফুটে উঠলেও উদ্দীপক-১-এ শৈশবের যে দুরন্তপনার চিত্র ফুটে উঠেছে তা ‘আম-আঁটির ভেঁপু' গল্পে প্রাধান্য লাভ করেছে। তাই বলা যায়, “উদ্দীপক-২-এর দিকটিকে ছাপিয়ে উদ্দীপক-১-এর বক্তব্য 'আম- আঁটির ভেঁপু' গল্পে প্রাধান্য লাভ করেছে।”- মন্তব্যটি যথার্থ ।"
        }
      ]
    },
    {
      "number": "2",
      "uddipok": "কে যাও তুমি ভাটির দেশে, ও বিদেশি নাইয়া কইও আমার দুঃখের খবর ভাইয়ের কাছে গিয়া কইও কইও কইও নাইয়া আমার ভাইয়ের তরে অভাগিনী বোনের পরান রয় না যে আর ঘরে।",
      "tag": "ACC 24",
      "sub_questions": [
        {
          "label": "ক",
          "question": "বাংলা পল্লিসাহিত্যের উপকথার সংগ্রাহক কে?",
          "explanation": "বাংলা পল্লিসাহিত্যের উপকথার সংগ্রাহক হলেন দক্ষিণারঞ্জন মিত্রমজুমদার।"
        },
        {
          "label": "খ",
          "question": "'Proletariat' সাহিত্য বলতে কী বোঝায়?",
          "explanation": "Proletariat সাহিত্য বলতে বোঝায় অত্যাচারিত শ্রমজীবী দুঃখী মানুষের সাহিত্য। সাহিত্যকে একটি গণ্ডিতে আবদ্ধ করা যায় না। সাহিত্যের অনেক ধারা রয়েছে, তার মধ্যে Proletariat সাহিত্য অন্যতম। এটি একটি বিশেষ ধরনের সাহিত্য। Proletariat সাহিত্যে সমাজের শ্রমজীবী শ্রেণির মানুষের প্রতি অন্যায়, অবিচার তুলে ধরা হয়। সমাজের নিচুশ্রেণির অত্যাচারিত শ্রমজীবী মানুষের মর্মগাঁথা নিয়ে রচিত হয় Proletariat সাহিত্য। ‘পল্লিসাহিত্য' প্রবন্ধে পল্লির গৃহস্থ-কৃষক, জেলে-মাঝি, মুটে- মজুরেরাও সমাজের সেই অত্যাচারিত, নিষ্পেষিত, পশ্চাৎপদশ্রেণি যাদের নিয়ে ইউরোপ, আমেরিকার অনুরূপ Proletariat সাহিত্য রচনার প্রয়োজনীয়তার দিকে লেখক ইঙ্গিত দিয়েছেন উক্ত প্রবন্ধে।"
        },
        {
          "label": "গ",
          "question": "উদ্দীপকটি ‘পল্লিসাহিত্য' প্রবন্ধের যে দিকটির সাথে তুলনীয় তা ব্যাখ্যা করো।",
          "explanation": "উদ্দীপকটি ‘পল্লিসাহিত্য' প্রবন্ধের লোকসংগীতের সাথে তুলনীয়। ‘পল্লিসাহিত্য' প্রবন্ধে প্রাবন্ধিক বাংলার বিলুপ্ত প্রায় পল্লিসাহিত্যের বিভিন্ন প দিক নিয়ে আলোচনা করেছেন। তার মতে, দেশের মানুষের অবহেলা ও মানসিকতার পরিবর্তনের কারণে এসব সাহিত্য আজ প্রায় নিশ্চিহ্ন। নিশ্চিহ্ন হওয়া এসব সাহিত্যের মধ্যে লোকসংগীত অন্যতম। এ দেশের মানুষের মুখে মুখে শোনা যেত জারি, ভাটিয়ালি, রাখালিসহ নানা ধরনের গান। প্রেম, আনন্দ, সৌন্দর্য ও তত্ত্বজ্ঞানে পরিপূর্ণ ছিল এসব গান । উদ্দীপকের গানের অংশটি আমাদের পল্লিসাহিত্যের অনন্য শাখা পল্লিগীতি বা পল্লিসংগীতের প্রতিনিধিত্ব করে। এ গানের মধ্যে ফুটে উঠেছে গ্রামীণ পরিবেশে বেড়ে ওঠা ভাই-বোনদের মধ্যে অকৃত্রিম ভালোবাসার দিক। এ গানে নৌকার মাঝিকে সম্বোধন করে এক বোন তার ভাইয়ের খবর আনার কথা বলেছে। এই ভাটিয়ালি গান তথা পল্লিগানের দিকটি 'পল্লিসাহিত্য' প্রবন্ধে প্রতিফলিত হয়েছে।"
        },
        {
          "label": "ঘ",
          "question": "“উদ্দীপকের দিকটি 'পল্লিসাহিত্য' প্রবন্ধের খণ্ডিত দিককে নির্দেশ করে।”—বিশ্লেষণ করো।",
          "explanation": "উদ্দীপকের দিকটি 'পল্লিসাহিত্য' প্রবন্ধের শুধু পল্লিগানের দিকটি নির্দেশ করে বিধায় মন্তব্যটি যথার্থ । 'পল্লিসাহিত্য' প্রবন্ধে পল্লিগান নিয়ে আলোচনা করা হয়েছে। ভাটিয়ালি গান, জারিগান, মারফতি গান, রাখালি গান ও আরও নানা ধরনের গানে বাংলার পল্লিসাহিত্য সমৃদ্ধ। শহুরে সাহিত্যের প্রভাবে গ্রামীণ বাংলার এ গানগুলোর চর্চা কমে এসেছে, যা পল্লিসাহিত্যের জন্য হুমকিস্বরূপ। উদ্দীপকে যে দিকটি প্রতিফলিত হয়েছে তা হলো ভাটিয়ালি গান। এই ভাটিয়ালি গানটিতে বর্ণিত হয়েছে অভাগিনী এক বোনের কথা যে নৌকার মাঝিকে সম্বোধন করে তার ভাইয়ের খবর আনার কথা বলেছে । এই ভাটিয়ালি গান তথা পল্লিগান আমাদের পল্লিসাহিত্যের অমূল্য সম্পদ। ‘পল্লিসাহিত্য' প্রবন্ধে পল্লিসাহিত্যের ধনভান্ডার সম্পর্কে আরও বিস্তারিত আলোচনা করা হয়েছে। এ প্রবন্ধে পল্লিগান ছাড়াও বাংলার সাহিত্যের সাথে পাশ্চাত্য সাহিত্য উপাদানের সাদৃশ্য, খনার বচন, ডাকের কথা, দৈনন্দিন জীবনে পল্লিসাহিত্যের প্রভাবসহ নানা বিষয়ে আলোকপাত করা হয়েছে, যা উদ্দীপকে ফুটে ওঠেনি। তাই বলা যায়, উদ্দীপকের দিকটি 'পল্লিসাহিত্য' প্রবন্ধের খণ্ডিত দিককে নির্দেশ করে।"
        }
      ]
    },
    {
      "number": "3",
      "uddipok": "অকালে স্বামী হারিয়ে দুটি সন্তান নিয়ে দিশেহারা নাসিমা । জীবন-জীবিকার তাগিদে সহায়সম্বলহীন নাসিমা পাশের বাড়িতে ঝিয়ের কাজ নেয়। সকাল থেকে রাত অবধি কাজ করলেও গৃহকর্ত্রীর সন্তুষ্টি সে অর্জন করতে পারে না। একটু ভুল করলেই তিরস্কার সইতে হয় তাকে। কোনোরকম বেঁচে থাকার জন্য সে সবকিছু নীরবে সহ্য করে।",
      "tag": "ACC 24",
      "sub_questions": [
        {
          "label": "ক",
          "question": "মমতাদির বয়স কত?",
          "explanation": "মমতাদির বয়স ছিল তেইশ বছর।"
        },
        {
          "label": "খ",
          "question": "‘বেশি আস্কারা দিও না, জ্বালিয়ে মারবে।'- ব্যাখ্যা করো।",
          "explanation": "গল্পকথককে স্নেহাদর করবার প্রসঙ্গে গল্পকথকের মা মমতাদিকে উদ্দেশ্য করে প্রশ্নোক্ত উক্তিটি করেন । বাড়ির ছোটো ছেলেটি একদিন ভাব করবার আশায় রান্নাঘরে গিয়ে মমতাদির সঙ্গে গল্প জুড়ে দিলো। মমতাদিও তাকে আদর করে কাছে টেনে নিল । হঠাৎ গল্পকথকের মা এসে পড়লে মমতাদি বিব্রত হয়ে হাত সরিয়ে নিল। পরক্ষণেই আবার নিজেকে সামলে নিয়ে গল্পকথকের কপালে চুম্বন করে তার মাকে উদ্দেশ করে বলল, 'এত কথা কইতে পারে আপনার ছেলে' । উত্তরে গল্পকথকের মা তার ছেলের স্বভাব বোঝানোর জন্য উক্ত কথাটি বলেন।"
        },
        {
          "label": "গ",
          "question": "উদ্দীপকের সাথে ‘মমতাদি' গল্পের সাদৃশ্য নির্ণয় করো ।",
          "explanation": "উদ্দীপকের সাথে ‘মমতাদি’ গল্পের যে দিকটি সাদৃশ্যপূর্ণ তা হলো নারীর পর্দা ঠেলে উপার্জন করার জন্য বাড়ির বাইরে বের হয়ে আসা। ‘মমতাদি’ গল্পের মমতা আর্থিক অনটন লাঘবের জন্য পর্দা ঠেলে উপার্জন করতে নামে। সে একটি বাড়িতে গৃহকর্মী হিসেবে কাজ নেয়। নিজের পরিবারের সদস্যদের মুখে দুমুঠো অন্ন তুলে দেওয়ার জন্য সে নারীদের চিরাচরিত পর্দাপ্রথা ভেঙে কাজ করতে নামে । উদ্দীপকের নাসিমা অকালে স্বামী হারিয়ে দুটি সন্তান নিয়ে দিশেহারা । সন্তানদের অন্নের সংস্থান করতেই সে পাশের একটি বাড়িতে ঝিয়ের কাজ নেয়। তার এ উপার্জনকেও একরকম পর্দা ঠেলে উপার্জনই বলা যায়। উদ্দীপকের নাসিমা 'ও আলোচ্য গল্পের মমতাদি উভয়ের পর্দা ঠেলে উপার্জনের কারণেই হলো পরিবারের সদস্যদের খাবার জোটানো ও তাদের ভরণপোষণ করা । এ দিক থেকে উদ্দীপক ও ‘মমতাদি' গল্পটি সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকটি মমতাদি' গল্পের ইতিবাচক দিকগুলো ধারণ করেনি।” - মন্তব্যটি মূল্যায়ন করো ।",
          "explanation": "‘মমতাদি’ গল্পে একজন গৃহকর্মীর প্রতি মানবিক আচরণের দিক উঠে এসেছে, যা উদ্দীপকে ফুটে ওঠেনি। ‘মমতাদি’ গল্পে ‘মমতাদি’ লেখকের বাসায় গৃহকর্মী হিসেবে কাজ করতে আসে। এখানে সে বারো টাকা মাইনে আশা করলেও শেষ পর্যন্ত পনেরো টাকা মাইনে ঠিক হয়। এ বাড়ির সদস্যদের থেকে সে অকৃত্রিম ভালোবাসা লাভ করেছে। উদ্দীপকের নাসিমা অভাবের দায়ে একটি বাড়িতে ঝিয়ের কাজ নেয়। সে সারা দিন এ বাড়িতে কাজ করলেও গৃহকর্মীর মন জোগাতে পারে না বরং কাজে সামান্য ত্রুটিবিচ্যুতি হলেই তাকে লাঞ্ছনার শিকার হতে হয়। কিন্তু মমতাদি কাজের লোক হলেও ইতিবাচক আচরণ পেয়েছেন। উদ্দীপকের নাসিমা যে বাড়িতে কাজ করে সে বাড়িতে সে মানবিক আচরণ পায় না। তার এ লাঞ্ছনা ‘মমতাদি' গল্পের মমতার ক্ষেত্রে সম্পূর্ণ বিপরীত । মমতাদিকে এ বাড়িতে কোনো অপমানের শিকার হতে হয়নি বরং এ বাড়ির লোকেরা তাকে তাদের আপন মানুষ করে নিয়েছিল। তারা তাকে তার আশার চেয়েও বেশি বেতন দিয়েছিল এবং তার সাথে মানবিক সম্পর্ক প্রতিষ্ঠা করেছিল, যা উদ্দীপকে নাসিমার ক্ষেত্রে দেখা যায় না। তাই বলা যায়, উদ্দীপকটি ‘মমতাদি' গল্পের ইতিবাচক দিকগুলো ধারণা করেনি।"
        }
      ]
    },
    {
      "number": "4",
      "uddipok": "পরের কারণে স্বার্থ দিয়া বলি এ জীবন মন সকলি দাও । তার মতো সুখ কোথাও কি আছে? আপনার কথা ভুলিয়া যাও । পরের কারণে মরণেও সুখ; ‘সুখ সুখ’ করি কেঁদো না আর ।",
      "tag": "ACC 24",
      "sub_questions": [
        {
          "label": "ক",
          "question": "যকৃতের পক্ষে ভারি উপকার কোনটি?",
          "explanation": "যকৃতের পক্ষে ভারি উপকার নিমের কচি পাতাগুলি ।"
        },
        {
          "label": "খ",
          "question": "মাটির ভিতরে শিকড় অনেক দূরে চলে গেছে।'—বুঝিয়ে লেখো ।",
          "explanation": "প্রশ্নোক্ত বক্তব্যটি দ্বারা প্রতীকী অর্থে লক্ষ্মী বউটির সংসারের কর্তব্য ও মায়ায় জড়িয়ে যাওয়া বোঝানো হয়েছে। বনফুল রচিত 'নিমগাছ' গল্পে নানাজন নানাভাবে নিমগাছটির কাছ থেকে উপকৃত হলেও কেউই তার প্রকৃত সৌন্দর্য অনুধাবনের চেষ্টা করেনি। হঠাৎ একদিন একজন নিমগাছটির প্রকৃত সৌন্দর্য উদ্ঘাটন করলেন। তখন গাছটির ইচ্ছে করছিল তার সঙ্গে চলে যেতে। কিন্তু শিকড় তাকে আষ্টেপৃষ্ঠে বেঁধে ফেলেছে মাটির সাথে। তাই তার পক্ষে অন্যত্র যাওয়া সম্ভব নয়। বস্তুত এখানে সংসারের বেড়াজালে আবদ্ধ গৃহবধূর বাস্তবিকতার দিকটি রূপকাশ্রয়ে তুলে ধরা হয়েছে ।"
        },
        {
          "label": "গ",
          "question": "উদ্দীপকটি 'নিমগাছ' গল্পের যে দিকটির প্রতি ইঙ্গিত করে তা ব্যাখ্যা করো।",
          "explanation": "উদ্দীপকে ‘নিমগাছ’ গল্পের যে দিকটি ফুটে উঠেছে তা হলো পরার্থপরতা ও আত্মবলিদান । ‘নিমগাছ' গল্পে নিমগাছের পরার্থপরতার দিকটি উঠে এসেছে। নিমগাছের ছাল, বাকল, ডাল, পাতা, ফুল, ফল সবকিছুই মানুষের দেহের জন্য উপকারী। নিমগাছ তাই অকুণ্ঠ চিত্তে নিজেকে অপরের তরে বিলিয়ে দেয় । এতেই তার জীবনের সার্থকতা ।উদ্দীপকের কবিতাংশটিতে নিজের স্বার্থ না দেখে অপরের জন্য জীবন বিলিয়ে দিতে বলা হয়েছে। উদ্দীপকের কবির মতে, অপরের জন্য আত্মবলিদানেই সত্যিকারের সুখ নিহিত আছে। 'নিমগাছ' গল্পেও আমরা এ চিত্রটিই দেখতে পাই। অপরের জন্য নিজের দেহের সর্বাংশ দান করেই যেন নিমগাছ প্রকৃত সুখ খুঁজে পেয়েছে। 'নিমগাছ' গল্পের এই দিকটিই উদ্দীপকে ইঙ্গিত করা হয়েছে।"
        },
        {
          "label": "ঘ",
          "question": "“উদ্দীপকের ভাববস্তুর সাথে ‘নিমগাছ' গল্পের ভাববস্তুর কিছুটা মিল থাকলেও তা পরিপূর্ণ নয়।”—বিশ্লেষণ করো ।",
          "explanation": "উদ্দীপকের সাথে ‘নিমগাছ' গল্পের আত্মবলিদানের সাদৃশ্য থাকলেও নিমগাছের অযত্ন ও তার শিকড় বহুদূর বিস্তৃত হওয়ার দিকটি ফুটে ওঠেনি । ‘নিমগাছ' গল্পে দেখা যায়, নিমগাছ অপরের জন্য নিজের দেহের সর্বাংশ বিলিয়ে দেয় । কিন্তু কেউ ভুলেও নিমগাছটার যত্ন নেয় না। একদিন কবি এসে নিমগাছটার দিকে মুগ্ধদৃষ্টিতে তাকিয়ে থাকে ও তার ভূয়সী প্রশংসা করে। নিমগাছটার তখন ইচ্ছা হয় লোকটির সাথে চলে যেতে। কিন্তু সে যেতে পারে না। লেখক নিমগাছের রূপকের মধ্য দিয়ে মূলত বাংলার গৃহকর্ম- নিপুণা নারীদের কথা বলেছেন, যারা সংসারের জন্য অকুণ্ঠ চিত্তে আত্মবলিদান করে কিন্তু বিনিময়ে অবহেলা ছাড়া কিছু পায় না। আবার, এ সংসার তাকে এমনভাবে দায়িত্বের শৃঙ্খলে আবদ্ধ করে রাখে যে এ সংসার ছেড়েও নারীরা কোথাও যেতে পারে না । উদ্দীপকে বলা হয়েছে, পরার্থপরতার মধ্যেই সর্বোচ্চ সুখ নিহিত রয়েছে । তাই আমাদের সকলের উচিত অপরের জন্য নিজেকে বিসর্জনের মাধ্যমে আত্মতুষ্টি অর্জন করা। ‘নিমগাছ' গল্পে নিমগাছ বা গৃহবধূর মাধ্যমে এই সত্য বাস্তব রূপ লাভ করেছে । উদ্দীপকে পরার্থপরতার বিষয়টি থাকলেও 'নিমগাছ' গল্পে নিমগাছ ও নারীদের মধ্যে দায়িত্ববোধের যে শৃঙ্খলের সাদৃশ্যের দিকটি প্রতিফলিত হয়েছে, তা উঠে আসেনি। তাই বলা যায়, “উদ্দীপকের ভাববস্তুর সাথে “নিমগাছ’ গল্পের ভাববস্তুর কিছুটা মিল থাকলেও তা পরিপূর্ণ নয় ।”"
        }
      ]
    },
    {
      "number": "5",
      "uddipok": "এমন মানব জনম আর কি হবে। মন যা কর ত্বরাই কর এই ভবে। অনন্ত রূপ সৃষ্টি করলেন সাঁই শুনি মানব উত্তম কিছুই নাই দেব-দেবতাগণ করে আরাধন জন্ম নিতে মানবে। কত ভাগ্যের ফলে না জানি মন রে পেয়েছ এই মানব তরণি। বেয়ে যাও ত্বরায় তরি সুধারায় যেন ভরা না ডোবে।",
      "tag": "ACC 24",
      "sub_questions": [
        {
          "label": "ক",
          "question": "কবি হেমচন্দ্র বন্দ্যোপাধ্যায় কার কাছে ইংরেজি শিখেছিলেন?",
          "explanation": "কবি হেমচন্দ্র বন্দ্যোপাধ্যায় কলকাতা সংস্কৃত কলেজের অধ্যক্ষ প্রসন্নকুমার সর্বাধিকারীর কাছে ইংরেজি শিখেছিলেন ।"
        },
        {
          "label": "খ",
          "question": "’মহিমাই জগতে দুর্লভ’-কথাটি ব্যাখ্যা করো ।",
          "explanation": "জীবন সংগ্রামে জয়ী হয়ে মহিমা অর্জন করা সহজ নয় বলে একে দুর্লভ বলা হয়েছে। জীবন-সংসারে চলার পথে আসে নানা বাধা-বিপত্তি। এসব প্রতিকূলতার সঙ্গে লড়াই করেই বাঁচতে হয়। পালিয়ে গিয়ে বা বৈরাগ্যে মুক্তি মেলে না । ভীত না হয়ে সব প্রতিবন্ধকতাকে জয় করার মানসিকতাই মহিমা বা গৌরব বয়ে আনে । এভাবে মহিমা লাভে খুব কম মানুষই সফল হয়। এজন্য মহিমা লাভকে দুর্লভ বলা হয়েছে।"
        },
        {
          "label": "গ",
          "question": "উদ্দীপকের যে দিকটি ‘জীবন-সঙ্গীত' কবিতার সাথে সাদৃশ্যপূর্ণ তা ব্যাখ্যা করো ।",
          "explanation": "উদ্দীপকের যে দিকটি ‘জীবন-সঙ্গীত' কবিতার সঙ্গে সাদৃশ্যপূর্ণ তা হলো জীবনের মূল্য । ‘জীবন-সঙ্গীত' কবিতায় জীবনের মহিমা বর্ণনা করা হয়েছে। কবির মতে, আমাদের জীবন কোনো নিশার স্বপন নয় তথা হেলাফেলার বস্তু নয় বরং আমাদের এ জীবন অত্যন্ত মূল্যবান। মিথ্যা সুখের কল্পনা করে দুঃখ বাড়িয়ে লাভ নেই। তা আমাদের জীবনের উদ্দেশ্য নয়। সংসারে বাস করতে হলে সংসারের দায়িত্ব যথাযথভাবে পালন করতে হবে। কেননা, বৈরাগ্যে মুক্তি নেই । মানুষকে এ পৃথিবীতে সাহসী যোদ্ধার মতো সংগ্রাম করে বেঁচে থাকতে হবে । উদ্দীপকের কবিতাংশে দেখা যায়, এই মানবজীবন একবারই আসে বিধায় তা অত্যন্ত মূল্যবান। কবির মতে অনেক ভাগ্যের ফলে আমরা এ মানবজীবন পেয়েছি এবং সর্বশ্রেষ্ঠ জীবরূপে পৃথিবীর বুকে আবির্ভূত হয়েছি। এ জীবন এত মূল্যবান যে, দেবতাগণও এ জীবন পাওয়ার জন্য আরাধনা করেন। মানবজীবনের এই মহামূল্যবান দিকটি ‘জীবন-সঙ্গীত' কবিতাতেও আলোকপাত করা হয়েছে ।"
        },
        {
          "label": "ঘ",
          "question": "“উদ্দীপকের দিকটি 'জীবন-সঙ্গীত' কবিতার সামগ্রিক দিক নয়।”— মন্তব্যটি বিশ্লেষণ করো।",
          "explanation": "উদ্দীপকে 'জীবন-সঙ্গীত' কবিতায় বর্ণিত মানবজীবনের মূল্য সম্পর্কে আলোকপাত করা হলেও মানবজীবনে টিকে থাকতে হলে কী করণীয় সে বিষয়টি ফুটে ওঠেনি । ‘জীবন-সঙ্গীত' কবিতায় কবি মানবজীবনের গুণকীর্তন করেছেন। কবির মতে, এ জীবন নিছক কোনো স্বপ্ন নয়। তাই বৈরাগ্য কখনোই কাম্য নয় । আমাদের উচিত স্বীয় কীর্তির নিশানা নিয়ে এগিয়ে চলা । মহাজ্ঞানী-মহাজন যে পথে গমন করে চিরস্মরণীয় হয়ে রয়েছেন, আমাদেরও উচিত তাদের পদাঙ্ক অনুসরণ করে সাহসী যোদ্ধার মতো সংগ্রাম করে বেঁচে থাকা । উদ্দীপকের কবিতাংশটিতে প্রকাশ পেয়েছে, মানবজীবন একবারই পাওয়া যায়। তাই যা করণীয় তা দ্রুত করা অবশ্য কর্তব্য। মানুষ সৃষ্টির সেরা জীব এবং এ জীবন এতটাই কাঙ্ক্ষিত যে, দেবতাগণও এ জীবন পাওয়ার জন্য সাধনা করেন। কর্তব্যকর্মের ব্যাপারে এহেন দৃষ্টিভঙ্গি ‘জীবন- সঙ্গীত' কবিতায়ও ফুটে উঠেছে। ‘জীবন-সঙ্গীত’ কবিতায় বর্ণিত হয়েছে মানবজীবনে করণীয় কাজগুলোর কথা। কবি শুধু জীবনকে মহামূল্যবান বলেননি বরং এ জীবনে চলতে গেলে যে মহৎ ব্যক্তিদের অনুসরণ করে সর্বদা যুদ্ধ করে বেঁচে থাকতে হয় সে কথাও বর্ণনা করেছেন। কিন্তু এ দিকটি উদ্দীপকের কবিতাংশটিতে প্রতিফলিত হয়নি। উদ্দীপকে কেবল মানব জন্মের মহিমা ও গুরুত্ব প্রকাশ পেয়েছে'। তাই বলা যায়, “উদ্দীপকের দিকটি ‘জীবন-সঙ্গীত' কবিতার সামগ্রিক দিক নয়।”"
        }
      ]
    },
    {
      "number": "6",
      "uddipok": "মনে হয় একদিন আকাশে শুকতারা দেখিব না আর; দেখিব না হেলেঞ্চার ঝোপ থেকে একঝাড় জোনাকি কখন নিভে যায়— দেখিব না আর আমি এই পরিচিত বাঁশবন, শুকনো বাঁশের পাতা-ছাওয়া মাটি হয়ে যাবে গভীর আঁধার আমার চোখের কাছে— লক্ষ্মীপূর্ণিমার রাতে সে কবে আবার।",
      "tag": "DB 23,ACC 24",
      "sub_questions": [
        {
          "label": "ক",
          "question": "কুসুমকুমারী দাশ কেমন কবি ছিলেন?",
          "explanation": "কুসুমকুমারী দাশ স্বভাবকবি ছিলেন।"
        },
        {
          "label": "খ",
          "question": "‘এশিরিয়া ধুলো আজ বেবিলন ছাই হয়ে আছে ।'— ব্যাখ্যা করো ।",
          "explanation": "সভ্যতার নশ্বরতা বোঝাতে কবি প্রশ্নোক্ত উক্তিটি করেছেন । পৃথিবীর কোনো কিছুই চিরস্থায়ী নয় । মানুষের গড়া পৃথিবীর অনেক সভ্যতাই আজ বিলীন হয়ে গেছে। এশিরীয় ও বেবিলনীয় সভ্যতা এখন ধ্বংসস্তূপ ছাড়া কিছু নয়; কিন্তু প্রকৃতি তার আপন রুপ-রস-গন্ধ নিয়ে চিরকাল প্রাণময় হয়ে থাকে। পৃথিবীর অফুরন্ত সৌন্দর্য কখনো শেষ হয় না। আলোচ্য অংশে কবি মানবসভ্যতার এ অনিবার্য বিবর্তনকে দৃষ্টান্তসহ উপস্থাপন করেছেন ।"
        },
        {
          "label": "গ",
          "question": "‘সেইদিন এই মাঠ' কবিতার মৌলিক প্রেরণা উদ্দীপকের চিত্রকল্পে কীভাবে ফুটে উঠেছে তা বর্ণনা করো ।",
          "explanation": "নিম্নের অনুরূপঃ ‘সেইদিন এই মাঠ' কবিতার মৌলিক প্রেরণা উদ্দীপকের চিত্রকল্পে শাশ্বত প্রকৃতির রহস্যময় সৌন্দর্যের মধ্য দিয়ে ফুটে উঠেছে। ‘সেইদিন এই মাঠ' কবিতায় প্রকৃতির চিরকালীন প্রবহমানতার কথা উঠে এসেছে। সময়ের আবর্তনে আর সবকিছু ধ্বংস হলেও প্রকৃতি থাকে অবিচল। সেখানে ভাঙা গড়ার খেলা নিত্যদিন চলতে থাকে । মরণশীল মানুষ মৃত্যুর কোলে ঢলে পড়লেও পৃথিবীর চিরকালীন ব্যস্ততা কখনো শেষ হয় না । উদ্দীপকের কবিতাংশে শাশ্বত প্রকৃতির কিছু অসাধারণ চিত্রকল্প উঠে এসেছে। সেখানে কবি তাঁর চির পরিচিত বাঁশবন, সন্ধ্যায় হেলেঞ্চার বনে জোনাকিদের জ্বলে উঠে নিভে যাওয়া, লক্ষ্মীপূর্ণিমার রাতের জ্যোৎস্নালোকের মতো মনোলোভা চিত্রকল্প উপস্থাপন করেছেন। একইভাবে, ‘সেইদিন এই মাঠ' কবিতাতেও কবি বিশ্ব প্রকৃতির অনিন্দ্যসুন্দর ও শাশ্বত রূপটিকে উন্মোচন করেছেন। অর্থাৎ উদ্দীপকের কবিতাংশের মতো সেখানেও চালতা ফুলের উপর শিশির ঝরে পড়া, লক্ষ্মীপেঁচার গান, নদীর চরে ভেড়ানো খেয়ানৌকার খণ্ডচিত্রের মধ্য দিয়ে প্রকৃতির শান্ত ও কোমল রূপটিই ফুটিয়ে তুলেছেন, যা এ কবিতার মূল প্রেরণা। উদ্দীপকের কবিতাংশে প্রকৃতির রহস্যময় সৌন্দর্যের মধ্য দিয়ে এ বিষয়টিই ফুটে উঠেছে।"
        },
        {
          "label": "ঘ",
          "question": "উদ্দীপক ও ‘সেইদিন এই মাঠ' কবিতা উভয় ক্ষেত্রেই কবির জীবনতৃষ্ণা অভিন্ন বলা যায় কি? তোমার উত্তরের পক্ষে যুক্তি দাও।",
          "explanation": "নিম্নের অনুরূপঃ প্রেক্ষাপট ও দৃষ্টিকোণ বিবেচনায় উদ্দীপকের কবিতাংশ এবং ‘সেইদিন এই মাঠ' কবিতায় প্রকাশিত কবির জীবনতৃষ্ণা অভিন্ন বলেই আমি মনে করি । ‘সেইদিন এই মাঠ' কবিতায় বিচিত্র বিবর্তনের মধ্যেও পৃথিবীর স্বাভাবিক প্রবহমানতার কথা বলা হয়েছে, যেখানে মানবজীবন নশ্বর। মরণশীল মানুষ মৃত্যুর কোলে ঢলে পড়ে; কিন্তু প্রকৃতি তার স্বাভাবিক ছন্দেই গতিশীল থাকে। সময়ের আবর্তনে মানবসৃষ্ট সভ্যতার মৃত্যু হলেও প্রকৃতির এই শাশ্বত সৌন্দর্যের কোনো মৃত্যু নেই। আলোচ্য কবিতার কবি প্রকৃতির এই অমোঘ সৌন্দর্যেরই অভিসারী। উদ্দীপকের কবি অপরূপ প্রাকৃতিক সৌন্দর্যের মাঝেও তাঁর মৃত্যুর কথা ভেবে দুঃখ করেছেন। সেদিন এই পৃথিবীর অনিন্দ্যসুন্দর রূপ দেখতে পাবেন না বলে তিনি আক্ষেপ করেছেন। চিরপরিচিত বাঁশবন, হেলেঞ্চার ঝোপে জোনাকিদের জ্বলে উঠে নিভে যাওয়া, লক্ষ্মীপূর্ণিমার রাতের জ্যোৎস্না এসবই তিনি হয়তো দেখতে পাবেন না আর। এর মূলে রয়েছে কবির মৃত্যু-চেতনা। বিশ্বপ্রকৃতির এই অন্তলীন সৌন্দর্যকে চিরকাল সামনে থেকে দেখতে পাবেন না বলেই তাঁর যত আক্ষেপ । ‘ সেইদিন এই মাঠ' কবিতার কবি জানেন, মানবসভ্যতা ধ্বংস হলেও পৃথিবীর কোনোকিছুই স্তব্ধ হবে না, পরিবর্তন হবে না প্রকৃতির চিরকালের ব্যস্ততারও। শুধু তিনি চলে যাবেন। অর্থাৎ মানুষ মৃত্যুর কোলে ঢলে পড়বে । . কিন্তু তাতেই সব শেষ হবে না। প্রকৃতি তার আপন নিয়ম ও সৌন্দর্য নিয়ে বহমান থাকবে। আর তা স্বাভাবিকভাবেই মানুষের কল্পনা ও সাধকে পূর্ণ করবে। একইভাবে, উদ্দীপকের মূলভাবেও প্রকৃতির চিরকালীন সৌন্দর্যের দিকটি স্থান পেয়েছে। তবে উভয় ক্ষেত্রে বিশ্বপ্রকৃতির অপার সৌন্দর্যের প্রতি কবিদ্বয়ের আকর্ষণ এবং কোনো একসময়ে তা থেকে বঞ্চিত হওয়ার আক্ষেপ মূলত জীবনের প্রতি ভালোবাসাকেই নির্দেশ করে। সেদিক বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "7",
      "uddipok": "সামাদ চৌধুরীর বাড়ির বিশ্বস্ত কাজের মেয়ে ফুলি। কার জামাটা ময়লা হয়েছে, কে চা খাবে, কখন মিসেস চৌধুরীকে ঔষধ খাওয়াতে হবে, কখন সামাদ চৌধুরীর জন্য খবরের কাগজ এগিয়ে দিতে হবে— সবই এক হাতে সামলায় ফুলি। বাড়ির সকলের প্রতি তার সমান দায়িত্ব। বাইরের কোনো মানুষ দেখে বুঝতেই পারবে নাঁ যে, সে কাজের মেয়ে। বাড়ির সবাই তাকে আদরযত্নে রেখেছে। ফুলির সামান্য অসুস্থতায় মিসেস চৌধুরী তার পাশে বসে মাথায় হাত বুলায় । ফুলি নিজেকে খুব ভাগ্যবতী মনে করে ।",
      "tag": "ACC 24",
      "sub_questions": [
        {
          "label": "ক",
          "question": "রানার দস্যুর চেয়ে ভয় পায় কাকে ?",
          "explanation": "রানার দস্যুর চেয়ে সূর্য ওঠাকে ভয় পায় ।"
        },
        {
          "label": "খ",
          "question": "রানারের কাছে পৃথিবীটা কালো ধোঁয়া মনে হয় কেন?",
          "explanation": "ঘরে অভাব থাকায় রানারের কাছে পৃথিবীটা কালো ধোঁয়া মনে হয় । রানার মানুষের সুখ-দুঃখ, আনন্দ-বেদনার সংবাদ পিঠে বহন করে চলে। অথচ তার জীবনে দুঃখের শেষ নেই। অভাবের কারণে সে পরিবারের চাহিদা পূরণ করতে পারে না। তাই তার কাছে পৃথিবীটা কালো ধোঁয়ার মতো মনে হয়। সেখানে কোনো আশার আলো নেই। কেবলই হতাশার ঘন মেঘ ঢেকে থাকে ।"
        },
        {
          "label": "গ",
          "question": "উদ্দীপকের ফুলি ও ‘রানার' কবিতার রানারের জীবনের মধ্যে বৈসাদৃশ্য দিকগুলো তুলে ধরো ।",
          "explanation": "উদ্দীপকের ফুলি ও ‘রানার' কবিতার রানারের জীবনের মধ্যে বৈসাদৃশ্যপূর্ণ দিকটি হলো তাদের জীবনযাত্রা । ‘রানার' কবিতায় সংগ্রামী বার্তাবাহক রানারদের জীবনের কথা বর্ণিত হয়েছে। তাদের কাজ হলো গ্রাহকদের কাছে ব্যক্তিগত ও প্রয়োজনীয় চিঠি পৌঁছে দেওয়া । রাত হোক, দুর্গম পথ হোক, দুর্যোগপূর্ণ আবহাওয়া হোক— কোনো কিছুই তাদের কাজের বাধা হয়ে উঠতে পারে না। রানারদের ক্লান্তি নেই, অবসর নেওয়ার অবকাশ নেই। উদ্দীপকের ফুলি সামাদ চৌধুরীর বাড়িতে কাজ করে। বাড়ির সমস্ত কাজের দায়িত্ব তার ঘাড়ে অর্পিত। বাইরের কোনো মানুষের দেখে বোঝার উপায় নেই যে ফুলি একজন গৃহকর্মী। ফুলির সামান্য অসুস্থতাতেই মিসেস চৌধুরী তার যত্ন নেয় । আর এখানেই ‘রানার' কবিতার রানারের সাথে ফুলির বৈসাদৃশ্য রয়েছে। ‘রানার' কবিতায় রানারের যে সংগ্রামের চিত্র পাওয়া যায়, তা উদ্দীপকের ফুলির জীবনযাত্রার ক্ষেত্রে অনুপস্থিত। এভাবেই উদ্দীপক ও ‘রানার’ কবিতাটি বৈসাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকের সামাদ চৌধুরীর বাড়ির লোকজন যেন ‘রানার’ কবিতার কবির চেতনারই ধারক।”- উক্তিটি মূল্যায়ন করো।",
          "explanation": "নিম্নের অনুরূপঃ উদ্দীপকের বাড়ির লোকজনের আন্তরিকতা 'রানার' কবিতার কবির শ্রমজীবী মানুষের প্রতি মমত্ববোধের চেতনাকে ধারণ করে । শ্রমজীবী মানুষ অক্লান্ত পরিশ্রম করে অপরের কাজকে সুন্দরভাবে সম্পন্ন করে। কিন্তু সমাজে এই দায়িত্ববান শ্রেণির তেমন কদর নেই; বরং তারা অবহেলার পাত্রই হয় বেশি। এই মানুষগুলোকে যদি মমতার বন্ধনে আবদ্ধ করে সম্মান ও যথার্থ পারিশ্রমিক নিশ্চিত করা যায় তবে তারা সমাজের ও মানুষের কল্যাণে আরও অগ্রণী ভূমিকা পালন করবে । উদ্দীপকের বাড়ির লোকজন তাদের গৃহকর্মীর প্রতি যথেষ্ট যত্নবান। এগারো বছরের ছোটো এই মেয়েটির প্রতি তারা মুগ্ধ, আন্তরিক ও সন্তুষ্ট। তার দায়িত্ববোধে সবাই এতটাই মুগ্ধ যে তার একটু সর্দি-জ্বর হলেও সবাই উদ্‌বিগ্ন হয়ে পড়ে । এজন্য হেলেনাও নিজেকে ভাগ্যবতী মনে করে। 'রানার' কবিতার কবি উদ্দীপকের বাড়ির লোকদের আচরণই প্রত্যাশা করেছেন। রানারের মাধ্যমে শ্রমজীবী মানুষের দুঃখকষ্ট উপস্থাপন করে কবি তাদের প্রতি সহানুভূতি প্রকাশের দাবি তুলে ধরেছেন। রানার বা ডাকহরকরা রোদ-বৃষ্টি ঝড় উপেক্ষা করে রাত-বিরাতে দায়িত্ববোধ নিয়ে মানুষের চিঠিপত্র ও গুরুত্বপূর্ণ দলিলদস্তাবেজ গ্রাহকের কাছে পৌঁছে দেন অথচ সমাজে তাদের মূল্যায়ন সেভাবে হয় না। তাদের পরিবার ঠিকমতো খাবার পায় না, এমনকি হতাশার স্বপ্ন দেখাও তাদের জন্য দুঃসাধ্য । এই শ্রমজীবী অসহায় মানুষগুলোকে যদি উদ্দীপকের বাড়ির লোকের মতো আপন করে নেওয়া হতো, সম্মান করা হতো তাহলে তাদের দুঃখ- কষ্ট কিছুটা হলেও লাঘব হতো; এতে সমাজের কল্যাণ হতো। ‘রানার’ কবিতার কবির এই চেতনাই উদ্দীপকের বাড়ির লোকজন ধারণ করেছে।"
        }
      ]
    },
    {
      "number": "8",
      "uddipok": "রুমীর সাথে কদিন ধরেই বেশ তর্কাতর্কি হচ্ছে। আমেরিকার ইলিনয় ইনস্টিটিউট অব টেকনোলজিতে ওর এডমিশন হয়ে গেছে। ২ সেপ্টেম্বর ওর সেখানে ক্লাস শুরু। আর এই সময় সে কি না বলে যুদ্ধে যাবে । ও বলে, ‘আম্মা দেশের এ অবস্থায় তুমি যদি আমাকে জোর করে পাঠিয়ে দাও, আমি হয়তো যাব। বড়ো ডিগ্রি নিয়ে ইঞ্জিনিয়ার হব কিন্তু বিবেকের ভ্রুকুটির সামনে কোনোদিনও মাথা উঁচু করে দাঁড়াতে পারব না।'",
      "tag": "ACC 24",
      "sub_questions": [
        {
          "label": "ক",
          "question": "স্বপ্নে ফুলকলি বুধাকে কী উপহার দেয়?",
          "explanation": "স্বপ্নে ফুলকলি বুধাকে শত শত প্রজাপতি উপহার দেয় ।"
        },
        {
          "label": "খ",
          "question": "শাহাবুদ্দিন দেশ স্বাধীন হলে বুধার নানা ভঙ্গির ছবি আঁকবে কেন?",
          "explanation": "বুধার অসীম সাহসে মুগ্ধ হয়ে শাহাবুদ্দিন দেশ স্বাধীন হলে সাহসী বুধার ছবি আঁকতে মনস্থির করেন। বুধা সাহসী ছেলে। কম বয়স হলেও সে স্বাধীনতাযুদ্ধে অংশ নেয় । স্বাধীনতাযুদ্ধে বুধা বীরত্বের স্বাক্ষর রাখে। ছোটো বুধার সাহসী কর্মকাণ্ড শাহাবুদ্দিনকে মুগ্ধ করে। তাই দেশ স্বাধীন হলে' শাহাবুদ্দিন তার অনেকগুলো ছবি আঁকতে মনস্থির করেন।"
        },
        {
          "label": "গ",
          "question": "উদ্দীপকটি ‘কাকতাড়ুয়া' উপন্যাসের যে দিকটির সাথে সাদৃশ্যপূর্ণ তা ব্যাখ্যা করো ।",
          "explanation": "উদ্দীপকটির সাথে 'কাকতাড়ুয়া' উপন্যাসের যে দিকটির সাদৃশ্য রয়েছে তা হলো বিদেশি অপশক্তির ভয়ে পালিয়ে না গিয়ে সরাসরি যুদ্ধ করার সাহসিকতা। ‘কাকতাড়ুয়া' উপন্যাসটি মুক্তিযুদ্ধের পটভূমিতে রচিত। এ উপন্যাসে দেখা যায়, মুক্তিযুদ্ধের সময় যখন পাকিস্তানি মিলিটারি বাহিনী বুধাদের গ্রামে বাড়িঘর, বাজারের দোকানপাটে আগুন দেয়, নির্বিচারে মানুষ মারতে থাকে তখন অনেকেই ভয়ে গ্রাম ছেড়ে পালিয়ে গেলেও বুধা গ্ৰাম ছেড়ে পালায়নি বরং সে পাকিস্তানি বাহিনীর বাঙ্কার খোঁড়বার সময় কৌশলে সেখানে মাইন পুঁতে আসে। এর ফলে পাকিস্তানি বাহিনীর বাঙ্কারটি বিস্ফোরিত হয়। উদ্দীপকে রুমী নামক এক সাহসী ছেলের কথা বলা হয়েছে । তার মা তাকে বিদেশে পড়তে পাঠাতে চাইলে রুমী তাতে রাজি হয় না বরং সে পালিয়ে না গিয়ে মুক্তিযুদ্ধে শত্রুর সাথে পাঞ্জা লড়তে চায়। এ সাহসিকতার দিকটিই ফুটে উঠেছে 'কাকতাড়ুয়া' উপন্যাসের বুধা চরিত্রের মধ্যে। এক দিক থেকে উদ্দীপক ও 'কাকতাড়ুয়া' উপন্যাসটি সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকের রুমীর চেতনা ও ‘কাকতাড়ুয়া’ উপন্যাসের কেন্দ্রীয় চরিত্রের মানসিকতা এক ও অভিন্ন।”—বিশ্লেষণ করো ।",
          "explanation": "উদ্দীপকের রুমী ও 'কাকতাড়ুয়া' উপন্যাসের বুধা উভয়েই দেশপ্রেমে উদ্বুদ্ধ হয়ে সাহসিকতার সাথে যুদ্ধে অংশ নিতে চায় । ‘কাকতাড়ুয়া' উপন্যাসের কেন্দ্রীয় চরিত্র বুধা মাতা-পিতাহীন এক বালক। সে মুক্তিযুদ্ধ কী তা না বুঝলেও এটা বুঝতে পারে যে, গ্রামে আগত পাকিস্তানি মিলিটারি বাহিনী কোনো দেশীয় শক্তি নয় বরং তারা বিদেশি শক্তি। তার এ বোধ থেকে সে দেশপ্রেমে উদ্বুদ্ধ হয়। সবাই মিলিটারি বাহিনীর আক্রমণের মুখে গ্রাম ছেড়ে পালালেও বুধা পালায় না। সে শত্রুদের একটি বাঙ্কার মাইন দিয়ে উড়িয়ে দেয়। উদ্দীপকের রুমী একজন দেশপ্রেমিক। সে তার মায়ের সাথে বিদেশে পড়তে যাওয়া নিয়ে তর্কাতর্কি করে। সে জানায় যে, মুক্তিযুদ্ধ চলাকালীন সে যদি যুদ্ধে অংশ না নিয়ে বিদেশে পড়তে চলে যায়, তবে সে হয়তো একজন ভালো ইঞ্জিনিয়ার হতে পারবে কিন্তু বিবেকের দংশনে তাকে ঠিকই পুড়তে হবে। অন্যদিকে বুধা অসহায় এতিম হয়েও গ্রামের মানুষের কথা ভেবে যুদ্ধে যোগদান করে । উদ্দীপকের রুমী ও ‘কাকতাড়ুয়া' উপন্যাসের বুধা উভয়ই দেশপ্রেমের কারণে শত্রুর বিরুদ্ধে সাহসিকতার সাথে যুদ্ধ করার চেতনায় উদ্বুদ্ধ। তাদের এ দেশপ্রেম ও সাহসিকতার কারণে তারা একে অপরের পরিপূরক। তাই বলা যায়, ‘উদ্দীপকের রুমীর চেতনা ও ‘কাকতাড়ুয়া' উপন্যাসের কেন্দ্রীয় চরিত্রের মানসিকতা এক ও অভিন্ন।'"
        }
      ]
    },
    {
      "number": "9",
      "uddipok": "অনেক যুদ্ধ গেল অনেক রক্ত গেল শিমুল তুলার মতো সোনা-রুপো ছড়াল বাতাস । ছোটো ভাইটিকে আমি কোথাও দেখি না। নরম নোলক পরা বোনটিকে আজ কোথাও দেখি না । কেবল পতাকা দেখি কেবল উৎসব দেখি স্বাধীনতা দেখি।",
      "tag": "ACC 24",
      "sub_questions": [
        {
          "label": "ক",
          "question": "বুধার কয় ভাই-বোন কলেরায় মারা যায়?",
          "explanation": "বুধার চার ভাই-বোন কলেরায় মারা যায় ।"
        },
        {
          "label": "খ",
          "question": "‘খিদে না মরণ, যুদ্ধ ছাড়াও মরণ থাকে'- কথাটি বুঝিয়ে লেখো ।",
          "explanation": "খিদের জ্বালায়ও যে মানুষের মৃত্যু হতে পারে সে প্রসঙ্গে কুন্তি প্রশ্নোক্ত কথাটি বলেছিল । চারপাশে যুদ্ধ চললেও খাবার জোগাড় করতে হয় সবাইকে । মরণের ভয়ে ঘরে বসে থাকলে চলে না। বুধার চচাতো বোন কুন্তিও তাই বেরিয়েছিল শাপলা তুলে রান্না করার জন্য । যুদ্ধের ভয়ে ঘরে বসে থাকলে মৃত্যু হবে না খেয়ে। এ সত্য উপলব্ধি করে কুন্তি প্রশ্নোক্ত কথাটি বলেছিল ।"
        },
        {
          "label": "গ",
          "question": "উদ্দীপকের কবিতাংশটি ‘কাকতাড়ুয়া' উপন্যাসের কোন বিশেষ দিকটি নির্দেশ করে? ব্যাখ্যা করো।",
          "explanation": "নিম্নের অনুরূপঃ উদ্দীপকের কবিতাংশটি ‘কাকতাড়ুয়া’ উপন্যাসে বর্ণিত বুধা চরিত্রের স্বাধীনতার আকাঙ্ক্ষার দিককে নির্দেশ করে । ‘কাকতাড়ুয়া' উপন্যাসে বর্ণিত বুধা পিতৃ-মাতৃহীন এক কিশোর। কলেরায় সে তার মা-বাবা, ভাইবোন সবাইকে হারিয়েছে। কষ্ট ও অধিক শোক ছেলেটিকে কঠিন করে তুলেছে। গ্রামে মিলিটারি হানা দিলে সে তাদের নৃশংসতা প্রত্যক্ষ করে । তার বুকের মধ্যে প্রতিশোধ স্পৃহা জেগে ওঠে। একপর্যায়ে সে মুক্তিযোদ্ধাদের সাথে মিলে দেশের শত্রুদের ধ্বংস করতে থাকে। বুধার একমাত্র প্রত্যাশা স্বাধীনতা। এ আকাঙ্ক্ষা পূরণে সে ঝুঁকি নিতেও পিছপা হয় না । উদ্দীপকের কবিতাংশেও স্বাধীনতার আকাঙ্ক্ষার দিকটি প্রতিফলিত হয়েছে। এখানে করি যুদ্ধে তাঁর ভাইবোনকে হারিয়েছেন। এখন তাঁর একমাত্র প্রত্যাশা স্বাধীনতা, স্বাধীন দেশের পতাকা। এটি ছাড়া তিনি আর কোনো কিছুই প্রত্যাশা করেন না। যেমনটি আমরা লক্ষ করি আলোচ্য উপন্যাসের বুধা চরিত্রের মধ্যে। সে মা-বাবাকে হারিয়ে পাগলের মতো হয়ে গেলেও দেশের মানুষের বিপদে, দেশের স্বাধীনতার প্রশ্নে সাহসী ও বুদ্ধিদৃপ্ত ভূমিকা পালন করেছে। সুতরাং বলা যায়, উদ্দীপকে ‘কাকতাড়ুয়া' উপন্যাসে বর্ণিত বুধা চরিত্রের স্বাধীনতার আকাঙ্ক্ষার দিকটি প্রতীয়মান হয় ।"
        },
        {
          "label": "ঘ",
          "question": "“উদ্দীপকটি ‘কাকতাড়ুয়া' উপন্যাসের সমগ্রভাব ধারণ করতে সক্ষম নয়।”- উক্তিটির সত্যতা তুলে ধরো ।",
          "explanation": "নিম্নের অনুরূপঃ উদ্দীপকে বর্ণিত দিকটি ‘কাকতাড়ুয়া' উপন্যাসের সমগ্র দিক ধারণ করেনি বলে আমি মনে করি । ‘কাকতাড়ুয়া’ উপন্যাসে মানুষের মৃত্যু, শোক, ইত্যাদি ছাড়াও কিশোর বুধার ব্যক্তিগত জীবন ও ভাবনার দিক উঠে এসেছে। গ্রামের মানুষের ওপর পাকিস্তানি হানাদার বাহিনীর অত্যাচার, হত্যা ও পাশবিক আচরণের পাশাপাশি শান্তি কমিটি গঠন ও এক শ্রেণির মানুষের দেশদ্রোহী আচরণের দিকটি উপন্যাসে বিস্তারিতভাবে উঠে এসেছে। সর্বোপরি একজন কিশোরের ক্রমান্বয়ে মুক্তিযোদ্ধা হয়ে ওঠার দিকটি উপন্যাসে বিশেষ তাৎপর্য লাভ করেছে। উদ্দীপকের কবিতাংশে কেবল যুদ্ধের সময় মানুষের মৃত্যু এবং স্বাধীনতার আকাঙ্ক্ষার কথা বলা হয়েছে। এখানে কবি প্রিয়জনের মৃত্যু-ব্যথাকে স্পষ্ট করেছেন মৃতদের নিজের ভাইবোন সম্বোধন করে, তাদের মৃত্যুর কথা উল্লেখ করে। পাশাপাশি কবিহৃদয়ের স্বাধীনতার আকাঙ্ক্ষার দিকটিও প্রকাশ পেয়েছে। উপর্যুক্ত আলোচনার পরিপ্রেক্ষিতে বলা যায় যে, উপন্যাসে যুদ্ধের পূর্ববর্তী সময় থেকে শুরু করে যুদ্ধকালীন নানা দিকের কথা তুলে ধরা হয়েছে। এখানে একজন অপ্রকৃতিস্থ কিশোরের মুক্তিযোদ্ধা হয়ে ওঠার দিকটি উঠে এসেছে। কিশোরেরাও যে মুক্তিযুদ্ধে ভূমিকা রেখেছিল সে বিষয়টি স্পষ্ট করা হয়েছে । এছাড়াও ঔপন্যাসিক গ্রামের বিভক্ত দুই শ্রেণির মানুষের মধ্যে ভাবনা, বোধ ও কাজের দিকটি ফুটিয়ে তুলেছেন। পক্ষান্তরে, উদ্দীপকে কেবল পাকিস্তানি বাহিনীর নির্মমতা ও স্বাধীনতার আকাঙ্ক্ষার দিকটি বলা হয়েছে, যা উপন্যাসের আংশিক দিকের প্রতিচ্ছবি।"
        }
      ]
    },
    {
      "number": "10",
      "uddipok": "করিমন নেসা এক দরিদ্র ঘরের মেয়ে। তার বয়স তেরো বছর। তার বাবা দিনমজুর ও মা অন্যের বাড়িতে কাজ করলেও তাদের সংসার চলে না। এ অবস্থা দেখে গ্রামের মহাজন লায়েক ব্যাপারী অর্থের লোভ দেখিয়ে করিমনকে বিয়ে করার প্রস্তাব দেয়। বাবা-মা এমন প্রস্তাবে রাজি হলেও করিমন বিয়ের আগের দিন নিরুদ্দেশ যাত্রা করে ও শহরের এক সম্ভ্রান্ত পরিবারের আশ্রয় পায়। সে ওই বাড়িতে কাজ করে এবং সামান্য লেখাপড়াও শিখেছে। বাড়ির কর্ত্রী রাজিয়া বেগম তাকে এক চাকরিজীবীর সাথে বিয়ে দেন ।",
      "tag": "ACC 24",
      "sub_questions": [
        {
          "label": "ক",
          "question": "হাতেম আলি কোথায় কীসের উপর স্বপ্নাবিষ্টের মতো বসেছিলেন?",
          "explanation": "বাইরের ঘরে মোড়ার ওপর স্বপ্নাবিষ্টের মতো বসে হাতেম আলি।"
        },
        {
          "label": "খ",
          "question": "‘আমি খাল কেটে ঘরে যেন কুমির এনেছি।'— কে, কেন এ কথা বলেছে?",
          "explanation": "প্রশ্নোক্ত উক্তিটি জমিদারগিন্নি হাশেম আলির মা হাশেমকে উদ্দেশ করে বলেছেন। মাতৃসুলভ স্নেহানুভূতি নিয়ে পালিয়ে আসা তাহেরাকে নিজেদের বজরায় আশ্রয় দেয় খোদেজা। তাহেরার বৃদ্ধ স্বামীর কাছে না গিয়ে পালিয়ে আসাকে ভালো চোখে দেখেনি খোদেজা। বহিপীর বজরা থেকে তাহেরাকে তার সাথে ফিরিয়ে নেওয়ার জন্য নানা রকম কৌশল গ্রহণ করলেও তাহেরা তার সাথে কখনোই যাবে না বলে জানায় এবং জানালা দিয়ে নদীতে ঝাঁপ দিতে চায়। তখন হাশেম আলি তাকে বাঁচায় এবং তাহেরাকে বিয়ে করবে বলে জানায়। এ কথা শুনে তার মা খোদেজা তাকে উদ্দেশ করে প্রশ্নোক্ত উক্তিটি করে।"
        },
        {
          "label": "গ",
          "question": "উদ্দীপকের করিমন নেসা ‘বহিপীর' নাটকের কোন চরিত্রের সাথে তুলনীয় তা ব্যাখ্যা করো ।",
          "explanation": "উদ্দীপকের করিমন নেসা ‘বহিপীর' নাটকের তাহেরা চরিত্রের সাথে তুলনীয় । ‘বহিপীর' নাটকের তাহেরা এক প্রতিবাদী চরিত্র। তার বাবা বহিপীরের একজন মুরিদ । তার বাবা ও সৎ-মা বহিপীরের সাথে জোর করে তাহেরার বিয়ে দেন। কিন্তু তাহেরা এ বিয়ে মেনে নেয়নি এবং সে পালিয়ে হাতেম আলি জমিদারের শহরগামী বজরায় আশ্রয় গ্রহণ করে । উদ্দীপকের করিমন নেসা দরিদ্র ঘরের মেয়ে। তার বাধা দিনমজুর ও অত্যন্ত গরিব হওয়ায় অর্থের লোভে গ্রামের মহাজন লায়েক ব্যাপারীর সাথে তার বিয়ে দিতে চায় । কিন্তু করিমন নেসা এ প্রস্তাব মেনে নিতে পারেনি। তাই সে বিয়ের আগের দিন পালিয়ে যায় এবং শহরের এক সম্ভ্রান্ত পরিবারে আশ্রয় গ্রহণ করে। একইভাবে, ‘বহিপীর' নাটকের তাহেরাকেও জোর করে বিয়ে দেওয়া হলে সে পালিয়ে যায়। তাই বলা যায়, উদ্দীপকের করিমন নেসা ‘বহিপীর’ নাটকের তাহেরা চরিত্রের সাথে তুলনীয়।"
        },
        {
          "label": "ঘ",
          "question": "“উদ্দীপকের রাজিয়া বেগম এবং ‘বহিপীর' নাটকের খোদেজা যেন একে অপরের বিপরীত।” – বিশ্লেষণ করো।",
          "explanation": "উদ্দীপকের রাজিয়া বেগম করিমন নেসার প্রতি সহানুভূতিশীল হলেও ‘বহিপীর’ নাটকের খোদেজা তাহেরার প্রতি সহানুভূতিশীল ছিলেন না । ‘বহিপীর' নাটকে জমিদারগিন্নি খোদেজা অত্যন্ত কুসংস্কারাচ্ছন্ন ও ধর্মভীরু একটি চরিত্র। তাহেরা বিয়ে থেকে পালিয়ে এসে তাদের বজরায় আশ্রয় পায়। আবার যখন জেনেছে, মেয়েটি একজন পিরের পালিয়ে আসা স্ত্রী তখন সে তাকে ফিরিয়ে দিতে চেয়েছে। সে উপলব্ধি করেছে, এ.বিয়ে অন্যায়, কিন্তু বহিপীরের অভিশাপের ভয়ে সে ভীত থেকেছে। উদ্দীপকের রাজিয়া বেগম তার বাড়িতে করিমন নেসাকে আশ্রয় দেন। করিমন নেসার সাথে যখন একজন বয়স্ক মহাজনের বিয়ে ঠিক হয়, তখন সে পালিয়ে রাজিয়া বেগমের বাড়িতে আশ্রয় নেয়। রাজিয়া বেগম তাকে ওই বাড়িতে কাজ করার ও সামান্য লেখাপড়া শেখার সুযোগ করে দেন । ‘বহিপীর' নাটকের খোদেজা বহিপীরের অভিশাপের ভয়ে ভীত হয়ে তাহেরাকে ফিরিয়ে দিতে উদ্যত হয়েছিলেন। কিন্তু উদ্দীপকের রাজিয়া বেগম করিমন নেসার প্রতি সহানুভূতিশীল ছিলেন এবং তার দায়িত্ব নিয়েছিলেন । এ দিক থেকে ‘বহিপীর' নাটকের খোদেজার মানসিকতার বিপরীত দিকটি রাজিয়া বেগম চরিত্রে লক্ষণীয়। তাই বলা যায়, উদ্দীপকের রাজিয়া বেগম এবং ‘বহিপীর' নাটকের খোদেজা যেন একে অপরের বিপরীত।"
        }
      ]
    },
    {
      "number": "11",
      "uddipok": "রমজান চৌধুরীর একসময় বিশাল শানশওকত ও প্রভাব-প্রতিপত্তি ছিল । ধনে-জনে পরিপূর্ণ ছিল চৌধুরী বাড়ি। কিন্তু অর্থ ও নীতি-নৈতিকতার যথার্থ ব্যবহারের অভাব ছিল। ফলে কালের পরিক্রমায় সবই শেষ হয়ে যায় । এখন শুধু চৌধুরী নামটি অবশিষ্ট রয়েছে।",
      "tag": "ACC 24",
      "sub_questions": [
        {
          "label": "ক",
          "question": "‘কিন্তু পীরের ঐ এক সুবিধা।'- সুবিধাটি কী?",
          "explanation": "পিরের সুবিধাটি হলো— কোনো বদদোয়া তার গায়ে লাগে না ।"
        },
        {
          "label": "খ",
          "question": "‘এতক্ষণে ঝড় থামিল।'- ব্যাখ্যা করো ।",
          "explanation": "হাশেম আলি তাহেরাকে নিয়ে অজানার উদ্দেশে পাড়ি দেওয়ার পরমুহূর্তেই বহিপীর প্রশ্নোক্ত উক্তিটির অবতারণা করেন । ঋণের দায়ে হাতেম আলির জমিদারি যখন নিলামে ওঠার উপক্রম, তখন বহিপীর জমিদারের এ অসহায়ত্বের সুযোগ গ্রহণ করেন। তিনি টাকা দিয়ে জমিদারি রক্ষা করার প্রস্তাব করেন। শর্ত হিসেবে তাহেরাকে ফেরত চান। এটা জানতে পেরে তাহেরা জমিদারের অসহায়ত্বের কথা বিবেচনা করে মানবিক দৃষ্টিকোণ থেকে পিরের সাথে যাওয়ার জন্য রাজি হয় । তখন হাশেম আলি তাহেরার হাত ধরে তীরে উঠে তাকে নিয়ে অজানার উদ্দেশে পাড়ি দেয়। তাদের যাওয়ার পরমুহূর্তেই বহিপীর প্রশ্নোক্ত উক্তিটি করেন ।"
        },
        {
          "label": "গ",
          "question": "উদ্দীপকের রমজান চৌধুরী ‘বহিপীর’ নাটকের কোন চরিত্রের সাথে সাদৃশ্যপূর্ণ?",
          "explanation": "নিম্নের অনুরূপঃ উদ্দীপকের শামীম চৌধুরী ‘বহিপীর' নাটকের ক্ষয়িষ্ণু জমিদার হাতেম আলির চরিত্রের সাথে সাদৃশ্যপূর্ণ । বহিপীর নাটকের অন্যতম প্রধান চরিত্র হাতেম আলি। হাতেম আলি ছিলেন একজন জমিদার। কিন্তু সূর্যাস্ত আইনের কবলে পড়ে হাতেম আলি জমিদারি হারিয়ে সর্বস্বান্ত হওয়ার উপক্রম। হাতেম আলির জমিদারিতে আগের সেই জৌলুশ নেই । উদ্দীপকের শামীম চৌধুরীও বিত্তশালী মানুষ। এককালে তার প্রভাব প্রতিপত্তি ছিল অসীম। শামীম চৌধুরীর সাম্রাজ্যও একসময় ধনে-জনে পরিপূর্ণ ছিল । কিন্তু নীতি-নৈতিকতা ও চারিত্রিক ত্রুটির কারণে সেই প্রভাব প্রতিপত্তি দিন দিন হ্রাস পেতে থাকে। কালক্রমে সমস্ত কিছু বিলুপ্ত হয়ে যায়। ধন-সম্পদ বলতে তার আর কিছু থাকে না, শুধু প্রদীপের শেষ আলোর মতো টিপটিপ করে চৌধুরী নামটাই অবশিষ্ট আছে। তাই বলা যায় যে, উদ্দীপকের শামীম চৌধুরী ‘বহিপীর’ নাটকের ক্ষয়িষ্ণু জমিদার হাতেম আলির চরিত্রের সাথে সাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকটি ‘বহিপীর' নাটকের সমগ্র ভাব ধারণ করতে ব্যর্থ হয়েছে।”— উক্তিটি বিশ্লেষণ করো।",
          "explanation": "নিম্নের অনুরূপঃ উদ্দীপকটি ‘বহিপীর' নাটকের সমগ্র ভাবকে ধারণ করতে ব্যর্থ হয়েছে।— উক্তিটি যথার্থ, কেননা, উদ্দীপকে শুধু হাতেম আলির ক্ষয়িষ্ণু জমিদারির প্রতিচ্ছবি ফুটে উঠেছে । ‘বহিপীর' নাটকে পীর প্রথার ভয়াবহ রূপ ফুটে উঠেছে। তৎকালীন সমাজ ব্যবস্থায় পীর প্রথার প্রভাব ছিল ব্যাপক ও বিস্তৃত। বহিপীর নাটকে কুসংস্কারাচ্ছন্নতা থেকে সৃষ্টি হওয়া পীর প্রথার বর্ণনার পাশাপাশি আধুনিক চেতনাসম্পন্ন, প্রতিবাদী নারী সত্তার প্রতীক তাহেরার রূপ ফুটে উঠেছে। এছাড়া জমিদার ব্যবস্থার প্রচলন, সূর্যাস্ত আইন, বাঙালি মায়ের শাশ্বত চিরন্তন রূপ ফুটে উঠেছে। এই নাটকে ব্যক্তিত্বহীন, মেরুদণ্ডহীন ছাপোষা মানুষেরও মুখোশ উন্মোচিত হয়েছে । উদ্দীপকে ‘বহিপীর' নাটকের একটি মাত্র দিক প্রকাশিত হয়েছে । উদ্দীপকের শামীম চৌধুরী একসময় বিশাল বিত্তশালী ও প্রভাব প্রতিপত্তির . অধিকারী ছিলেন। কিন্তু চারিত্রিক ত্রুটির কারণে তার প্রভাব-প্রতিপত্তি ও সম্পদ নষ্ট হয়ে যায় । তাই উদ্দীপক ও ‘বহিপীর' নাটক আলোচনা সাপেক্ষে বলা যায় যে, উদ্দীপকটি ‘বহিপীর' নাটকের সমগ্র ভাবকে ধারণ করতে পারেনি। বহিপীর নাটকে পীর প্রথার বিকাশ, পীর প্রথার করাল গ্রাসে অনেক তরুণীর জীবন বিনষ্ট হওয়ার চিত্র বর্ণিত হয়েছে। নাটকে জমিদারি প্রথা, তৎকালীন সমাজবাস্তবতা ও শাশ্বত মায়ের চিত্র থাকলেও উদ্দীপকে শুধু শামীম চৌধুরীর প্রভাব-প্রতিপত্তির ক্ষয়িষ্ণুতার চিত্র ফুটে উঠেছে। তাই বলা যায় যে, উদ্দীপকটি ‘বহিপীর' নাটকের সমগ্র ভাবকে ধারণ করতে ব্যর্থ হয়েছে— উক্তিটি যথার্থ। কেননা, উদ্দীপকে শুধু হাতেম আলির ক্ষয়িষ্ণু জমিদারির প্রতিচ্ছবি ফুটে উঠেছে।"
        }
      ]
    }
  ]
}