{
  "title": "গভঃ ল্যাবরেটরি হাই স্কুল, ঢাকা ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "বাড়ুয্যেদের মাঠের বাগানে চাঁপাতলীর আম এ অঞ্চলে বিখ্যাত। মিষ্টি কী! এই সময়ে পাকে। ঝড় উঠলে তার তলায় ভিড়ও তেমনি। যে আগে গিয়ে-পৌঁছাতে পারে তারই জয়। তাই সবার চেষ্টা বৈশাখী ঝড়ে কে কার আগে আমতলায় যাবে।",
      "tag": "RGLHC 24",
      "sub_questions": [
        {
          "label": "ক",
          "question": "‘এতবেলা করে এলে কি বাঁচে?'—এখানে কার বাঁচার কথা বলা হয়েছে?",
          "explanation": "এখানে দুধ বাঁচার কথা বলা হয়েছে।"
        },
        {
          "label": "খ",
          "question": "‘ইচ্ছে করে যে একদিকে বেরিয়ে যাই । -কেন?",
          "explanation": "সংসারের দরিদ্রতার প্রভাবে সর্বজয়া এমন মন্তব্য করেছে। দরিদ্র হরিহর-সর্বজয়ার সংসারে অভাব নিত্যসঙ্গী হয়ে থাকে। অন্নদা রায়ের বাড়িতে গোমস্তার কাজ করে হরিহর মাত্র আট টাকা পায়, যা দিয়ে তার সংসার চলে না বিধায় ধার-দেনা করে চলতে হয়। অভাবের কারণে সন্তানদের জন্য ভালো কাপড়চোপড়েরও ব্যবস্থা করা যায় না। এমন টানাপোড়েনে দুঃখ ও ক্ষোভে সর্বজয়া প্রশ্নোক্ত উক্তিটি করেছিল ।"
        },
        {
          "label": "গ",
          "question": "‘মিষ্টি কী!’— উক্তিটির ‘আম-আঁটির ভেঁপু' গল্পের কোন বক্তব্যের সাথে মিল রয়েছে? ব্যাখ্যা করো।",
          "explanation": "‘মিষ্টি কী!’— উক্তিটির 'আম-আঁটির ভেঁপু' গল্পের দুর্গার করা ‘এত বড় বড় গুটি হয়েচে, মিষ্টি যেন গুড়' বক্তব্যের সাথে মিল রয়েছে। ‘আম-আঁটির ভেঁপু' গল্পে অপু ও দুর্গার দুরন্তপনার চিত্র বিধৃত হয়েছে। দুর্গা বেশির ভাগ সময়ই বাইরে বাইরে ঘুরে বেড়ায়। সে আম কুড়িয়ে এনে জারানো আম ছোটো ভাই অপুকে সঙ্গে নিয়ে খায়। এ প্রসঙ্গে পটলিদের কাঁকুরতলির আমের গুটি বড়ো এবং সে আম মিষ্টি গুড়ের মতো বলে এটি সে উল্লেখ করে। উদ্দীপকে বাড়ুয্যেদের মাঠের বাগানের আম বিখ্যাত ও মিষ্টি হওয়ার বিষয়টি উঠে এসেছে। ঝড়ের সময় সেই মিষ্টি আমের জন্য ভিড় জমায় এলাকারদুরন্ত ছেলেরা। ‘আম-আঁটির ভেঁপু' গল্পেও দুরন্ত অপুর মাধ্যমে আমরা পটলিদের বাগানের সিঁদুরকৌটার তলায় ও কাঁকুড়তলির তলায় পড়ে থাকা আমের স্বাদ যে মিষ্টি তা জানতে পারি। সুতরাং উদ্দীপকের ‘মিষ্টি কী!’- উক্তিটির সাথে গল্পের অপুর ‘মিষ্টি যেন গুড়' বক্তব্যের মিল খুঁজে পাওয়া যায়।"
        },
        {
          "label": "ঘ",
          "question": "“উদ্দীপকটি ‘আম-আঁটির ভেঁপু' গল্পের মূলভাবের একাংশ মাত্র।”— উক্তিটির যথার্থতা নিরূপণ করো ।",
          "explanation": "উদ্দীপকে ‘আম-আঁটির ভেঁপু' গল্পের মূলভাবের একাংশ প্রকৃতি ঘনিষ্ঠতা ও দুরন্তপনার বিষয় প্রকাশ পাওয়ায় প্রশ্নোক্ত মন্তব্যটি যথাযথ। ‘আম-আঁটির ভেঁপু’ গল্পে অপু-দুর্গার শৈশবের দুরন্তপনার সঙ্গে প্রকৃতিঘনিষ্ঠতার অপূর্ব সম্মিলন ঘটেছে। একইসাথে ছোটো ভাইয়ের প্রতি দুর্গার স্নেহ-মায়া, সর্বজয়ার শাসন, হরিহর-সর্বজয়ার সংসারের অভাব সত্ত্বেও নিজেদের সম্মান রক্ষার প্রয়াস ফুটে উঠেছে। প্রকৃতির সান্নিধ্যে থাকা দুর্গার দুরন্ত জীবনকে কেন্দ্র করে গল্পটিতে অনেকগুলো বিষয় প্রকাশ পেয়েছে । উদ্দীপকে চাঁপাতলীর বিখ্যাত আমের মিষ্টি গুণের কারণে ঝড়ের সময় তার তলায় ভিড়ের বিষয়টি আলোচিত হয়েছে। এখানে বৈশাখী ঝড়ে আম কুড়ানোকে কেন্দ্র করে শৈশবের দুরন্তপনার বিষয়টিও ফুটে উঠেছে। ‘আম-আঁটির ভেঁপু’ গল্পে গ্রামীণ জীবনে প্রকৃতির কোলে বড়ো হওয়া দুই ভাই-বোনের প্রফুল্ল জীবনের চিত্র তুলে ধরা হয়েছে। দুর্গা বনবাদাড়ে ঘুরে বেড়াতে পছন্দ করে। সেখান থেকে বিভিন্ন ফল, ফলের বিচি সংগ্রহ করে ছোটো ভাই অপুর জন্য বরাদ্দ রাখে। সর্বজয়ার শাসনের ভয়ে তাদের সতর্কতাও এ গল্পে প্রত্যক্ষ করা যায়। হরিহরের অভাবের কারণে পরিবারের চাহিদা পূরণ করতে না পারার অপারগতা, আত্মসম্মানের কারণে মন্ত্র দেওয়ার প্রস্তাব ফিরিয়ে দেওয়াসহ আরও বেশকিছু বিষয় উঠে এসেছে। অন্যদিকে উদ্দীপকে শুধু একটি দিকই ফুটে উঠেছে। তাই বলা যায়, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "2",
      "uddipok": "স্মরণকালের ভয়াবহ বন্যায় দক্ষিণাঞ্চলীয় জেলার বিস্তীর্ণ জনপদে বানভাসি মানুষের হাহাকার। উজানের পাহাড়ি ঢল, প্রবল বৃষ্টির পানিতে ঘরবাড়ি, গবাদি পশু, পুকুরের মাছ সবই ভেসে গেছে, তার উপর জীবন হানি। সব হারিয়ে মানুষ দিশাহারা। এই মহাদুর্যোগে মানুষ মানুষের জন্য ঝাঁপিয়ে পড়েছে। সেনাবাহিনী, বিজিবি, কোস্টগার্ড, স্কাউট, রেডক্রিসেন্টের সদস্য, স্বেচ্ছাসেবী সংগঠন, ছাত্র-জনতা সকলেই আজ দুর্গত মানুষের পাশে দাঁড়িয়েছে।",
      "tag": "RGLHC 24",
      "sub_questions": [
        {
          "label": "ক",
          "question": "‘লেফাফাদুরস্তি’ অর্থ কী?",
          "explanation": "‘লেফাফাদুরস্তি' শব্দের অর্থ হলো বাইরের দিক থেকে ত্রুটিহীনতা কিন্তু ভিতরে প্রতারণা।"
        },
        {
          "label": "খ",
          "question": "‘মনুষ্যত্বের সাধনা ব্যর্থ হওয়া অসম্ভব নয়।' – কেন?",
          "explanation": "শিক্ষার মারফতে মনুষ্যত্বের স্বাদ পাওয়া গেলেও অন্নবস্ত্রের দুশ্চিন্তায় মনুষ্যত্বের সাধনা ব্যর্থ হয় । মনুষ্যত্বের সাধনায় দুটি উপায় অবলম্বন করতে হয়। প্রথমত অন্নবস্ত্রের চিন্তা থেকে মুক্তি দ্বিতীয়ত মনুষ্যত্বের স্বাদ পাওয়া। শুধু অন্নবস্ত্রকে বেশি গুরুত্ব দিলে শিক্ষার সুফল ব্যাহত হয়। আবার শুধু শিক্ষার উপর নির্ভর করলেও সময়ের প্রয়োজন হয় বেশি। মনুষ্যত্বের স্বাদ না পেলে অন্নবস্ত্রের চিন্তা থেকে মুক্তি পেলেও মানুষ যেখানে আছে সেখানেই পড়ে থাকতে পারে । আবার শিক্ষার মাধ্যমে মনুষ্যত্বের স্বাদ পেলেও অন্নবস্ত্রের দুশ্চিন্তায় মনুষ্যত্বের সাধনা ব্যর্থ হওয়া অসম্ভব নয় ।"
        },
        {
          "label": "গ",
          "question": "দুর্গত মানুষের জন্য ঝাঁপিয়ে পড়া শিক্ষা ও মনুষ্যত্ব' প্রবন্ধের কোন দিকটির ইঙ্গিত দেয়? ব্যাখ্যা করো।",
          "explanation": "দুর্গত মানুষের জন্য ঝাঁপিয়ে পড়া “শিক্ষা ও মনুষ্যত্ব' প্রবন্ধের মানবসত্তার দিকটির প্রতি ইঙ্গিত দেয় । শিক্ষা ও মনুষ্যত্ব' প্রবন্ধে প্রাবন্ধিক বলেছেন মানুষের দুটি সত্তা— একটি তার জীবসত্তা, অপরটি মানবসত্তা। শিক্ষার ফলে মনুষ্যত্বের স্বাদ পেলে অন্নবস্ত্রের সমস্যার সমাধান সহজ হয়ে ওঠে। শিক্ষার আসল উদ্দেশ্য মূল্যবোধ সৃষ্টি। প্রাবন্ধিক শিক্ষা ও মানবিক মূল্যবোধের সম্পর্ক চিহ্নিত করেছেন। শিক্ষাদীক্ষা জ্ঞানের মাধ্যমে অন্তরের মুক্তি ঘটায়। এই মুক্তি মানুষকে মনুষ্যত্বের আস্বাদন দেয়। উদ্দীপকে ভয়াবহ বন্যায় প্রবল ক্ষয়ক্ষতি শুরু হলে দেশের সব শ্রেণির মানুষের একতাবদ্ধ হওয়ার দিকটি ফুটে উঠেছে। বন্যার পানিতে দিশাহারা জনসাধারণকে সাহায্যের জন্য সেনাবাহিনী, বিজিবি, কোস্টগার্ড, স্কাউট, রেডক্রিসেন্ট, স্বেচ্ছাসেবী ছাত্র-জনতার ভিতর মানবিকতার উজ্জ্বল দৃষ্টান্ত ফুটে ওঠে, যা আমাদের পঠিত প্রবন্ধেও মনুষ্যত্ব বা মানবসত্তার উদাহরণ হিসেবে উল্লেখ আছে। সুতরাং বলা যায় যে দুর্গত মানুষের জন্য ঝাঁপিয়ে পড়া ‘শিক্ষা ও মনুষ্যত্ব' প্রবন্ধের মানবসত্তার দিকটির প্রতি ইঙ্গিত দেয় ।"
        },
        {
          "label": "ঘ",
          "question": "উদ্দীপকের পরিস্থিতি ‘শিক্ষা ও মনুষ্যত্ব' প্রবন্ধের মূলভাব ধারণ করে কি? তোমার মতের পক্ষে যুক্তি দাও।",
          "explanation": "উদ্দীপকে ‘শিক্ষা ও মনুষ্যত্ব' প্রবন্ধের কেবল মনুষত্ববোধের দিকটি ব্যক্ত হওয়ায় তা আলোচ্য প্রবন্ধের আংশিকভাব ধারণ করেন। ‘শিক্ষা ও মনুষ্যত্ব’ প্রবন্ধে প্রাবন্ধিক জীবসত্তার প্রয়োজনে অন্নবস্ত্রের চিন্তা থেকে মুক্তি ও শিক্ষা লাভের মাধ্যমে মনুষ্যত্বের বিকাশ ঘটে বলেছেন। শিক্ষার ফলে মানুষ মনুষ্যত্বের স্বাদ পায়। শিক্ষার আসল কাজ মূল্যবোধ সৃষ্টি করা । মানবিক মূল্যবোধ সৃষ্টি হলেই মানুষের মনুষ্যত্ববোধ প্রবল হয় । উদ্দীপকের পরিস্থিতে আমরা দেশের সব শ্রেণির মানুষকে একটি বিপদের বিরুদ্ধে ঝাঁপিয়ে পড়তে দেখি। বন্যার কারণে ক্ষতিগ্রস্ত এলাকায় দেশের সব শ্রেণির মানুষের উপস্থিত হওয়াকে মনুষ্যত্ববোধের একটি অসাধারণ উদাহরণ হিসেবে উল্লেখ করা যায়। ‘শিক্ষা ও মনুষ্যত্ব' প্রবন্ধে আমরা এই মনুষ্যত্ব বোধের শিক্ষাই পেয়ে থাকি । ‘শিক্ষা ও মনুষ্যত্ব’ প্রবন্ধে জীবসত্তার পাশাপাশি মানবসত্তা তথা মনুষ্যত্বের দিকটির উপর সর্বাধিক গুরুত্ব দেওয়া হচ্ছে। মনুষ্যত্বের ফলেই মানুষ মানবতাবোধে উদ্বুদ্ধ হয়ে দেশ ও দশের কল্যাণে গুরুত্বপূর্ণ ভূমিকা রাখে। আলোচ্য প্রবন্ধের এই অন্তর্নিহিত দিকটি উদ্দীপকে ফুটে উঠেছে। মনুষ্যত্ব তথা ‘মানবতাবোধে উদ্বুদ্ধ হয়েই স্মরণকালের ভয়াবহ বন্যায় সেনাবাহিনী, বিজিবি, কোস্টগার্ড, স্কাউট, রেডক্রিসেন্টের সদস্য, স্বেচ্ছাসেবী সংগঠন, ছাত্র-জনতা সকলেই দুর্গত মানুষের পাশে দাঁড়ায়। এ দিক থেকে উদ্দীপকটিতে শুধু মনুষ্যত্বের দিকটিই প্রকাশ পেয়েছে। কিন্তু আলোচ্য প্রবন্ধের অন্যান্য দিক অনুপস্থিত বিধায় তা আলোচ্য প্রবন্ধের আংশিক ভাব ধারণ করে ।"
        }
      ]
    },
    {
      "number": "3",
      "uddipok": "আমরা স্কুল-কলেজে ছেলে পাঠাইয়া ভাবি যে, ছেলেকে শিক্ষা দিবার সকল কর্তব্যই প্রতিপালন করিলাম। বৎসরের পর বৎসর পাশ করিয়া গেলেই অভিভাবকরা ছেলের যথেষ্ট তারিফ করেন। কিন্তু তলাইয়া দেখেন না যে, কেবল পাশ করিলেই বিদ্যার্জন হয় না। স্বাভাবিক পক্ষে ছাত্রের বা সন্তানের মনে জ্ঞানের অনুরাগ এবং জ্ঞানের প্রতি আনন্দজনক শ্রদ্ধার উদ্রেক হইতেছে কি না, তা দেখিবার জিনিস'। জ্ঞানচর্চার মধ্যে যে এক পরম রস ও আত্মপ্রসাদ আছে, তাহার স্বাদ কোনো কোনো শিক্ষার্থী একবিন্দুও পায় না। এই রসের স্বাদ গ্রহণেচ্ছা জন্মাইয়া দেওয়াই হচ্ছে স্কুল-কলেজের শিক্ষার একমাত্র উদ্দেশ্য।",
      "tag": "RGLHC 24",
      "sub_questions": [
        {
          "label": "ক",
          "question": "কোনটিকে লেখক জাতির জীবনীশক্তি হ্রাস করা বলেছেন?",
          "explanation": "সাহিত্যচর্চার আনন্দ থেকে বঞ্চিত হওয়াকে লেখক জাতির জীবনীশক্তি হ্রাস করা বলেছেন ।"
        },
        {
          "label": "খ",
          "question": "'মনের আক্ষেপ প্রকাশ করতে মাঝে মাঝেই কড়ি লাগাতে হয়।'— কথাটির অর্থ বুঝিয়ে লেখো ।",
          "explanation": "‘মনের আক্ষেপ প্রকাশ করতে মাঝে মাঝেই কড়ি লাগাতে হয়।'- কথাটি ‘বই পড়া' প্রবন্ধে প্রতীকী অর্থে ব্যবহার করা হয়েছে। প্রবন্ধে লেখক বই পড়াকে শুধু জ্ঞান অর্জনের মাধ্যম হিসেবে নয় বরং আত্মার শান্তি ও মনের মুক্তির উপায় হিসেবে দেখেছেন। বই পড়া মানে শুধু তথ্য সংগ্রহ করা নয়; এর মাধ্যমে জীবনের গভীর উপলব্ধি হয়, যা অনেক সময় ব্যক্তিগত অভিজ্ঞতার সাথে মিলে যায়। তাই এই কথার দ্বারা -বোঝানো হয়েছে যে, বই পড়ার অভ্যাস গড়তে এবং এর সুফল পেতে হলে মাঝে মাঝে আমাদেরকে প্রচেষ্টা ও সময়ের মূল্য দিতে হবে।"
        },
        {
          "label": "গ",
          "question": "পাশ করার দিকটি কোন দিক থেকে ‘বই পড়া' প্রবন্ধের সাথে সাদৃশ্যপূর্ণ? ব্যাখ্যা করো ।",
          "explanation": "পরীক্ষায় পাশ করলেই যে শিক্ষার বিস্তার হয় না এদিক থেকে উদ্দীপক ও ‘বই পড়া' প্রবন্ধের মধ্যে সাদৃশ্য বিদ্যমান। ‘বই পড়া' প্রবন্ধে লেখক বলেছেন, আমাদের দেশের অধিকাংশ অভিভাবক মনে করেন, যত ছেলে পাশ হচ্ছে তত শিক্ষার বিস্তার হচ্ছে, কিন্তু ধারণাটি ভুল । শিক্ষার প্রকৃত বিস্তার শুধু পরীক্ষায় উত্তীর্ণ হওয়ার মধ্যে সীমাবদ্ধ নয় । শিক্ষার আসল উদ্দেশ্য হলো জ্ঞানার্জন। এজন্য যথার্থ শিক্ষিত হতে হলে শিক্ষাপ্রতিষ্ঠান থেকে অর্জিত জ্ঞানের পাশাপাশি সাহিত্য পাঠের অভ্যাস ও আগ্রহ বৃদ্ধি করতে হবে। উদ্দীপকে লক্ষ করা যায়, অভিভাবকগণ ছেলেকে স্কুলে পাঠিয়ে মনে করেন ছেলেকে শিক্ষিত করার সব কর্তব্য পালন করেছেন। কেবল পাশ করলেই তারা মনে করেন ছেলে যথেষ্ট বিদ্যার্জন করেছে। কিন্তু তারা লক্ষ করেন না যে, সন্তানের মনে জ্ঞানানুরাগ ও জানার অপরিসীম কৌতূহলের উদ্রেক হচ্ছে কি না। 'বই পড়া' প্রবন্ধেও অভিভাবকরা পরীক্ষায় পাশ করা ও শিক্ষিত হওয়াকে একই বিষয় হিসেবে মনে করেন। সন্তান জ্ঞানার্জন করল কি না বা তাদের মানসিক বিকাশ হচ্ছে কি না অভিভাবকরা সেটি জানার আগ্রহবোধ করেন না।"
        },
        {
          "label": "ঘ",
          "question": "“উদ্দীপকের সাথে 'বই পড়া' প্রবন্ধের লেখকের চেতনাগত সাদৃশ্যই বেশি।”— বিশ্লেষণ করো।",
          "explanation": "উদ্দীপকের সাথে ‘বই পড়া' প্রবন্ধের লেখকের চেতনাগত সাদৃশ্যই বেশি।- উক্তিটি যথার্থ । “বই পড়া' প্রবন্ধে বলা হয়েছে, প্রগতিশীল জগতের সাথে তাল মিলিয়ে চলার জন্য সাহিত্যচর্চা আবশ্যক । বর্তমান শিক্ষাব্যবস্থা ছাত্রদের শুধু ভালো ফল অর্জনের দিকে উদ্বুদ্ধ করে। তাদের মানসিক বিকাশের দিকে ভ্রুক্ষেপও করে না। এজন্য শিক্ষাপ্রতিষ্ঠান থেকে অর্জিত জ্ঞানের পাশাপাশি মানসিক বিকাশের জন্য সাহিত্য পাঠের অভ্যাস ও আগ্রহ বৃদ্ধি করতে হবে। কারণ সুশিক্ষিত লোক মাত্রই স্বশিক্ষিত। যথার্থ শিক্ষিত হতে হলে মনের প্রসারতা দরকার। এজন্য বই পড়ার অভ্যাস বাড়াতে হবে উদ্দীপকে বলা হয়েছে, কেবল পাশ করলেই বিদ্যার্জন হয় না। অর্থাৎ প্রকৃত জ্ঞান অর্জনের জন্য ছাত্রদের সাহিত্যচর্চা করাও আবশ্যক। আমরা মূলত ছেলেদের পড়াশোনার প্রতি যত্নশীল তাদের পাশ করানোর জন্য কিন্তু তাদের জ্ঞানার্জনের প্রতি যে আসল মনোযোগ থাকা উচিত, আমরা প্রায়শয়ই সেটা ভুলে যাই । স্কুল-কলেজের শিক্ষার একমাত্র উদ্দেশ্য হওয়া উচিত আত্মপ্রসাদ ও সত্যিকারের জ্ঞানের অনুসন্ধান করা । ‘বই পড়া’ প্রবন্ধে বই পড়ার মাধ্যমে জ্ঞানের গভীরে যাওয়া, প্রকৃত শিক্ষার উদ্দেশ্য বুঝে নেওয়া এবং ব্যক্তিগত উন্নতি সাধনের বিষয়টি গুরুত্ব পেয়েছে। প্রবন্ধ ও উদ্দীপক উভয় ক্ষেত্রেই শিক্ষার প্রকৃত উদ্দেশ্যকে অন্তরে ধারণ করার কথা বলা হয়েছে। উদ্দীপক ও 'বই পড়া' প্রবন্ধের লেখকের চেতনাগত সাদৃশ্য শিক্ষার গভীরতা এবং এর মূল লক্ষ্যকে ঘিরে আবর্তিত হয়েছে । তাই বলা যায় যে, প্রশ্নোক্ত মন্তব্যটি যথার্থ।"
        }
      ]
    },
    {
      "number": "4",
      "uddipok": "নর কহে, ধূলিকণা, তোর জন্ম মিছে / চিরকাল পড়ি রলে চরণের নিচে।' ধূলিকণা বলে, 'ভাই, কেন করো ঘৃণা / তোমার দেহের আমি পরিণাম কি না?",
      "tag": "RGLHC 24",
      "sub_questions": [
        {
          "label": "ক",
          "question": "'তাহা সে একেবারে ভুলিয়া যায়।'- কোনটি?",
          "explanation": "মানুষ হওয়ার সমান অধিকারের কথা তথাকথিত ছোটোলোক সম্প্রদায় একেবারে ভুলে যায়।"
        },
        {
          "label": "খ",
          "question": "একথা যে নিরেট সত্য, তাহা তোমরাই বোঝো।'- এর অর্থ বুঝিয়ে লেখো।",
          "explanation": "ভদ্রসম্প্রদায়গণ শ্রমজীবীদের দুঃখকষ্টের কথা বুঝতে পারলেও তা দূর করতে না পারার প্রসঙ্গকে কেন্দ্র করে আলোচ্য মন্তব্যটি করেছেন লেখক । লেখক ভদ্রসম্প্রদায় বলতে দেশের জ্ঞানী, শিক্ষিত ও বুদ্ধিজীবী সম্প্রদায়কে বুঝিয়েছেন। তারা দেশের মানুষের অনুভূতির কথা সবার সামনে মেলে ধরতে পারেন। কিন্তু মানুষের দুর্দশা, দুঃখকষ্টসহ নানা অসুবিধা দূর করার গুরুদায়িত্ব পালন করতে পারেন বলে লেখক মনে করেন না । কারণ সে কাজ দেশের অপেক্ষাকৃত নিম্নশ্রেণির মানুষ ছাড়া সম্ভব নয়।"
        },
        {
          "label": "গ",
          "question": "উদ্দীপকের ধূলিকণা কার প্রতিনিধিত্ব করে? ব্যাখ্যা করো।",
          "explanation": "উদ্দীপকের ধূলিকণা উপেক্ষিত শক্তির উদ্‌বোধন' প্রবন্ধে উল্লিখিত ছোটোলোকদের প্রতিনিধিত্ব করে। ‘উপেক্ষিত শক্তির উদ্‌বোধন' প্রবন্ধে লেখক বর্ণনা করেছেন, আমাদের জাতীয় জীবনে একশ্রেণির লোক আছে যারা সর্বদা অবহেলার পাত্র। মানুষ তাদের জন্মকে অভিশাপ বলে মনে করে। তারা পতিত, চণ্ডাল; সভ্য সমাজের কাছে উপেক্ষিত থাকাটাই যেন তাদের নিয়তি । উদ্দীপকে ‘উপেক্ষিত শক্তির উদ্‌বোধন' প্রবন্ধের ছোটোলোক শ্রেণির মানুষকে ধূলিকণার সাথে তুলনা করা হয়েছে। ধূলিকণা সবসময় পায়ের নিচে পড়ে থাকে । মানুষ তার অস্তিত্বের সাথে ধূলিকণাকে মানতে চায় না। ধূলিকণার উপর দাঁড়িয়েই যে তাকে পথ চলতে হয় তা সে মানতে চায় না। মানুষের পায়ের নিচে ধূলিকণা চিরকাল অবহেলিত থেকে যায়। উদ্দীপকের এ ধূলিকণা আলোচ্য প্রবন্ধের পতিত, চণ্ডাল ছোটোলোকদের প্রতিকৃতি। সুতরাং ধূলিকণার অনুষঙ্গে উদ্দীপকে অধিকারবঞ্চিত মানুষের চরিত্র ফুটে উঠেছে।"
        },
        {
          "label": "ঘ",
          "question": "“উদ্দীপকটি 'উপেক্ষিত শক্তির উদবোধন' প্রবন্ধের মূলভাবেরই প্রকাশ। ” তোমার মতের পক্ষে যুক্তি উপস্থাপন করো।",
          "explanation": "মানুষ ধনী-গরিব যাই হোক না কেন একে অপরের পরিপূরক— উদ্দীপকের আলোকে ‘উপেক্ষিত শক্তির উদবোধন' প্রবন্ধের এ শিক্ষা পাওয়া যায় । মানুষকে কখনো তুচ্ছ জ্ঞান করা যাবে না। যে ছোটোলোক তার কাছেও একদিন প্রয়োজন পড়তে পারে। অনেক সময় মহৎ কাজ করতে গেলে নিচুশ্রেণির, মানুষের সাহায্য প্রয়োজন হয়। তাদের জাগিয়ে তুলতে পারলে অসাধ্যও 'সাধন হতে পারে। অর্থাৎ নিজের তাগিদেই আমরা একে অপরের কাছে ঋণী । উদ্দীপকে ধূলিকণা নরকে বলেছে একদিন আমার কাছেই তোমার জীবনের শেষ পরিণতি। আজ যে তুমি আমাকে তুচ্ছ মনে করছ কাল তোমাকে আমার কাতারে এসে দাঁড়াতে হবে। এ সত্যকে অস্বীকার করে নর কখনো চলতে পারে না। ঠিক একইভাবে আলোচ্য প্রবন্ধের অভিজাত গর্বিত সম্প্রদায়ের মানুষরা তথাকথিত ছোটোলোকদের সাথে সাম্যবাদী মানসিকতা দেখানো ছাড়া জীবনে উন্নতি করতে পারবে না। প্রকৃত সাফল্য অর্জন করতে হলে উদ্দীপকের নরকে ধূলিকণার প্রতি সহানুভূতি দেখাতে হবে । উপর্যুক্ত আলোচনার প্রেক্ষিতে বলা যায়, উদ্দীপকে ধূলিকণা ও নর যে একে অপরকে ছাড়া চলতে পারে না, তা দ্বারা আমরা ‘উপেক্ষিত শক্তির উদ্‌বোধন' প্রবন্ধের সাম্যবাদী চেতনার পরিচয় পাই। তাই প্রশ্নোক্ত উক্তিটি যথার্থ।"
        }
      ]
    },
    {
      "number": "5",
      "uddipok": "অতীতের ভাবনা ভেবে লাভ নেই। কারণ পণ্ডিতেরা বলে গেছেন, “গতস্য শোচনা নাস্তি।' বর্তমান সে তো নেই বললেই চলে। ‘এই যেটা বর্তমান সেই'— এই কথা বলতে বলতে অতীত হয়ে গেল। কাজেই তরঙ্গ গোনা আর বর্তমানের চিন্তা করা সমানই অনর্থক। তাই ভবিষ্যতটা হলো আসল জিনিস, তা কখনো শেষ হয় না ।",
      "tag": "RGLHC 24",
      "sub_questions": [
        {
          "label": "ক",
          "question": "‘সমরাঙ্গন' শব্দের অর্থ কী?",
          "explanation": "‘সমরাঙ্গন' শব্দের অর্থ যুদ্ধক্ষেত্র।"
        },
        {
          "label": "খ",
          "question": "‘জীবাত্মা অনিত্য নয়।'- কথাটির অর্থ বুঝিয়ে লেখো ।",
          "explanation": "মৃত্যুর মধ্য দিয়ে দেহাবসান ঘটলেও আত্মার ক্ষেত্রে তেমনটি ঘটে না; আত্মা অবিনশ্বর । মানবজীবন ক্ষণস্থায়ী। কিন্তু আত্মার কখনো মৃত্যু হয় না। মানুষ তার কর্মের মাধ্যমে মৃত্যুর পরও মানুষের মাঝে বেঁচে থাকতে পারে। তাই কবি কর্মের প্রতি মানুষকে যত্নশীল হতে বলেছেন। জীবাত্মা অনিত্য নয়' বলতে কবি আত্মার এই চিরন্তনতাকেই বুঝিয়েছেন, যা কর্মের মাধ্যমে মানুষের মাঝে বেঁচে থাকে ।"
        },
        {
          "label": "গ",
          "question": "উদ্দীপকের পণ্ডিতদের ধারণা ‘জীবন-সঙ্গীত' কবিতার যে দিকটির সাথে সাদৃশ্যপূর্ণ তা ব্যাখ্যা করো ।",
          "explanation": "উদ্দীপকের পণ্ডিতদের ধারণা 'জীবন-সঙ্গীত' কবিতার সময়ের প্রবহমানতার দিকটির সাথে সাদৃশ্যপূর্ণ । ‘জীবন-সঙ্গীত' কবিতায় কবি সকলকে নিজ নিজ কাজ সময়মতো করে নিতে বলেছেন। আমাদের জীবনকে কবি শৈবালের শিশির বিন্দুর মতো ক্ষণস্থায়ী বলেছেন । তিনি আরও বলেন, সময় স্রোতের বেগে ধাবিত হয়। তাই সময়ের কাজ সময়মতো করলে সাফল্য অনিবার্য নয়তো জীবনে নেমে আসবে ব্যর্থতা । উদ্দীপকে বলা হয়েছে, ‘গত্যস শোচনা নাস্তি।' অর্থাৎ সময় চলমান । এখন যা বর্তমান একটু পরই তা অতীত। কাজেই শব্দ-তরঙ্গ আর বর্তমান সময় নিয়ে চিন্তা করা অনর্থক। কারণ বর্তমান খুবই ক্ষণস্থায়ী হওয়ায় আমাদের ন্যূনতম সময় বিনষ্ট করার মতো সময় অবশিষ্ট থাকে না। জীবন- সঙ্গীত' কবিতায় কবি সময়ের মর্যাদা দিতে বলেছেন। তিনি বলেছেন, সময় নিজ বেগে ছুটে চলে। সময় স্থির থাকে না। সময়ের কাজ সময়ে করতে হয় সুতরাং আমরা বলতে পারি যে, উদ্দীপকের পণ্ডিতদের ধারণা ‘জীবন-সঙ্গীত' কবিতার সময়ের প্রবহমানতার দিকটির সাথে সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকটি ‘জীবন-সঙ্গীত' কবিতার মূলভাবের অনুসারী।”—তোমার মতের পক্ষে যুক্তি দাও ।",
          "explanation": "উদ্দীপকটি 'জীবন-সঙ্গীত' কবিতার মূলভাবের পূর্ণ অনুসরণ করে না । ‘জীবন-সঙ্গীত' কবিতায় সময়ের প্রবহমানতার পাশাপাশি কবি বলেছেন ভবিষ্যতের উপর নির্ভর না করতে। কবি অতীত নিয়ে দুশ্চিন্তা করতেও বারণ করেছেন। বর্তমানের প্রতি কবির গুরুত্ব লক্ষ করা যায়। কবি ক্ষণস্থায়ী জীবনে মহামানবদের পদাঙ্ক অনুসরণ করে হলেও জীবনপাঠের দীক্ষা নিতে অনুরোধ করেছেন । তাহলেই জীবনে সাফল্য আসবে। উদ্দীপকে বর্তমানকে খুবই ক্ষণস্থায়ী হিসেবে দেখা হয়েছে। বর্তমানের প্রতি গুরুত্ব না দিয়ে উদ্দীপকে বলা হয়েছে ভবিষ্যতটাই হলো আসল । ভবিষ্যতকে গুরুত্ব দিয়ে এখানে বলা হয়েছে এটি কখনো শেষ হয় না। কিন্তু 'জীবন- সঙ্গীত' কবিতায় ভবিষ্যৎ নয় বর্তমানকে গুরুত্ব দেওয়া হয়েছে। ‘জীবন-সঙ্গীত' কবিতায় জীবনকে শুধু স্বপ্ন না বরং বাস্তবতার সাথে সংগতি রেখে সময়ের প্রবহমানতার ভিতরেই বর্তমানকে গুরুত্ব দেওয়া হয়েছে। কবিতায় মহামানবদের পদচিহ্ন অনুসরণ করে জীবনকে উৎকর্ষিত করার কথা বলা হয়েছে। কিন্তু উদ্দীপকে এসবের উল্লেখ নেই উপরন্তু বর্তমানকে অনর্থক বলে ভবিষ্যতকে খুবই গুরুত্ব দেওয়া হয়েছে যা 'জীবন-সঙ্গীত' কবিতার মূলভাবের পরিপন্থি বলে আমার মনে হয়। সুতরাং আমরা বলতে পারি, উদ্দীপকটি 'জীবন-সঙ্গীত' কবিতার মূলভাবের পূর্ণ অনুসরণ করে না ।"
        }
      ]
    },
    {
      "number": "6",
      "uddipok": "হয় ধান নয় প্রাণ, এ শব্দে/সারা দেশ দিশেহারা, /একবার মরে ভুলে গেছে আজ মৃত্যুভয় তারা ।/ শাবাশ, বাংলাদেশ, এ পৃথিবী/ অবাক তাকিয়ে রয়; / /জ্বলে-পুড়ে, মরে ছারখার তবু মাথা নোয়াবার নয় ।",
      "tag": "RGLHC 24",
      "sub_questions": [
        {
          "label": "ক",
          "question": "একটানা আর্তনাদ করল কে?",
          "explanation": "একটি কুকুর একটানা আর্তনাদ করল।"
        },
        {
          "label": "খ",
          "question": "'সাকিনা বিবির কপাল ভাঙল।'— কথাটির অর্থ বুঝিয়ে লেখো।",
          "explanation": "‘সাকিনা বিবির কপাল ভাঙল' বলতে মুক্তিযুদ্ধে তার সর্বস্ব হারানোর বেদনাকে বোঝানো হয়েছে । ‘তোমাকে পাওয়ার জন্যে, হে স্বাধীনতা' কবিতায় স্বাধীনতা যুদ্ধে বাঙালির আত্মত্যাগের দৃষ্টান্তগুলো তুলে ধরেছেন। যুদ্ধ চলাকালে পাকিস্তানি সেনারা বাঙালির রক্তে রক্তগঙ্গা বইয়ে দেয় । বাংলাদেশের স্বাধীনতার জন্য সাকিনা বিবির মতো অসংখ্য নারী সহায়-সম্বল-সম্ভ্রম হারান। এভাবে পাকিস্তানি বাহিনীর নৃশংস অত্যাচারে সাকিনা বিবির মতো নারীরা সর্বস্ব হারিয়ে বিপন্ন হয়ে পড়েন ।"
        },
        {
          "label": "গ",
          "question": "উদ্দীপকের সাথে ‘তোমাকে পাওয়ার জন্যে, হে স্বাধীনতা' কবিতার মিলটি ব্যাখ্যা করো ।",
          "explanation": "উদ্দীপকটি ‘তোমাকে পাওয়ার জন্যে, হে স্বাধীনতা' কবিতার বহু হত্যা ও ধ্বংসযজ্ঞের মধ্যেও বাঙালির মাথা তুলে দাঁড়ানোর বিষয়ের সঙ্গে সংগতিপূর্ণ । ‘তোমাকে পাওয়ার জন্যে, হে স্বাধীনতা' কবিতায় ১৯৭১ সালে স্বাধীনতা অর্জনের জন্য বাঙালির যে অপরিসীম আত্মত্যাগ তা বর্ণিত হয়েছে। পাকিস্তানি সেনারা রক্তগঙ্গা বইয়ে দিলেও বাঙালি হার মানে না । স্বাধীনতার জন্য সাকিনা বিবির সম্ভ্রম ভূলুণ্ঠিত হয়, হরিদাসী হয় স্বামীহারা, নবজাতক হয় এতিম। তবুও বাঙালি স্বাধীনতার দাবি থেকে সরে আসেনি। স্বাধীনতা অর্জন করে তাই বাঙালি ক্ষান্তি দিয়েছে । উদ্দীপকে দেখা যায়, জ্বলে-পুড়ে-মরে ছারখার হয়ে গেলেও বাঙালি মাথা নোয়াবার নয় । বাঙালির এই প্রতিরোধ দেখে পৃথিবী অবাক হয়ে তাকিয়ে থাকে। ‘তোমাকে পাওয়ার জন্যে, হে স্বাধীনতা' কবিতায় দেখা যায় বাঙালির প্রতিবাদ ও প্রতিরোধের চিত্র। পাকিস্তানি বাহিনীর নির্মম হত্যাযজ্ঞের মধ্যেও বাঙালি প্রতিরোধ গড়ে তুলতে সক্ষম হয়েছিল । সব শ্রেণি-পেশার মানুষই স্বাধীনতার জন্য অধীর আগ্রহে অপেক্ষমাণ ছিল। বাঙালির প্রবল প্রতিরোধ ও লড়াইয়ের মধ্য দিয়ে স্বাধীনতা অর্জিত হয় । আর এ দিকটি উদ্দীপকের অনুরূপ।"
        },
        {
          "label": "ঘ",
          "question": "উদ্দীপকটি ‘তোমাকে পাওয়ার জন্যে, হে স্বাধীনতা' কবিতার কবির অনুভূতি পুরোপুরি ধারণ করে কি? যুক্তি দাও ।",
          "explanation": "প্রতিরোধ ও প্রতিবাদ করার দিক থেকে উদ্দীপকটি ‘তোমাকে পাওয়ার জন্যে, হে স্বাধীনতা' কবিতার কবির অনুভূতিকে পুরোপুরি ধারণ করে-এ কথা বলা যায় । “তোমাকে পাওয়ার জন্যে, হে স্বাধীনতা' কবিতার ভাবে ফুটে উঠেছে স্বাধীনতার জন্য বাঙালি জাতির বহু ত্যাগ স্বীকার। ঘরবাড়ি, আত্মীয়স্বজন হারানো এবং বহু নৃশংস অভিজ্ঞতার মুখোমুখি হয়ে প্রাণপণ লড়াইতে বাঙালি থেমে যায়নি, মাথা নোয়ায়নি, ১৯৭১-এ স্বাধীনতা ছিনিয়ে এনেছে । উদ্দীপকে বাংলাদেশের বিস্ময়কর ভূমিকায় কবির মুগ্ধতা প্রকাশিত হয়েছে । জ্বলে-পুড়ে-মরে ছারখার হয়ে গেলেও বাঙালি হাল ছেড়ে দেয়নি । ‘তোমাকে পাওয়ার জন্যে, হে স্বাধীনতা' কবিতায় স্বাধীনতা অর্জনের সুদীর্ঘ পথ পরিক্রমায় বাঙালির অনবদ্য ত্যাগ স্বীকার ও পাকিস্তানিদের নৃশংসতার চিত্র উঠে এসেছে। বাঙালির অদম্য সংগ্রামশীলতার বিষয়টিও কবিতায় গুরুত্ব পেয়েছে। কবিতাতে স্বাধীনতা অর্জনে যে দুর্মর সাহস, ত্যাগ-তিতিক্ষার কথা বর্ণনা করা হয়েছে, উদ্দীপকেও সেটি অনুরূপভাবে প্রকাশ পেয়েছে। এছাড়া উদ্দীপকে যেমন বাঙালির লড়াই করে শির উঁচু করে দাঁড়ানোর অনবদ্য প্রকাশ ঘটেছে, একইভাবে ‘তোমাকে পাওয়ার জন্যে, হে স্বাধীনতা' কবিতায় কবির দৃঢ়চিত্তে স্বাধীনতাকে আসতেই হবে এমন উদাত্ত আহ্বান ধ্বনিত হয়েছে। তাই বলা যায় যে, কবিতার কবির অনুভূতি উদ্দীপকটি পুরোপুরি ধারণ করতে পেরেছে ।"
        }
      ]
    },
    {
      "number": "7",
      "uddipok": "বাংলার মুখ আমি দেখিয়াছি, তাই পৃথিবীর রূপ খুঁজিতে যাই না আর, অন্ধকারে জেগে উঠে ডুমুরের গাছে/চেয়ে দেখি ছাতার মতো বড়ো পাতাটির নিচে বসে আছে/ভোরের দোয়েল পাখি চারদিকে চেয়ে দেখি পল্লবের স্তূপ; /জাম-বট-কাঁঠালের-হিজলের-অশ্বথের করে আছে চুপ; /ফণীমনসার ঝোপে শটিবনে তাহাদের ছায়া পড়িয়াছে; মধুকর ডিঙ্গা থেকে না জানি সে কবে চাঁদ চম্পার কাছে/এমনই হিজল-বট-তমালের ছায়া বাংলার অপরূপ রূপ।",
      "tag": "RGLHC 24",
      "sub_questions": [
        {
          "label": "ক",
          "question": "'ভ্রান্তির ছলনে' অর্থ কী?",
          "explanation": "ভ্রান্তির ছলনে অর্থ— আশার ছলনায়।"
        },
        {
          "label": "খ",
          "question": "‘এ প্রবাসে মজি প্রেমভাবে।' বলতে কবি কী বোঝাতে চেয়েছেন?",
          "explanation": "প্রশ্নোক্ত চরণে বোঝাতে চেয়েছেন প্রবাসে থাকাকালীন তাঁর হৃদয় মাতৃভূমি ও প্রিয় কপোতাক্ষ নদের স্মৃতিতে নিমগ্ন । কবি মাইকেল মধুসূদন দত্ত সেই সময়ে ফ্রান্সে ছিলেন এবং প্রিয় কপোতাক্ষ নদ ও শৈশবের স্মৃতিময় পরিবেশ থেকে বিচ্ছিন্ন অবস্থায় প্রবাসে দিন কাটাচ্ছিলেন। মাতৃভূমির মাটি, প্রকৃতি এবং জীবনধারার সঙ্গে সংযোগহীনতার কারণে কবির মনে গভীর দুঃখ-বেদনা তৈরি হয়েছিল । তিনি বিদেশে থেকেও তাঁর মাতৃভূমির সাথে একাত্ম এবং সেই স্মৃতির মধ্যেই শান্তি খুঁজে পান ।"
        },
        {
          "label": "গ",
          "question": "সনেট বিবেচনায় উদ্দীপক ‘কপোতাক্ষ নদ' কবিতার কোন দাবিটি সমর্থন করে? ব্যাখ্যা দাও ।",
          "explanation": "সনেট বিবেচনায় উদ্দীপক ‘কপোতাক্ষ নদ' কবিতার প্রথম আট চরণের স্তবকে ভাবের প্রবর্তনার দাবিটি সমর্থন করে। সনেট বা চতুর্দশপদী কবিতার প্রথম আট চরণের স্তবক বা অষ্টকে ভাবের প্রবর্তনা এবং পরবর্তী ছয় চরণের স্তবক বা ষষ্টকে ভাবের পরিণতি থাকে । ‘কপোতাক্ষ নদ' কবিতার অষ্টকে কবি তাঁর প্রিয় নদকে স্মরণ করেছেন। নদের শান্ত, স্নিগ্ধ ও মনোহর পরিবেশ তাঁর হৃদয়ে গভীরভাবে প্রোথিত হয়েছে। দূরে থেকেও সেই নদ তাঁর মনে বিরাজ করছে। যা থেকে তিনি আলাদা হলেও বারবার স্মৃতির জগতে ফিরে যান । উদ্দীপকে কবি প্রকৃতির প্রতি তাঁর ভালোবাসা ও আবেগকে গভীরভাবে প্রকাশ করেছেন, যা তাঁকে পৃথিবীর অন্য কোনো সৌন্দর্যের প্রয়োজন অনুভব করতে দেয় না। এটি মূলত, বাংলার সৌন্দর্যের প্রতি কবির অন্তরের অভিব্যক্তি ও প্রাকৃতিক ঐশ্বর্যের প্রতি ভালোবাসার প্রবর্তনা। তাই বলা যায়, উদ্দীপকটির আট চরণ বাংলায় সৌন্দর্যের প্রতি মুগ্ধতাকে অনবদ্যভাবে তুলে ধরলেও ‘কপোতাক্ষ নদ' সনেটের অষ্টকের ভাবে একইভাব প্রতিফলিত হয়েছে। তাই বলা যায়, উদ্দীপকটির আট চরণ সনেট বিবেচনায় ‘কপোতাক্ষ নদ' কবিতার ভাব সমর্থন করে ।"
        },
        {
          "label": "ঘ",
          "question": "“আঙ্গিক গঠনে দেখা যায়, উদ্দীপক ও 'কপোতাক্ষ নদ' কবিতা পুরোপুরি এক নয়।”— বক্তব্যটির যথার্থতা নিরূপণ করো ।",
          "explanation": "“আঙ্গিক গঠনে দেখা যায়, উদ্দীপক ও ‘কপোতাক্ষ নদ' কবিতা পুরোপুরি এক নয়।”— বক্তব্যটি যথার্থ । ‘কপোতাক্ষ নদ' কবিতায় সনেটের শর্ত মেনে প্রথম আট চরণের স্তবকে বা অষ্টকে ভাবের প্রবর্তনা এবং পরবর্তী ছয় চরণের স্তবকে বা ষষ্টকে ভাবের পরিণতি রয়েছে। এই কবিতার প্রথম আট চরণে কপোতাক্ষ নদের প্রাকৃতিক সৌন্দর্য এবং কবির হৃদয়ে তার চিরস্থায়ী প্রভাবের প্রতিফলন ঘটেছে। এর পরবর্তী ছয় চরণে কবির বিচ্ছেদজনিত দুঃখ-স্মৃতির প্রতি আকুতি প্রকাশ পেয়েছে, যা পুরো কবিতার ভাবকে একটি আবেগঘন সমাপ্তি দিয়েছে। উদ্দীপকে বাংলার প্রাকৃতিক, সৌন্দর্য গভীর অনুভবের সাথে উপস্থাপন করা হয়েছে। কবির বাংলার প্রতি গভীর প্রেম ও শ্রদ্ধা প্রকাশ পেয়েছে । বাংলার প্রকৃতির স্নিগ্ধতা, সৌন্দর্য এবং সরল জীবনের প্রতি তাঁর ভালোবাসা মুক্ত আঙ্গিকে প্রকাশিত হয়েছে। যেখানে ছন্দ ও মাত্রার নির্দিষ্ট নিয়ম মানা হয়নি। অন্যদিকে ‘কপোতাক্ষ নদ' কবিতাটি সনেটের নিয়ম মেনে রচিত হয়েছে। সনেট হিসেবে ‘কপোতাক্ষ নদ' কবিতার প্রথম আট চরণে ভাবের প্রবর্তনা ও ছয় চরণে ভাবের পরিণতির প্রকাশ থাকলেও উদ্দীপকের কবিতাটিতে কবির মাতৃভূমির প্রতি ভাবের প্রকাশ ঘটেছে কিন্তু ভাবের পরিণতি এখানে লক্ষণীয় নয়।। তাই বলা যায়, আঙ্গিক গঠনে উদ্দীপক ও ‘কপোতাক্ষ নদ' পুরোপুরি এক নয় ।"
        }
      ]
    },
    {
      "number": "8",
      "uddipok": "তেতাল্লিশের দুর্ভিক্ষের পর স্বজন হারানো বেদনায় কাতর মুর্দাফকির । স্বজনকে দাফনও করতে পারেনি। এখন সে মানসিক ভারসাম্যহীন; কবরের বাসিন্দা। ঝড়ও বোঝে না, আগুনও বোঝে না। ভাষার দাবিতে মিছিল বেরিয়েছিল বলে পুলিশ গুলি করে কয়েকটাকে খতম করে দিয়েছে— সে মনে করে মাটিতে পুঁতে রাখা লাশের এখনো প্রাণ আছে। শহিদেরা মারা যায়নি, ইতিহাসের পাতায় তারা চির উজ্জ্বল ।",
      "tag": "RGLHC 24",
      "sub_questions": [
        {
          "label": "ক",
          "question": "বিনুর হাসিতে কীসের প্রতিচ্ছবি ফুটে উঠত?",
          "explanation": "বিনুর হাসিতে বিলের জলের ঢেউয়ের প্রতিচ্ছবি ফুটে উঠত।"
        },
        {
          "label": "খ",
          "question": "‘ঢ্যাঙা তো কম হসনি।'— কথাটির অর্থ বুঝিয়ে লেখো ।",
          "explanation": "বুধাকে উদ্দেশ করে তার চাচি প্রশ্নোক্ত উক্তিটি করেছে। বুধার মা-বাবা, ভাই-বোন সবাই কলেরায় মারা গেলে বুধা নিঃস্ব ও একা হয়ে যায়। তখন চাচির আশ্রয়ে সে থাকে। কিন্তু চাচি তার অভাবের সংসারে নিজের সন্তানকেই ঠিকমতো খাওয়াতে পারে না। কেননা, বুধার চাচার তেমন কোনো রোজগার নেই। তাই চাচি বুধাকে সংসারের বোঝা মনে করে। বুধাকে নিজের পথ দেখতে বলতে গিয়েই চাচি বুধাকে বলে ‘ঢ্যাঙা তো কম হসনি'।"
        },
        {
          "label": "গ",
          "question": "উদ্দীপকের মুর্দাফকির ‘কাকতাড়ুয়া' উপন্যাসের কোন চরিত্রের বৈশিষ্ট্য প্রতিফলিত করে? ব্যাখ্যা করো ।",
          "explanation": "উদ্দীপকের মুর্দাফকির ‘কাকতাড়ুয়া’ উপন্যাসের বুধার চরিত্রের বৈশিষ্ট্য প্রতিফলিত করে । “কাকতাড়ুয়া' উপন্যাসে দেখা যায়, এক রাতে কলেরায় মারা যায় বুধার বাবা-মা, ভাই ও বোন। তার চোখের সামনে এক এক করে ঝড়ে যায় সবগুলো তাজা প্রাণ । বুধা অসহায়ের মতো সে দৃশ্য অবলোকন করেছে। সেই রাতে তার কিছুই করার ছিল না। স্বজন হারানোর শোকে স্তব্ধ পাথরের মতো হয়ে যায় বুধা। সেই থেকে বুধা একা, নিরাশ্রয়, নিঃসঙ্গ জীবনযাপন করে। ছন্নছাড়া বুধা কাকতাড়ুয়া সেজে অদ্ভুত ভঙ্গিতে দাঁড়িয়ে থাকে। তার গ্রামের বাজারটিই ছিল বুধার প্রিয় স্থান। গ্রামে পাকিস্তানি হানাদার বাহিনী পাখির মতো গুলি করে মারে গ্রামের মানুষদের জ্বালিয়ে দেয় বাড়িঘর। উদ্দীপকের মুর্দাফকির বুধার মতো একজন অসহায় ব্যক্তি। দুর্ভিক্ষে তার চোখের সামনে স্ত্রী-পুত্র-কন্যারা অনাহারে মৃত্যুবরণ করেছে। অসহায়ের মতো তাকিয়ে দেখা ছাড়া কিছুই করার ছিল না তার। লাশগুলোকে মুর্দাফকির কবর পর্যন্ত দিতে পারেনি। তার চোখের সামনে শিয়াল-শকুনে টেনে-হিঁচড়ে খেয়েছে। এই ঘটনার পর থেকে মুর্দাফকির পাগল হয়ে যায়। ভাষা আন্দোলনে শহিদের লাশ দেখে ভাবে এগুলোতে তখনও প্রাণ আছে । এদিক থেকে বলা যায় যে, উদ্দীপকের মুর্দাফকির ‘কাকতাড়ুয়া’ উপন্যাসের বুধার চরিত্রের বৈশিষ্ট্য প্রতিফলিত করে। দুজনই স্বজন হারানোর বেদনায় শোকাহত ও মুক্তিযুদ্ধের চেতনায় জাগ্রত ।"
        },
        {
          "label": "ঘ",
          "question": "“উদ্দীপকটি ‘কাকতাড়ুয়া' উপন্যাসের আংশিক প্ৰতিফলন মাত্র।” তোমার মতের পক্ষে যুক্তি উপস্থাপন করো ।",
          "explanation": "“উদ্দীপকটি ‘কাকতাড়ুয়া' উপন্যাসের আংশিক প্রতিফলন মাত্র।” উক্তিটি যথার্থ । ‘কাকতাড়ুয়া’উপন্যাসের বুধা পরিবারের সকলকে হারিয়ে ছন্নছাড়া জীবনের চরম বিপর্যস্ততার মধ্যে থেকেও তার প্রিয় গ্রামে গণহত্যা ও অগ্নিসংযোগের ঘটনায় প্রতিবাদী হয়ে ওঠে। সে যুদ্ধে অংশগ্রহণ করে আলি, মিঠু ও শাহাবুদ্দিনের সাথে। পাকিস্তানি সেনাদের বাঙ্কার ধ্বংস করার জন্য শাহাবুদ্দিনের পরিকল্পনায় মাটি কাটার দলের সাথে মিশে মাইন পুঁতে রাখে। রাজাকারের বাড়ি জ্বালিয়ে দেয়। দেশপ্রেমের জন্য সে দুর্বার প্রতিশোধপরায়ণ হয়ে ওঠে। উদ্দীপকের মুর্দাফকির তার চোখের সামনে স্ত্রী-পুত্র-কন্যাদের অনাহারে মরতে দেখেছে। তাদের লাশ কবরস্থ করতে পারেনি সে। শিয়াল- শকুনে খুবলে খেয়েছে। স্বজনদের প্রতি তার ভালোবাসা ছিল বলেই তাদের এ পরিণতিতে মুর্দাফকির পাগল হয়ে যায়। ভাষা আন্দোলনের শহিদের লাশ তার কাছে প্রাণযুক্ত মনে হয়। অর্থাৎ তার মধ্যে শহিদের চেতনা জাগ্রত হয়। ‘কাকতাড়ুয়া' উপন্যাসে বুধার মাঝেও একইরকম চেতনা লক্ষ করা যায় । উদ্দীপকের মুর্দাফকিরের মধ্যে ছন্নছাড়া জীবন ও যুদ্ধের চেতনা বা শহিদের চেতনা থাকলেও সাহসিকতার সাথে প্রতিরোধ ও প্রতিশোধের মানসিকতা লক্ষ করা যায় না । কিন্তু ‘কাকতাড়ুয়া' উপন্যাসে বুধার মধ্যে স্বজন হারানোর আঘাতের তীব্রতা দেখি, সাথে সাথে স্বদেশপ্রেম ও স্বজাতির উপর আক্রমণের প্রতিশোধেও কার্যকর ভূমিকা পালন করতে দেখি। স্বজন হারানোর বেদনার স্তব্ধতার দিক থেকে উদ্দীপকের মুর্দাফকিরের চরিত্রের সাথে সাদৃশ্য থাকলেও স্বদেশপ্রেম এবং প্রতিবাদ-প্রতিশোধপরায়ণতার দিক থেকে উভয়কে এক সূত্রে গাঁথা যায় না। তাই পরিশেষে বলা যায় যে, উদ্দীপকটি ‘কাকতাড়ুয়া' উপন্যাসের আংশিক প্রতিফলন মাত্ৰ ।"
        }
      ]
    },
    {
      "number": "9",
      "uddipok": "সময়টা ২০২০ সালের শেষ দিকের। প্রত্যেক বাসায় মানুষ করোনায় আক্রান্ত। পাশের বাসা থেকে চিৎকার, কান্নার রোল। এই বুঝি কেউ একজন মারা গেল। কলজেটা হঠাৎ মোচড় দিয়ে ওঠে। গলির রাস্তাটা পার হতে হতে রতন সাত-পাঁচ ভাবে। এক পা আগায় তো দুই পা পিছায়। গলিটা পেরিয়ে আসতেই তার সারা দেহ কাঁটা দিয়ে ওঠে। চিৎকার দিয়ে বলে, ‘কী দিনকাল আইল! সবাই সবাইরে মাফ কইরা দিয়েন । আমরা বুঝি এইবার আর বাঁচুম না।",
      "tag": "RGLHC 24",
      "sub_questions": [
        {
          "label": "ক",
          "question": "বুধাকে কে ছন্নছাড়া বলে ডাকত?",
          "explanation": "বুধাকে ছন্নছাড়া বলে ডাকত নোলক বুয়া।"
        },
        {
          "label": "খ",
          "question": "‘এরা কি যাবে, নাকি তাড়াতে হবে?’– কেন বলা হয়েছে?",
          "explanation": "‘এরা কি যাবে, নাকি তাড়াতে হবে?'— উক্তিটি বুধা পাকিস্তানি মিলিটারিদের এ দেশ থেকে বিতাড়িত করার উদ্দেশ্যে বলেছে । একবার কলেরা বুধার গাঁয়ে মৃত্যুর উৎপাত ঘটিয়েছিল। এবার মৃত্যুর উৎপাত শুরু করেছে মিলিটারিরা। বুধা মিলিটারিদের এ দেশ থেকে বিতাড়িত করার জন্য দৃঢ়সংকল্পবদ্ধ। তাই বুধা বলে কলেরা সাতদিনে চলে গিয়েছিল । কিন্তু মিলিটারিরা কি এ দেশ থেকে যাবে, নাকি তাড়াতে হবে?"
        },
        {
          "label": "গ",
          "question": "উদ্দীপকটি ‘কাকতাড়ুয়া’ উপন্যাসের যে দিকটির ইঙ্গিত করে তা ব্যাখ্যা করো।",
          "explanation": "উদ্দীপকটি ‘কাকতাড়ুয়া' উপন্যাসের কলেরা মহামারিতে বুধার পরিবার-পরিজন হারানোর দিকটির প্রতি ইঙ্গিত করে। ‘কাকতাড়ুয়া’ উপন্যাসটি আবর্তিত হয়েছে মাতাপিতাহীন অনাথ কিশোরকে কেন্দ্র করে। এক দুর্যোগময় রাতে কলেরার প্রকোপে তার পরিবারের সবাই মারা যায়। চোখের সামনে সকলকে মৃত্যুবরণ করতে দেখে সে শক্ত হয়ে যায় । এই ঘটনা বুধার জীবনকে এলোমেলো করে দেয় । সেই ভয়াবহ দিনটির কথা তার স্মরণ হলে গায়ে কাঁটা দিয়ে ওঠে। সেই হৃদয়বিদারক রাতের কথা সে ভুলতে পারে না । উদ্দীপকেও ২০২০ সালের করোনা মহামারিতে মানুষের আক্রান্ত হওয়া ও মৃত্যুবরণের বিষয়টি ফুটে উঠেছে। সে সময় বাসার আশপাশের কান্নার রোল শুনলে ভয় লাগত। এই বুঝি কেউ মারা গেল। হঠাৎ কলজেটা মোচড় দিয়ে উঠত। আশপাশের পরিবেশ স্তব্ধ। বাহিরে বের হলেই সারা দেহে কাঁটা দিয়ে উঠত। আলোচ্য উপন্যাস ও উদ্দীপকটি বিশ্লেষণ করলে দেখা যায়, উভয় ঘটনাই মহামারিতে পরিবার-পরিজন হারানোর বেদনাদায়ক দিকটি ইঙ্গিত করে ।"
        },
        {
          "label": "ঘ",
          "question": "‘উদ্দীপক আর ‘কাকতাড়ুয়া’ উপন্যাসের পরিস্থিতি সম্পূর্ণ ভিন্ন।'—তোমার মতের পক্ষে যুক্তি উপস্থাপন করো।",
          "explanation": "‘উদ্দীপক আর উপন্যাসের পরিস্থিতি সম্পূর্ণ ভিন্ন ।’— উক্তিটি যথার্থ । ‘কাকতাড়ুয়া’ উপন্যাসের বুধা শৈশবে এক মহামারিতে পরিবারের সবাইকে হারায়। ফলে তার জীবনধারা ও মানসিকতার পরিবর্তন ঘটে। তবে সে পাগলের মতো আচরণ করলেও পাগল হয়ে যায়নি। প্রিয় গ্রামের মানুষের উপর পাকিস্তানিদের গণহত্যা ও নির্যাতনের ঘটনায় সে প্রতিবাদী হয়ে ওঠে। এ থেকে তার দেশপ্রেম ও চরম সাহসিকতার পরিচয় পাওয়া যায়। উল্লিখিত উপন্যাসে বাংলাদেশের মুক্তিযুদ্ধের বিভিন্ন ঘটনাও তুলে ধরা হয়েছে। বুধা এই উপন্যাসে একজন দেশপ্রেমিক মুক্তিযোদ্ধা । উদ্দীপকে করোনা মহামারির সময়ে করোনায় আক্রান্ত ও মৃত্যুবরণের ভয়াবহ পরিস্থিতির কথা তুলে ধরা হয়েছে। আশপাশের কান্নার রোল শুনলে ভয় লাগত এবং থমথমে সেই পরিস্থিতিতে বাইরে বের হলে সারা শরীরে কাঁটা দিত। উদ্দীপকে শুধু করোনা মহামারির সময়ের চিত্র তুলে ধরা হয়েছে। উপন্যাসে বুধার স্বজন হারানোর রাতটিও এমনই ভয়ংকর ছিল। উদ্দীপকে করোনা সময়কালীন দেশের বিভীষিকাময় ঘটনার দিকটি ফুটে উঠেছে। এখানে স্বজন হারানোর বেদনা, করোনায় আক্রান্ত হওয়ার ভয় এই বিষয়টি তুলে ধরা হয়েছে মাত্র। কিন্তু ‘কাকতাড়ুয়া' উপন্যাসে বুধার পরিবার-পরিজন হারানোর ঘটনা তুলে ধরার পাশাপাশি বুধার মাঝে স্বদেশপ্রেমের চেতনা দেখা যায়। স্বদেশ ও স্বজাতির উপর আক্রমণের প্রতিশোধেও সে কার্যকর ভূমিকা রাখে। এদিক থেকে বাংলাদেশের মুক্তিযুদ্ধের বিভিন্ন ঘটনা উঠে এসেছে এই উপন্যাসে। তাই সার্বিক বিচারে বলা যায় যে, উদ্দীপকটি স্বজন হারানোর বেদনার দিকটি তুলে ধরেছে মাত্র এবং 'কাকতাড়ুয়া' উপন্যাসে বুধার স্বজন হারানো ঘটনা ছাড়াও দেশের মুক্তিযুদ্ধের বিভিন্ন ঘটনা উপজীব্য হয়ে উঠেছে। সুতরাং বলা যায়, উদ্দীপক ও ‘কাকতাড়ুয়া' উপন্যাসের পরিস্থিতি সম্পূর্ণ ভিন্ন।"
        }
      ]
    },
    {
      "number": "10",
      "uddipok": "আবু হানিফ পৈতৃক জমিজমা বিক্রি করে লাভের আশায় দোকানে অনেক মেয়াদোত্তীর্ণ পণ্য মজুত করেন। কয়েক সপ্তাহের মধ্যে দাম পড়ে যায় । এমনকি ভোক্তাগণ ভোক্তা অধিকার অধিদপ্তরে অভিযোগ করলে তদন্ত টিম এসে তার সত্যতা প্রমাণ করে। তার বিরুদ্ধে মামলা রুজু হয়। তাকে জেলে যেতে হয় । কৃত অপরাধের উপযুক্ত সাজা ভোগ করতে হয়।",
      "tag": "RGLHC 24",
      "sub_questions": [
        {
          "label": "ক",
          "question": "‘এত বেতমিজি কথা শুনতে পারি না।'— কথাটি কে বলে ?",
          "explanation": "‘এত বেতমিজি কথা শুনতে পারি না।'— কথাটি খোদেজা বলে ।"
        },
        {
          "label": "খ",
          "question": "আমাকে বিবি সাহেব ডাকবেন না।'— কেন এমনটি বলা হয়েছে?",
          "explanation": "“আমাকে বিবি সাহেব ডাকবেন না।'— কথাটি নিজের আত্মসম্মানবোধ ও ব্যক্তিস্বাধীনতাবোধের কারণে তাহেরা বহিপীরকে বলেছিল । বহিপীরের সঙ্গে তাহেরার বিয়ে তাহেরার বাবা ও সৎ-মায়ের কারণে হয়েছিল। সে বিয়েতে তাহেরার কোনো মত ছিল না বলে সে পালিয়ে আত্মরক্ষার পথ বেছে নেয়। তার চেয়ে বয়সে অনেক বড়ো পিরের সাথে তার সম্মতি অগ্রাহ্য করে দেওয়া বিয়ে নিজের আত্মসম্মান ও ব্যক্তিস্বাধীনতা খর্ব করার শামিল। এই সচেতনতা তাহেরার মাঝে প্রবল থাকায় বহিপীর তাহেরাকে বিবি সাহেব সম্বোধন করলেও সে এর প্রতিবাদ জানায় ।"
        },
        {
          "label": "গ",
          "question": "হানিফ সাহেব আর হাতেম আলির সাদৃশ্য ব্যাখ্যা করো।",
          "explanation": "জীবনের অনিশ্চিয়তার দিক থেকে উদ্দীপকের হানিফ সাহেব ও ‘বহিপীর’ নাটকের হাতেম সাহেবের জীবন সাদৃশ্যপূর্ণ । ‘বহিপীর’ নাটকের হাতেম আলি একজন ক্ষয়িষ্ণু জমিদার। সূর্যাস্ত আইনে তার জমিদারি নিলামে উঠলে তিনি দিশাহারা হয়ে যান এবং এক অনিশ্চয়তার মধ্যে জীবন অতিবাহিত করতে দেখা যায় তাকে। তিনি বাল্যবন্ধু আনোয়ার উদ্দীনের কাছে শহরে টাকা ধার নিতে গিয়েও হতাশ হয়ে ফিরে আসেন এবং তার জমিদারি বাঁচানোর সর্বাত্মক চেষ্টা করতে থাকেন ।উদ্দীপকের আবু হানিফ পৈতৃক জমিজমা বিক্রি করে লাভের আশায় দোকানে অনেক মেয়াদোত্তীর্ণ পণ্য মজুত করেন। কয়েক সপ্তাহের মধ্যে পণ্যের দাম পড়ে যায়। এমনকি ভোক্তাগণ ভোক্তা অধিকার অধিদপ্তরে অভিযোগ করলে তদন্ত টিম এসে তার সত্যতা প্রমাণ করে। তার বিরুদ্ধে মামলা রুজু হয়। তাকে জেলে যেতে হয়, কৃত অপরাধের উপযুক্ত সাজা ভোগ করতে হয়। হানিফ যেমন তার কষ্টের জমিজমা বিক্রি করা ব্যাবসা হারান ঠিক তেমনিভাবে ‘বহিপীর' নাটকে হাতেম আলিও সূর্যাস্ত আইনের কারণে তার দীর্ঘদিনের জমিদারি হারাতে বসেন। উভয়ের জীবনের এই এক অনিশ্চয়তার দিক থেকে বলা যায় যে, হাতেম আলি ও হানিফের সাদৃশ্য রয়েছে।"
        },
        {
          "label": "ঘ",
          "question": "উদ্দীপকের পরিস্থিতিকে কি ‘বহিপীর’ নাটকে সৃষ্ট পরিস্থিতির সাথে এক করে দেখা যায়? তোমার মতের পক্ষে যুক্তি দাও।",
          "explanation": "।উদ্দীপকের পরিস্থিতিকে ‘বহিপীর’ নাটকের সৃষ্ট পরিস্থিতির সাথে এক করে দেখা যায় না কারণ ‘বহিপীর' নাটকে হাতেম আলি ছিলেন সৎ, ন্যায়মূল্যবোধসম্পন্ন ও নির্দোষ, যেটা উদ্দীপকের আবু হানিফের বিপরীত । ‘বহিপীর' নাটকে হাতেম আলি ছিলেন একজন ক্ষয়িষ্ণু জমিদার। সূর্যাস্ত আইনের কারণে তার জমিদারি নিলামে ওঠে এবং নির্দিষ্ট সময়ে টাকা জোগাড় ‘না করতে পারলে তিনি তার জমিদারি হারাবেন। নাটকের একপর্যায়ে বহিপীর তাহেরাকে ফেরত দেওয়ার বিনিময়ে হাতেম আলিকে অর্থ গ্রহণের সুযোগ দিলেও তিনি অন্যায়ভাবে এই অর্থ গ্রহণ করেননি । এতে তার ন্যায় ও উদার মূল্যবোধের পরিচয় পাওয়া যায় । উদ্দীপকে আবু হানিফ জমিজমা বিক্রি করে লাভের আশায় দোকানে অনেক মেয়াদোত্তীর্ণ পণ্য মজুত করেন। কয়েক সপ্তাহের মধ্যে পণ্যের দাম পড়ে যায়। এমনকি ভোক্তা অধিদপ্তরে অভিযোগ করলে তদন্ত টিম এসে সত্যতার প্রমাণ পেয়ে তার বিরুদ্ধে মামলা করে এবং তিনি জেলে যান । কৃত অপরাধের উপযুক্ত সাজা ভোগ করতে হয় তাকে। ‘বহিপীর’ নাটকের হাতেম আলিও উদ্দীপকের আবু হানিফের ব্যাবসা হারানোর মতো নিজের জমিদারি হারাতে বসেন। তবে উভয়ই জীবনের মূল্যবান জিনিস হারালেও হাতেম আলি ও আবু হানিফের মধ্যে পার্থক্য রয়েছে। হাতেম আলি ছিলেন সৎ, ন্যায়মূল্যবোধসম্পন্ন, কিন্তু হানিফ ‘ছিলেন অসৎ ও অপরাধী। হাতেম আলির সূর্যাস্ত আইনের কারণে টাকা জোগাড়ে সমস্যা থাকায় বাধ্য হয়ে জমিদারি হারাতে বসেন কিন্তু আবু হানিফ স্বেচ্ছায় অসৎ পথ অবলম্বন করেন এবং মেয়াদোত্তীর্ণ পণ্য মজুত করেন এবং কৃতকার্যের শাস্তি পান। এক্ষেত্রে উভয়ের পরিস্থিতিকে এক করে দেখা যায় না, কারণ একজন ব্যাবসা করতে গিয়ে অপরাধী আর অপরজন সৎ হয়েও পরিস্থিতির শিকার হয়ে জমিদারি হারাতে বসেন। তাই বলা যায়, উদ্দীপকের পরিস্থিতি ও ‘বহিপীর' নাটকে সৃষ্ট পরিস্থিতি এক নয়"
        }
      ]
    },
    {
      "number": "11",
      "uddipok": "রহমত সাহেব কয়েকটি বেসরকারি হাসপাতালের মালিক। এখানে সব ধর্ম-বর্ণের কর্মী রয়েছে। সবাইকে সমান দৃষ্টিতে দেখেন। মাস যেতে না যেতেই কর্মচারীদের বেতন পরিশোধ করেন। তাদের পারিবারিক খোঁজখবর নেন। মনে হয় কর্মচারীরা তার নিজের পরিবারের সদস্য। তার উপর সর্বত্র তিনি শিক্ষা, যুব উন্নয়ন, সমাজ সংস্কার, সেবামূলক কাজ করেন । তার উদারতায় এলাকার অনেক উন্নতি সাধিত হয়।",
      "tag": "RGLHC 24",
      "sub_questions": [
        {
          "label": "ক",
          "question": "কীসের অজুহাতে হাতেম আলি শহরে গিয়েছিলেন?",
          "explanation": "চিকিৎসার অজুহাতে হাতেম আলি শহরে গিয়েছিলেন।"
        },
        {
          "label": "খ",
          "question": "তিনি হয়তো ডুবেই মারা যেতেন।'— কেন?",
          "explanation": "ঝড়ের সময় পির সাহেবের নৌকা ও হাশেমদের বজরা ধাক্কা খাওয়ায় নৌকাটি আধা-ডোবা হয়ে যায় এবং পির সাহেবের কিছুটা নাকানিচুবানি খেতে হয়। উক্ত পরিস্থিতিটি ব্যক্ত করতে গিয়ে হাশেম তার মা খোদেজাকে প্রশ্নাক্ত উক্তিটি করেন। বহিপীর তার মুরিদের কন্যাকে তার অমতে বিয়ে করলে মেয়েটি পালিয়ে যায় এবং নৌকায় করে বহিপীর তাকে খুঁজতে বের হয়। তখন ঝড়ের সময় বজরা এবং নৌকায় ধাক্কা লাগে এবং নৌকা ডুবে বহিপীরের পানিতে পড়ে যাওয়ার মতো পরিস্থিতি হয় । হাতেম আলি তাকে আশ্রয় দিয়ে সাহায্য করেন এবং হাশেম আলি উক্ত ঘটনা খোদেজাকে বলার সময় প্রশ্নোক্ত উক্তিটি ব্যক্ত করে।"
        },
        {
          "label": "গ",
          "question": "উদ্দীপকটি নাটকের একটি বিশেষ অংশের বিপরীত দিক ইঙ্গিত করে? ব্যাখ্যা দাও ।",
          "explanation": "উদ্দীপকটি ‘বহিপীর' নাটকের অর্থব্যয়-সংক্রান্ত অংশের বিপরীত দিক ইঙ্গিত করে । ‘বহিপীর’ নাটকে বহিপীর অত্যন্ত ধূর্ত ও বাস্তবজ্ঞানসম্পন্ন মানুষ। মানুষের কুসংস্কার ও ধর্মবিশ্বাস পুঁজি করে তিনি তার ধর্মব্যাবসা পরিচালনা করেন। তার এই ধর্মব্যাবসাকে পুঁজি করে তিনি প্রচুর অর্থসম্পদের মালিক হয়েছেন। তিনি তার প্রভাব এবং নিজের সুযোগ-সুবিধার জন্য তার অর্থ ব্যয় করেন এবং নাটকে কেবল তাহেরাকে ফেরত পাওয়ার শর্তেই তিনি অর্থ ব্যয় করতে চান। যদিও তিনি মাঝেমধ্যে ভাবেন তার অর্থের কী প্রয়োজন কিন্তু তবু তিনি অর্থলোভ ছাড়তে পারেন না এবং অর্থ-ধরে রাখার কারণ হিসেবে নিজের মনেই নানাবিধ যুক্তি সাজান । উদ্দীপকে রহমত সাহেব 'বহিপীর' নাটকের বহিপীরের সম্পূর্ণ বিপরীত একজন মানুষ । তিনি তার অর্থসম্পদ সেবামূলক কাজে ব্যয় করেন। রহমত সাহেবের এই উদার মন-মানসিকতার জন্য তার এলাকায় অনেক উন্নয়ন সাধিত হয়েছে । রহমত সাহেব অর্থব্যয়ের ক্ষেত্রে কোনো প্রকার নিজের স্বার্থ সাধনের চেষ্টা করেননি। অন্যদিকে, বহিপীর নিজের স্বার্থ চরিতার্থের জন্য অর্থব্যয় করতে লজ্জিত বোধ করেননি। অর্থাৎ এ থেকে বোঝা যায় যে, উদ্দীপকটি নাটকের বিশেষ অংশের বিপরীত দিক ইঙ্গিত করে।"
        },
        {
          "label": "ঘ",
          "question": "‘রহমত সাহেব কতক অংশে হাশেম আলি কতক অংশে বহিপীর।'— স্বীকার করো কি? বিশ্লেষণ করো ।",
          "explanation": "রহমত সাহেব মানসিকতার দিক দিয়ে কিছু অংশে হাশেম এবং বাস্তবজ্ঞান ও অর্থব্যয়-সংক্রান্ত বিষয়ে ইতিবাচকভাবে বহিপীর। ‘বহিপীর’ নাটকে হাশেম আলি যুক্তিবাদী, আধুনিক ও মানবিক অনুভূতিসম্পন্ন মানুষ । মানবিক মূল্যবোধ এবং ন্যায়বোধের বিষয়টি তার কাছে গুরুত্বপূর্ণ । তার মায়ের রক্ষণশীল আচরণ তাকে তার ভাবনা থেকে সরাতে পারেনি। অপরদিকে, ‘বহিপীর’ ধূর্ত হলেও বাস্তবজ্ঞানসম্পন্ন মানুষ । বাস্তবতা ভালো বোঝেন এবং এর সাথে মিল রেখে কাজ করেন । তাই শেষ পর্যন্ত তাহেরাকেও বাধা দেননি তিনি উদ্দীপকের রহমত সাহেব উদারমনস্ক যুক্তিবাদী মানুষ। তিনি নানাবিধ সেবামূলক কাজে নিজেকে নিয়োজিত রাখেন। আবার অর্থব্যয়-সংক্রান্ত ক্ষেত্রে তিনি হিসাবি। মাস না যেতেই কর্মচারীদের বেতন প্রদান করেন, তাদের খোঁজখবর নেন । উদ্দীপকের রহমত সাহেব হাশেমের প্রতিনিধিত্ব করেন। যুক্তিবাদী ও মানবিক দৃষ্টিকোণ থেকে নাটকে দেখা যায়, হাশেমের মা খোদেজা তাহেরাকে বহিপীরের হাতে তুলে দিতে গেলে সে যুক্তি দিয়ে মাকে প্রমাণের চেষ্টা করে, কেন তাহেরাকে বহিপীরের হাতে তুলে দেওয়া যাবে না। আরেকটি দিক থেকে ‘বহিপীর নাটকের বহিপীরের সাথে উদ্দীকের রহমত সাহেবের মিল রয়েছে। আর তা হলো বাস্তবজ্ঞান ও অর্থব্যয়- সংক্রান্ত বিষয়ে। রহমত সাহেব বাস্তবজ্ঞানসম্পন্ন বলেই তিনি অর্থব্যয় করেন সেবামূলক খাতে। তাই বলা যায়, উদ্দীপকের রহমত সাহেব \"যুক্তিনিষ্ঠতার দিক থেকে ‘বহিপীর' নাটকের হাশেম এবং বাস্তবজ্ঞান ও অর্থব্যয়ের সাপেক্ষে বহিপীরের ইতিবাচক দিক ধারণ করেন ।"
        }
      ]
    }
  ]
}