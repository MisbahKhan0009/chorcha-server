{
  "title": "কুমিল্লা বোর্ড ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "ইংরেজি মাধ্যম স্কুলের শিক্ষার্থী শিহাব পরীক্ষা শেষে গ্রামে নানা বাড়িতে বেড়াতে যায় । স্থানীয় হাটে সে দেখে একজন বিন বাজাচ্ছেন আর অন্য একজন তার সাথে বেহুলা-লখিন্দরের করুণ কাহিনি শোনাচ্ছেন। এগুলো ভালো লাগে তার কিছুক্ষণ শোনার পর ঘরে ফিরে মায়ের কাছে পুরো কাহিনি জানতে চাইলে মা বলেন, 'এগুলো সেকেলে। তোমার এগুলো শেখার দরকার নেই। তুমি বরং পাঠ্যবইয়ের প্রতি মনোযোগী হও।' কিন্তু শিহাব দমে না গিয়ে পরের দিন আবার হাটে যায় এবং সেখানে শিল্পীদের পরিবেশিত 'মহুয়ার' পালাটি মোবাইলে ভিডিও করে ইউটিউবে ছেড়ে দেয়। দুই দিনের মধ্যে ভিডিওটি পাঁচ হাজারের বেশি লাইক ও শেয়ার পায়। বিস্ময়ে অভিভূত হয় শিহাব।",
      "tag": "CB 24",
      "sub_questions": [
        {
          "label": "ক",
          "question": "ভূয়োদৰ্শন কী?",
          "explanation": "'ভূয়োদর্শন' হলো প্রচুর দেখা ও শোনার মাধ্যমে অর্জিত অভিজ্ঞতা।"
        },
        {
          "label": "খ",
          "question": "পল্লিসাহিত্যে পল্লিজননীর হিন্দু মুসলমান সকল সন্তানেরই সমান অধিকার'- বুঝিয়ে লেখো।",
          "explanation": "পল্লিসাহিত্যের সর্বজনীনতা বোঝাতে লেখক প্রশ্নোক্ত উক্তিটি করেছেন। মুহম্মদ শহীদুল্লাহ্ ‘পল্লিসাহিত্য' প্রবন্ধে পল্লিসাহিত্য বলতে গ্রামবাংলার সাহিত্যকে বোঝানো হয়েছে। গ্রামবাংলায় যেমন হিন্দু-মুসলমান সবারই থাকার অধিকার আছে, তেমনি গ্রামবাংলার মানুষের সুখ-দুঃখের গাথা নিয়ে রচিত পল্লিসাহিত্যেও সবার অধিকার সমান। সবাইকে এ ধারার সাহিত্যকে সংরক্ষণ করতে হবে। শুধু শহুরে সাহিত্যে নয়, আবহমান গ্রামবাংলার ছড়া, গান, গাথায় রয়েছে সর্বজনীন মানুষের আবেগ, অনুভূতি ও প্রকৃত জীবনাচরণ। তাই পল্লিসাহিত্যকে কোনো গোষ্ঠীর মধ্যে সীমাবদ্ধ না রেখে সব শ্রেণি-পেশার মানুষের কল্যাণের জন্য এর চর্চা ও বিস্তৃতি ঘটানো প্রয়োজন।"
        },
        {
          "label": "গ",
          "question": "উদ্দীপকের শিহাবের মায়ের মধ্যে 'পল্লিসাহিত্য' প্রবন্ধের প্রতিফলিত দিকটি ব্যাখ্যা করো।",
          "explanation": "উদ্দীপকের শিহাবের মায়ের মধ্যে 'পল্লিসাহিত্য' প্রবন্ধের প্রতিফলিত দিকটি হলো আধুনিক শিক্ষার নামে আমাদের দেশীয় সাহিত্যকে অবজ্ঞা করা । ‘পল্লিসাহিত্য' প্রবন্ধে লেখক আমাদের পল্লিসাহিত্য ক্রমশ বিলুপ্ত হয়ে যাওয়ার বেশকিছু কারণ উদ্ঘাটন করেছেন। এসবের মধ্যে আমাদের বর্তমান যুগের মায়েদের ভূমিকাকে অন্যতম বলে চিহ্নিত করা হয়েছে । কেননা, আধুনিক শিক্ষার সংস্পর্শে এসে এখনকার মায়েরা আর রাখালের পিঠাগাছের গল্প শোনান না। তারা শোনান Lamb's Tales From Shakespeare বা অন্য কোনো বিদেশি গল্প-কাহিনি। দেশীয় সাহিত্যচর্চায় তারা সন্তানদের নিরুৎসাহিত করেন। উদ্দীপকের শিহাব ইংরেজি মাধ্যমের শিক্ষার্থী হয়েও দেশীয় সাহিত্য সংস্কৃতির প্রতি অনুরাগী হয়ে ওঠে। কিন্তু তার মা বেহুলা-লখিন্দরের কাহিনি শুনে তাকে বলেন, ‘এগুলো সেকেলে।' এগুলো না শিখে সে যেন পাঠ্য বইয়ের প্রতি মনোযোগ দেয়। উদ্দীপকের শিহাবের মায়ের মধ্যে ‘পল্লিসাহিত্য' প্রবন্ধের আধুনিক শিক্ষার প্রভাবে বদলে যাওয়া মধ্যে সাদৃশ্য লক্ষ করা যায়। উভয় মা-ই সন্তানকে দেশীয় সাহিত্য-সংস্কৃতি থেকে দূরে সরিয়ে রাখতে তৎপর।"
        },
        {
          "label": "ঘ",
          "question": "“শিহাবের গৃহীত পদক্ষেপের মাধ্যমেই ‘পল্লিসাহিত্য' প্রবন্ধের লেখকের প্রত্যাশা পূরণ হতে পারে।”— মন্তব্যটির যথার্থতা নিরূপণ করো।",
          "explanation": "শিহাবের গৃহীত পল্লিসাহিত্যের উপকরণ সংগ্রহ ও তা ছড়িয়ে দেওয়ার মাধ্যমে 'পল্লিসাহিত্য' প্রবন্ধের লেখকের প্রত্যাশা পূরণ হতে পারে । 'পল্লিসাহিত্য' প্রবন্ধে লেখক আমাদের দেশের আনাচেকানাচে ছড়িয়ে থাকা সাহিত্য উপাদানগুলো সংগ্রহ ও সংরক্ষণের ব্যাপারে মতামত ব্যক্ত করেছেন। এক্ষেত্রে প্রকৃত স্বেচ্ছাসেবকের অভাব তাঁকে বিচলিত করেছে। পাশ্চাত্যে এসব কাজ করার জন্য প্রচুর পরিমাণে স্বেচ্ছাসেবক রয়েছে এবং রাষ্ট্রীয়ভাবেও এসব কাজকে উৎসাহ দেওয়া হয়। লেখক কামনা করেছেন যে, এদেশেও পল্লিজননীর অনেক সন্তান এ কাজে এগিয়ে আসবে। উদ্দীপকের শিহাব ইংরেজি মাধ্যমের শিক্ষার্থী হয়েও গ্রামের বাজারে গিয়ে বেহুলা-লখিন্দরের কাহিনি শুনে আকৃষ্ট হয়। এ ব্যাপারে মায়ের সাথে কথা বললে তার মা তাকে নিরুৎসাহিত করতে সচেষ্ট হন। তারপরও নিজের আগ্রহে সে 'মহুয়া' পালা'টি মোবাইলে ভিডিও করে ইউটিউবে ছেড়ে দিলে ব্যাপক সাড়া পায়। আমাদের পল্লিসাহিত্য যথাযথভাবে সংগ্রহ ও সংরক্ষণের তেমন উদ্যোগ নেই। দক্ষিণারঞ্জন মিত্র মজুমদার, দীনেশচন্দ্র সেন প্রমুখ ব্যক্তিবর্গের উদ্যোগে বেশকিছু সংগৃহীত হলেও তা আমাদের পল্লিসাহিত্যের সামান্য অংশমাত্র। শিহাবের মতো আধুনিক যুগের কিশোর-যুবারা যদি এ কাজে এগিয়ে আসে তবে আমাদের পল্লিসাহিত্য সমৃদ্ধ হবে। লেখক এমন মতামতই ব্যক্ত করেছেন । তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "2",
      "uddipok": "(i) নুন আনতে পান্তা ফুরায়, চাল আনতে ডাল, মাসের মধ্যেও কেনা হয়ে ওঠে না; আদা পেঁয়াজ আর ঝাল । (ii) আমরা কজন দুষ্টু ছেলের দল, গাছের তলায় গড়েছি মোদের আস্তানা । পাঠশালার শাসন বারণ ভেঙেছি মেলা, বড়ো দিঘির পানিতে ভাসিয়েছি ভেলা ।",
      "tag": "CTG.B 24,CB 24",
      "sub_questions": [
        {
          "label": "ক",
          "question": "ভেরেন্ডাকচার বেড়া কী?",
          "explanation": "'ভেরেণ্ডাকচার বেড়া' হলো এরন্ড বা রেড়ি গাছের বেড়া।"
        },
        {
          "label": "খ",
          "question": "‘তুই তো একটা হাবা ছেলে'- একথা বলার কারণ বুঝিয়ে লেখো ।",
          "explanation": "মায়ের কাছে কুড়িয়ে আনা আম খাওয়ার কথা প্রকাশ করে দেওয়ায় দুর্গা তার ছোটো ভাই অপুকে প্রশ্নোক্ত কথাটি বলেছে । বিভূতিভূষণ বন্দ্যোপাধ্যায় রচিত 'আম-আঁটির ভেঁপু' গল্পে অপু-দুর্গা হরিহর ও সর্বজয়ার সন্তান। দুর্গা বেশির ভাগ সময়ই বাইরে বাইরে ঘুরে বেড়ায়। সে আম কুড়িয়ে এনে জারানো আম ছোটো ভাই অপুকে সঙ্গে নিয়ে খায়। বোনের বারণ থাকলেও অপু মায়ের সাথে কথায় কথায় ভুলবশত এই বিষয়টি বলে দেয়। এতে মা দুর্গাকে বকুনি দেয়। ছোটো ভাইয়ের এ কাজকে দুর্গা চরম বোকামি মনে করে তাকে ভর্ৎসনা করে বলে, 'তুই তো একটা হাবা ছেলে ।'"
        },
        {
          "label": "গ",
          "question": "উদ্দীপকে (i)-এ ‘আম-আঁটির ভেঁপু' গল্পের যে চিত্র ধরা পড়েছে তা ব্যাখ্যা করো ।",
          "explanation": "উদ্দীপকে (i)-এ 'আম-আঁটির ভেঁপু' গল্পের হরিহর ও সর্বজয়ার সংসারের দুঃখ-দারিদ্র্যের দিকটি প্রস্ফুটিত হয়েছে। ‘আম-আঁটির ভেঁপু' গল্পে লেখক হরিহরের পরিবারের দুঃখ-দারিদ্র্যের চিত্র জীবনঘনিষ্ঠভাবে তুলে ধরেছেন। হরিহর ব্রাহ্মণ, পুথি পাঠ করাই তার পেশা। কিন্তু বর্তমান সমাজে এই পেশার মূল্য কমে যাওয়ায় তার সংসারে দুর্ভোগ শুরু হয়। হরিহরের এক মেয়ে ও এক ছেলে। তার সন্তানেরা কখনো তিন বেলা পেট পুরে খেতে পায় না। স্ত্রী সর্বজয়ার এই নিয়ে ক্ষোভের অন্ত নেই । অপু ও দুর্গা এক কাপড়ে বছর পার করে দেয়। কাপড়ের বিভিন্ন স্থানে ছিঁড়ে গেছে, তালি দিয়ে কোনো মতে চালিয়ে দেয়। চাল ভাজা, শুকনো খাবার, কখনো লঙ্কা পোড়া খেয়ে এক পেট-আধ পেট করে থাকে। ঋণের ভারে তাদের জীবন দুর্বিষহ । উদ্দীপকেও একটি পরিবারের দুঃখ-দারিদ্র্যের চিত্র নির্ণিত হয়েছে। সুখ- দুঃখ নিয়েই মানুষের জীবন। কিন্তু সংসারে এমন অনেক মানুষ আছেন যাদের জীবনে দুঃখ ও দারিদ্র্যের পরিমাণই বেশি। দুঃখ-দারিদ্র্য তাদের সংসার জীবনকে এমনভাবে আঁকড়ে ধরেছে যে, নুন আনতে পান্তা ফুরানোর মতো অবস্থা। অভাবের সংসার বলে একটির অভাব পূর্ণ হওয়ার আগেই অন্যটির প্রয়োজন দেখা দেয়। দারিদ্র্য তাদেরকে এমনভাবে গ্রাস করেছে যে, সংসারের নিত্যদিনের মৌলিক চাহিদাগুলো পূরণ করাই অসম্ভব হয়ে পড়েছে। তাই বলা যায়, উদ্দীপকে (i)-এ ‘আম-আঁটির ভেঁপু’ গল্পের হরিহর ও সর্বজয়ার সংসারের দুঃখ-দারিদ্র্যের দিকটি প্রস্ফুটিত হয়েছে।"
        },
        {
          "label": "ঘ",
          "question": "“উদ্দীপকে (i) কে ছাপিয়ে উদ্দীপক (ii)-এর মর্মার্থ যেন 'আম-আঁটির ভেঁপু' গল্পে প্রাধান্য বিস্তার করেছে।”— মন্তব্যটি বিচার করো।",
          "explanation": "‘আম-আঁটির ভেঁপু’ গল্পে দারিদ্র্যের তুলনায় শৈশবকালীন দুরন্তপনা প্রাধান্য পাওয়ায় আলোচ্য মন্তব্যটি যথার্থ । ‘আম-আঁটির ভেঁপু’ গল্পে হরিহর ও সর্বজয়ার সাংসারিক টানাপোড়েন, দারিদ্র্যের কশাঘাতের ভিতরেও নবজীবনের আশা ইত্যাদি বিষয়াদি ফুটে উঠেছে। বাড়িঘরের ভগ্নদশা তাদের দারিদ্র্যকে চোখে আঙুল দিয়ে দেখিয়ে দেয়। তবে সবকিছু ছাপিয়ে অপু-দুর্গার দুরন্তপনা গল্পের প্রধান অনুষঙ্গ হিসেবে উঠে এসেছে। উদ্দীপক (i)-এ দারিদ্র্যের বহিঃপ্রকাশ ঘটেছে। নুন আনতে পান্তা ফুরায়। তাই চাল, ডাল, তৈল, পেঁয়াজ, মরিচ কোনোকিছুই ঠিকমতো কেনা সম্ভব হয়ে ওঠে না। উদ্দীপক (ii)-এর দারিদ্র্যের দুঃসহ অবস্থার পাশাপাশি উদ্দীপক (i)-এর শৈশবের দুরন্তপনা উভয়ই 'আম-আঁটির ভেঁপু' গল্পে দৃশ্যমান। তবে দারিদ্র্যের কশাঘাতের চিত্রের তুলনায় গল্পে অপু-দুর্গার দুরন্তপনা, বিশেষত মায়ের বকুনি খাওয়ার পরও দুর্গার বাইরে বাইরে ঘুরে বেড়ানোর বিষয়টি প্রাধান্য পেয়েছে। তাই বলা যায় যে, উদ্দীপক (ii)-কে ছাপিয়ে উদ্দীপক (i)-এর ভাবার্থ যেন 'আম-আঁটির ভেঁপু' গল্পে প্রাধান্য বিস্তার করেছে।"
        }
      ]
    },
    {
      "number": "3",
      "uddipok": "ঢাকা-সিলেট মহাসড়কে দ্রুতগামী একটি যাত্রীবাহী বাস সিএনজি-চালিত অটোরিকশাকে ধাক্কা দিলে ঘটনাস্থলে দুজন নিহত হয় এবং অপর চারজন যাত্রী গরুতর আহত হয়ে রাস্তায় পড়ে থাকে। দুর্ঘটনাস্থলে একজন পথচারী নিহত ও আহত যাত্রীদের মোবাইল ফোন ও মানিব্যাগসহ গুরুত্বপূর্ণ জিনিসপত্র নিয়ে দৌড়ে পালিয়ে যায় ৷ অথচ পার্শ্ববর্তী স্কুলের একজন শিক্ষক ঘটনাস্থলে এসে ফায়ার সার্ভিস ও হাইওয়ে পুলিশকে খবর দেন । পাশাপাশি তিনি আহত ব্যক্তিদের হাসপাতালে পাঠানোর ব্যবস্থা করেন।",
      "tag": "CB 24",
      "sub_questions": [
        {
          "label": "ক",
          "question": "‘হামেশা' শব্দের অর্থ কী?",
          "explanation": "'হামেশা' শব্দের অর্থ সবসময়।"
        },
        {
          "label": "খ",
          "question": "অন্নবস্ত্রের প্রাচুর্যের চেয়ে মুক্তি বড়ো কেন? বুঝিয়ে লেখো ।",
          "explanation": "আত্মিক মুক্তি ব্যতীত মানুষ মনুষ্যত্বলোকের স্বাদ আস্বাদন করতে পারে না বলে লেখক অন্নপ্রাচুর্যের চেয়ে মুক্তির বিষয়টিকে বড়ো বলেছেন। অন্নবস্ত্র মানুষের জৈবিক প্রয়োজনে লাগে। তবে জৈবিক প্রয়োজনকে বড়ো করে দেখলে মনুষ্যত্বজ্ঞান রহিত হয়। এ ক্ষেত্রে শিক্ষার সংস্পর্শেই মানুষ মনের মুক্তি সম্পর্কে ধারণা পায়। এই আত্মিক বা মনের মুক্তি ঘটলে তবেই মানুষ মনুষ্যত্বের স্বাদ পায়। এর মধ্য দিয়ে জীবসত্তার ঘরকে অতিক্রম করে মানুষ মানবিকতাবোধের অধিকারী হয়ে ওঠে। এ কারণে আলোচ্য প্রবন্ধটিতে অন্নপ্রাচুর্যের চেয়ে মুক্তিকে বড়ো বলা হয়েছে।"
        },
        {
          "label": "গ",
          "question": "উদ্দীপকের পথচারীর আচরণে ‘শিক্ষা ও মনুষ্যত্ব' প্রবন্ধের যে দিকটি প্রকাশ পেয়েছে ব্যাখ্যা করো।",
          "explanation": "উদ্দীপকের পথচারীর আচরণে ‘শিক্ষা ও মনুষ্যত্ব' প্রবন্ধের জীবসত্তার দিকটি প্রকাশ পেয়েছে। ‘শিক্ষা ও মনুষ্যত্ব' প্রবন্ধে লেখক মানবজীবনকে একটি দোতলা ঘরের সঙ্গে তুলনা করেছেন। জীবসত্তা সেই ঘরের নিচের তলা। জীবের অস্তিত্ব অর্থাৎ মানুষের জৈবিক অস্তিত্ব রক্ষার জন্য যা আবশ্যক তা-ই জীবসত্তা। খাদ্য-বস্ত্রের চাহিদা পূরণে মানুষের হামেশা ব্যস্ত থাকা জীবসত্তার পরিচায়ক। যেকোনো মূল্যে অর্থসম্পদ অর্জন করে বৈষয়িক উন্নতি করাই জীবসত্তার প্রধান লক্ষ্য । উদ্দীপকে ঢাকা-সিলেট মহাসড়কে সংঘটিত ভয়াবহ দুর্ঘটনার পর জনৈক পথচারীর অনৈতিক কার্যকলাপের কথা বর্ণিত হয়েছে। সে দুর্ঘটনাস্থলে নিহত ও আহত যাত্রীদের মোবাইল ফোন ও মানিব্যাগসহ গুরুত্বপূর্ণ জিনিসপত্র নিয়ে পালিয়ে যায়। তার এমন আচরণ খাদ্য ও বস্ত্রের চাহিদা পূরণে সদা ব্যস্ত থাকার নজির। ফলে পথচারীর এই আচরণ ‘শিক্ষা ও মনুষ্যত্ব' প্রবন্ধে জীবসত্তার দিকটিকেই প্রকাশ করেছে।"
        },
        {
          "label": "ঘ",
          "question": "“উদ্দীপকে উল্লিখিত শিক্ষক যেন ‘শিক্ষা ও মনুষ্যত্ব' প্রবন্ধের লেখকের কাঙ্ক্ষিত ব্যক্তিত্ব।” মূল্যায়ন করো।”",
          "explanation": "মনুষ্যত্ববোধের যথার্থ প্রকাশ ঘটায় উদ্দীপকে উল্লিখিত শিক্ষক যেন ‘শিক্ষা ও মনুষ্যত্ব' প্রবন্ধের লেখকের কাঙ্ক্ষিত ব্যক্তিত্ব । ‘শিক্ষা ও মনুষ্যত্ব' প্রবন্ধে লেখক বলেছেন, মানুষের দুটি সত্তা— একটি তার জীবসত্তা, অপরটি মানবসত্তা বা মনুষ্যত্ব। জীবসত্তার প্রয়োজনে মানুষ অর্থের পিছনে ছোটে আর মানবসত্তার প্রয়োজনে মানুষ শিক্ষা লাভ করে মনুষ্যত্ব অর্জন করে। প্রাবন্ধিক মানুষের মনুষ্যত্ব অর্জনের দিকে বেশি গুরুত্ব দিয়েছেন। কেননা, মনুষ্যত্ব অর্জন করার ফলেই মানুষ লোভ থেকে দূরে থাকে এবং মূল্যবোধ অর্জন করে। উদ্দীপকে ঢাকা-সিলেট মহাসড়কে ভয়াবহ দুর্ঘটনা সংঘটিত হলে একজন পথচারী নিহত ও আহত যাত্রীদের মোবাইল ফোন ও মানিব্যাগসহ গুরুত্বপূর্ণ জিনিসপত্র নিয়ে পালিয়ে যায়। কিন্তু পার্শ্ববর্তী স্কুলের একজন শিক্ষক ঘটনাস্থলে এসে ফায়ার সার্ভিস ও হাইওয়ে পুলিশকে খবর দেন এবং আহত ব্যক্তিদের হাসপাতালে পাঠানোর ব্যবস্থা করেন। শিক্ষক এ কাজটি করার মাধ্যমে মনুষ্যত্বের পরিচয় দিয়েছেন বলেই প্রতীয়মান হয় । ‘শিক্ষা ও মনুষ্যত্ব' প্রবন্ধে জীবসত্তা ও মানবসত্তা বা মনুষ্যত্বের পরিচয় দিয়ে লেখক মনুষ্যত্ব অর্জনের তাগিদ দিয়েছেন। তিনি আকাঙ্ক্ষা করেছেন যেন প্রকৃত শিক্ষা অর্জনের মাধ্যমে মানুষ মনুষ্যত্ব অর্জনে প্রবৃত্ত হয়। উদ্দীপকের শিক্ষক সেই মনুষ্যত্ব ও মূল্যবোধ অর্জনে সক্ষম হয়েছেন। তাই বলা যায় যে, উদ্দীপকের শিক্ষক যেন ‘শিক্ষা ও মনুষ্যত্ব' প্রবন্ধের লেখকের কাঙ্ক্ষিত ব্যক্তিত্ব।"
        }
      ]
    },
    {
      "number": "4",
      "uddipok": "সিয়ামের বাবা রাঙামাটি জেলার বন বিভাগের কর্মকর্তা। এসএসসি পরীক্ষা শেষে সে বাবার কাছে রাঙামাটি বেড়াতে যায়। সেখানে জঙ্গলাবৃত পাহাড়ি পরিবেশ। বিকাল হতে না হতেই বুনো মশাদের উপদ্রব শুরু হয়। ম্যালেরিয়ার মৃত্যু যেন সেখানে নৈমিত্তিক ব্যাপার। রাতের অন্ধকার নামলেই শোনা যায় বিভিন্ন বন্য প্রাণীর ডাক। ভয়ে গা ছমছম করে তার। আছে সাপের ভয়ও। দিনের বেলাতেও একাকী বাইরে বেড়ানো যায় না। এ অবস্থা ভালো লাগে না তার। তাই কয়েকদিন যেতে না যেতেই সে নিজ বাসা ঢাকায় ফিরে আসতে চায় ।",
      "tag": "CB 24",
      "sub_questions": [
        {
          "label": "ক",
          "question": "জগদলের দিনগুলি আনন্দময় হওয়ার প্রধান কারণ কী ছিল?",
          "explanation": "জগদলের দিনগুলো আনন্দময় হওয়ার প্রধান কারণ স্কুলের যন্ত্রণা থেকে মুক্তি ।"
        },
        {
          "label": "খ",
          "question": "মহারাজার কুকুরটিকে খানদানি বলা হয়েছে কেন? বুঝিয়ে লেখো।",
          "explanation": "মহারাজের কুকুরটির আদবকায়দা খুব ভালো এবং রাজকীয় হওয়ায় লেখক কুকুরটিকে খানদানি বলেছেন । জগদলে মহারাজের যে বাড়িতে লেখকের পরিবার বাস করত, সেখানে মহারাজের একটি কুকুর রয়ে গিয়েছিল। কুকুরটির নাম ছিল বেঙ্গল টাইগার। মহারাজের কুকুর হওয়ায় কুকুরটির আদবকায়দা বেশ ভালো ছিল। মাটিতে খাবার ঢেলে দিলে সে খেত না, থালায় দিতে হতো । শুধু তা-ই নয়, খাবার দেওয়ার পর তাকে মুখে খাওয়ার কথা বলে দিতে হতো। এসব কারণেই লেখক কুকুরটিকে খানদানি বলেছেন ।"
        },
        {
          "label": "গ",
          "question": "উদ্দীপকের সাথে ‘নিয়তি' গল্পের সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের সাথে ‘নিয়তি' গল্পের প্রাকৃতিক পরিবেশের দিক থেকে সাদৃশ্য রয়েছে। ‘নিয়তি’ 'গল্পে লেখকের জগদলে অবস্থানের সময়কাল তুলে ধরা হয়েছে। লেখকের বাবা চাকরিসূত্রে জগদলে যান। ছায়া-শীতল ঘেরা, পাখির কূজনে ভরা জায়গা ছিল জগদল। জগদল প্রকৃতিসমৃদ্ধ হলেও সভ্যতা থেকে বেশ বঞ্চিত ছিল। এখানে কোনো স্কুল-কলেজ ছিল না। গাছপালায় ঘেরা জঙ্গলে আবৃত জগদলে মশার প্রাদুর্ভাব ছিল বেশি। মশার উপদ্রবে সেই সময় ম্যালেরিয়ার প্রকোপ ছিল। সেখানকার বনে খালি হাতে ঘোরা যেত না। তাই লেখকের বাবা বন্দুক নিয়ে বের হতেন। রাতে ঘর থেকেই শোনা যেত নানা পশু-প্রাণীর আওয়াজ । উদ্দীপকেও রাঙামাটির প্রাকৃতিক পরিবেশের কথা বলা হয়েছে। সেখানকার জঙ্গলাবৃত্ত পাহাড়ি পরিবেশ বেশ মনোমুগ্ধকর। কিন্তু রাঙামাটিতে বিকালের পর ঘুরতে বের হওয়া যায় না। সেখানে মশার উপদ্রব বেশি । মশার উপদ্রবের কারণে সেখানে ম্যালেরিয়ার প্রকোপ বেশি ছিল। অন্ধকার নামলেই সেখানে শোনা যায় বিভিন্ন বন্যপ্রাণীর ডাক। তাছাড়া রাঙামাটিতে সাপের ভয়ও ছিল। দিনের বেলাতেও একা বাইরে বেড়ানো যেত না। তাই বলা যায় যে, উদ্দীপকের সাথে ‘নিয়তি' গল্পের প্রাকৃতিক পরিবেশের দিক থেকে সাদৃশ্য রয়েছে ।"
        },
        {
          "label": "ঘ",
          "question": "“সাদৃশ্য থাকলেও উদ্দীপকটি 'নিয়তি' গল্পের মূল উপজীব্য নয়।”— মন্তব্যটির যথার্থতা নিরূপণ করো ।",
          "explanation": "উদ্দীপকে প্রকৃতি থাকলেও ‘নিয়তি' গল্পে প্রাকৃতিক পরিবেশকে ছাপিয়ে প্রাধান্য পেয়েছে কুকুরের মৃত্যু । ‘নিয়তি' গল্পে লেখক জগদলের জঙ্গলাবৃত পরিবেশের কথা বলেছেন। কিন্তু সব কিছু ছাপিয়ে কুকুরের নিয়তির বিষয়টি সকলের মনে দাগ কেটেছে। লেখকের ছোটো ভাই খেলা করছিল। খেলার সময় একটি বিষধর সাপ তাকে ছোবল দেওয়ার পূর্ব মুহূর্তে কুকুরটি সাপটিকে কামড়ে ছিঁড়ে ফেলে। এই ঘটনায় কুকুরটিও আহত হয় এবং কুকুরটির শরীরে পচন ধরে। কুকুরটির মৃত্যুযন্ত্রণা সহ্য করতে না পেরে লেখকের পিতা কুকুরটিকে গুলি করে হত্যা করেন। মূলত লেখকের বাবা কুকুরটির যন্ত্রণা সহ্য করতে না পেরে তাকে মুক্তি দেন । উদ্দীপকে বলা হয়েছে, রাঙামাটির পরিবেশ ছিল জঙ্গলাবৃত। সেখানে বিকেল হতে না হতেই শুরু হতো বুনো মশার উপদ্রব। বন্যপ্রাণীদের ডাকে গা ছমছম ও ভয় কাজ করত। এছাড়াও ছিল সাপের ভয়। এ অবস্থায় সিয়াম রাঙামাটি থেকে দ্রুত ঢাকায় ফিরতে চায়। ‘নিয়তি' গল্পে প্রকৃতির বৈচিত্র্য ছাড়াও অনেক বিষয় নিয়ে আলোচনা করা হয়েছে। গল্পে মুক্তিযুদ্ধের পরবর্তী সময়ের কথা বলা হয়েছে, জমিদারের রুচি, কুকুরের প্রভুভক্তি এমনকি হিংস্র প্রাণীর কথাও উঠে এসেছে। সব কিছু ছাপিয়ে যার সন্তানকে বাঁচাতে মৃত্যুসজ্জাগত কুকুরের সেই বাবার হাতেই নির্মম মৃত্যু, যা পাঠকের হৃদয়ে ছাপ ফেলেছে। তাই বলা যায়, উদ্দীপকটি ‘নিয়তি’ গল্পের মূল বক্তব্যকে ধারণ করতে পারেনি— মন্তব্যটি সার্থক, কারণ ‘নিয়তি' গল্পে জগদলের প্রাকৃতিক পরিবেশকে ছাপিয়ে প্রাধান্য পেয়েছে কুকুরের মৃত্যু ।"
        }
      ]
    },
    {
      "number": "5",
      "uddipok": "স্তবক-১: একবার যেতে দেনা আমার ছোট্ট সোনার গাঁয় যেথায় কোকিল ডাকে কুহু দোয়েল ডাকে মুহু মুহু নদী যেথায় ছুটে চলে আপন ঠিকানায় ।। স্তবক-২ঃ মিছু মণি মুক্তা হেম, স্বদেশের প্রিয় প্রেম, তার চেয়ে রত্ন নাহি আর । সুধাকরে কত সুধা দূর করে তৃষা ক্ষুধা, স্বদেশের শুভ সমাচার ।",
      "tag": "CB 24",
      "sub_questions": [
        {
          "label": "ক",
          "question": "সনেটের কোনো অংশ ভাবের প্রবর্তনা থাকে?",
          "explanation": "সনেটের অষ্টকে ভাবের প্রবর্তনা থাকে ।"
        },
        {
          "label": "খ",
          "question": "‘আর কী হে হবে দেখা?' এ অংশে কবি-মনের অভিব্যক্তি ব্যাখ্যা করো ।",
          "explanation": "দূর পরবাসে থাকার কারণে কবির মনে শঙ্কা জেগেছে তাঁর প্রিয় নদের সান্নিধ্য লাভ নিয়ে। কবি সুদূর ফ্রান্সে বসে কপোতাক্ষ নদকে স্মরণ করে আবেগতাড়িত হয়ে পড়েন। তিনি দূরে বসেও কপোতাক্ষ নদের কুলকুল ধ্বনি শুনতে পান। তিনি আবার তাঁর ছোটবেলার স্মৃতিবিজড়িত কপোতাক্ষ নদের সাক্ষাৎ পেতে চান। কিন্তু দূরে থাকায় তাঁর সংশয় হয় আর কখনও কপোতাক্ষ নদের কাছে ফিরে যেতে পারবেন কি না তা নিয়ে। তাই কবি প্রশ্নোক্ত আশঙ্কা করেছেন।"
        },
        {
          "label": "গ",
          "question": "স্তবক-১ “কপোতাক্ষ নদ' কবিতার যে ভাবের ইঙ্গিত বহন করে তা ব্যাখ্যা করো ।",
          "explanation": "স্তবক-১. 'কপোতাক্ষ নদ' কবিতার স্মৃতিকাতরতার ভাবের ইঙ্গিত বহন করে। 'কপোতাক্ষ নদ' কবিতায় কবির স্মৃতিকাতরতা প্রকাশ পেয়েছে। কবি প্রবাসে থাকলেও তাঁর শৈশবের স্মৃতিবিজড়িত কপোতাক্ষ নদকে ভুলতে পারেননি। মায়ামন্ত্র ধ্বনির মতো কপোতাক্ষ নদের কলকল ধ্বনি শুনতে পান, সবসময় তার এ নদের কথা মনে পড়ে, বিশ্বের অন্যান্য নদীর সংস্পর্শে এলেও মাতৃভূমির বুকে বয়ে চলা এ নদের মাতৃদুগ্ধরূপী স্নেহুছায়া কবির স্মৃতিতে চির অম্লান। স্তবক-১-এ কবির ছোট্ট সোনার গাঁয়ে যাওয়ার আকুতি প্রকাশ পেয়েছে। অন্তত একবারের জন্য হলেও তিনি সেখানে যেতে চান। সে গাঁয়ে কোকিল ডাকে কুহু, দোয়েল ডাকে মুহু মুহু, নদী আপন ঠিকানায় ছুটে চলে। এসকল দৃশ্য স্তবক-১-এর কবিকে বারবার স্মৃতিকাতর করে তোলে। ঠিক তেমনি ‘কপোতাক্ষ নদ' কবিতায়ও কবি কপোতাক্ষ নদ অর্থাৎ মাতৃভূমির স্মৃতিতে আকুল হয়েছেন।"
        },
        {
          "label": "ঘ",
          "question": "“স্তবক-২ যেন কপোতাক্ষ নদ' কবিতার মূল চেতনাকেই ধারণ করেছে।” মূল্যায়ন করো।",
          "explanation": "স্বদেশপ্রেম প্রকাশিত হওয়ায় স্তবক-২ যেন, ‘কপোতাক্ষ নদ' কবিতার মূল চেতনাকেই ধারণ করেছে। ‘কপোতাক্ষ নদ' কবিতায় স্মৃতিকাতরতা প্রকাশিত হলেও এর অন্তরালে মূলত কবির অত্যুজ্জ্বল স্বদেশপ্রেম প্রকাশিত হয়েছে। শৈশবের স্মৃতিবিজড়িত নদকে কবি ভুলতে পারেননি যেমন, তেমনি এ দেশ ও দেশের মানুষের সাথেও রয়েছে কবির আত্মিক বন্ধন। তাইতো কবি কপোতাক্ষ নদের মাধ্যমে ‘বঙ্গজ জন’-এর কানে তাঁর স্বদেশপ্রীতির কথা পৌঁছে দিতে প্রয়াসী হয়েছে। স্তবক-২-এ কবি স্বদেশপ্রেমের তুলনায় মণি-মুক্তা হেম মূল্যবান বস্তুসমূহের তুচ্ছতা তুলে ধরে স্বদেশপ্রেমকে শ্রেষ্ঠ জ্ঞান করেছেন। তাঁর মতে, স্বদেশপ্রেম সবচেয়ে দামি রত্ন। স্বদেশের যেকোনো শুভ সমাচার বা বার্তা কবির সকল তৃষ্ণা দূর করে দেয় । ‘কপোতাক্ষ নদ' কবিতায় কবি তাঁর শৈশবের স্মৃতিবিজড়িত নদের সাথে কথোপকথনে স্বদেশের প্রতি গভীর অনুরাগ প্রকাশ করেছেন। তিনি স্বদেশত্যাগী হয়েও স্বদেশকে ভুলতে পারেননি এক মুহূর্তের জন্য । স্তবক- ২ এও একই অনুভূতির প্রকাশ ঘটেছে। এক্ষেত্রে বক্তব্য স্বতন্ত্র হলেও স্বদেশপ্রেমের স্বতঃস্ফূর্ত প্রকাশে উভয়ই অনন্য। তাই বলা যায় যে, প্রশ্নে উল্লিখিত মন্তব্যটি যুক্তিসংগত।"
        }
      ]
    },
    {
      "number": "6",
      "uddipok": "দৃশ্যকল্প-১: হিন্দু না ওরা মুসলিম ওই জিজ্ঞাসে কোন জন কান্ডারি বল ডুবিছে মানুষ সন্তান মোর মার। দৃশ্যকল্প-২: কারার ঐ লৌহকপাট, ভেঙে ফেল, কর রে লোপাট, রক্ত-জমাট শিকল পূজার পাষাণ-বেদী ।",
      "tag": "CB 24",
      "sub_questions": [
        {
          "label": "ক",
          "question": "কার নেতৃত্বে বারোভূঁইয়ারা ঐক্যবদ্ধ হয়ে ওঠে?",
          "explanation": "ঈশা খাঁর নেতৃত্বে বারোভূঁইয়ারা ঐক্যবদ্ধ হয়ে ওঠে।"
        },
        {
          "label": "খ",
          "question": "বাংলার আলপথ দিয়ে হাজার বছর চলা বলতে কী বোঝানো হয়েছে?",
          "explanation": "আলোচ্য উক্তিটির মাধ্যমে হাজার বছর ধরে বাঙালি জাতির পথ চলার কথা বলা হয়েছে। কবি এখানে 'আমি' শব্দটির মাধ্যমে বাঙালি জাতির প্রতিনিধিত্ব করেছেন। বাঙালি জাতির ইতিহাস বহু পুরোনো। ইতিহাস ও ঐতিহ্যে সমৃদ্ধ এই বাঙালি জাতি হাজার বছর ধরে তাদের এই গর্ব বুকে ধারণ করে চলছে। বাংলার মাটির সাথে বাঙালির যে সম্পৃক্ততা, হাজার বছরের। আলোচ্য উক্তিটি দ্বারা কবি মূলত এই বিষয়টিই বোঝাতে চেয়েছেন।"
        },
        {
          "label": "গ",
          "question": "“দৃশ্যকল্প-১ এ ‘আমার পরিচয়' কবিতায় বর্ণিত বাঙালি চেতনার যে দিকটি প্রকাশ পেয়েছে তা ব্যাখ্যা করো।",
          "explanation": "দৃশ্যকল্প-১-এ 'আমার পরিচয়' কবিতায় বর্ণিত বাঙালির অসাম্প্রদায়িক চেতনার দিকটি প্রকাশ পেয়েছে। 'আমার পরিচয়' কবিতায় বলা হয়েছে, বাঙালি জাতি চিরকাল অসাম্প্রদায়িক চেতনায় বিশ্বাসী। তাই বিভিন্ন ধর্ম-বর্ণে সম্প্রীতি, সৌহার্দ ও ভ্রাতৃত্ব এখানে অনুকরণীয় দৃষ্টান্ত স্থাপন করেছে। বাঙালির কাছে মানুষ হওয়াটাই একমাত্র সত্য। বাঙালি ধর্ম-বর্ণ-গোত্রের সব ব্যবধান মুছে দিয়ে একসাথে বেঁচে থাকার নীতিতে অটল । দৃশ্যকল্প-১-এ অসাম্প্রদায়িক চেতনার পরিচয় পাওয়া যায়। যেখানে হিন্দু- মুসলিম পরিচয়ের ঊর্ধ্বে বাঙালি হিসেবে অভিন্ন জাতিগত পরিচয়ের নিরিখে সকলকে মূল্যায়ন করেছেন কবি। তাছাড়া আমাদের সবচেয়ে বড়ো পরিচয় হলো আমরা মানুষ। আলোচ্য 'আমার পরিচয়' কবিতায়ও বাঙালি হিসেবে কবির এমন উদার দৃষ্টিভঙ্গির পরিচয় মেলে। সেখানে তিনি জাতির হাজার বছরের ইতিহাস ও ঐতিহ্যের নানা অনুষঙ্গ তুলে ধরে বাঙালি জাতির মূলমন্ত্র হিসেবে অসাম্প্রদায়িক চেতনা ও মানবিক মূল্যবোধকে স্থান দিয়েছেন । আলোচ্য কবিতার এ দিকটির সাথেই দৃশ্যকল্প-১ সম্পর্কিত।"
        },
        {
          "label": "ঘ",
          "question": "‘দৃশ্যকল্প-২ এর চেতনার উপর ভর করেই যেন আমরা এসে পৌঁছেছি আজকের এই বাংলায়।' মন্তব্যটির যথার্থতা নিরূপণ করো।",
          "explanation": "'দৃশ্যকল্প-২-এর বাঙালির সংগ্রামী জাতীয়তাবাদী চেতনার উপর ভর করেই আমরা পৌছেছি আজকের এই বাংলায়।'- মন্তব্যটি যথার্থ। 'আমার পরিচয়' কবিতায় বর্ণিত হয়েছে বাঙালির হাজার হাজার বছরের পথচলার ইতিহাস ও ঐতিহ্য। এই চলার পথে বাঙালি বারবার সম্মুখীন হয়েছে অসংখ্য সংগ্রাম ও বিপ্লবের। রক্তক্ষয়ী বেশকিছু রাজনৈতিক সংগ্রাম বাঙালিকে দিয়েছে স্বাধীন দেশের নাগরিক হওয়ার গৌরব । দৃশ্যকল্প-২-এ বাঙালি জাতীয়তাবাদী চেতনার সংগ্রামী ধ্বনি উচ্চারিত হয়েছে। এখানে কবি সব অবরুদ্ধ অবস্থা থেকে সুপ্তির জন্য বিপ্লবের ডাক দিয়েছেন। সব স্বৈরাচারী চিন্তার বিরুদ্ধে সোচ্চার হতে কবি আহ্বান জানিয়েছেন । বাঙালি জাতি পর্যায়ক্রমে অনেকগুলো রাজনৈতিক আন্দোলন ও সংগ্রামের মধ্য দিয়ে তাদের আপসহীন অস্তিত্বকে প্রতিষ্ঠিত করতে পেরেছে। লড়াই যেন এ জাতির রক্তে মিশে আছে। 'আমার পরিচয়' কবিতাতে ফুটে ওঠা এই লড়াকু সংগ্রামী চেতনারই পরিচয় পাওয়া যায় দৃশ্যকল্প- ২-এ। সেখানে সমস্ত বাধা-ব্যবধান ও শৃঙ্খল ভেঙে প্রতিবাদী হয়ে ওঠার আহ্বান জানানো হয়েছে। তাই বলা যায়, দৃশ্যকল্প-২-এর জাতীয়তাবাদী সংগ্রামী চেতনার উপর ভর করেই বাঙালি পৌঁছেছে আজকের স্বাধীন ও স্বনির্ভর বাংলাদেশে ।"
        }
      ]
    },
    {
      "number": "7",
      "uddipok": "স্তবক-১: মহাত্মা গান্ধী উদার মানসিকতা নিয়ে সাধারণ মানুষের পাশে দাঁড়িয়েছিলেন ৷ নিজ স্বার্থ ভুলে তিনি তাদেরকে ভাই বলে, বন্ধু বলে কাছে টেনে নিয়েছিলেন। তাদেরকে না খাওয়াতে পারলে নিজেও না খেয়ে থেকেছেন। এখানে তিনি ধনী-গরিব, জাতি-ধর্ম বিচার করেননি । স্তবক-২: আবু ইসহাকের 'জোঁক' গল্পে দেখা যায়, মহাজনেরা বিভিন্ন অজুহাতে গরিব বর্গাচাষিদের কষ্টের ফসল অধিকাংশই কেড়ে নেয়। সাদা কাগজে টিপসই নিয়ে মিথ্যা দেনার দায়ে তাদের সর্বহারা করে ছাড়ে। হাড়ভাঙা খাটনি খেটেও, উসমানের মতো বর্গাচাষিরা দুবেলা পেটপুরে খেতে পায় না।",
      "tag": "CB 24",
      "sub_questions": [
        {
          "label": "ক",
          "question": "'মানুষ' কবিতাটি কবির কোন কাব্যগ্রন্থ হতে সংকলিত?",
          "explanation": "‘মানুষ' কবিতাটি কবির ‘সাম্যবাদী' কাব্যগ্রন্থ হতে সংকলিত।"
        },
        {
          "label": "খ",
          "question": "‘ঐ মন্দির পূজারীর, হায় দেবতা, তোমার নয়।'— বুঝিয়ে লেখো ।",
          "explanation": "প্রশ্নোক্ত উক্তিটি দ্বারা মন্দিরকে কেন্দ্র করে পূজারির ব্যক্তিস্বার্থ হাসিলের বিষয়কে বোঝানো হয়েছে। সৃষ্টিকর্তা ধনী-গরিব সকলকেই সমান চোখে দেখেন। আর ধর্মীয় উপাসনালয়ে সকল শ্রেণির মানুষের সমাবেশ ঘটবে— এটাই স্বাভাবিক । কিন্তু বর্তমানে ধর্মগুরুদের ব্যক্তিস্বার্থে উপাসনালয় ব্যবহার করতে দেখা যায়। যা ধর্মীয় চেতনার বিরোধী। ‘মানুষ' কবিতায় ক্ষুধার্ত এক ব্যক্তির প্রতি মন্দিরের পূজারি অমানবিক আচরণ করে বলে ব্যক্তিটি ক্ষুব্ধ হয়ে উক্তিটি করে ।"
        },
        {
          "label": "গ",
          "question": "স্তবক-১ এ 'মানুষ' কবিতার যে ভাবের প্রতিফলন ঘটেছে তা ব্যাখ্যা করো ।",
          "explanation": "স্তবক-১-এ ‘মানুষ' কবিতার যে ভাবের প্রতিফলন ঘটেছে, তা হলো মনুষ্যত্ববোধ। ‘মানুষ' কবিতায় কবি সৃষ্টিজগতে মানুষের শ্রেষ্ঠত্ব ঘোষণা করেছেন। কবির মতে, মানুষের চেয়ে বড়ো কিছু নেই এবং মহত্ত্বেও মানুষ সবার সেরা। মানুষে মানুষে সৃষ্ট জাতি, ধর্ম, বর্ণ ও গোত্রের যে ভেদ, তার সবই মেকি। সত্যিকার অর্থে দেশকাল-পাত্রভেদে মানুষের মাঝে কোনো বিভেদ নেই; থাকতে পারে না। কেননা, স্বয়ং ঈশ্বর বা সৃষ্টিকর্তা সকল মানুষের আপনজন; তাঁর কাছে সকল মানুষই সমান । স্তবক-১-এ মহাত্মা গান্ধীর উদার মানসিকতার কথা বর্ণিত হয়েছে। তিনি নিজস্বার্থ ভুলে মানুষকে কাছে টেনেছেন, ভাই-বন্ধু বলেছেন। তিনি মানুষকে মানুষ হিসেবে বিবেচনা করেছেন; ধনী, গরিব, জাতি-ধর্ম বিচার করেননি। মানুষ হয়ে অন্য মানুষকে আপন করে নেওয়ার মতো মানসিকতা অর্থাৎ মনুষ্যত্ববোধের এমন স্ফুরণ আমরা ‘মানুষ' কবিতায়ও দেখতে পাই। সেখানে কবি একইভাবে জাতি-ধর্ম-বর্ণ নির্বিশেষে মানুষকে অভেদ ঘোষণা করেছেন ।"
        },
        {
          "label": "ঘ",
          "question": "“প্রেক্ষাপট ভিন্ন হলেও স্তবক-২ এর মহাজন ও মানুষ' কবিতার মোল্লা- পুরোহিতের স্বরূপ একই। বিশ্লেষণ করো ।",
          "explanation": "স্বীয় স্বার্থসিদ্ধি ও অমানবিক আচরণের জন্য বলা যায় যে, প্রেক্ষাপট ভিন্ন হলেও স্তবক-২-এর ‘মহাজন’ ও ‘মানুষ' কবিতার মোল্লা-পুরোহিতের স্বরূপ একই । ‘মানুষ’ কবিতায় হিন্দু-মুসলমান উভয় ধর্মের পুরোহিত ও মোল্লা চরিত্রে মানবতা বিবর্জিত ধর্মাচার ফুটে উঠেছে। তারা উভয়েই ধর্ম-কর্ম নিয়ে সদা ব্যস্ত থাকলেও ক্ষুধার্ত মানুষের আহাজারি তাদের হৃদয়ে কোনো আবেদন সৃষ্টি করতে পারে না। ফলে সাত দিনের অনাহারে থাকা ভুখারিকে একমুঠো খাবার না দিয়ে তারা দূরদূর করে তাড়িয়ে দেয় । এমনকি ‘নামাজ পড়িস বেটা' জাতীয় প্রশ্নের দ্বারা বিব্রতকর পরিস্থিতি সৃষ্টি করে হলেও স্বীয় স্বার্থ সিদ্ধি করতে চায় । উদ্দীপকের স্তবক-২-এ আবু ইসহাক রচিত ‘জোঁক গল্পের উদাহরণ তুলে ধরা হয়েছে। সেখানে দেখা যায়, মহাজনেরা বিভিন্ন অজুহাতে গরিব বর্গাচাষিদের কষ্টের ফসল অধিকাংশই কেড়ে নেয় । সাদা কাগজে টিপসই নিয়ে মিথ্যা দেনার দায়ে তাদের সর্বহারা করে ছাড়ে। ‘মানুষ' কবিতার ‘মোল্লা-পুরোহিত' চরিত্রে অমানবিকতা ও স্বার্থসিদ্ধির চর্চা দেখা যায়। তারা মসজিদ-মন্দিরে বসে নিজেদের স্বার্থ উদ্ধারে সদাতৎপর। তারা মসজিদ-মন্দিরে বসে ধর্মচর্চা করলেও ক্ষুধার্ত মানুষকে একমুঠো খাবার দেওয়ার প্রয়োজনীয়তা অনুভব করে না। উপরন্তু ধর্মের দোহাই দিয়ে নিজেদের অমানবিক আচরণের বৈধতা খোঁজার চেষ্টা করে। স্তবক-২-এর মহাজন চরিত্র যেমন স্বীয় স্বার্থ সংরক্ষণে ও দরিদ্র চাষিদের বঞ্চিত করায় তৎপর, তেমনি ‘মানুষ' কবিতায় মোল্লা-পুরোহিতও একই পথের পথিক। তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "8",
      "uddipok": "অংশ-১: ‘প্লাবনের চেয়ে মারিভয় চেয়ে শতগুণ ভয়াবহ, নরঘাতীদের লেলিয়ে দিয়েছে ইয়াহিয়া আহরহ। প্রতিদিন এরা নরহত্যার যে- কাহিনি এঁকে যায়, তৈমুর লং নাদির যা দেখে শিহরিত লজ্জায় ।' অংশ-২: ‘একটি ছেলে পাগল ছেলে পাড়ায় পাড়ায় ঘুরত, চোখ দুটি তার চোখ যেন নয় ছবিতে বিমূর্ত, সবাই তাকে বাসত ভালো সবার ছিল মিত্র, মুখ জুড়ে তার আঁকা ছিল স্বপ্নের মানচিত্র। সেই ছেলেটি ভেবেছিল, দিন যেভাবেই যাক না, একদিন ঠিক পেয়ে যাবে পাখির মতো পাখনা ।'",
      "tag": "CB 24",
      "sub_questions": [
        {
          "label": "ক",
          "question": "মধু কীভাবে মারা যায় ?",
          "explanation": "মধু আগুনে পুড়ে মারা যায়।"
        },
        {
          "label": "খ",
          "question": "‘এবার বড়ো যুদ্ধ করতে হবে'— কথাটির প্রাসঙ্গিকতা ব্যাখ্যা করো ।",
          "explanation": "'এবার বড়ো যুদ্ধ করতে হবে।' – মুক্তিবাহিনীর কমান্ডার শাহাবুদ্দিন বুধাকে মিলিটারি ক্যাম্প উড়িয়ে দেওয়ার দায়িত্ব প্রসঙ্গে আলোচ্য উক্তির অবতারণা করেছেন । বুধা রাজাকার কমান্ডার আহাদ মুন্সির বাড়ি পুড়িয়ে দিয়ে সাহসিকতার পরিচয় দেয়। তার এমন সাহসী ভূমিকায় মুক্তিযোদ্ধা শাহাবুদ্দিন, আলি, মিঠুরা তাকে নিয়ে আশাবাদী হয়ে ওঠে। শাহাবুদ্দিন রাজাকারের বাড়ি পোড়ানোকেও যুদ্ধ হিসেবে উল্লেখ করেন। সেইসাথে আরও একটি বড়ো যুদ্ধ করার কথা বলে মিলিটারি ক্যাম্প উড়িয়ে দেওয়ার পরিকল্পনার বিষয়ে তাকে প্রস্তুত থাকতে বলেন ।"
        },
        {
          "label": "গ",
          "question": "অংশ-১ এ ‘কাকতাড়ুয়া' উপন্যাসের যে দিকটি প্রতিফলিত হয়েছে তা ব্যাখ্যা করো।",
          "explanation": "অংশ-১-এ 'কাকতাড়ুয়া' উপন্যাসে বিধৃত পাকিস্তানি হানাদারদের নির্মম বর্বরতার দিকটি প্রতিফলিত হয়েছে। মুক্তিযুদ্ধকালীন পাকিস্তানি হানাদারদের নির্মমতার রূপ 'কাকতাড়ুয়া’ উপন্যাসে দেখতে পাওয়া যায়। ১৯৭১ সালে পাকিস্তানি হানাদাররা নির্বিচারে মানুষ হত্যা করে। বাড়িঘর জ্বালিয়ে দেয়। অত্যাচারে জর্জরিত বাঙালিরা জীবন বাজি রেখে স্বাধীনতাযুদ্ধে ঝাঁপিয়ে পড়ে। অংশ (i)-এ হানাদারদের বর্বরতার চিত্র ফুটে উঠেছে। নিরীহ মানুষের উপর ইয়াহিয়া হানাদার বাহিনীকে লেলিয়ে দিয়েছে। এরা প্রতিদিন মানুষ হত্যার ঘৃণ্য নজির স্থাপন করে। তাদের অহরহ নৃশংসতা প্রাণ কেড়ে নেয় নিরস্ত্র, নিরীহ বাঙালিদের। বৃদ্ধ, নারী, পুরুষ, শিশু কেউই তাদের নির্যাতন থেকে রক্ষা পায় না। পাকিস্তানি হানাদারদের এমন নিকৃষ্ট নরহত্যা দেখে তৈমুর লং, নাদির শাহও লজ্জা পায়। ‘কাকতাড়ুয়া' উপন্যাসেও এ বর্বরতার চিত্র ফুটে উঠেছে। সেখানে পাকিস্তানি মিলিটারিরা গ্রাম উজাড় করে, ঘরবাড়ি পুড়িয়ে, নির্বিচারে মানুষ হত্যা করে। ‘কাকতাড়ুয়া' উপন্যাসের পাকিস্তানিদের বর্বরতার এ দিকটিই প্রতিফলিত হয়েছে অংশ-১-এ।"
        },
        {
          "label": "ঘ",
          "question": "‘অংশ-২ এ যেন বুধা চরিত্রের সার্থক রূপায়ণ ঘটেছে।'— মন্তব্যটির যৌক্তিকতা বিচার করো ।",
          "explanation": "'অংশ-২-এ যেন বুধা চরিত্রের সার্থক রূপায়ণ ঘটেছে।'— মন্তব্যটি যথার্থ । সেলিনা হোসেন রচিত 'কাকতাড়ুয়া' উপন্যাসের কেন্দ্রীয় চরিত্র বুধা। কলেরার ছোবলে একরাতে গোটা পরিবারকে হারায়। কিছুদিন দাদির আশ্রয়ে থাকলে কয়েকদিন পর দাদি তাকে নিজের পথ নিজে দেখে নিতে বলে । তারপর গোটা গ্রামই যেন হয়ে ওঠে তার বাসস্থান । যখন যেখানে যা পায় তাই খায় সে। গ্রামের সবাই তাকে খুব ভালোবাসে, সে হয়ে ওঠে গ্রামের সকলের প্রিয় পাত্র। মুক্তিযুদ্ধের সময় দেশের দুরবস্থা দেখে দেশ স্বাধীন করার তীব্র বাসনা জাগে তার মনে । অংশ-২-এ বর্ণিত পাগল ছেলেটি পাড়ায় পাড়ায় ঘুরে বেড়াত। ছবির মতো বিমূর্ত ছিল তার চোখ দুটি। সবাই তাকে ভালোবাসত সকলেই ছিল তার পরম বন্ধু। কিন্তু তার বুকে আঁকা ছিল এক স্বপ্নের মানচিত্ৰ। তার আশা ছিল একদিন না একদিন স্বাধীনতার কল্যাণে সেও ডানা মেলা পাখির মতো স্বাধীনভাবে চলতে পারবে । ‘কাকতাড়ুয়া' উপন্যাসের বুধা এবং অংশ-২-এর ছেলেটি দুজনই জাগতিক সম্পর্ক থেকে মুক্ত। তাদের কারোরই কোনো পিছুটান নেই। দুজনেরই বিচরণ বাধাহীন। প্রতিকূলতার সাথে সামান্য বয়স থেকেই সংগ্রাম করে স্বাধীনভাবে বেড়ে উঠেছে তারা। তাদের দুজনের মধ্যেই ছিল স্বাধীনতার আকাঙ্ক্ষা। তাই বলা যায়, অংশ-২-এর ছেলেটির মধ্যে যেন বুধা চরিত্রের সার্থক রূপায়ণ ঘটেছে।"
        }
      ]
    },
    {
      "number": "9",
      "uddipok": "মেঘনা নদীতে ট্রলার ডুবে মারা যায় আসিফের মা-বাবা। ঘটনাক্রমে বাড়িতে থাকায় বেঁচে যায় আসিফ ও তার ছোটো ভাই আবির। অসহায় আসিফ ছোটো ভাইয়ের মুখের দিকে তাকিয়ে মোটর গ্যারেজে কাজ নেয়। ঘটনা শুনে গ্যারেজের মালিকের স্ত্রী তাদেরকে বাড়িতে ডেকে নেয়। তাদের আর গ্যারেজ়ে কাজ করতে হয়নি। মালিক ও তাঁর স্ত্রীর স্নেহাদরে তারা দুজনেই এখন লেখাপড়া শিখছে ।",
      "tag": "CB 24",
      "sub_questions": [
        {
          "label": "ক",
          "question": "বুধা কোথায় বসে ৭ই মার্চের ভাষণ শুনেছিল?",
          "explanation": "বুধা কানু দয়ালের বাড়িতে বসে ৭ই মার্চের ভাষণ শুনেছিল।"
        },
        {
          "label": "খ",
          "question": "‘এবার মৃত্যুর উৎপাত শুরু করেছে ভিন্ন রকমের মানুষ।'— বুঝিয়ে লেখো ।",
          "explanation": "‘এবার মৃত্যুর উৎপাত শুরু করেছে ভিন্ন রকমের মানুষ।' – কথাটি দ্বারা ১৯৭১ সালের মুক্তিযুদ্ধের সময় পাকিস্তানি হানাদার বাহিনীর নির্মমতাকে তুলে ধরা হয়েছে। ‘কাকতাড়ুয়া' উপন্যাসে মুক্তিযুদ্ধের সময় পাকিস্তানি হানাদার বাহিনীর নৃশংসতা ও বর্বরতার চিত্র ফুটে উঠেছে। জলপাই রঙের ট্যাঙ্ক নিয়ে তারা গ্রামে প্রবেশ করে এবং মানুষের ঘরবাড়ি জ্বালিয়ে পুড়িয়ে ছারখার করে দেয়। নির্বিচারে গুলি করে হত্যা করে নিরীহ গ্রামবাসীদের। আলোচ্য উক্তিতে পাকিস্তানি মিলিটারির সেই উৎপাতের কথাই বলা হয়েছে ।"
        },
        {
          "label": "গ",
          "question": "উদ্দীপকের ট্রলার ডুবি ঘটনাটি ‘কাকতাড়ুয়া' উপন্যাসের যে ঘটনার সাথে সংগতিপূর্ণ তা ব্যাখ্যা করো।",
          "explanation": "উদ্দীপকের ট্রলার ডুবির ঘটনাটি 'কাকতাড়ুয়া' উপন্যাসের বুধার মহামারি কলেরায় স্বজন হারানোর ঘটনার সাথে সংগতিপূর্ণ । “কাকতাড়ুয়া' উপন্যাসের বুধা মহামারি কলেরার প্রকোপে এক রাতের ব্যবধানে চোখের সামনে মৃত্যুর কোলে ঢলে পড়তে দেখে মা-বাবা, ভাই-বোনকে। এক রাতের ব্যবধানে সে হয়ে পড়ে এতিম, নিঃস্ব ও অসহায়। কিছুদিনের জন্য চাচার বাড়িতে আশ্রয় পেলেও সে আশ্রয় তার জন্য স্থায়ী হয় না । উদ্দীপকের আসিফের বাবা-মা ট্রলার ডুবিতে মারা যায়। ঘটনাক্রমে সে এবং তার ছোটো ভাই আবির সেদিন বাড়িতে ছিল। ফলে তারা বেঁচে গেলেও বাবা-মা হারিয়ে নিঃস্ব হয়ে পড়ে। এ ঘটনাটি 'কাকতাড়ুয়া' উপন্যাসের বুধার বাবা-মা মারা যাওয়ার ঘটনার সাথে সাদৃশ্যপূর্ণ। এক রাতে কলেরার আক্রমণে তার চোখের সামনে মারা যায় বাবা-মা, ছোটো ভাই ও বোন। মহামারি কলেরা তাঁর জীবনকে ছিন্নভিন্ন করে দেয়। চাচির বাসায় সাময়িক আশ্রয় হলেও শেষ পর্যন্ত তাকে ছন্নছাড়া জীবন বেছে নিতে হয়। বুধার মহামারি কলেরার আক্রমণে স্বজন হারিয়ে নিঃস্ব হওয়ার এ ঘটনাটি আসিফের বাবা-মায়ের ট্রলারডুবিতে মারা যাওয়ার ঘটনার সাথে সামঞ্জস্যপূর্ণ।"
        },
        {
          "label": "ঘ",
          "question": "“কাকতাড়ুয়া’ উপন্যাসের বুধার চাচি যদি উদ্দীপকের গ্যারেজের মালিক ও তার স্ত্রীর মতো হতো তাহলে বুধাকে এতটা অসহায় জীবনযাপন করতে হতো না।” – মন্তব্যটি মূল্যায়ন করো।",
          "explanation": "‘কাকতাড়ুয়া' উপন্যাসের বুধার চাচি যদি উদ্দীপকের গ্যারেজের মালিক ও তার স্ত্রীর মতো সহানুভূতিশীল ও দরদি হতো তাহলে বুধাকে এতটা অসহায় জীবনযাপন করতে হতো না । 'কাকতাড়ুয়া' উপন্যাসের বুধার চাচি বুধাকে পরিবারের বোঝা মনে করে। বাবামা হারানো বুধা অসহায় হয়ে পড়লে চাচার বাসায় সাময়িক আশ্রয় পায়। কিন্তু টানাটানির সংসারে বুধাকে খাওয়ানো পরানোকে চাচি অতিরিক্ত চাপ মনে করে । তাই তাকে কাজ করে আয় করার কথা বলে । চাচির এমন মনোভাবে বুধা সেখান থেকে চলে যেতে বাধ্য হয় এবং উদ্‌বাস্তুর জীবন বেছে নেয়। উদ্দীপকের গ্যারেজ মালিক ও তাঁর স্ত্রী উন্নত মানসিকতাসম্পন্ন। ট্রলারডুবিতে বাবা-মা হারানো আসিফ ও আবিরের অসহায় অবস্থায় তাঁরা পাশে দাঁড়ায়। গ্যারেজে কাজ করানো বাদ দিয়ে তাদেরকে বাসায় নিয়ে যায় এবং লেখাপড়ার বন্দোবস্ত করে। তারা দুই ভাই গ্যারেজ মালিক ও তাঁর স্ত্রীর স্নেহাদরে ভালোভাবে লেখাপড়া করার সুযোগ পায় । ‘কাকতাড়ুয়া' উপন্যাসের বুধার চাচি স্বজন হারানো বুধার প্রতি মানবিক আচরণ করতে পারেনি। তিনি কেবল সংসারের আয়-রোজগারের বিষয়টিকে গুরুত্ব দিয়ে বুধাকে রোজগার করার কথা বলেছেন। অথচ সব হারিয়ে নিঃস্ব হওয়া ছেলেটির অভিভাবকত্ব কতটা প্রয়োজন ছিল তা তিনি অনুভব করতে পারেননি। তিনি যদি উদ্দীপকের গ্যারেজ মালিক ও তাঁর স্ত্রীর মতো আদর, স্নেহ ও ভালোবাসার সাথে বুধাকে প্রতিপালন করতেন তাহলে বুধার জীবনে এমন কঠিন পরিস্থিতির সৃষ্টি হতো না। আসিফ ও আবিরের মতো স্নেহাদর পেলে বুধাও একটি সুন্দর নিরাপদ জীবনযাপন করতে পারত ।"
        }
      ]
    },
    {
      "number": "10",
      "uddipok": "এলাকার মানুষের আস্থার প্রতীক শহর আলি কবিরাজ। রোগ-শোক, দুঃখ-দুর্দশায় সবাই ছোটে তার শিকড়-বাকড়, তাবিজ-কবচ ও পানি পড়ার জন্য। তিনিও কাউকে ফিরান না। হাদিয়া হিসেবে সবাই যা দেয় তাতে স্বচ্ছলভাবে চলে তার পরিবার। কিন্তু এ কাজ পছন্দ করে না তার বিশ্ববিদ্যালয় পড়ুয়া ছেলে মোবারক। সে মনে করে এগুলোর কোনো বৈজ্ঞানিক ভিত্তি নেই। তাহলে সারা পৃথিবীর চিকিৎসা বিজ্ঞান এগুলোকে স্বীকৃতি দিত। তাই সে বাবাকে এসব কাজ ছেড়ে দিতে বলে ।",
      "tag": "CB 24",
      "sub_questions": [
        {
          "label": "ক",
          "question": "তাহেরার মতে পীর সাহেব কোনো ধরনের লোক?",
          "explanation": "তাহেরার মতে পীরসাহেব বুদ্ধিমান লোক।"
        },
        {
          "label": "খ",
          "question": "‘আসলে বেড়ালের ভাব'— বুঝিয়ে লেখো ।",
          "explanation": "যে পরিস্থিতিতে পীরসাহেবের রাগান্বিত হওয়া অবশ্যম্ভাবী, সে পরিস্থিতিতে তার স্থিরতা দেখেই হাশেম আলি বহিপীরকে নিয়ে উক্তিটি করেছে। নববিবাহিত পলাতক স্ত্রী তাহেরাকে খোঁজার জন্যই রাতে নৌকা নিয়ে বের হয়েছিলেন পীরসাহেব। স্ত্রী তাহেরাকে তিনি খুঁজেও পান। খুঁজে পাওয়ার পরও শান্ত, স্থিরতার খোলস ছাড়েননি পীরসাহেব। উত্তেজিত হলেই সব বিগড়ে যেতে পারে তাই। তাই তো ইঁদুরকে থাবার নিচে পেলে বিড়ালের যে ভাব, সেই ভাব ধারণ করে পীরসাহেব।"
        },
        {
          "label": "গ",
          "question": "উদ্দীপকের শহর আলি কবিরাজ 'বহিপীর' নাটকের যে চরিত্রের প্রতিনিধিত্ব করে তা ব্যাখ্যা করো ।",
          "explanation": "উদ্দীপকের শহর আলি কবিরাজ ‘বহিপীর' নাটকের বহিপীর চরিত্রের প্রতিনিধিত্ব করে। ‘বহিপীর' নাটকটি রচিত হয়েছে একজন পীরকে কেন্দ্র করে। এই পীর সারা বছর বিভিন্ন জেলায় তার অনুসারীদের বাড়িতে বাড়িতে ঘুরে বেড়ান। কুসংস্কার ও ধর্মীয় বিশ্বাসকে পুঁজি করে তিনি নিজের স্বার্থ চরিতার্থ করেন। মুরিদরা সর্বস্ব দিয়ে তার সেবাযত্ন করে। পীরের প্রতি আনুগত্য প্রকাশ ও কল্যাণের আশায় তাহেরার বাবা-মা তাহেরাকে অসম বয়সি পীরের সাথে বিয়ে দেয়। বহিপীর মুরিদের নিকট থেকে অর্থসম্পদ সংগ্রহ করে বিত্তশালী হয়ে ওঠে । উদ্দীপকের, শহর আলি পেশায় একজন কবিরাজ। এলাকার মানুষের চিকিৎসা ব্যবস্থা করে ওপর নির্ভর করে । তার শিকড়-বাকড়, তাবিজ-কবচ ও পানিপড়া দিয়েই সে মানুষের চিকিৎসা করে। সে জানে তার চিকিৎসা পদ্ধতির কোনো বৈজ্ঞানিক ভিত্তি নেই। তবুও নিজের স্বার্থে এভাবে এলাকার সহজ-সরল ও অশিক্ষিত লোকদের তিনি বোকা বানায় এবং অর্থবিত্তের মালিক হয়। লোকজনের অজ্ঞতার সুযোগ নিয়ে এভাবে নিজের স্বার্থসিদ্ধি করার প্রবণতা ‘বহিপীর' নাটকের পীরসাহেবের মধ্যে বিদ্যমান । 'তাই বলা যায়, শহর আলি কবিরাজ বহিপীর চরিত্রের প্রতিনিধিত্ব করে।"
        },
        {
          "label": "ঘ",
          "question": "“প্রেক্ষাপট ভিন্ন হলেও উদ্দীপকের মোবারক ও ‘বহিপীর' নাটকের হাশেম সমচেতনায় বিশ্বাসী।”— মন্তব্যটির যথার্থতা বিচার করো ।",
          "explanation": "উদ্দীপকের মোবারক এবং 'বহিপীর' নাটকের হাশেম আলি চরিত্রের মধ্যে কিছু সাদৃশ্য রয়েছে, যার ভিত্তিতে মন্তব্যটির যথার্থতা বিচার করা যায়। মোবারক, যিনি শহর আলি কবিরাজের ছেলে, তার দৃষ্টিভঙ্গি বিজ্ঞানসম্মত এবং আধুনিক চিন্তা-ভাবনার প্রতি প্রতিশ্রুতিবদ্ধ। তিনি বিশ্বাস করেন যে, তার বাবার চিকিৎসা পদ্ধতিতে কোন বৈজ্ঞানিক ভিত্তি নেই এবং তাই তিনি তার বাবাকে এসব কাজ থেকে বিরত থাকতে বলেন। মোবারক আধুনিক চিকিৎসাবিজ্ঞানে বিশ্বাসী এবং সে এই প্রথাগত চিন্তাধারাকে পরিবর্তন করতে চায়। অন্যদিকে, 'বহিপীর' নাটকের হাশেম আলি চরিত্রও ধর্মীয় আচার-অনুষ্ঠান এবং পীর-ফকিরের প্রভাবের বিরুদ্ধে দাঁড়িয়ে, বিজ্ঞান এবং যুক্তির ভিত্তিতে সমাজের উন্নতি ও অগ্রগতির পক্ষে থাকে। হাশেম আলি বিশ্বাস করেন যে, ভণ্ডপীরের বা ধর্মীয় আচার-অনুষ্ঠানের কোনো ভিত্তি নেই এবং এর পরিবর্তে যুক্তি ও বৈজ্ঞানিক চিন্তা প্রয়োজন। দুজনের মধ্যে সাদৃশ্য হলো যে, তারা সমাজের পুরানো এবং অজ্ঞানতাপূর্ণ বিশ্বাস ও কুসংস্কারের বিরুদ্ধে অবস্থান নেয়। মোবারক যেমন তার বাবার কাজের বৈজ্ঞানিক ভিত্তি নিয়ে প্রশ্ন তোলে, ঠিক তেমনি হাশেম আলি ভণ্ডপীরের কাজের বৈধতা ও তার প্রভাবের বিরুদ্ধে দাঁড়িয়ে সমাজে পরিবর্তন আনার চেষ্টা করে। অতএব, উদ্দীপকের মোবারক এবং 'বহিপীর' নাটকের হাশেম আলি চরিত্রের মধ্যে সমজাতীয় চিন্তা-ভাবনা রয়েছে, কারণ তারা উভয়ই সমাজের পুরানো কুসংস্কার, ভণ্ডপীর এবং অবৈজ্ঞানিক বিশ্বাসের বিরুদ্ধে প্রতিরোধ গড়ে তোলে। তাই মন্তব্যটির যথার্থতা সঙ্গত।"
        }
      ]
    },
    {
      "number": "11",
      "uddipok": "রাজিয়া দশম শ্রেণির মেধাবী শিক্ষার্থী। ডাক্তার হওয়ার স্বপ্ন তার। পরিবার তেমন সচ্ছল ছিল না। হঠাৎ তার বাবা প্রবাসী মাঝবয়সি বিপত্মীক এক লোকের সাথে তার বিয়ে ঠিক করে। রাজিয়া তার বাবাকে বোঝানোর চেষ্টা করেও ব্যর্থ হয়। পরে বান্ধবীদের সাথে পরামর্শ করে। বিয়ের দিন বান্ধবীরা পুলিশ নিয়ে উপস্থিত হয়ে বাল্যবিবাহের হাত থেকে তাকে রক্ষা করে। রাজিয়া এখন তার স্বপ্ন পূরণে উদ্যমী।",
      "tag": "CB 24",
      "sub_questions": [
        {
          "label": "ক",
          "question": "বাইরের ঘরে মোড়ার উপর স্বপ্নাবিষ্টের মতো বসেছিল কে?",
          "explanation": "বাইরের ঘরে মোড়ার উপর স্বপ্নাবিষ্টের মতো হাতেম আলি বসেছিল ।"
        },
        {
          "label": "খ",
          "question": "‘আমি অবাক হচ্ছি তোমার আকৃতজ্ঞতা দেখে'- এ অকৃতজ্ঞতার কারণ ব্যাখ্যা করো ।",
          "explanation": "তাহেরা হাশেমের মতকে সরাসরি সমর্থন না করায় হাসেম বলে ‘আমি অবাক হচ্ছি তোমার আকৃতজ্ঞতা দেখে'।"
        },
        {
          "label": "গ",
          "question": "উদ্দীপকের রাজিয়ার বাবা যে দিক থেকে 'বহিপীর' নাটকের তাহেরার বাবা-মায়ের প্রতিনিধিত্ব করে তা ব্যাখ্যা করো ।",
          "explanation": "অসম বয়সি ব্যক্তির সাথে কন্যার বিয়ে দেওয়ার বাসনার দিক থেকে উদ্দীপকের রাজিয়ার বাবা ‘বহিপীর’, নাটকের তাহেরার বাবা-মায়ের প্রতিনিধিত্ব করে । ‘বহিপীর' নাটকের কাহিনি গড়ে উঠেছে তৎকালীন সমাজে বিদ্যমান পীরপ্রথাকে কেন্দ্র করে। সে সময়ে বাংলাদেশের প্রত্যন্ত অঞ্চলে জেঁকে বসা পীরপ্রথা, কুসংস্কার ও অন্ধবিশ্বাসের চিত্র ফুটে উঠেছে এই নাটকে এই নাটকে আমরা দেখতে পাই পীরসাহেবকে সমাজের ধনী-গরিব সবাই অসম্ভব ভয় পায় ও মান্য করে। গ্রামের সাধারণ মানুষ পীরকে পেলে হিতাহিত জ্ঞান হারিয়ে ফেলে। তার সেবা-শুশ্রূষা করার জন্য পাগল হয়ে যায়। ধনসম্পদ থেকে শুরু করে নিজ কন্যাকে পর্যন্ত তারা পীরের হাতে সমর্পণ করে। পীরের প্রতি এই অন্ধভক্তিরই বলি হতে হয় তাহেরাকে। তার মতামতকে গ্রাহ্য না করেই তাকে বহিপীরের সঙ্গে বিয়ে দেয় তার বাবা ও সৎ-মা । উদ্দীপকে রাজিয়া দশম শ্রেণির একজন মেধাবী ছাত্রী। ডাক্তার হওয়ার স্বপ্ন তার। পরিবার অসচ্ছল হওয়ায় হঠাৎ তার বাবা প্রবাসী মাঝবয়সি বিপত্মীক এক লোকের সাথে তার বিয়ে ঠিক করে। রাজিয়া তার বাবাকে বোঝানোর চেষ্টা করেও ব্যর্থ হয়। অন্যদিকে 'বহিপীর' নাটকের তাহেরাকেও তার মতামত উপেক্ষা করে অসম বয়সি পীরের সাথে বিয়ে দেওয়া হয়। এখানে রাজিয়ার বাবা আর 'বহিপীর' নাটকের তাহেরার বাবার মানসিকতা ও কর্মকাণ্ড একই ধারায় প্রবাহিত। তাই বলা যায়, অসম বয়সি ব্যক্তির সাথে বিয়ে দিতে চাওয়ার দিক থেকে উদ্দীপকের রাজিয়ার বাবা ‘বহিপীর’ নাটকের তাহেরার বাবা-মায়ের প্রতিনিধিত্ব করে।"
        },
        {
          "label": "ঘ",
          "question": "“উদ্দীপকের রাজিয়া ও ‘বহিপীর' নাটকের তাহেরা মানসিকতার দিক থেকে এক ও অভিন্ন।” মন্তব্যটি বিশ্লেষণ করো ।",
          "explanation": "উদ্দীপকের রাজিয়া এবং 'বহিপীর' নাটকের তাহেরা চরিত্রের মধ্যে বেশ কিছু সাদৃশ্য রয়েছে, যা তাদের মানসিকতার মধ্যে একটি শক্তিশালী সম্পর্ক সৃষ্টি করে। প্রথমত, উভয় চরিত্রই সামাজিক বাধা, কুসংস্কার এবং পরিবারের সিদ্ধান্তের বিরুদ্ধে সংগ্রাম করে তাদের স্বপ্ন ও ভবিষ্যতের জন্য লড়াই করছে। রাজিয়া, যেমন তার স্বপ্নের পথে এগিয়ে যেতে চায়, কিন্তু পরিবার তাকে বাল্যবিবাহের জন্য চাপ দেয়। সে এই সিদ্ধান্তের বিরুদ্ধে সংগ্রাম করে এবং শেষ পর্যন্ত বান্ধবীদের সহায়তায় সে বাল্যবিবাহের হাত থেকে রক্ষা পায়। তার মনোভাব স্পষ্ট — সে নিজের ভবিষ্যত, শিক্ষাগত উন্নতি এবং স্বপ্ন পূরণের জন্য উদ্যমী। তার মধ্যে সাহসিকতা ও একাগ্রতা রয়েছে, যা তাকে তার স্বপ্ন পূরণে সাহায্য করে। অন্যদিকে, 'বহিপীর' নাটকের তাহেরা চরিত্রও সামাজিক অনুশাসন ও বাধা-বিপত্তির বিরুদ্ধে লড়াই করে। তাহেরার পরিবার তাকে বিয়ের জন্য চাপ দেয়, কিন্তু সে এতে রাজি হয় না। তাহেরা তার শিক্ষা এবং সমাজে তার স্থান তৈরি করতে চায়, যেখানে তার ভবিষ্যত নির্ভর করবে তার নিজের সক্ষমতা এবং যোগ্যতার ওপর। তাহেরা তার আত্মবিশ্বাস ও দৃঢ় মানসিকতার মাধ্যমে প্রতিবন্ধকতাগুলো কাটিয়ে উঠে নিজের লক্ষ্যে পৌঁছাতে চায়। তাহেরা এবং রাজিয়ার মধ্যে একটি মূল সাদৃশ্য হলো তাদের মানসিকতা — উভয়েই নিজেদের স্বপ্ন পূরণের জন্য একাগ্র, দৃঢ় এবং আত্মবিশ্বাসী। তারা সামাজিক কুসংস্কার, প্রথা এবং পরিবারের সিদ্ধান্তের বিরুদ্ধে দাঁড়িয়ে, নিজের জীবন ও ভবিষ্যত পরিচালনার অধিকার চায়। অতএব, \"উদ্দীপকের রাজিয়া ও ‘বহিপীর' নাটকের তাহেরা মানসিকতার দিক থেকে এক ও অভিন্ন\" এই মন্তব্যটি যথার্থ। উভয় চরিত্রই আধুনিক চিন্তা-ভাবনা, স্বাধীনতা এবং স্বপ্ন পূরণের পথে সংগ্রাম করে, যা তাদের মানসিকতার মিল নির্দেশ করে।"
        }
      ]
    }
  ]
}