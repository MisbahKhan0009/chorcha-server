{
  "title": "রাজশাহী বোর্ড ২০২০",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "মেঘনার তীরবর্তী গ্রামে বেড়ে ওঠা দুরন্ত কিশোর জুনায়েদ দশম শ্রেণির ছাত্র। ক্লাসে সবচেয়ে প্রাণবন্ত ও অসম সাহসী এ কিশোর। সবকিছুতে তার স্বতঃস্ফূর্ত অংশগ্রহণ। খেলাধুলা, বন্ধুদের সাথে দুষ্টুমি কোনো কিছুতে সে পিছিয়ে নেই। হঠাৎ একদিন সড়ক দুর্ঘটনায় সে তার একটি পা হারায়। এতে সে মানসিকভাবে পুরোপুরি ভেঙে পড়ে। পড়ালেখায় মন দিতে পারছে না। তার সর্বদা মনে হতে লাগল এখন আর পড়ালেখা করে কী লাভ হবে? কিন্তু তার সহপাঠীরা তাকে উৎসাহ ও সাহস দিয়ে আবার প্রাণচঞ্চল করে তোলে। সে এসএসসি পরীক্ষায় জিপিএ-৫ পেয়ে কৃতিত্বের সাথে উত্তীর্ণ হয়। সকলে তার সফলতায় খুশি হয়।",
      "tag": "RB 20",
      "sub_questions": [
        {
          "label": "ক",
          "question": "সুভা কার কাছে মুক্তির আনন্দ পায়?",
          "explanation": "সুভা বিপুল নির্বাক প্রকৃতির কাছে মুক্তির আনন্দ পায়।"
        },
        {
          "label": "খ",
          "question": "মা সুভাষিণীকে নিজের ত্রুটি স্বরূপ দেখতেন কেন?",
          "explanation": "সুভা বাষ্প্রতিবন্ধী বলে মা সুভাষিণীকে নিজের ত্রুটিস্বরূপ দেখতেন। মায়েরা পুত্র অপেক্ষা কন্যাকে নিজের অংশরূপে দেখেন। তাই কন্যার কোনো অপূর্ণতা দেখলে সেটাকে বিশেষরূপে নিজের কলঙ্ক বলে মনে করেন তারা। 'সুভা' গল্পের সুভার মা-ও প্রতিবন্ধী কন্যাকে নিজের গর্ভের কলঙ্ক হিসেবে জ্ঞান করেন। তাই সুভা যেন তার মায়ের ত্রুটিরই স্বাক্ষর।"
        },
        {
          "label": "গ",
          "question": "উদ্দীপকের জুনায়েদের মানসিকভাবে ভেঙে পড়ার দিকটি 'সুভা' গল্পের সুভার সঙ্গে কীভাবে সাদৃশ্যপূর্ণ? ব্যাখ্যা করো।",
          "explanation": "উদ্দীপকের জুনায়েদের মানসিকভাবে ভেঙে পড়ার দিকটি 'সুভা' গল্পের সুভার নিজেকে গোপন করে রাখার চেষ্টার সঙ্গে সাদৃশ্যপূর্ণ। রবীন্দ্রনাথ ঠাকুরের 'সুভা' গল্পে সুভা বাষ্প্রতিবন্ধী কিশোরী। সবাই তাকে অবজ্ঞা করত, প্রকাশ্যেই তাকে নিয়ে দুশ্চিন্তা প্রকাশ করত। সমবয়সিদের কেউ তার সঙ্গে খেলতে চাইত না। ফলে সুভা মানসিকভাবে হীনম্মন্যতায় ভুগত। সে নিজের ত্রুটির কথা ভেবে সর্বদা নিজেকে অন্যদের কাছ থেকে গোপন রাখার চেষ্টা করত। উদ্দীপকের দুরন্ত কিশোর জুনায়েদ সড়ক দুর্ঘটনায় পা হারায়। এতে সে মানসিকভাবে ভেঙে পড়ে। নিজের পঙ্গুত্বের বিষয়টি সে মেনে নিতে পারে না। মানসিকভাবে বিপর্যস্ত থাকায় পড়ালেখায়ও মনোযোগ দিতে পারে না সে। প্রতিবন্ধিত্বের কারণে মানসিকভাবে বিপর্যস্ত হওয়ার দিক থেকে উদ্দীপকের জুনায়েদ 'সুভা' গল্পের সুভার সঙ্গেই সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের সহপাঠীদের মতো মানসিকতা থাকলে 'সুভা' গল্পের সুভার পরিবারকে বিড়ম্বনার শিকার হতে হতে না- মন্তব্যটির যথার্থতা বিশ্লেষণ করো।",
          "explanation": "উদ্দীপকের 'সহপাঠীদের মাঝে সহানুভূতিশীল মানসিকতার প্রকাশ ঘটলেও 'সুভা' গল্পে সুভার নিকটজনদের মাঝে তা না থাকায় প্রশ্নোক্ত মন্তব্যটি যথার্থ হয়ে উঠেছে। রবীন্দ্রনাথ ঠাকুর রচিত 'সুভা' গল্পে সুভার প্রতিবন্ধিত্বের বিষয়টি কেউ সহজে মেনে নিতে পারেনি। ফলে সুভার সামনেই স্বজনরা সুভার বিষয়ে দুশ্চিন্তা প্রকাশ করা শুরু করেছিল। এর প্রভাবে সুভার মা-ও সুভাকে নিজের গর্ভের কলঙ্ক মনে করতেন। এমনকি সুভার সঙ্গে সমবয়সিরা খেলাধুলাও করতে চাইত না। সকলের এরূপ মনোভাবের কারণে সুভাও নিজেকে গুটিয়ে নিয়েছিল। সমাজে সকলের সহানুভূতিহীনতার কারণে সুভাকে নিয়ে সুভার পরিবারকেও বিড়ম্বনায় পড়তে হয়েছিল। উদ্দীপকে আমরা দেখি, সড়ক দুর্ঘটনায় পা হারিয়ে জুনায়েদ মানসিকভাবে ভেঙে পড়লেও তার পাশে দাঁড়িয়েছিল সবাই। সহপাঠীদের উৎসাহ ও সাহস জুনায়েদকে নতুন করে প্রাণবন্ত করে তুলেছিল। ফলে নিজের ত্রুটির বিষয়টিকে জুনায়েদের আর দুর্বলতা মনে হয়নি। তাই সে আত্মপ্রত্যয়ী হয়ে উঠেছিল এবং এসএসসি পরীক্ষায় জিপিএ-৫ পেয়ে উত্তীর্ণ হতে পেরেছিল।। এর বিপরীতে আপনজনদের অসহযোগিতা সুভার বেদনাভরা জীবনকে আরও কঠিন করে তুলেছিল। উদ্দীপকের জুনায়েদের সহপাঠীরা সহানুভূতি নিয়ে তার পাশে দাঁড়ালেও 'সুভা' গল্পের সুভার ক্ষেত্রে তার ব্যতিক্রম দেখা যায়। সুভার প্রতিবন্ধকতার বিষয়টি সকলে মেনে না নিয়ে উলটো তার সমালোচনা করে। প্রতিবেশীদের হিংসাত্মক মনোভাবের কারণে তাকে সপরিবার নিজ জন্মস্থান ছেড়ে কলকাতায় চলে যাওয়ার বাস্তবতার মুখোমুখি হতে হয়। উদ্দীপকের জুনায়েদ সহপাঠীদের উৎসাহে সাফল্য লাভে সক্ষম। আলোচ্য গল্পের সুভাকে বিড়ম্বনায় পড়তে হয় সবার অসহযোগিতার কারণে। নিকটজন ও প্রতিবেশীদের সহানুভূতি ও সহযোগিতা পেলে সুভার জীবন এতটা কষ্টের হতো না'। হীনম্মন্যতায় না ভুগে আত্মমর্যাদাপূর্ণ জীবন উপভোগ করতে পারত সে। তাই বলা যায়, \"উদ্দীপকের সহপাঠীদের মতো মানসিকতা থাকলে 'সুভা' গল্পের সুভার পরিবারকে বিড়ম্বনার শিকার হতে হতো না।\"- প্রশ্নোক্ত এই মন্তব্যটি যথার্থ।"
        }
      ]
    },
    {
      "number": "2",
      "uddipok": "রাজন পাঠ্যবইয়ের পাশাপাশি বিভিন্ন গল্পের বই পড়তে ভালোবাসে। স্কুলে অবসর সময়ে বন্ধুদের সাথে খেলাধুলা না করে সে লাইব্রেরিতে বসে বই পড়ে। এ নিয়ে রাজনের বন্ধুরা প্রায়ই তাকে বিদ্যার জাহাজ বলে কটাক্ষ করে। তার বন্ধুদের মতে ভালো ফলাফল করে জীবনে প্রতিষ্ঠিত হতে হলে পাঠ্যবইয়ের কোনো বিকল্প নেই।",
      "tag": "RB 20",
      "sub_questions": [
        {
          "label": "ক",
          "question": "সাহিত্যচর্চার আনন্দ থেকে বঞ্চিত হওয়ার অর্থ কী?",
          "explanation": "'বই পড়া' প্রবন্ধের লেখক প্রমথ চৌধুরীর মতে সাহিত্যচর্চার আনন্দ থেকে বঞ্চিত হওয়ার অর্থ হলো, জাতির জীবনীশক্তির হ্রাস করা।"
        },
        {
          "label": "খ",
          "question": "আমরা জাত হিসেবে শৌখিন নই কেন? বুঝিয়ে লেখো।",
          "explanation": "মৌলিক চাহিদা মেটাতে ব্যস্ত বাঙালিরা তাদের শখের বিষয়ে মনোযোগ দিতে ব্যর্থ হওয়ায় আমরা জাত হিসেবে শৌখিন নই। দুঃখ-দারিদ্র্যের দেশে বাঙালিরা স্বাভাবিকভাবে জীবনধারণ করতেই হিমশিম খাচ্ছে। ফলে তারা হয়ে উঠেছে উদরসর্বস্ব ও নীরস প্রকৃতির। শখ বা শৌখিনতা নিয়ে ভাবার সুযোগ হয়ে ওঠে না তাদের। আর এজন্যই আমরা জাত হিসেবে শৌখিন নই।"
        },
        {
          "label": "গ",
          "question": "উদ্দীপকে রাজনের বন্ধুদের মনোভাবে 'বই পড়া' প্রবন্ধের সাদৃশ্যগত দিকটি ব্যাখ্যা করো।",
          "explanation": "জাউদ্দীপকের রাজনের বন্ধুদের মনোভাবে 'বই পড়া' প্রবন্ধে বর্ণিত প্রচলিত শিক্ষাপদ্ধতি ও সেটিকে ঘিরে মানুষের চিন্তা-চেতনার দিকটির সাদৃশ্য রয়েছে। 'বই পড়া' প্রবন্ধে দেখি, আমাদের দেশের প্রচলিত শিক্ষাপদ্ধতি আমাদের চিন্তা-চেতনা এমন দিকে নিয়ে গিয়েছে যে পাঠ্যপুস্তক ব্যতীত অন্য বই পড়ায় আমরা কোনো সার্থকতা খুঁজে পাই না। লেখকের মতে, আমরা সাহিত্যের রস উপভোগ করতে প্রস্তুত নই, কিন্তু শিক্ষার ফল লাভে উদ্‌দ্বাহু। পাঠ্যপুস্তক ব্যতীত অন্য বই উদরপূর্তির কাজে লাগে না বলে আমরা শখ করে বই পড়তে চাই না। কেউ শখ করে বই পড়লে তাকে আমরা নিষ্কর্মার দলে ফেলে দিই। উদ্দীপকের রাজনের বন্ধুরা পাঠ্যবইয়ের বাইরে অন্য কোনো বই পড়াকে সমর্থন করে না। তাদের মতে, জীবনে প্রতিষ্ঠিত হতে গেলে পাঠ্যবই পড়াই যথেষ্ট। এজন্য তারা রাজনের লাইব্রেরিতে গিয়ে বই পড়াকে হাস্যকর মনে করেছে। তাকে বিদ্যার জাহাজ বলে কটাক্ষ করেছে। রাজনের বন্ধুদের এরূপ চিন্তা-চেতনা আমাদের প্রচলিত শিক্ষাপদ্ধতিরই প্রতিফল। আর 'বই পড়া' প্রবন্ধে এ বিষয়টিরই আলোকপাত করা হয়েছে। এ প্রেক্ষিতে তাই উদ্দীপকের রাজনের বন্ধুদের মনোভাব এবং আলোচ্য প্রবন্ধটি সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের রাজন যেন 'বই পড়া' প্রবন্ধের লেখকের প্রত্যাশিত ব্যক্তি- মূল্যায়ন করো।",
          "explanation": "'বই পড়া' প্রবন্ধে লেখক সাহিত্যচর্চায় আগ্রহী মানুষের প্রত্যাশা করেছেন, যা উদ্দীপকের রাজনের মাঝে প্রত্যক্ষ হওয়ায় প্রশ্নোক্ত মন্তব্যটি যথার্থ। আলোচ্য প্রবন্ধে লেখক প্রমথ চৌধুরী বই পড়াকে মানুষের জীবনের সর্বশ্রেষ্ঠ শখ হিসেবে অভিহিত করেছেন। কেননা, বই পড়ার মাধ্যমেই আমরা যথার্থ শিক্ষিত হয়ে উঠতে পারি। নিজের পছন্দ অনুযায়ী সাহিত্যচর্চার মাধ্যমে সুশিক্ষিত মানুষ হওয়ার পথ সুগম হয়। লেখক প্রত্যাশা করেন আমরা বই পড়ার প্রতি আগ্রহী হয়ে প্রকৃত মানুষ হয়ে গড়ে উঠব। এতে আমাদের প্রগতিশীল জগতের সঙ্গে তাল মিলিয়ে চলা সহজ হবে। উদ্দীপকের রাজন পাঠ্যবইয়ের বাইরেও বিভিন্ন গল্পের বই পড়তে ভালোবাসে। এজন্য সে অবসরে লাইব্রেরিতে গিয়ে বই পড়ে। অবসরে তার বন্ধুরা খেলাধুলা করলেও সে বই পড়ার মাঝেই আনন্দ খুঁজে পায়। তার এরূপ মনোভাবের কারণে বন্ধুদের কাছে কটু কথাও শুনতে হয় তাকে। তবুও সে বই পড়ার মাঝেই নিজেকে নিয়োজিত রাখে। 'বই পড়া' প্রবন্ধে লেখক চেয়েছেন মানুষকে সাহিত্যচর্চার প্রতি অনুরাগী করে তুলতে। এজন্য তিনি বই পড়ার প্রতি গুরুত্বারোপ করেছেন। আর • উদ্দীপকের রাজন সাহিত্যচর্চায় আগ্রী একজন মানুষ। ফলে তার মাঝে আলোচ্য প্রবন্ধের লেখকের প্রত্যাশারই প্রতিফলন ঘটেছে। এ বিবেচনায় উদ্দীপকের রাজনকে 'বই পড়া' প্রবন্ধের লেখকের প্রত্যাশিত ব্যক্তি হিসেবেই বিবেচনা করা যায়।"
        }
      ]
    },
    {
      "number": "3",
      "uddipok": "হাদি ও হায়দার দুই সহোদর। পড়ালেখা, শেষ করে দুজনেই সরকারি চাকুরিতে যোগদান করে। হাদির তুলনায় হায়দারের বেতন কম হলেও সে তাতেই সন্তুষ্ট। হায়দার মনে করে মানুষের সেবা করাই তার ব্রত। এ কারণে সে সদা কর্তব্যপরায়ণ ও দায়িত্বশীল। অন্যদিকে তার ভাই হাদি বেশি বেতন পাওয়ার পরও মানুষের ফাইল আটকে রেখে প্রচুর টাকা রোজগার করছে। বাড়তে থাকে তার বাড়ি-গাড়ি ও সম্পদ। দুর্নীতির মাত্রা বেড়ে গেলে দুর্নীতি দমন কমিশন তদন্ত করে তাকে আইনের হাতে সোপর্দ করে।",
      "tag": "RB 20",
      "sub_questions": [
        {
          "label": "ক",
          "question": "শিক্ষার শ্রেষ্ঠ দিক কোনটি?",
          "explanation": "শিক্ষার অপ্রয়োজনীয় দিকটিই শ্রেষ্ঠ দিক।"
        },
        {
          "label": "খ",
          "question": "'লেফাফাদুরস্তি আর শিক্ষা এক কথা নয়।'- কথাটি দ্বারা কী বোঝানো হয়েছে?",
          "explanation": "শিক্ষার আসল উদ্দেশ্য যেহেতু মনুষ্যত্ব সৃষ্টি, প্রতারণা নয়- এজন্য লেফাফাদুরস্তি আর শিক্ষাও এক কথা নয়। লেফাফাদুরস্তি বলতে বোঝায় বাইরের দিক থেকে ত্রুটিহীনতা কিন্তু ভিতরে প্রতারণা। অন্যদিকে শিক্ষা মানুষের ভিতরে মনুষ্যত্বকে জাগিয়ে তোলে। বাইরে দেখতে আকর্ষণীয় না হলেও যথার্থ শিক্ষিত ব্যক্তি মূল্যবোধসম্পন্ন হয়ে থাকে। তাই লেফাফাদুরস্তি বা বাহিরের চাকচিক্য শিক্ষার বিপরীত।"
        },
        {
          "label": "গ",
          "question": "উদ্দীপকের হায়দারের মধ্যে 'শিক্ষা ও মনুষ্যত্ব' প্রবন্ধের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকের হায়দারের মধ্যে 'শিক্ষা ও মনুষ্যত্ব' প্রবন্ধের মানবসত্তা তথা মনুষ্যত্বের দিকটি প্রতিফলিত হয়েছে। 'শিক্ষা ও মনুষ্যত্ব' প্রবন্ধে লেখক মানবজীবনে দুটি দিকের কথা বলেছেন। এর একটি জীবসত্তা, আর অন্যটি মানবসত্তা বা মূল্যবোধ। মানুষের মাঝে এই মূল্যবোধ সৃষ্টিই শিক্ষার আসল কাজ। এটি শিক্ষার অপ্রয়োজনীয় তথা শ্রেষ্ঠ দিক। মনুষ্যত্ববোধ অর্জন করতে না পারলে শিক্ষা অর্থহীন। মনুষ্যত্বের অধিকারী মানুষ কখনো অসৎ হতে পারে না। অন্যের উপকারে সে সর্বদা এগিয়ে যায়। মানবসত্তার অধিকারী মানুষ অর্থের পিছনে অকারণে ছুটে বেড়ায় না। উদ্দীপকের হায়দারের কাছে অর্থসাধনাই জীবনসাধনা নয়। তাই সে অল্প উপার্জনেই তুষ্ট থাকে। সে মানুষের সেবা করাকেই নিজের ব্রত মনে করে। এজন্য কর্তব্যপরায়ণতা ও দায়িত্বশীলতা বজায় রেখে চলে সে। - এর মাধ্যমে হায়দারের আচরণে মানবিক মূল্যবোধের প্রকাশ ঘটে। আর এই মানবিক মূল্যবোধকেই জীবনের শ্রেষ্ঠ দিক হিসেবে বিবেচনা করা হয়েছে আলোচ্য প্রবন্ধে। তাই নিশ্চিতভাবেই বলা যায়, উদ্দীপকের হায়দারের মাঝে 'শিক্ষা ও মনুষ্যত্ব' প্রবন্ধের মানবসত্তা তথা মূল্যবোধের দিকটিই প্রতিফলিত হয়েছে।"
        },
        {
          "label": "ঘ",
          "question": "“উদ্দীপকের হাদির ভাবনা 'শিক্ষা ও মনুষ্যত্ব' প্রবন্ধের লেখকের প্রত্যাশার বিপরীত।”— বিশ্লেষণ করো।",
          "explanation": "'শিক্ষা ও মনুষ্যত্ব' প্রবন্ধে লেখক মানুষের জীবনে মানবসত্তা অর্জনের প্রতি গুরুত্বারোপ করেছেন, যা উদ্দীপকের হাদির চিন্তাধারার বিপরীত। আলোচ্য প্রবন্ধে মানবজীবনে জীবসত্তা ও মানবসত্তার প্রভাব তুলে ধরা হয়েছে। জীবসত্তার প্রয়োজনে মানুষ অর্থের অনুসন্ধান করে। আর মানবসত্তার প্রভাবে মানুষ মূল্যবোধ অর্জন করে। মানুষের জীবনে মূল্যবোধ অর্জনে সহায়তা করে শিক্ষা। লেখক এই মানবসত্তাকেই শ্রেষ্ঠ দিক বলে অভিহিত করেছেন। তিনি প্রত্যাশা করেছেন মানুষ শিক্ষার মাধ্যমে অন্নবস্ত্রের চিন্তা থেকে মুক্তি লাভ করে মনুষ্যত্ব অর্জন করুক। উদ্দীপকের হাদির মাঝে অর্থলোলুপ মানসিকতার প্রকাশ লক্ষ করা যায়। সে বেশি টাকার লোভে মানুষের ফাইল আটকে রাখে। এর মাধ্যমে প্রচুর ধনসম্পদের মালিক হয় সে। তারপরও অর্থলিপ্সা তাকে বেপরোয়া করে তোলে। হাদির এই মানসিকতার কারণে একসময় দুর্নীতি দমন কমিশনের হাতে ধরা পড়ে যায় সে। 'শিক্ষা ও মনুষ্যত্ব' প্রবন্ধে শিক্ষার মাধ্যমে মানুষকে মানবিক হয়ে ওঠার কথা বলা হয়েছে। কিন্তু উদ্দীপকের হাদি তা হতে পারেনি। অর্থসাধনাই জীবনসাধনা নয়- এই সত্য উপলব্ধি করতে প্রাবন্ধিক মানুষকে শিক্ষার গুরুত্বের কথা বলেছেন। জীবসত্তার ঘর থেকে মানবসত্তার ঘরে উত্তীর্ণ হওয়ার প্রতি গুরুত্ব দিয়েছেন লেখক। কিন্তু উদ্দীপকের হাদি অর্থচিন্তার নিগড় থেকে মুক্ত হতে পারেনি। ফলে শিক্ষা তার জীবনে সোনা ফলাতে - পারেনি। এ প্রেক্ষিতে তাই বলা যায়, উদ্দীপকের হাদির ভাবনা 'শিক্ষা ও মনুষ্যত্ব' প্রবন্ধের লেখকের প্রত্যাশার বিপরীত।"
        }
      ]
    },
    {
      "number": "4",
      "uddipok": "বাংলা বিষয়ের শিক্ষক শাখাওয়াত স্যারের মুখে বাংলার রূপকথার গৌরবময় ইতিহাস জানতে পেরে মাহমুদ পুলকিত হয়। রূপকথার গল্প শোনার তীব্র আকাঙ্ক্ষা জন্মে তার ভেতর। দাদির কাছে গিয়ে আবদার করে রূপকথার গল্প শোনার। কিন্তু দাদি হিন্দি সিরিয়াল দেখায় মগ্ন। দাদি বলে সেগুলো কি আর এখন মনে আছে? তার চেয়ে হিন্দি সিরিয়াল দেখ।। এগুলোতে অনেক মজা পাবি। দাদির এমন কথায় মাহমুদের মন খুব খারাপ হয়।",
      "tag": "RB 20",
      "sub_questions": [
        {
          "label": "ক",
          "question": "'মৈমনসিংহ গীতিকা' কে সংগ্রহ করেন?",
          "explanation": "'মৈমনসিংহ গীতিকা' সংকলনটি নেত্রকোনার চন্দ্রকুমার দে (১৮৮৯-১৯৪৬) সংগ্রহ করেন এবং দীনেশচন্দ্র সেন পরামর্শ দিয়ে সাহায্য করেন।"
        },
        {
          "label": "খ",
          "question": "“নচেৎ এ সকল কেবলি ভুয়া, কেবলি ফক্কিকার।\"- বলতে লেখক কী বুঝিয়েছেন?",
          "explanation": "লোকসাহিত্যের প্রতি বাঙালি যদি মনোযোগী না হয় তাহলে কোনো উদ্যোগই ফলপ্রসূ হবে না বোঝাতেই লেখক প্রশ্নোক্ত উক্তিটি করেছেন। মুহম্মদ শহীদুল্লাহ্ তাঁর 'পল্লিসাহিত্য' প্রবন্ধে বাংলার এক বিশাল পল্লিসাহিত্যের পরিচয় তুলে ধরেছেন। যেসব মূল্যবান সাহিত্যের কিছু এখনো অবশিষ্ট থাকলেও সময় ও'রুচির ক্রমবিবর্তনের ধারায় অনাদৃত হয়ে ধ্বংসের মুখোমুখি হয়েছে। লেখক মনে করেন, পল্লিসাহিত্য রক্ষার জন্য কিছু সভার আয়োজন করাই যথেষ্ট নয়। পল্লিজননীর সন্তানদের পল্লিসাহিত্যের প্রতি মনোযোগী হতে হবে। তাদের কাছে আদরণীয় হলেই কেবল পল্লিসাহিত্য টিকে থাকবে। অন্যথায় বিভিন্ন সভা সেমিনার আয়োজন নিতান্তই অর্থহীন। আর এ বিষয়টি বোঝাতেই লেখক প্রশ্নোক্ত কথাটি বলেছেন।"
        },
        {
          "label": "গ",
          "question": "উদ্দীপকের মাহমুদের মনোভাবে 'পল্লিসাহিত্য' প্রবন্ধের কোন দিকের প্রতিফলন ঘটেছে? ব্যাখ্যা করো।",
          "explanation": "জাউদ্দীপকের মাহমুদের মনোভাবে 'পল্লিসাহিত্য' প্রবন্ধে বর্ণিত লোকসাহিত্যের প্রতি লেখকের গভীর অনুরাগের প্রতিফলন ঘটেছে। 'পল্লিসাহিত্য' প্রবন্ধে পল্লিসাহিত্যের প্রতি লেখকের গভীর মমত্ববোধের পরিচয় পাওয়া যায়। তিনি এদেশের আনাচেকানাচে ছড়িয়ে থাকা সাহিত্যের বিলুপ্তপ্রায় দশা দেখে মর্মাহত। পল্লির সাহিত্যগুলোর প্রতি মানুষের অনীহা - লক্ষ করে প্রাবন্ধিক হতাশ হয়েছেন। তিনি এসকল সাহিত্য সংগ্রহ ও সংকলনের প্রতি গুরুত্বারোপ করেছেন। তিনি মনে করেন, লোকসংস্কৃতির সংরক্ষণ ও প্রসারের জন্য পল্লিসাহিত্যের বিচিত্র সম্পদ বিশেষ যত্নের সঙ্গে আহরণ করা একান্ত আবশ্যক। উদ্দীপকে মাহমুদ শিক্ষকের কাছে রূপকথার গৌরবময় ঐতিহ্যের কথা জেনে পুলকিত হয়েছে। পরে এর সম্পর্কে তার মধ্যে প্রবল আগ্রহ তৈরি হয়েছে। এই গল্প শোনার জন্য মাহমুদ দাদির কাছে আবদার করে। কিন্তু তার দাদি এতে অনীহা প্রকাশ করে এবং তাকে হিন্দি সিরিয়াল দেখার প্রতি উৎসাহ প্রদান করে। ফলে মাহমুদকে হতাশ হতে হয়। পল্লিসাহিত্যের অন্যতম উপাদান রূপকথার গল্পের প্রতি মাহমুদের এমন মমত্বের মনোভাব আলোচ্য প্রবন্ধের লেখকের মাঝেও পরিলক্ষিত হয়। তাই বলা যায়, পল্লিসাহিত্যের প্রতি উদ্দীপকের মাহমুদের মনোভাব আলোচ্য প্রবন্ধের লেখকের মনোভাবেরই প্রতিফলন।"
        },
        {
          "label": "ঘ",
          "question": "“উদ্দীপকের দাদির মতো রূপকথার গল্পগুলোর প্রতি আমাদের অনাগ্রহই পল্লিসাহিত্য হারিয়ে যাওয়ার জন্য দায়ী।\"- 'পল্লিসাহিত্য' প্রবন্ধের আলোকে মন্তব্যটির যথার্থতা মূল্যায়ন করো।",
          "explanation": "একসময় পল্লির আনাচেকানাচে সাহিত্য ছড়িয়েছিটিয়ে থাকলেও তার প্রতি অনাগ্রহের কারণে সেগুলো আজ বিলুপ্তপ্রায় হওয়ায় প্রশ্নোক্ত মন্তব্যটি যথার্থ। 'পল্লিসাহিত্য' প্রবন্ধের লেখক এদেশের গ্রামে-গঞ্জে ছড়িয়ে থাকা সাহিত্যের পরিচয় তুলে ধরেছেন। পল্লির উপকথা, গান, গাথা, ছড়া, প্রবাদ-প্রবচন প্রভৃতি এদেশের নিজস্ব সম্পদ। বর্তমানে বিদেশি সাহিত্য ও সংস্কৃতির প্রভাবে এগুলোর প্রতি মানুষ আগ্রহ হারিয়েছে। ফলে আজ তা বিলুপ্তির পথে। উপযুক্ত গবেষক ও আগ্রহী সাহিত্যিকদের উদ্যোগ ও চেষ্টায় তা সংরক্ষণ করা প্রয়োজন বলে প্রাবন্ধিক মনে করেন। উদ্দীপকে মাহমুদের দাদির মাঝে পল্লিসাহিত্যের অন্যতম উপাদান রূপকথার গল্পের প্রতি অনীহা পরিলক্ষিত হয়। তিনি বিদেশি সংস্কৃতির প্রভাবে উপকথা ভুলতে বসেছেন। উপকথার চেয়ে হিন্দি সিরিয়াল দেখার মাঝেই তিনি বেশি আনন্দ পেয়েছেন। এজন্য মাহমুদের আবদার সত্ত্বেও তিনি রূপকথার গল্প শোনাতে অনীহা দেখান বরং গল্প না শুনে হিন্দি সিরিয়াল দেখার জন্য তিনি মাহমুদকে উৎসাহিত করেন। 'পল্লিসাহিত্য' প্রবন্ধে লেখক পল্লির সাহিত্যগুলো হারিয়ে যাওয়ার জন্য আমাদের অনাগ্রহকে দায়ী করেছেন। তিনি মনে করেন, উপযুক্তভাবে সংরক্ষণ ও সংকলনের অভাবে সাহিত্যগুলো বিলুপ্তির পথে। উদ্দীপকে মাহমুদের দাদির মাঝেও পল্লিসাহিত্যের প্রতি অনীহা দেখা যায়। সার্বিক বিচারে তাই বলা যায়, 'উদ্দীপকের দাদির মতো রূপকথার গল্পগুলোর প্রতি আমাদের অনাগ্রহই পল্লিসাহিত্য হারিয়ে যাওয়ার জন্য দায়ী' প্রশ্নোক্ত এই মন্তব্যটি যথার্থ।"
        }
      ]
    },
    {
      "number": "5",
      "uddipok": "(i) বহুদিন পরে আজি মনে পড়ে পল্লিমায়ের কোল, ঝাউশাখে সেথা বনলতা বাঁধি হরষে খেয়েছি দোল। (ii) ওগো আমার জন্মভূমি, ওগো অপরূপা ফিরে কি আর পাব তোমায়? এ বিদেশে, বিভূঁইয়ে তোমারে স্মরি আনমনে আঁখি মুছি সযতনে তবু আশা পারিনে ছাড়িতে, বেঁধে রেখেছো যে মা, তোমারই স্নেহ ডোরে।",
      "tag": "RB 20",
      "sub_questions": [
        {
          "label": "ক",
          "question": "'কপোতাক্ষ নদ' কবিতার অষ্টকের মিল বিন্যাস কী?",
          "explanation": "মাইকেল মধুসূদন দত্ত রচিত 'কপোতাক্ষ নদ' কবিতার অষ্টকের মিলবিন্যাস কখকখ কখখক।"
        },
        {
          "label": "খ",
          "question": "'প্রজারূপে রাজরূপ সাগরেরে দিতে বারি-রূপ কর তুমি- এর দ্বারা কী বোঝানো হয়েছে?",
          "explanation": "কপোতাক্ষ নদ নিজেকে প্রজা মনে করে রাজারূপী সাগরকে কর হিসেবে নিজের জল প্রদান করে। 'কপোতাক্ষ নদ' কবিতায় মাইকেল মধুসূদন দত্ত সাগরকে দেখেছেন রাজারূপে। প্রজামাত্রই রাজাকে কর বা খাজনা দিয়ে থাকে। প্রজারূপী কপোতাক্ষের জল কর বা খাজনা হিসেবে সাগরে প্রতিনিয়ত প্রবাহিত হয়। প্রশ্নের কথাটি দ্বারা এটাই বোঝানো হয়েছে।"
        },
        {
          "label": "গ",
          "question": "উদ্দীপকের প্রথমাংশে 'কপোতাক্ষ নদ' কবিতার কোন দিকের সাদৃশ্য রয়েছে? ব্যাখ্যা করো।",
          "explanation": "নিম্নের অনুরূপঃ উদ্দীপকে প্রতিফলিত স্মৃতিকাতরতার চিত্রের সঙ্গে 'কপোতাক্ষ নদ' কবিতার অনুভূতিগত সাদৃশ্য রয়েছে। 'কপোতাক্ষ নদ' কবিতায় কবির উজ্জ্বল দেশপ্রেমের প্রকাশ ঘটেছে। কবি ফ্রান্সে থাকাকালীন বহু নদনদী দেখেছেন কিন্তু তাঁর শৈশবে দেখা কপোতাক্ষ নদের মতো কোনো নদ তাঁর চোখে পড়েনি। প্রবাসে বসে তিনি গভীর মমতায় তাঁর প্রিয় মাতৃভূমিকে স্মরণ করেছেন। তিনি যেন সেখানে বসে কপোতাক্ষের কল কল ধ্বনি শুনতে পান। উদ্দীপকেও গ্রাম প্রকৃতির কোলে বেড়ে ওঠার স্মৃতিকাতরতা ফুটে উঠেছে। ছোটোবেলায় গাছের ডালে দোল খাওয়া, কাটার আঘাত সহ্য করে কুল খাওয়া, পৌষ পার্বণে পিঠা খাওয়া ও মায়ের বকুনি খাওয়ার মধুর স্মৃতির কথা বলা হয়েছে। উদ্দীপকে যেভাবে স্মৃতিচারণ করা হয়েছে ঠিক সেভাবেই কবি ফ্রান্সে বসে মাতৃভূমির কথা ভেবেছেন। এখানেই উদ্দীপকের সাথে 'কপোতাক্ষ নদ' কবিতার সাদৃশ্য বিদ্যমান।"
        },
        {
          "label": "ঘ",
          "question": "\"উদ্দীপকের দ্বিতীয়াংশ এবং 'কপোতাক্ষ নদ' কবিতার ষষ্টকের ভাবধারা একই সূত্রে গাঁথা।”- মূল্যায়ন করো।",
          "explanation": "উদ্দীপকের দ্বিতীয়াংশে প্রকাশিত কবির অনুভূতি এবং 'কপোতাক্ষ নদ' কবিতার ষষ্টকের ভাবধারায় কবির আত্মভাবনার উপলব্ধি একই সূত্রে গাঁথা। কবি মাইকেল মধুসূদন দত্ত 'কপোতাক্ষ নদ' কবিতায় সনেটের রীতি-পদ্ধতি অনুসরণ করেছেন। সে পদ্ধতিতে তিনি কবিতার দ্বিতীয় স্তবকে বা ষষ্টকে কপোতাক্ষ নদ সম্পর্কে তাঁর আত্মভাবনার কথা ব্যক্ত করেছেন। অষ্টকে তিনি যে ভাবের প্রবর্তনা করেছেন, ষষ্টকে তা সম্পন্ন করেছেন। উদ্দীপকের দ্বিতীয়াংশ কবি মাইকেল মধুসূদন দত্তের মতোই স্মৃতিকাতরতার আবরণে দেশমাতৃকার প্রতি অকৃত্রিম ভালোবাসায় আচ্ছন্ন। আলোচ্য কবিতায় জন্মভূমির প্রতি অগাধ ভালোবাসা ও স্মৃতিচারণার পাশাপাশি বিদেশে অবস্থানরত কবি আর জন্মভূমির দেখা পাবেন কিনা এমন আশঙ্কাও প্রকাশ করেছেন। কবি তবুও আশা করেন মায়ের স্নেহ-ডোরে বাঁধা জন্মভূমিতে তিনি ফিরবেন। উদ্দীপকের দ্বিতীয়াংশে এবং 'কপোতাক্ষ নদ' কবিতার ষষ্টকের স্তবকে কবির দেশাত্মবোধ ও স্মৃতিকাতরতার দৃষ্টান্ত ফুটে উঠেছে। উভয় অংশের কবিই স্মৃতিবিজড়িত স্থানের সঙ্গে সাক্ষাৎ পাবেন কি না, এমন আশঙ্কা প্রকাশ করেছেন। এই আশঙ্কা থেকেই তাঁরা নিজ নিজ অবস্থান থেকে কপোতাক্ষ নদ কিংবা জন্মভূমির সঙ্গে সাক্ষাতের আশা ব্যক্ত করেছেন। তাই বলা যায়, উদ্দীপকের দ্বিতীয়াংশ এবং 'কপোতাক্ষ নদ' কবিতার ষষ্টকের ভাবধারা একই সূত্রে গাঁথা।"
        }
      ]
    },
    {
      "number": "6",
      "uddipok": "বাড়ির সকলের প্রতি সমান দায়িত্ব তার। কে, কখন চা খাবে, কখন ঔষধ খাবে; কোনো কিছুই তার বাদ পড়ে না। কারো কাপড় ময়লা হলে ধুয়ে ফেলা, খাওয়া-দাওয়ার খোঁজ নেওয়া যেন তার প্রাত্যহিক রুটিন। গৃহিণীর কখন কী লাগবে তাও সে জানে। হেলেনার এমন কর্তব্যপরায়ণতায় সবাই মুগ্ধ। এগারো বছরের এই মেয়েটির প্রতি সবাই তাই খুব আন্তরিক। তার একটু সর্দি-জ্বর হলেও সবাই উদ্বিগ্ন হয়ে পড়ে। গৃহের লোকদের এমন ব্যবহারে হেলেনা নিজেকে ভাগ্যবতী মনে করে।",
      "tag": "RB 20",
      "sub_questions": [
        {
          "label": "ক",
          "question": "রানার দস্যুর চেয়ে বেশি ভয় পায় কাকে?",
          "explanation": "রানার দস্যুর চেয়ে বেশি ভয় পায় সূর্য ওঠাকে।"
        },
        {
          "label": "খ",
          "question": "রানারের কাছে পৃথিবীটা কালো ধোঁয়া মনে হয় কেন? বুঝিয়ে লেখো।",
          "explanation": "ঘরে অভাব থাকায় রানারের কাছে পৃথিবীটা কালো ধোঁয়া মনে হয়। রানার মানুষের সুখ-দুঃখ, আনন্দ-বেদনার সংবাদ পিঠে বহন করে চলে। অথচ তার জীবনে দুঃখের শেষ নেই। অভাবের কারণে সে পরিবারের চাহিদা পূরণ করতে পারে না। তাই তার কাছে পৃথিবীটা কালো ধোঁয়ার মতো মনে হয়। সেখানে কোনো আশার আলো নেই। কেবলই হতাশার ঘন মেঘ ঢেকে থাকে।"
        },
        {
          "label": "গ",
          "question": "উদ্দীপকের হেলেনার সাথে 'রানার' কবিতার রানারের সাদৃশ্য বর্ণনা করো।",
          "explanation": "উদ্দীপকের হেলেনা ও 'রানার' কবিতার রানারের কর্তব্যনিষ্ঠার সাদৃশ্য বিদ্যমান। রানার মানুষের কাছে তাদের চিঠিপত্র সময়মতো পৌঁছে দেয়। আর হেলেনাও ঘরের সকল কাজ নিজে দায়িত্ব নিয়ে পালন করে। রানারের গাফিলতিতে যেমন অনেক ক্ষতি হতে পারে তেমনি হেলেনার কর্তব্যের অবহেলায়ও তেমনটি হতে পারে। হেলেনার এমন আন্তরিকতা, দায়িত্ববোধ ও কর্তব্যপরায়ণতায় সকলে মুগ্ধ। উদ্দীপকের হেলেনা ও 'রানার' কবিতার রানার, দুজনের উপরই মানুষের সুখ-দুঃখ নির্ভর করে। তারা উভয়ই সে বিষয়ে সচেতন এবং নিজ নিজ কর্তব্য পালনে তারা সচেষ্ট। এক্ষেত্রে আলোচ্য কবিতার রানার যেমন ব্যক্তিগত অসুবিধাকে অগ্রাহ্য করে দায়িত্ব পালনে সদা সচেষ্ট, হেলেনাও তেমনি সচেতনভাবে আন্তরিকতার সাথে প্রাত্যহিক রুটিনমাফিক সব দায়িত্ব পালন করে। এভাবে কর্তব্যনিষ্ঠাই উদ্দীপকের হেলেনার সাথে আলোচ্য কবিতার রানারের সাদৃশ্য তৈরি করেছে।"
        },
        {
          "label": "ঘ",
          "question": "\"উদ্দীপকের বাড়ির লোকজনের আন্তরিকতা 'রানার' কবিতার কবির চেতনাকে ধারণ করে কি? উত্তরের স্বপক্ষে যুক্তি দাও।",
          "explanation": "উদ্দীপকের বাড়ির লোকজনের আন্তরিকতা 'রানার' কবিতার কবির শ্রমজীবী মানুষের প্রতি মমত্ববোধের চেতনাকে ধারণ করে। শ্রমজীবী মানুষ অক্লান্ত পরিশ্রম করে অপরের কাজকে সুন্দরভাবে সম্পন্ন করে। কিন্তু সমাজে এই দায়িত্ববান শ্রেণির তেমন কদর নেই; বরং তারা অবহেলার পাত্রই হয় বেশি। এই মানুষগুলোকে যদি মমতার বন্ধনে আবদ্ধ করে সম্মান ও. যথার্থ পারিশ্রমিক নিশ্চিত করা যায় তবে তারা সমাজের ও মানুষের কল্যাণে আরও অগ্রণী ভূমিকা পালন করবে। উদ্দীপকের বাড়ির লোকজন তাদের গৃহকর্মীর প্রতি যথেষ্ট যত্নবান। এগারো বছরের ছোটো এই মেয়েটির প্রতি তারা মুগ্ধ, আন্তরিক ও সন্তুষ্ট। তার দায়িত্ববোধে সবাই এতটাই মুগ্ধ যে তার একটু সর্দি-জ্বর হলেও সবাই উদ্বিগ্ন হয়ে পড়ে। এজন্য হেলেনাও নিজেকে ভাগ্যবতী মনে করে। 'রানার' কবিতার কবি উদ্দীপকের বাড়ির লোকদের আচরণই প্রত্যাশা করেছেন। রানারের মাধ্যমে শ্রমজীবী মানুষের দুঃখকষ্ট উপস্থাপন করে কবি তাদের প্রতি সহানুভূতি প্রকাশের দাবি তুলে ধরেছেন। রানার বা ডাকহরকরা রোদ-বৃষ্টি ঝড় উপেক্ষা করে রাত-বিরাতে দায়িত্ববোধ নিয়ে মানুষের চিঠিপত্র ও গুরুত্বপূর্ণ দলিলদস্তাবেজ গ্রাহকের কাছে পৌঁছে দেন। অথচ সমাজে তাদের মূল্যায়ন সেভাবে হয় না। তাদের পরিবার ঠিকমতো খাবার পায় না, এমনকি হতাশার স্বপ্ন দেখাও তাদের জন্য দুঃসাধ্য। এই শ্রমজীবী অসহায় মানুষগুলোকে যদি উদ্দীপকের বাড়ির লোকের মতো আপন করে নেওয়া হতো, সম্মান করা হতো তাহলে তাদের দুঃখ- কষ্ট কিছুটা হলেও লাঘব হতো; এতে সমাজের কল্যাণ হতো। 'রানার' কবিতার কবির এই চেতনাই উদ্দীপকের বাড়ির লোকজন ধারণ করেছে।"
        }
      ]
    },
    {
      "number": "7",
      "uddipok": "বায়তুল মামুর মসজিদের সভাপতি মজিদ সাহেব। তিনি মসজিদের নির্মাণ কাজের ইট- সিমেন্ট দিয়ে নিজের বাড়িতে দালান নির্মাণের উদ্যোগ নেন। ভয়ে কেউ তার বিরুদ্ধে কথা বলার সাহস পায় না। কিন্তু মসজিদের ইমাম সাহেব এ ব্যাপারে সোচ্চার হন এবং এলাকার মানুষদের-নিয় প্রতিরোধ গড়ে তোলেন।",
      "tag": "RB 20",
      "sub_questions": [
        {
          "label": "ক",
          "question": "মুসাফির কত বছর প্রভুকে ডাকেনি?",
          "explanation": "মুসাফির আশি বছর প্রভুকে ডাকেনি।"
        },
        {
          "label": "খ",
          "question": "\"ঐ মন্দির পূজারীর, হায় দেবতা, তোমার নয়।\"- ভুখারির এ উক্তির কারণ কী?",
          "explanation": "প্রশ্নোক্ত উক্তিটি দ্বারা মন্দিরকে কেন্দ্র করে পূজারির ব্যক্তিস্বার্থ হাসিলের বিষয়কে বোঝানো হয়েছে। সৃষ্টিকর্তা ধনী-গরিব সকলকেই সমান চোখে দেখেন। আর ধর্মীয় উপাসনালয়ে সকল শ্রেণির মানুষের সমাবেশ ঘটবে- এটাই স্বাভাবিক। কিন্তু বর্তমানে ধর্মগুরুদের ব্যক্তিস্বার্থে উপাসনালয় ব্যবহার করতে দেখা যায়। যা ধর্মীয় চেতনার বিরোধী। 'মানুষ' কবিতায় ক্ষুধার্ত এক ব্যক্তির প্রতি মন্দিরের পূজারি অমানবিক আচরণ করে বলে ব্যক্তিটি ক্ষুব্ধ হয়ে উক্তিটি করে।"
        },
        {
          "label": "গ",
          "question": "উদ্দীপকের মজিদের কর্মকাণ্ডে 'মানুষ' কবিতার কোন দিকের সাদৃশ্য রয়েছে? ব্যাখ্যা করো।",
          "explanation": "উদ্দীপকের মজিদের কর্মকাণ্ডে 'মানুষ' কবিতার মোল্লা-পুরুতের অধর্ম ও স্বার্থলোভী মনোভাবের সাদৃশ্য রয়েছে। 'মানুষ' কবিতায় কবি স্পষ্টভাবে দেখিয়েছেন কীভাবে ধর্মব্যবসায়ীরা ধর্মের নামে অধর্ম করে। ধর্মের রক্ষক বলে পরিচয়দানকারী পুরোহিতরা ক্ষুধার্ত নিরন্ন মানুষকে তাদের ন্যায্য পাওনা থেকে বঞ্চিত করে নিজেদের আখের গোছায়। সামর্থ্য থাকার পরও তারা নানা অজুহাতে অসহায়কে তার প্রাপ্য থেকে বঞ্চিত করে। উদ্দীপকের মজিদ সাহেব চরম লোভী এক চরিত্র। তিনি মসজিদের নির্মাণ সামগ্রী ইট-সিমেন্ট মসজিদের উন্নয়নে কাজে না লাগিয়ে তা দিয়ে নিজের বাড়িতে দালান নির্মাণের উদ্যোগ নেন। এটা সম্পূর্ণ ধর্মবিরোধী। মসজিদের সভাপতি ও প্রভাবশালী হওয়ায় ভয়ে কেউ তার বিরুদ্ধে কথা বলতে পারে না। এমন ধর্মবিরোধী কর্মকাণ্ড করতে দেখা যায় 'মানুষ' কবিতায় ধর্মব্যবসায়ীদের। ধর্মের দোহাই দিয়ে তারা উপাসনালয়ের দরজা থেকে নিরন্ন ভুখারিকে ফিরিয়ে দেয়। অর্থাৎ ধর্মবিরোধী ও স্বার্থলোভী মানসিকতার দিক থেকে 'মানুষ' কবিতার সাথে উদ্দীপকের মজিদের সাদৃশ্য বিদ্যমান।"
        },
        {
          "label": "ঘ",
          "question": "\"উদ্দীপকের ইমাম সাহেবই 'মানুষ' কবিতার কবি কাজী নজরুল ইসলামের প্রত্যাশিত ব্যক্তি।”- বিশ্লেষণ করো।",
          "explanation": "উদ্দীপকের প্রতিবাদী ও মানবতাবাদী ইমাম সাহেবই 'মানুষ' কবিতার কবি কাজী নজরুল ইসলামের প্রত্যাশিত ব্যক্তি। 'মানুষ' কবিতায় সাম্যবাদী চেতনায় বিশ্বাসী কবি একটি শোষণমুক্ত ও বৈষম্যহীন সমাজ প্রতিষ্ঠায় আগ্রহী। ব্যক্তিস্বার্থ চরিতার্থ করতে কিছু মানুষ ধর্মের আড়ালে যে অধর্মের চর্চা করছেন, এ কবিতায় তার স্বরূপ ফুটে উঠেছে। আলোচ্য কবিতায় মানবতাবাদী দৃষ্টিভঙ্গির প্রতিফলন উদ্দীপকের ইমাম সাহেবের মধ্যেও প্রতিফলিত হয়েছে। উদ্দীপকের স্বার্থলোভী মজিদ সাহেবের মসজিদের নির্মাণসামগ্রী দিয়ে নিজ বাড়িতে দালান করার মতো নীতিবিরোধী কর্মকান্ডের বিরুদ্ধে প্রতিবাদ করেন ইমাম সাহেব। তিনি মজিদ সাহেবের অধর্মের বিরুদ্ধে সোচ্চার হন এবং এলাকাবাসীকে নিয়ে প্রতিরোধ গড়ে তোলেন। 'মানুষ' কবিতাতেও কবি অমানবিক কর্মকাণ্ডের তীব্র প্রতিবাদ জানিয়ে মানবতার উদ্‌দ্বোধন প্রত্যাশা করেছেন। 'মানুষ' কবিতায় কবি সকল বৈষম্য, ধর্ম ও শ্রেণি বিভাজন দূর করে মানুষকে মানবিক হওয়ার আহ্বান জানিয়েছেন। উদ্দীপকের ইমাম সাহেবের কর্মকাণ্ডে কবির এ প্রত্যাশারই প্রতিফলন দেখা যায়। ইমাম সাহেব দায়িত্বশীলতার পরিচয় দিয়ে মজিদ সাহেবের অনৈতিকতার বিরুদ্ধে প্রতিরোধ গড়ে তোলেন। তিনি সাহসিকতার সাথে এলাকাবাসীকে নিয়ে অন্যায়ের বিরুদ্ধে সোচ্চার হন। কবিতায় যে মানবিকতাবোধকে জাগ্রত করার কথা বলা হয়েছে ইমাম সাহেবের কর্মকাণ্ডে সে চেতনাই ফুটে উঠেছে। তাই বলা যায়, ইমাম সাহেরই 'মানুষ' কবিতার কবির বিবেকবোধ সম্পন্ন প্রত্যাশিত ব্যক্তি।"
        }
      ]
    },
    {
      "number": "8",
      "uddipok": "(i) স্বাধীনতা তোমার জন্য উজাড় হয়েছে কত গ্রাম-শহর বস্তি। হারিয়েছি কত মায়ের বোনের সম্ভম, কেড়ে নিয়েছে হায়নারা কত তাজা প্রাণ শিশু-কিশোর-যুবা আর বৃদ্ধের। (ii) যদি তুমি ভয় পাও, তবে তুমি শেষ আর যদি তুমি রুখে দাঁড়াও তবে তুমি বাংলাদেশ।",
      "tag": "RB 20",
      "sub_questions": [
        {
          "label": "ক",
          "question": "বুধা দুঃখকে কী ভাবে?",
          "explanation": "বুধা দুঃখকে হিংস্র শকুন ভাবে।"
        },
        {
          "label": "খ",
          "question": "\"দিন যাপনে ওর কোনো কষ্ট নেই। \"- কথাটি দ্বারা কী বোঝানো হয়েছে?",
          "explanation": "আড়ম্বরহীন ও প্রকৃতিঘনিষ্ঠ জীবনযাপন করে বলে বুধার দিনযাপনে কোনো কষ্ট নেই। বুধার কাছে দিন ও রাত উভয়ই সমান। যেদিকেই সে যেতে চায় সেদিকেই ওর জন্য পথ খোলা। মনের আনন্দে পথের ধুলো মেখে সে পথ চলে। সবাই তাকে দেখে; কিন্তু দেখা কারো ফুরায় না। এভাবেই নিশ্চিন্ত হয়ে প্রকৃতির বুকে নিজেকে সঁপে দিয়েছে বুধা। এ দিনযাপনই যেন তার, 'জন্য নির্দিষ্ট; এ দিনযাপনে তাই তার কোনো কষ্ট নেই।"
        },
        {
          "label": "গ",
          "question": "উদ্দীপকের প্রথমাংশে 'কাকতাড়ুয়া' উপন্যাসের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকের প্রথমাংশে 'কাকতাড়ুয়া' উপন্যাসে বিধৃত পাকিস্তানি হানাদারদের নির্মম বর্বরতার দিকটি প্রতিফলিত হয়েছে। মুক্তিযুদ্ধকালীন পাকিস্তানি হানাদারদের নির্মমতার রূপ 'কাকতাড়ুয়া' উপন্যাসে দেখতে পাওয়া যায়। ১৯৭১ সালে পাকিস্তানি হানাদাররা নির্বিচারে মানুষ হত্যা করে। ঘরবাড়ি জ্বালিয়ে দেয়। অত্যাচারে জর্জরিত বাঙালিরা জীবন বাজি রেখে স্বাধীনতা যুদ্ধে ঝাঁপিয়ে পড়ে। হানাদারদের এমন বর্বরতার চিত্রই 'কাকতাড়ুয়া' উপন্যাসে চিত্রায়িত হয়েছে। উদ্দীপক (i)-এ হানাদারদের বর্বরতার চিত্র ফুটে উঠেছে। নিরীহ মানুষের ওপর হানাদাররা, অতর্কিত হামলা চালায়। গ্রাম, শহর সবখানেই তারা ধ্বংসযজ্ঞে মেতে ওঠে। বাঙালি নারীদের সম্ভ্রম কেড়ে নেয় তারা। প্রাণ কেড়ে নেয় নিরস্ত্র, নিরীহ বাঙালিদের। বৃদ্ধ, নারী, পুরুষ, শিশু কেউই তাদের নির্যাতন থেকে রক্ষা পায়নি। অত্যাচারে বীর বাঙালি জেগে ওঠে এবং যুদ্ধ করে স্বাধীনতা ছিনিয়ে আনে। উদ্দীপকে ও 'কাকতাড়ুয়া' উপন্যাসে এ কথাই ফুটে উঠেছে। গ্রাম উজাড় করে, ঘর-বাড়ি পুড়িয়ে, নির্বিচারে মানুষ হত্যা করে পাকিস্তানি হানাদাররা যে জুলুম করে গেছে তার চিত্র 'কাকতাড়ুয়া' উপন্যাসে রয়েছে আর এটিই উদ্দীপকে প্রতিফলিত হয়েছে।"
        },
        {
          "label": "ঘ",
          "question": "উদ্দীপকের দ্বিতীয়াংশের ভাবধারা 'কাকতাড়ুয়া' উপন্যাসের বুধার চেতনারই বহিঃপ্রকাশ।- মন্তব্যটি বিশ্লেষণ করো।",
          "explanation": "উদ্দীপকের দ্বিতীয়াংশের ভাবধারা 'কাকতাড়ুয়া' উপন্যাসের বুধার চেতনারই বহিঃপ্রকাশ।- উক্তিটি যথার্থ। মুক্তিযুদ্ধের সময় অগণিত কিশোর মুক্তিযোদ্ধা গুরুত্বপূর্ণ ভূমিকা পালন করেছিল। এদের কেউ সরাসরি যুদ্ধ করেছে, কেউ মুক্তিযোদ্ধাদের অস্ত্র সরবরাহ করে সহযোগিতা করেছে, কেউবা গেরিলা যুদ্ধে অংশগ্রহণ করেছে। কিশোর মুক্তিযোদ্ধাদের বীরত্বপূর্ণ অবদান অস্বীকার করার উপায় নেই। উদ্দীপক-২ অংশে বলা হয়েছে- 'যদি তুমি ভয় পাও তাহলে তুমি শেষ, আর যদি রুখে দাঁড়াও তাহলে তুমি বাংলাদেশ।' অর্থাৎ ভয় না পেয়ে সাহসিকতার সঙ্গে লড়াই করলে জয় আসবেই। বাংলাদেশের স্বাধীনতা সংগ্রামে যারা অংশগ্রহণ করেছিল তারা কখনো ভয় পায়নি। তাই আমরা পেয়েছি কাঙ্ক্ষিত স্বাধীনতা। 'কাকতাড়ুয়া' উপন্যাসে আমরা দেখি বুধা সাহসিকতার সঙ্গে পাকিস্তানি বাহিনীকে মোকাবিলা করেছে। মাইন পুঁতে সে পাকিস্তানি সেনাদের খতম করে দিয়েছে। এছাড়া রাজাকারদের বিরুদ্ধে সে রুখে দাঁড়িয়েছে। উপন্যাসের এই দিকটি উদ্দীপক-২ অংশে উঠে এসেছে। উপর্যুক্ত আলোচনার প্রেক্ষিতে বলা যায়, উদ্দীপক-২ যেন সাহসী বীর কিশোর মুক্তিযোদ্ধা বুধার প্রতিফলন। কারণ বুধার শক্তির মূলে ছিল সাহস। উদ্দীপক-২ এর মূল বিষয়ও সাহসিকতা। তাই বলা যায়, উক্তিটি যথার্থ।"
        }
      ]
    },
    {
      "number": "9",
      "uddipok": "ষষ্ঠ শ্রেণির ছাত্র হোসেন। মা-বাবা ও দুই ভাইবোন মিলে ভালোই যাচ্ছিল দিন। বাবা ঢাকায় একটা কোম্পানির চাকরি করে। তাতে তাদের সংসার ও পড়ালেখার খরচ ভালোই চলে। একদিন সবাই মিলে বেড়াতে গিয়ে সড়ক দুর্ঘটনায় মা-বাবা ও ছোট বোনকে হারায় সে। সকলকে হারিয়ে পাগলের মতো হয়ে যায় হোসেন। অনেকে তাকে কাজের বিনিময়ে রেখে দিতে চায়। কিন্তু সে রাজি হয় না। শোককে সামলে লেখাপড়ার ফাঁকে অল্প রোজগারে কাজ করে নিজের খাওয়া-পরার ব্যবস্থা করে। এভাবে সে নিজের প্রতিষ্ঠার সংগ্রাম চালিয়ো যায়।",
      "tag": "RB 20",
      "sub_questions": [
        {
          "label": "ক",
          "question": "শাহাবুদ্দিন কার ছবি আঁকবে?",
          "explanation": "শাহাবুদ্দিন বুধার ছবি আঁকবে।"
        },
        {
          "label": "খ",
          "question": "\"এবার মৃত্যুর উৎপাত শুরু করেছে ভিন্ন রকমের মানুষ।\"- বাক্যটি দ্বারা কী বোঝানো হয়েছে?",
          "explanation": "'এবার মৃত্যুর উৎপাত শুরু করেছে ভিন্ন রকমের মানুষ।'- কথাটি দ্বারা ১৯৭১ সালের মুক্তিযুদ্ধের সময় পাকিস্তানি হানাদার বাহিনীর নির্মমতাকে তুলে ধরা হয়েছে। 'কাকতাড়ুয়া' উপন্যাসে মুক্তিযুদ্ধের সময় পাকিস্তানি হানাদার বাহিনীর নৃশংসতা ও বর্বরতার চিত্র ফুটে উঠেছে। জলপাই রঙের ট্যাঙ্ক নিয়ে তারা গ্রামে প্রবেশ করে এবং মানুষের ঘরবাড়ি জ্বালিয়ে পুড়িয়ে ছারখার করে দেয়। নির্বিচারে গুলি করে হত্যা করে নিরীহ গ্রামবাসীদের। আলোচ্য উক্তিতে পাকিস্তানি মিলিটারির সেই উৎপাতের কথাই বলা হয়েছে।"
        },
        {
          "label": "গ",
          "question": "উদ্দীপকের হোসেনের নিঃস্ব হওয়ার দিকটি 'কাকতাড়ুয়া' উপন্যাসের কোন ঘটনার সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকের হোসেনের নিঃস্ব হওয়ার দিকটি 'কাকতাড়ুয়া' উপন্যাসের বুধার পরিবারের সবাইকে হারিয়ে একা হয়ে যাওয়ার ঘটনার সাথে সাদৃশ্যপূর্ণ। উপন্যাসে বুধা, চোখের সামনে কলেরায় আক্রান্ত হয়ে পরিবারের সবাইকে মৃত্যুবরণ করতে দেখেছে। সবাইকে হারিয়ে সে নিঃস্ব হয়ে গেছে। ঔপন্যাসিকের ভাষায় পুরো বাড়িটা তার সামনে স্তব্ধ হয়ে গেছে। মাত্র এক রাতের ব্যবধানে মা-বাবা, চার ভাইবোনের সুখের সংসার ধ্বংস হয়ে যায়। শোকে স্তব্ধ হয়ে যায় বুধা। উদ্দীপকের হোসেন ষষ্ঠ শ্রেণিতে পড়ে। সচ্ছল পরিবারে মা-বাবা, দুই ভাইবোন মিলে সে ভালোই ছিল। হঠাৎ এক সড়ক দুর্ঘটনায় পরিবারের সবাইকে হারায় সে। এ দুর্ঘটনা সে মেনে নিতে পারে না। উদ্দীপকের হোসেন আর উপন্যাসের বুধার সাদৃশ্য এখানেই। ছোটোবেলাতেই দুজন পরিবারের সবাইকে হারায়। সুখী জীবন থেকে কয়েক মুহূর্তের ব্যবধানে নিঃস্ব হয়ে যায় তারা। আর তাই বলা যায়, হোসেনের সাথে ঘটে যাওয়া সড়ক দুর্ঘটনা বুধার পরিবারে কলেরায় একরাতে সকলের মৃত্যুবরণ করার ঘটনার সাথে সাদৃশ্যপূর্ণ।"
        },
        {
          "label": "ঘ",
          "question": "\"উদ্দীপকের হোসেনের চেয়ে 'কাকতাড়ুয়া' উপন্যাসের বুধা চরিত্রটিই অধিক তাৎপর্যপূর্ণ।”- মন্তব্যটি বিশ্লেষণ করো।",
          "explanation": "উপন্যাসের বুধা চরিত্রের একটা আলাদা পরিচয় রয়েছে, যা উদ্দীপকের হোসেনের চেয়ে তাকে অধিক তাৎপর্যপূর্ণ করে তুলেছে। সেলিনা হোসেন রচিত 'কাকতাড়ুয়া' উপন্যাসে বুধা চরিত্রটি আলাদা তাৎপর্য পেয়েছে। ছোটোবেলায় পরিবারের সবাইকে হারিয়ে সে নিঃস্ব হয়ে যায়। এরপরই শুরু হয় তার সংগ্রামের জীবন। তবে যুদ্ধ শুরুর পূর্বে ও পরে বুধার মধ্যে অনেক পরিবর্তন হয়েছে। যুদ্ধ তাকে মানসিক পূর্ণতা দিয়েছে। বুধার মধ্যে, তীব্র দেশপ্রেম রয়েছে। পাকিস্তানি হানাদারদের বিরুদ্ধে সে সোচ্চার হয়। রাজাকারদের বিরুদ্ধেও সে সক্রিয় ভূমিকা পালন করে। উদ্দীপকের হোসেন বুধার মতোই তাঁর পরিবারের সদস্যদের দুর্ঘটনায় হারিয়ে ফেলে। সবাই মিলে বেড়াতে গিয়ে সড়ক দুর্ঘটনায় মা-বাবা ও ছোটো বোনকে চিরতরে হারায় সে। চোখের সামনে সকলের মৃত্যুতে পাগলপ্রায় হয়ে যায় হোসেন। এরপর শুরু হয় জীবনযুদ্ধ। অন্যের সাহায্য না. নিয়ে সে পড়ালেখা শুরু করে। লেখাপড়ার ফাঁকে রোজগার করে নিজেকে স্বাবলম্বী করে তোলার সংগ্রামে নিয়োজিত হয়। উপর্যুক্ত আলোচনা থেকে বলা যায়, স্বজন হারানোর দিক থেকে বুধার সাথে উদ্দীপকের হোসেনের মিল রয়েছে। তবে মুক্তিযুদ্ধের সময় দেশপ্রেমের মহিমা বুধার মধ্যে নিহিত তা হোসেনের মধ্যে নেই। হোসেনের সংগ্রাম শুধু নিজেকে প্রতিষ্ঠিত করার জন্য। বুধার বিকাশ যেখানে যুদ্ধের দামামায়, হোসেনের বিকাশ সেখানে নিজেকে ঘিরে। আর তাই বলা যায়, উদ্দীপকের হোসেনের চেয়ে 'কাকতাড়ুয়া' উপন্যাসের বুধা চরিত্রটিই অধিক তাৎপর্যপূর্ণ।"
        }
      ]
    },
    {
      "number": "10",
      "uddipok": "পাঁচ ছেলে-মেয়ে নিয়ে অভাবের সংসার আবু মিয়ার। অভাবের তাড়নায় সন্তানদের লেখাপড়া করাতে পারছেন না। মেয়েদের বিয়ে দিলেই বেঁচে যান। বেশি বয়সের পাত্র হলেও তার কোনো আপত্তি নেই। কিন্তু স্ত্রী রোকসানা বলেন, কষ্ট করে হলেও মেয়েদের লেখাপড়া শিখিয়ে উপযুক্ত পাত্রের হাতে তুলে দেব।",
      "tag": "RB 20",
      "sub_questions": [
        {
          "label": "ক",
          "question": "এরিস্টটল নাটকে কয়টি ঐক্যের কথা বলেছেন?",
          "explanation": "অ্যারিস্টটল নাটকে তিনটি ঐক্যের কথা বলেছেন।"
        },
        {
          "label": "খ",
          "question": "\"নদীতে বেগুনি রঙের শাপলা থাকে না-পদ্ম-পলাশ থাকে না, কেবল কচুরিপানা ভেসে যায়।\"- উক্তিটিতে কী বোঝানো হয়েছে?",
          "explanation": "তাহেরার ব্যক্তিগত জীবনে দুরবস্থার হতাশাই রূপকায়িত হয়ে আলোচ্য উক্তির মাধ্যমে উঠে এসেছে। তাহেরার বাবা-মা তার অমতে বৃদ্ধ পীরের সঙ্গে তার বিয়ে দেন। কিন্তু তাহেরা এ অসম বিয়ে মেনে না নিয়ে পালিয়ে যায়। জমিদারপত্নী খোদেজা তাকে আশ্রয় দেন। খোদেজা তাহেরার পালিয়ে আসা ঠিক হয়নি এমন মন্তব্য করলে সে হতাশ হয়ে আলোচ্য উক্তিটি করে। এর মধ্য দিয়ে মূলত তার জীবনের দুরবস্থার দিকটিই উঠে এসেছে।"
        },
        {
          "label": "গ",
          "question": "উদ্দীপকের আবু মিয়ার সাথে 'বহিপীর' নাটকের তাহেরার বাবার বৈসাদৃশ্যের দিকটি ব্যাখ্যা করো।",
          "explanation": "উদ্দীপকের আবু মিয়া অভাবের তাড়নায় তার মেয়েদের বিয়ে দিতে চাইলেও 'বহিপীর' নাটকের তাহেরার বাবা পুণ্যের আশায় মেয়েকে বৃদ্ধ পীরের সঙ্গে বিয়ে দিতে চান-আর এখানেই তাদের পার্থক্য।'বহিপীর' নাটকের তাহেরার পিতা কুসংস্কারাচ্ছন্ন ও স্বার্থপর চরিত্র। 'সচ্ছল হওয়া সত্ত্বেও কেবল নিজের পুণ্য লাভের জন্যই মেয়ের অমতে তাকে বৃদ্ধ এক পীরের সাথে বিয়ে দিতে চান। অন্ধবিশ্বাসে নিজের সুখের কথা বিবেচনা করে মাতৃহারা সৎমায়ের কাছে পালিত তার কন্যার প্রতি অবিচার করতে তার এতটুকুও বাধেনি। যদিও নিজ কন্যার প্রতি তার আরও যত্নবান হবার কথা ছিল। বড়ো সংসারে অভাবের তাড়নায় হিমশিম খেয়ে মেয়েদের বিয়ে দিয়ে মুক্তি পেতে চান আবু মিয়া। দারিদ্র্যের কশাঘাতে তিনি এতটাই বিধ্বস্ত যে বয়স্ক পাত্রের কাছেও মেয়ে গছাতে পিছপা হবেন না আবু মিয়া। অভাবের কাছে তিনি বন্দি। অপরপক্ষে কোনোরকম প্রতিকূলতা না থাকা সত্ত্বেও 'বহিপীর' নাটকের তাহেরার বাবা তাকে বয়স্ক পীরের সাথে বিয়ে দিতে চায় নিজের পুণ্য লাভের লোভে। কিন্তু উদ্দীপকের আবু মিয়া দারিদ্র্যের কশাঘাতে বাধ্য হয়ে মেয়েদের বিয়ে দিতে পারলে বেঁচে যায়। বিষয়বস্তু এবং পারিপার্শ্বিক অবস্থার পরিপ্রেক্ষিতে উদ্দীপকের আবু মিয়ার সাথে 'বহিপীর' নাটকের তাহেরার বাবার এ বিষয়েই বৈসাদৃশ্য রয়েছে।"
        },
        {
          "label": "ঘ",
          "question": "\"উদ্দীপকের রোকসানা মননশীলতার দিক থেকে 'বহিপীর' নাটকের খোদেজার চেয়ে বেশি আধুনিক।”- মন্তব্যটির যথার্থতা বিশ্লেষণ করো।",
          "explanation": "চারিত্রিক দৃঢ়তা ও মননশীলতার দিক থেকে আবু মিয়ার স্ত্রী রোকসানা 'বহিপীর' নাটকের খোদেজার চেয়ে আধুনিক চরিত্র। 'বহিপীর' নাটকের খোদেজা জমিদার গিন্নি। তিনি কুসংস্কারাচ্ছন্ন ও ধর্মভীরু। বিপন্ন তাহেরাকে আশ্রয় দিয়ে তিনি সহানুভূতিশীল চরিত্রকে প্রকাশ করেছেন। কিন্তু পরবর্তী সময়ে কুসংস্কারাচ্ছন্নতার দরুন তাহেরার জীবনকে বিপন্নতার দিকে ঠেলে দিতে চেয়েছেন। উদ্দীপকের রোকসানা আবু মিয়ার স্ত্রী। আবু মিয়া মেয়েদের বাল্যবিবাহে আগ্রহী হলে রাবেয়া বাধা দেয়। শুধু তাই নয়, নিজ চেষ্টায় মেয়েদের লেখাপড়া করাতে চায় সে। মেয়েদের জীবনকে সুপ্রতিষ্ঠিত করতে রাবেয়া দৃঢ়চিত্ত হয়ে ওঠে। তার এই সব উদ্যোগ তার আধুনিক চরিত্রকেই প্রস্ফুটিত করে। নাটকে খোদেজার চরিত্র অত্যন্ত সাদামাটা। তিনি তাহেরার দুঃখে ব্যথিত হন। আবার পীরের অভিশাপের ভয়ে তাহেরাকে বিসর্জনও দিতে চান। তাঁর চরিত্রে রয়েছে দৃঢ়তার অভাব। তাই তিনি বুঝতেই পারেন না যে তাঁর জন্য তাহেরার জীবন বিপন্ন হচ্ছে। তাই নিঃসন্দেহে বলতে পারি চারিত্রিক দৃঢ়তা ও মননশীলতার বিবেচনায় আবু মিয়ার স্ত্রী রোকসানা 'বহিপীর' নাটকের খোদেজার চেয়ে সচেতন।"
        }
      ]
    },
    {
      "number": "11",
      "uddipok": "বেলায়েত সাহেব স্ত্রীর মৃত্যুর পর নিঃসঙ্গ জীবনযাপন করছেন দীর্ঘদিন। দ্বিতীয় বিয়ের চিন্তাও করেননি। নিয়মিত ইবাদত-বন্দেগিতে দিনাতিপাত করছেন তিনি। গ্রামে বাল্য বিবাহসহ নানাবিধ অনিয়মের বিরুদ্ধে তিনি যথেষ্ট প্রতিবাদী। এতিমখানার শিশুদের খাওয়া- দাওয়ার খোঁজখবর নেন এবং দান-সদকা করেন। গ্রামের জনহিতৈষী এই মানুষটিকে স্বেচ্ছায় বিয়ে করে সুখী হতে চায় পিতৃহারা বিশ বছরের মেয়ে ফাহিমা।",
      "tag": "RB 20",
      "sub_questions": [
        {
          "label": "ক",
          "question": "নাটকের প্রাণ কী?",
          "explanation": "নাটকের প্রাণ হলো সংলাপ।"
        },
        {
          "label": "খ",
          "question": "\"অত ভাবলে কি কেউ পালাতে পারে?\"- তাহেরার এমন উক্তিতে কী প্রকাশ পেয়েছে?",
          "explanation": "তাহেরার উক্তিটি তার নির্ভীক ও দৃঢ়চেতা মনোভাব প্রকাশ করেছে। পালানোর সময় সবকিছু ত্যাগ করেই পালাতে হয়। পিছুটান নিয়ে পালানো যায় না। বাড়ি থেকে পালিয়ে বেশ বিপদে পড়ে যায় তাহেরা; কোথায় যাবে, কী করবে কোনো কিছুই জানা ছিল না তার। এমন বিপদে সে সাহায্য পায় খোদেজা ও তার পরিবারের নিকট। চিন্তাভাবনা না করেই কেন পালিয়েছে, খোদেজার এসব প্রশ্নের উত্তরেই তাহেরা উক্তিটি করেছিল।"
        },
        {
          "label": "গ",
          "question": "উদ্দীপকের ফাহিমা কোন দিক দিয়ে 'বহিপীর' নাটকের তাহেরার বিপরীত চরিত্র? ব্যাখ্যা করো।",
          "explanation": "নিজ ইচ্ছায় অসম বিয়েতে রাজি হওয়ার দিক থেকে উদ্দীপকের ফাহিমা 'বহিপীর' নাটকের তাহেরার বিপরীত চরিত্র। 'বহিপীর' নাটকের মাতৃহারা তাহেরা পালিত হয় তার সৎমায়ের কাছে। কুসংস্কারাচ্ছন্ন, ধর্মান্ধ পিতা পুণ্যলাভের আশায় নিজকন্যা তাহেরাকে এক বৃদ্ধ পীরের সাথে বিয়ে দিতে চায়। তাহেরা কোনো মতেই এই বিয়েতে রাজি হয় না। বিয়ের রাতে সে পালিয়ে যায়। উদ্দীপকে বেলায়েত সাহেব বিপত্নীক। তিনি ধার্মিক এবং গ্রামে বিভিন্ন সমাজসেবামূলক কাজ করে থাকেন। বেলায়েত সাহেবের চারিত্রিক বৈশিষ্ট্য এবং মানবিক গুণাবলি দেখে তাকে বিয়ে করতে চায় পিতৃহীন ফাহিমা। 'বহিপীর' নাটকের তাহেরা কোনোভাবেই বৃদ্ধ বহিপীরকে বিয়ে করতে সম্মত হয় না। নাটকের তাহেরা বৃদ্ধ পীরকে বিয়ে করার চাইতে মৃত্যুকে শ্রেয় মনে করে। অপরপক্ষে উদ্দীপকের ফাহিমা স্বেচ্ছায় বয়স্ক বেলায়েত সাহেবকে বিয়ে করতে চায়। এ মানসিক আকাঙ্ক্ষাগত অবস্থান থেকে উদ্দীপকের ফাহিমা 'বহিপীর' নাটকের তাহেরার বিপরীত চরিত্র।"
        },
        {
          "label": "ঘ",
          "question": "\"বহিপীর' নাটকের বহিপীর যদি উদ্দীপকের বেলায়েত সাহেবের মতো হতেন তাহলে 'বহিপীর' নাটকের কাহিনি ভিন্ন হতো।\"- মন্তব্যটির তাৎপর্য বিশ্লেষণ করো।",
          "explanation": "উদ্দীপকে বর্ণিত বেলায়েত সাহেব একজন ধার্মিক, নৈতিক এবং সমাজসেবামূলক মানসিকতার মানুষ, যিনি ইবাদত-বন্দেগির পাশাপাশি সমাজের অনিয়মের বিরুদ্ধে প্রতিবাদ করেন এবং অসহায়দের পাশে দাঁড়ান। তিনি একজন প্রকৃত অর্থে জনহিতৈষী ব্যক্তিত্ব। যদি ‘বহিপীর’ নাটকের বহিপীর চরিত্রটি বেলায়েত সাহেবের মতো হতেন, তবে নাটকের কাহিনির মোড় ভিন্ন হতো। কারণ ‘বহিপীর’ নাটকের মূল সংকটই তৈরি হয়েছে একজন ভণ্ড পীরের কারণে, যিনি ধর্মকে ঢাল হিসেবে ব্যবহার করে নারীদের শোষণ ও সাধারণ মানুষকে প্রতারণা করেন। বিপরীতে বেলায়েত সাহেব ধর্মের প্রকৃত শিক্ষাকে ধারণ করেন এবং সমাজে ন্যায়বিচার প্রতিষ্ঠা করতে সচেষ্ট। তাই বলা যায়, যদি বহিপীর এমন একজন চরিত্র হতেন, তবে নাটকে কুসংস্কার, প্রতারণা বা নারীর প্রতি অবমাননার মতো বিষয়গুলো উঠে আসত না এবং নাটকটি হয়ে উঠত একটি আলোকিত সমাজের প্রতিচ্ছবি। অতএব মন্তব্যটি যথার্থ, কারণ এতে নাটকের বিকল্প সম্ভাবনা ও একটি নৈতিক সমাজ গঠনের ধারণা প্রতিফলিত হয়েছে।"
        }
      ]
    }
  ]
}