{
  "title": "ভিকারুননিসা নূন স্কুল এন্ড কলেজ, ঢাকা ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "রাহাত বহুদিন পর লন্ডন থেকে দেশে ফিরে ময়মনসিংহের নিজ গ্রামে কিছুদিন কাটিয়ে বুঝতে পারে পল্লিগ্রামের আনাচেকানাচে কত আনন্দের খোরাক রয়েছে । এখানে সাহিত্যের অমূল্য সম্পদ রয়েছে। সে সিদ্ধান্ত নেয় তার ছেলেমেয়েদের বিদেশি সংস্কৃতিতে শিক্ষা না দিয়ে নিজের দেশের সংস্কৃতিতেই বড়ো করবে। রাহাত নিজের উদ্যোগেই লোকসাহিত্য সংরক্ষণ ও গবেষণার কাজে আত্মনিয়োগ করে। কিন্তু রাহাতের ছোটো ভাই পল্লিগ্রামের ভাটিয়ালি গান, জারি, সারি কিংবা রাখালি গানকে বর্বর চাষার গান বলে উপহাস করে। সে ইউরোপীয় সংস্কৃতিকেই অধিকতর গ্রহণযোগ্য মনে করে।",
      "tag": "VNSC 24",
      "sub_questions": [
        {
          "label": "ক",
          "question": "প্রবাদ বাক্য কী ?",
          "explanation": "দীর্ঘদিন ধরে লোকমুখে প্রচলিত বিশ্বাসযোগ্য কথা বা জনশ্রুতিকে প্রবাদ বাক্য বলে ।"
        },
        {
          "label": "খ",
          "question": "‘পল্লিগ্রামে শহরের মতো গায়ক, বাদক; নর্তক না থাকলেও তার অভাব নেই!— লেখক এই উক্তিটিতে কী বুঝিয়েছেন? ব্যাখ্যা করো।",
          "explanation": "পল্লিগ্রামে শহরের মতো গায়ক, বাদক, নর্তক না থাকলেও প্রকৃতির নির্মল বিনোদনের আয়োজন তাদের অভাব পূরণ করে দিচ্ছে। পল্লিগ্রামে শহরের মতো গায়ক, বাদক ও নর্তক নেই। তবে সেখানে প্রকৃতির যে বিনোদন রয়েছে তা শহরে নেই । সেখানে চারদিকে কোকিল, দোয়েল, পাপিয়া প্রভৃতি পাখির কলতান, নদীর কুলকুল ধ্বনি, পাতার মর্মর শব্দ, শ্যামলশস্যের ভঙ্গিময় হিল্লোল প্রচুর পরিমাণে পরিলক্ষিত হয় । প্রকৃতির এসব উপকরণ পল্লিগ্রামে শহরের গায়ক, বাদক, নর্তকের অভাব পূরণ করে দেয়।"
        },
        {
          "label": "গ",
          "question": "উদ্দীপকে রাহাত এবং তার ছোটো ভাইয়ের মধ্যে চেতনাগত কী পার্থক্য রয়েছে? ‘পল্লিসাহিত্য' প্রবন্ধের আলোকে ব্যাখ্যা করো।",
          "explanation": "উদ্দীপকে রাহাত এবং তার ছোটো ভাইয়ের মধ্যে চেতনাগত পার্থক্য হলো— একজন স্বজাত্যবোধে উদ্বুদ্ধ হলেও অন্যজন তা নয় । ‘পল্লিসাহিত্য’ প্রবন্ধে লেখক বাংলার পল্লিসাহিত্যের বিশেষ কয়েকটি দিক সম্পর্কে আলোচনা করেছেন। তাঁর মতে, একদা এ দেশে এক বিরাট পল্লিসাহিত্যের ভান্ডার ছিল। উপযুক্ত গবেষক ও আগ্রহী সাহিত্যিকদের উদ্যোগ ও চেষ্টায় সেই সম্পদগুলো সংগ্রহ করা প্রয়োজন। পল্লির এ সাহিত্য ভান্ডারের রসদ সংগ্রহে লেখক এ দেশের কর্মযোগী সন্তানদের দৃষ্টি আকর্ষণ করেছেন । উদ্দীপকের রাহাত বহুদিন পর লন্ডন থেকে দেশে ফিরে নিজের গ্রামে পল্লিসাহিত্যের ভান্ডার খুঁজে পান। নিজের সন্তানদেরও এ দেশের সংস্কৃতিতে বড়ো করতে চান। নিজে লোকসাহিত্য সংরক্ষণ ও গবেষণায় আত্মনিয়োগ করেন । অন্যদিকে তার ছোটো ভাই দেশীয় সাহিত্যকে নিয়ে উপহাস করে এবং ইউরোপীয় সংস্কৃতিকেই উন্নত মনে করে। রাহাত নিজের পল্লিগ্রামের প্রচলিত সাহিত্য-উপাদানকে গুরুত্ব দিয়ে স্বজাত্যবোধের পরিচয় দিলেও তার ভাই তার বিপরীত মনোভাব দেখিয়েছে ।"
        },
        {
          "label": "ঘ",
          "question": "‘পল্লিসাহিত্য আমাদের অমূল্য সম্পদ।’— ‘পল্লিসাহিত্য' প্রবন্ধ এবং উদ্দীপকের আলোকে বিশ্লেষণ করো।",
          "explanation": "পল্লিসাহিত্যের মাধ্যমে আমরা নিজেদের স্বাতন্ত্র্য বিশ্বে তুলে ধরতে পারি বিধায় আলোচ্য মন্তব্যটি যথার্থ । ‘পল্লিসাহিত্য' প্রবন্ধে লেখক বাংলার পল্লিসাহিত্য উপাদানের ব্যাপক সম্ভার তুলে ধরেছেন। পল্লির প্রত্যেক পরতে পরতে সাহিত্য ছড়িয়ে আছে বলে তিনি মত প্রকাশ করেছেন। অবশ্য আধুনিক শিক্ষাদীক্ষার সংস্পর্শে এসে এখন এ দেশের মানুষজন নিজস্ব লোককথা, উপকথা; ছড়া, প্রবাদ বাক্য, ডাক ও খনার বচন এবং পল্লিগানের কথা ভুলে যাচ্ছে। লেখক এ বিষয়ে হতাশা ব্যক্ত করেছেন । উদ্দীপকের রাহাত বহুদিন পর লন্ডন থেকে দেশে ফিরে নিজ গ্রামে পল্লিসাহিত্যের নানা উপকরণ দেখে আনন্দিত হয়। সে দেশে থেকে এসব সাহিত্য-উপকরণ সংরক্ষণ ও গবেষণাকর্মে নিজেকে নিয়োজিত করে। ‘পল্লিসাহিত্য' প্রবন্ধে লেখকও এ দেশের পল্লিসাহিত্যের নানা উপাদান সম্পর্কে আলোচনা করছেন। এসব সংরক্ষণ করে তা নিয়ে গবেষণা করতেও অনেককে উদ্বুদ্ধ করেছেন। উদ্দীপক ও ‘পল্লিসাহিত্য' প্রবন্ধে এ দেশের পল্লিসাহিত্যের নানা রকম উপকরণের কথা উঠে এসেছে। উপকথা, রূপকথা, প্রবাদ বাক্য; ডাক ও খনার বচনের কথা যেমন এসেছে তেমনি এসেছে জারি, সারি, ভাটিয়ালি, মারফতি নানা রকম গানের কথা। এসব মিলিয়ে এ দেশের পল্লিসাহিত্যের বিশাল সম্ভারের পরিচয় পাওয়া যায়। তাই ‘পল্লিসাহিত্য আমাদের অমূল্য সম্পদ।’— কথাটি ‘পল্লিসাহিত্য' প্রবন্ধ ও উদ্দীপকে অত্যন্ত যুক্তিসংগত বলে ধরে নেওয়া যায় ।"
        }
      ]
    },
    {
      "number": "2",
      "uddipok": "গ্রামের বালকদের সর্দার বিন্টু। সারা দিন বনেবাদাড়ে ঘুরে বেড়ানো, এর- ওর গাছের ফুল ছেঁড়া, গাছের ফলে ঢিল মারা, নদীতে দাপাদাপি করাই যেন তার কাজ। পিতৃহারা দুই ভাইয়ের মধ্যে ছোটোখাটো খুনশুটি হলেও শত দুরন্তপনার মাঝেও ছোটো ভাই পল্টুকে আগলে রাখে সে। এমনকি তাকে রেখে কোনো খাবার মুখে দেয় না। গ্রামীণ জীবনে প্রকৃতিঘনিষ্ঠ দুই ভাইয়ের শৈশবে দারিদ্র্যের কোনো ছাপ প্রধান হয়ে ওঠেনি ।",
      "tag": "VNSC 24",
      "sub_questions": [
        {
          "label": "ক",
          "question": "হরিহর কার বাড়িতে গোমস্তার কাজ করে?",
          "explanation": "হরিহর গ্রামের অন্নদা রায়ের বাড়িতে গোমস্তার কাজ করে।"
        },
        {
          "label": "খ",
          "question": "‘আজকাল চাষাদের ঘরে লক্ষ্মী বাঁধা-ভদ্দর লোকেরই হয়ে পড়েচে হা ভাত যো ভাত'— কথাটিতে কী ইঙ্গিত করে? বুঝিয়ে লেখো ।",
          "explanation": "প্রশ্নোক্ত উক্তিটিতে 'আজকাল চাষাদের ঘরে লক্ষ্মী বাঁধা' বলতে চাষিদের আর্থিক সমৃদ্ধির কথা বোঝানো হয়েছে । যে চাষারা সমাজে একসময় অতি দরিদ্র হিসেবে পরিচিত ছিল তারা তাদের পরিশ্রম দিয়ে নিজেদের ভাগ্যের উন্নয়ন করছে। ফলে অর্থনৈতিকভাবে তারা সমৃদ্ধ হচ্ছে। আর দেবী লক্ষ্মীকে যেহেতু সমৃদ্ধির প্রতীক মনে করা হয়৷ তাই হরিহরের পর্যবেক্ষণ অনুসারে চাষা তথা কৃষকদের ঘরেই লক্ষ্মী বিরাজ করছে। পক্ষান্তরে সমাজে যারা ভদ্রলোক তাদের আয় রোজগার বৃদ্ধি না পাওয়ায় দিনদিন তারা অভাবগ্রস্ত হয়ে পড়েছে। প্রশ্নোক্ত উক্তির মাধ্যমে চাষাদের এই সমৃদ্ধি আর ভদ্রলোকদের দুর্গতির প্রতিই ইঙ্গিত করা হয়েছে।"
        },
        {
          "label": "গ",
          "question": "উদ্দীপকের দুই ভাইয়ের সাথে ‘আম-আঁটির ভেঁপু’ গল্পের কোন চরিত্রের সাদৃশ্য রয়েছে? ব্যাখ্যা করো।",
          "explanation": "উদ্দীপকের দুই ভাইয়ের সাথে 'আম-আঁটির ভেঁপু' গল্পের অপু-দুর্গা চরিত্রের সাদৃশ্য রয়েছে। ‘আম-আঁটির ভেঁপু’ গল্পে অপু-দুর্গা দুই ভাই-বোন। দুর্গা বড়ো এবং অপু ছোটো। দুর্গা প্রায়ই বাড়ির বাইরে বনেবাদাড়ে ঘুরে বেড়ায়। মাঝেমধ্যে এর বাগানের আম তো ওর বাগানের পেয়ারা ইত্যাদি কুড়িয়ে নিয়ে আসে। সেসব খাদ্য উপকরণ সে ছোটো ভাই অপুর সাথে ভাগাভাগি করে খায়। গ্রামীণ জীবনের প্রকৃতিঘনিষ্ঠ দুই ভাই-বোনের আনন্দময় জীবনের চিত্র ফুটে উঠেছে আলোচ্য গল্পে । উদ্দীপকের বিন্টু সারা দিন বনেবাদাড়ে ঘুরে বেড়ায়। এর-ওর গাছের ফুল ছেঁড়া, গাছের ফলে ঢিল মারা, নদীতে দাপাদাপি করাই তার সারা দিনের কাজ। শত দুরন্তপনার মাঝেও ছোটো ভাই পল্টুকে আগলে রাখে সে। এমনকি তাকে রেখে কোনো খাবার মুখে দেয় না। আম-আঁটির ভেঁপু' গল্পে অপু-দুর্গার মাঝেও অনুরূপ আচরণ লক্ষ করা যায়। দুর্গা তার ছোটো ভাই অপুকে দেখাশোনা করে এবং ফলফলাদি দুজনে ভাগাভাগি করে খায়। এক্ষেত্রে উদ্দীপকের বিল্টু ও পল্টুর সাথে ‘আম-আঁটির ভেঁপু’ গল্পের দুর্গা ও অপু চরিত্র দুটির সাদৃশ্য লক্ষণীয় ।"
        },
        {
          "label": "ঘ",
          "question": "উদ্দীপকে 'আম-আঁটির ভেঁপু' গল্পের সামগ্রিক দিকটি ফুটে উঠেছে কি? ‘আম-আঁটির ভেঁপু' গল্পের আলোকে বিশ্লেষণ করো ।",
          "explanation": "উদ্দীপকে শৈশবের দুরন্তপনা ছাড়া অন্যান্য দিক অনুপস্থিত থাকা ‘আম-আঁটির ভেঁপু’ গল্পের সামগ্রিক দিক ফুটে ওঠেনি। গ্রামীণ জীবনে প্রকৃতিঘনিষ্ঠ দুই ভাই-বোনের আনন্দময় জীবনের আখ্যান নিয়ে ‘আম-আঁটির ভেঁপু' গল্পটি রচিত হয়েছে। অপু ও দুর্গা হতদরিদ্র পরিবারের শিশু। কিন্তু তাদের শৈশবে দারিদ্র্যের সেই কষ্ট প্রধান হয়ে ওঠেনি। গ্রামীণ ফলফলাদি খাওয়ার আনন্দ এবং বিচিত্র বিষয় নিয়ে তাদের বিস্ময় ও কৌতূহল আলোচ্য গল্পে প্রকাশিত হয়েছে। এছাড়াও সর্বজয়া- হরিহরের জীবনসংগ্রাম, স্বপ্ন ও কঠিন বাস্তবতাও সেখানে ফুটে উঠেছে । উদ্দীপকের বিল্টু ও তার ছোটো ভাই পল্টুর কর্মকাণ্ডে শৈশবের দুরন্তপনার পাশাপাশি দুই ভাইয়ের মধ্যকার মধুর সম্পর্ক ফুটে উঠেছে। বিন্টু সারা দিন বনেবাদাড়ে ঘুরে বেড়ায়, এর-ওর গাছের ফুল ছিঁড়ে, গাছের ফলে ঢিল মারে। এছাড়া ছোটো ভাইকে সে সর্বদা আগলেও রাখে। উদ্দীপক ও আলোচ্য গল্পের তুলনামূলক আলোচনায় দেখা যাচ্ছে, উদ্দীপকে গল্পের অনেক দিকই অনুপস্থিত। হরিহরের নিদারুণ দারিদ্র্য, সর্বজয়ার শাশ্বত মাতৃরূপ, হরিহরের কর্মসংস্থান সম্পর্কিত সমস্যা ও সম্ভাবনার কথা গল্পে ফুটে উঠলেও সেগুলো উদ্দীপকে আসেনি। এসব দিকের অনুপস্থিতি বিবেচনায় বলা যায় যে, উদ্দীপকে ‘আম-আঁটির ভেঁপু গল্পের সামগ্রিক দিক ফুটে ওঠেনি।"
        }
      ]
    },
    {
      "number": "3",
      "uddipok": "আলতাব চৌধুরী একজন ধর্মপ্রাণ মানুষ। প্রচুর জমিজমার মালিক। বাড়িতে প্রতিদিন লেগেই থাকে অতিথি আপ্যায়ন। তিনি একটি সেবা প্রতিষ্ঠান গড়ে তুলেছেন যেখানে ছিন্নমূল হতদরিদ্র লোক থেকে শুরু করে মধ্যবিত্ত শ্রেণির লোকও রয়েছে। একসাথে অনেকের কর্মসংস্থানের ব্যবস্থা হয়ে থাকে। তিনি মনে করেন, এরা অবহেলার পাত্র নয় । এরা দেশের উন্নয়নে বড়ো ভূমিকা রাখছে ।",
      "tag": "VNSC 24",
      "sub_questions": [
        {
          "label": "ক",
          "question": "কোনটি আত্মার ধর্ম নয়?",
          "explanation": "তথাকথিত ছোটোলোক সম্প্রদায়কে উপেক্ষা করা ও ঘৃণা করা আত্মার ধৰ্ম নয় ।"
        },
        {
          "label": "খ",
          "question": "আমাদের দেশে জনশক্তি বা গণতন্ত্র প্রতিষ্ঠিত না হওয়ার পিছনে কারণ কী? ব্যাখ্যা করো ।",
          "explanation": "আমাদের সত্যিকার মানুষকে আমরা যথাযথ মূল্যায়ন করছি না বলেই আমাদের দেশে জনশক্তি গঠন হতে পারছে না । কাজী নজরুল ইসলাম রচিত 'উপেক্ষিত শক্তির উদবোধন' প্রবন্ধে বর্ণিত আমাদের অভিজাত গর্বিত সম্প্রদায় সবসময়ই তথাকথিত ছোটোলোক সম্প্রদায়কে খাটো করে দেখে। ভদ্র সম্প্রদায়ের এ ধরনের আচরণের ফলে তথাকথিত এই ছোটোলোক সম্প্রদায়ের মানুষরা হীনম্মন্যতায় ভোগে। ফলে দেশের কাজে তারা প্রাণখুলে অংশ নিতে পারে না। অথচ তারাই দেশের প্রাণশক্তি। তাদের অবহেলা করছি বলেই আমাদের দেশে জনশক্তি গঠিত হতে পারছে না ।"
        },
        {
          "label": "গ",
          "question": "উদ্দীপকে 'উপেক্ষিত শক্তির উদবোধন' প্রবন্ধের কোন দিকটি ফুটে উঠেছে? ব্যাখ্যা দাও ।",
          "explanation": "উদ্দীপকে 'উপেক্ষিত শক্তির উদবোধন' প্রবন্ধের গান্ধীজি কর্তৃক সকল শ্রেণির মানুষকে কাছে টানার দিকটি ফুটে উঠেছে। “উপেক্ষিত শক্তির উদ্‌বোধন' প্রবন্ধে লেখক সাম্যবাদী মানসিকতার পরিচয় দিয়েছেন । একটি দেশের যথাযথ উন্নয়নে ছোটো-বড়ো, উঁচু-নিচু, তিনি ধর্মীয় ও জাতিগত বিভেদ দূর করা দরকার বলে তিনি মনে করেন । মহাত্মা গান্ধীর উদাহরণ টেনে দেখিয়েছেন যে, সত্যিকারের মানুষ যাঁরা, তাঁরা এভাবেই ধর্ম-বর্ণ নির্বিশেষে সবাইকে আপন করে নেন । উদ্দীপকের আলতাব চৌধুরী একজন ধর্মপ্রাণ ও ধনী মানুষ। তিনি অনেক অতিথি আপ্যায়ন করেন। একটি সেবা প্রতিষ্ঠান গড়ে সেখানে ছিন্নমূল থেকে শুরু করে মধ্যবিত্ত শ্রেণির লোককেও আশ্রয় দিয়েছেন। অনেকের কর্মসংস্থানের ব্যবস্থাও করেছেন তিনি। তিনি কাউকে অবহেলার পাত্র মনে করেন না। ‘উপেক্ষিত শক্তির উদ্ভবোধন' প্রবন্ধেও মহাত্মা গান্ধীর সবাইকে এমন আপন করে নেওয়ার বৈশিষ্ট্য ফুটে উঠেছে।"
        },
        {
          "label": "ঘ",
          "question": "উদ্দীপকটি ‘উপেক্ষিত শক্তির উদ্‌বোধন' প্রবন্ধের মূলভাবকে কতটুকু ধারণ করে? যুক্তিসহ বিশ্লেষণ করো।",
          "explanation": "সমাজের অবহেলিত মানুষকে যথাযথ মর্যাদা দেওয়ায় উদ্দীপকটি ‘উপেক্ষিত শক্তির উদবোধন' প্রবন্ধের মূলভাবকে সম্পূর্ণ ধারণ করে । ‘উপেক্ষিত শক্তির উদবোধন' প্রবন্ধে লেখক মানবাধিকার, বিশেষত শ্রমজীবী মানুষের যথাযথ মর্যাদা প্রতিষ্ঠার বিষয়ে আলোকপাত করেছেন । তাঁর মতে, দেশে জনশক্তি প্রতিষ্ঠায় ছোটো-বড়ো, উঁচু-নিচু, ধর্মীয় ও জাতিগত বিভেদ দূর করা আবশ্যক। মহাত্মা গান্ধীর মানবপ্রেমের উদাহরণ টেনে তিনি সমাজের সবাইকে তাঁর আদর্শে অনুপ্রাণিত করতে চেয়েছেন। উদ্দীপকের আলতাব চৌধুরী একজন ধর্মপ্রাণ ও ধনী মানুষ। তার বাড়িতে তিনি অনেক অতিথি আপ্যায়ন করেন। এলাকায় একটি সেবা প্রতিষ্ঠান গড়ে তুলে সেখানে অনেক ছিন্নমূল মানুষ থেকে শুরু করে মধ্যবিত্ত পর্যন্ত অনেককে আশ্রয় দিয়েছেন । অনেকের কর্মসংস্থানও করেছেন তিনি । তার কাছে কেউই অবহেলার পাত্র নয়। ‘উপেক্ষিত শক্তির উদ্‌বোধন' প্রবন্ধেও প্রায় একই ধরনের মানসিকতার বহিঃপ্রকাশ লক্ষ করা যায় । উদ্দীপক ও 'উপেক্ষিত শক্তির উদবোধন' প্রবন্ধের বর্ণনায় ভিন্নতা থাকলেও আদর্শিক সাদৃশ্য রয়েছে। বিশেষত সমাজের অন্ত্যজ শ্রেণির মানুষের মর্যাদার প্রতিফলন ঘটেছে। আলতাব চৌধুরী যেন প্রবন্ধে উল্লিখিত গান্ধীজির আদর্শ ধারণ করে কাজ করেছেন। বিভেদের ঊর্ধ্বে উঠে মনুষ্যত্বকে প্রাধান্য দিয়েছেন। তাই বলা যায় যে, উদ্দীপকটি 'উপেক্ষিত শক্তির উদবোধন' প্রবন্ধের মূলভাবকে সম্পূর্ণ ধারণ করে ।"
        }
      ]
    },
    {
      "number": "4",
      "uddipok": "সামাদ চৌধুরী উচ্চশিক্ষিত প্রকৌশলী হয়েও দুর্নীতির আশ্রয় নিয়ে অল্পদিনেই প্রচুর বিত্ত-বৈভবের মালিক হয়েছেন। লোভের ফলে তার আত্মিক মৃত্যু ঘটেছে, তাই অনুভূতির জগতে ফতুর। ঘুস নেওয়া অন্যায় জেনেও পাপ কাজ করতে দ্বিধাবোধ করে না। চাই, চাই, আরও চাই-এই লোভ তাকে গ্রাস করেছে । তার কাছে জগতে টাকাই সব ।",
      "tag": "VNSC 24",
      "sub_questions": [
        {
          "label": "ক",
          "question": "মানবসত্তার ঘরে উঠবার মই কোনটি?",
          "explanation": "মানবসত্তার ঘরে উঠবার মই হলো শিক্ষা ।"
        },
        {
          "label": "খ",
          "question": "মানবজীবনকে দোতলা ঘরের সঙ্গে তুলনা করা হয়েছে কেন?",
          "explanation": "লেখক মানুষের জীবনের দুটি সত্তার কথা বলেছেন এবং এ দুটি সত্তার কারণে মানুষের জীবনকে দোতলা ঘরের সাথে তুলনা করা হয়েছে। প্রাবন্ধিক মানুষের জীবনের দুটি সত্তার কথা বলেছেন— জীবসত্তা ও মানবসত্তা। জীবসত্তা সেই ঘরের নিচতলা আর মানবসত্তা বা মনুষ্যত্ব হলো উপর তলা। জীবসত্তা হলো মানুষের জৈবিক দিক। আর মানবসত্তা হলো- তার মনুষ্যত্বের দিক। মানুষের অস্তিত্ব টিকিয়ে রাখার দিকটি হলো তার জীবসত্তার রূপ, অন্যদিকে জীবসত্তা পার হয়ে মানুষের আত্মিক মুক্তিসাধনের যে চেষ্টা, তা-ই হলো মানবসত্তা। এ দুটি সত্তার কারণেই মানুষের জীবনকে একটি দোতলা ঘরের সাথে তুলনা করা হয়েছে।"
        },
        {
          "label": "গ",
          "question": "উদ্দীপকের সামাদ চৌধুরীর মাঝে শিক্ষা ও মনুষ্যত্ব' প্রবন্ধের যে দিকটি প্রকাশিত হয়েছে তা ব্যাখ্যা করো ।",
          "explanation": "উদ্দীপকের সামাদ চৌধুরীর মাঝে ‘শিক্ষা ও মনুষ্যত্ব' প্রবন্ধের জীবসত্তার দিকটি প্রকাশিত হয়েছে। ‘শিক্ষা ও মনুষ্যত্ব' প্রবন্ধে লেখক মানুষের দুটি সত্তার কথা বলেছেন একটি তার জীবসত্তা, অপরটি মানবসত্তা বা মনুষ্যত্ব। জীবসত্তা হলো জীবের অস্তিত্ব। জীবসত্তাকে টিকিয়ে রাখতে হলে প্রয়োজন অন্নবস্ত্রের। লেখকের মতে, আমরা জীবসত্তাকে টিকিয়ে রাখতে অধিক মনোযোগী হওয়ায় অর্থচিন্তা আমাদের সারাক্ষণ ব্যস্ত রাখে। মনুষ্যত্ব অর্জনে আমরা নিশ্চেষ্ট থাকি । উদ্দীপকের সামাদ চৌধুরী উচ্চশিক্ষিত প্রকৌশলী হয়েও দুর্নীতির আশ্রয় নিয়ে প্রচুর বিত্ত-বৈভবের মালিক হয়েছেন। ঘুস নেওয়া অন্যায় জেনে তিনি এহেন পাপ কাজ করতে দ্বিধাবোধ করেন না। অতিলোভ তাকে গ্রাস করেছে। তার কাছে জগতে টাকাই সব। তার এহেন আচরণে ‘শিক্ষা ও মনুষ্যত্ব' প্রবন্ধে উল্লিখিত মানুষের জীবসত্তার কথা উঠে এসেছে। কেননা, মনুষ্যত্ব অর্জনে নিশ্চেষ্ট হয়ে তিনি শুধুই অর্থচিন্তার নিগড়ে বন্দি । তাই উদ্দীপকের সামাদ চৌধুরীর মাঝে শিক্ষা ও মনুষ্যত্ব' প্রবন্ধের জীবসত্তার মাঝে নিবিষ্ট থাকার দিকটি ফুটে উঠেছে ।"
        },
        {
          "label": "ঘ",
          "question": "উদ্দীপকের সামাদ চৌধুরী শিক্ষার আসল উদ্দেশ্যকে ধারণ করতে পেরেছে কি? 'শিক্ষা ও মনুষ্যত্ব' প্রবন্ধের আলোকে মন্তব্যটি বিশ্লেষণ করো।",
          "explanation": "মনুষ্যত্ব অর্জন করতে না পারায় উদ্দীপকের সামাদ সাহেব শিক্ষার আসল উদ্দেশ্যকে ধারণ করতে পারেননি। ‘শিক্ষা ও মনুষ্যত্ব' প্রবন্ধে প্রাবন্ধিক মানুষের দুটি সত্তা হিসেবে জীবসত্তা ও মানবসত্তাকে চিহ্নিত করেন। তিনি মধ্যকার সম্পর্ক নিরূপণ করেছেন। তাঁর মতে, শিক্ষা জীবসত্তার প্রয়োজনে অন্নবস্ত্রের চিন্তা থেকে মুক্তি ঘটায়। আবার মনুষ্যত্ব অর্জনের সহায়ক কাঠি হিসেবেও ভূমিকা পালন করে। কেননা, শিক্ষাই মানুষকে প্রকৃত মানুষে পরিণত করে। উদ্দীপকের সামাদ চৌধুরী উচ্চশিক্ষিত মানুষ হয়েও দুর্নীতির আশ্রয় নিয়ে প্রচুর বিত্ত-বৈভবের মালিক হয়েছেন। লোভের ফলে তার আত্মিক মৃত্যু - হওয়ায় ঘুসের মতো পাপ কাজে সম্পৃক্ত হতে একটুও চিন্তা করেননি। তার কাছে টাকাই জগতে সব। আলোচ্য প্রবন্ধ অনুসারে তার এহেন আচরণ তাকে শুধুই জীবসত্তার প্রতিনিধি হিসেবে তৈরি করেছে। . ‘শিক্ষা ও মনুষ্যত্ব' প্রবন্ধে জীবসত্তার উল্লিখিত বৈশিষ্ট্যই লক্ষণীয়। সামাদ চৌধুরী শিক্ষালাভ করেছেন বলে তাকে শিক্ষিত বলা গেলেও যথার্থ শিক্ষিত বলা যায় না। কেননা ‘শিক্ষা ও মনুষ্যত্ব' প্রবন্ধে শিক্ষার উদ্দেশ্য হলো জীবসত্তার প্রয়োজন পূরণ করে মানুষকে মনুষ্যত্বের স্বাদ দেওয়া। আর মনুষ্যত্বের স্বাদ পেলেই মানুষ পরিপূর্ণ মানুষে পরিণত হতে পারে। অন্যদিকে, সামাদ চৌধুরী ঘুস নেওয়া অন্যায় জেনেও এ পাপ কাজ করতে পিছপা হননি। এতে বোঝা যায়, শিক্ষা তাকে আত্মিক উন্নতির শিখরে পৌঁছাতে পারেনি। অনেকটা বলা যায় তিনি শিক্ষা ও মনুষ্যত্বের জীবসত্তার ঘর থেকে মানবসত্তার ঘরে প্রবেশ করতে পারেননি। সুতরাং বলা যায়, সামাদ চৌধুরী শিক্ষার আসল উদ্দেশ্য ধারণ করতে পারেননি।"
        }
      ]
    },
    {
      "number": "5",
      "uddipok": "(i) জাবেদ মোড়ল সারা জীবন অন্যের জায়গাজমি, বাড়ি দখল করে সম্পদের পাহাড় গড়েছে। আত্মকেন্দ্রিক জাবেদ নিজের আত্মীয়স্বজন, প্রতিবেশী কারো কোনো উপকারে আসে না। সেরা ধনী লোকে পরিণত হওয়ার নেশায় শুধু একের পর এক অন্যায় করে গেছে। এত কিছুর মালিক হয়েও রাতে শান্তির ঘুম আসে না। (ii) বাদল মাঝি খেয়া পারাপার করে যা আয় করে তা দিয়েই তাদের তিনটি প্রাণীর সংসার চলে । ছেলে সন্তান নেই, তাতে কোনো দুঃখ নেই । একমাত্র মেয়ে সন্তানের মুখের হাসিই যেন তাদের সমস্ত সুখ। বৃষ্টি এলেই ঘর ভিজে যায় পানিতে, বেড়ার ফাঁক দিয়ে আসে রাতের শীত তবুও কোনো দুরাশা বা গ্লানি তাদের গ্রাস করে না। এত কষ্টের মাঝেও পরম তৃপ্তি অনুভব করে ।",
      "tag": "VNSC 24",
      "sub_questions": [
        {
          "label": "ক",
          "question": "মুক্তিযুদ্ধের সময় কবি সিকান্দার আবু জাফরের কোন গানটি স্বাধীনতাকামী বাঙালি জাতিকে বিশেষভাবে অনুপ্রাণিত করে",
          "explanation": "মুক্তিযুদ্ধের সময় কবি সিকান্দার আবু জাফরের 'আমাদের সংগ্রাম চলবেই চলবে' গানটি স্বাধীনতাকামী বাঙালি জাতিকে বিশেষভাবে অনুপ্রাণিত করে ।"
        },
        {
          "label": "খ",
          "question": "‘আমি সেই জগতে হারিয়ে যেতে চাই'— এর দ্বারা কবি কী বুঝিয়েছেন? ব্যাখ্যা করো ।",
          "explanation": "প্রশ্নোক্ত পক্তিটি দ্বারা কবি অল্পে তুষ্ট ও সুখী মানুষদের মাঝে হারিয়ে যাওয়ার প্রত্যাশা ব্যক্ত করেছেন । সুখ একটি আপেক্ষিক বিষয়। অর্থ সম্পদের মাপকাঠিতে সুখ পরিমাপ করা যায় না। এ কারণে সুখের আকাঙ্ক্ষায় যারা অর্থ-বিত্তের পিছনে ছোটে তারা কখনো সুখী হতে পারে না। পক্ষান্তরে যারা অল্পে তুষ্ট থাকে এবং ছোটো ছোটো আনন্দ অবগাহনে তৃপ্ত হয়, তারাই প্রকৃত সুখী। এ সত্যটি অনুধাবন করেই কবি এমন প্রকৃতির মানুষদের মাঝে হারিয়ে যাওয়ার প্রত্যাশা ব্যক্ত করেছেন। প্রশ্নোক্ত পঙ্ক্তিটিতে কবির এ প্রত্যাশার দিকটিই প্রতিফলিত হয়েছে।"
        },
        {
          "label": "গ",
          "question": "(i) উদ্দীপকে 'আশা' কবিতার কোন দিকটি ফুটে উঠেছে? বুঝিয়ে লেখো ।",
          "explanation": "(i) উদ্দীপকে ‘আশা‘ কবিতার বিত্তশালীদের অনিদ্রায় অশান্তিতে জীবন কাটানোর দিকটি ফুটে উঠেছে। ‘আশা' কবিতায় কবি প্রকৃত সুখের সন্ধান করতে প্রয়াসী হয়েছেন। তিনি দেখেছেন বিত্তের মাঝে সুখ নেই। কেননা, বেশির ভাগ মানুষ টাকাপয়সা ও সম্পদের লোভে দিনাতিপাত করে। এতে সুখ হারাম হয়ে যায়; জীবন হয় যন্ত্রণাময়। বিত্ত-সুখের দুর্ভাবনা মানুষকে সুখ তো দেয়ই না বরং তাদের আয়ু আরও কমিয়ে ফেলে । অর্থাৎ ভোগলিপ্সা মানুষকে সুখী করতে পারে না । (i) উদ্দীপকের জাবেদ মোড়ল সারা জীবন অন্যের জায়গাজমি, বাড়ি দখল করে সম্পদের পাহাড় গড়েছে। নিজের আত্মীয়স্বজন, প্রতিবেশী কারো উপকারে আসে না সে। ধনী হওয়ার নেশায় সে একের পর এক অন্যায় করে গেছে। এত কিছুর মালিক হয়েও রাতে সে শান্তিতে ঘুমাতে পারে না। ‘আশা' কবিতায়ও কবি দেখিয়েছেন, বিত্ত-সুখের দুর্ভাবনা মানুষকে সুখী করতে পারে না উলটা তাদের জীবন হয়ে ওঠে যন্ত্রণাকাতর । উদ্দীপকের (i)-এ ‘আশা' কবিতায় প্রতিফলিত বিত্ত-বৈভবের তাড়নায় ধনীদের অসুখী জীবন কাটানোর দিকটি ফুটে উঠেছে ।"
        },
        {
          "label": "ঘ",
          "question": "“(ii) উদ্দীপকের বাদল মাঝি ‘আশা' কবিতার কবির প্রত্যাশিত ব্যক্তি।”— মন্তব্যটি উদ্দীপক ও 'আশা' কবিতার আলোকে বিশ্লেষণ করো।",
          "explanation": "দারিদ্র্যের মাঝে বসবাস সত্ত্বেও অল্পে সন্তুষ্ট হওয়া উদ্দীপকের বাদল মাঝি সম্পর্কে প্রশ্নোক্ত মন্তব্যটি যথার্থ । ‘আশা' কবিতায় কবি প্রকৃত সুখের সন্ধানে সচেষ্ট হয়েছেন। তিনি দেখেছেন বিত্তের মাঝে সুখ নেই। প্রকৃত সুখী মানুষ জীর্ণ বেড়ার ঘরে বসবাস করেও নির্ভাবনায় রাতে ঘুমাতে পারে। দরিদ্র হলেও কোনো দুরাশা বা গ্লানি তাদের গ্রাস করে না। দারিদ্র্যের মধ্যে থেকেও তারা মানুষকে ভালোবাসতে পারে। তুচ্ছ ও ছোটো ছোটো আনন্দ অবগাহনেই কাটে তাদের দিন । কবির মতে, এরাই সত্যিকারের মানুষ । (ii) উদ্দীপকের বাদল মাঝি খেয়া পারাপার করে যা আয় করে তা দিয়েই সংসার চলে। ছেলে সন্তান নেই বলে কোনো দুঃখ নেই তার। বৃষ্টি এলেই ঘর ভিজে যায় পানিতে, বেড়ার ফাঁক দিয়ে আসে রাতের শীত। এত কষ্টের মাঝেও পরম তৃপ্তি অনুভব করে সে। অল্পতেই তুচ্ছ থাকার মাঝে যে অপার সুখ রয়েছে, তা ‘আশা' কবিতায় কবি তুলে ধরতে সচেষ্ট হয়েছেন । ‘আশা' কবিতায় কবি বিত্ত বৈভবের চিন্তাহীন প্রকৃত মানুষের সঙ্গী হতে চেয়েছেন। (ii) উদ্দীপকের বাদল মাঝি যৎসামান্য আয়-রোজগার করে সংসার চালিয়েও সুখী হয়েছে অল্পতেই সন্তুষ্ট হওয়ার মাধ্যমে। তার মাঝে অর্থ-বিত্ত বা অতিরিক্ত কোনো কিছু পাওয়ার লোভ নেই বলেই সে সুখী হতে পেরেছে। কবি 'আশা' কবিতায় এমন মানসিকতার লোকজনের মাঝেই নিজেকে কল্পনা করেছেন। এই সুখী মানুষের এহেন জগতে তিনি হারিয়ে যেতে চেয়েছেন। তাই বলা যায় যে, (ii) উদ্দীপকের বাদল মাঝি 'আশা' কবিতার কবির প্রত্যাশিত ব্যক্তি — মন্তব্যটি যথার্থ ।"
        }
      ]
    },
    {
      "number": "6",
      "uddipok": "১৯৪৭, ১৯৫২, ১৯৬৯ ও ১৯৭১ এই সময়গুলো বাঙালির অস্তিত্বে মিশে আছে। কত রক্তগঙ্গা পার হয়ে আমরা পেয়েছি স্বাধীন বাংলাদেশ। সময়ের পালা-বদলে আজও আমরা অস্তিত্বকে টিকিয়ে রাখতে লড়াই করে চলেছি এখনকার লড়াই-বৈষম্যের বিরুদ্ধে লড়াই, অর্থনৈতিক মুক্তির লড়াই।",
      "tag": "VNSC 24",
      "sub_questions": [
        {
          "label": "ক",
          "question": "শাহবাজপুরের জোয়ান কৃষকটি কে?",
          "explanation": "শাহবাজপুরের জোয়ান কৃষকটি হলো সগীর আলী।"
        },
        {
          "label": "খ",
          "question": "‘সাকিনা বিবির কপাল ভাঙল'— এ কথার মাধ্যমে কী বোঝানো হয়েছে?",
          "explanation": "‘সাকিনা বিবির কপাল ভাঙল' বলতে মুক্তিযুদ্ধে তার সর্বস্ব হারানোর বেদনাকে বোঝানো হয়েছে । ‘তোমাকে পাওয়ার জন্যে, হে স্বাধীনতা' কবিতায় স্বাধীনতা যুদ্ধে বাঙালির আত্মত্যাগের দৃষ্টান্তগুলো তুলে ধরেছেন। যুদ্ধ চলাকালে পাকিস্তানি সেনারা বাঙালির রক্তে রক্তগঙ্গা বইয়ে দেয়। বাংলাদেশের স্বাধীনতার জন্য সাকিনা বিবির মতো অসংখ্য নারী সহায়-সম্বল-সম্ভ্রম হারান। এভাবে পাকিস্তানি বাহিনীর নৃশংস অত্যাচারে সাকিনা বিবির মতো নারীরা সর্বস্ব হারিয়ে বিপন্ন হয়ে পড়েন।"
        },
        {
          "label": "গ",
          "question": "উদ্দীপকের যে ভাবটি ‘তোমাকে পাওয়ার জন্যে, হে স্বাধীনতা' কবিতায় পাওয়া যায় তা বর্ণনা করো ।",
          "explanation": "উদ্দীপকের স্বাধিকার প্রতিষ্ঠার জন্যে সংগ্রাম করার দিকটি 'তোমাকে পাওয়ার জন্যে, হে স্বাধীনতা' কবিতায় পাওয়া যায় । ‘তোমাকে পাওয়ার জন্যে, হে স্বাধীনতা' কবিতায় স্বাধীনতার জন্যে বাঙালি জাতির রক্তাক্ত লড়াই-সংগ্রামের কথা ফুটে উঠেছে। বারবার এ দেশের মানুষকে স্বাধিকার রক্ষায় রক্তগঙ্গায় ভাসতে হয়েছে। ১৯৭১ সালে পাকিস্তানি হানাদার বাহিনী মরণকামড় দেয় আমাদের উপর। এতে সাকিনা বিবি, হরিদাসী, সগীর আলী, কেষ্টদাস, রুস্তম শেখসহ পুরো জাতিই আক্রান্ত . হয়েছে। ঘরবাড়ি, শিক্ষাপ্রতিষ্ঠান সবকিছু ধ্বংসস্তূপে পরিণত হয়েছে । উদ্দীপকের বর্ণনা মতে, ১৯৪৭, ১৯৫২, ১৯৬৯ ও ১৯৭১ এই সময়গুলো বাঙালির অস্তিত্বে মিশে আছে। স্বাধীন বাংলাদেশ পেতে রক্তগঙ্গা পার হতে- হয়েছে। সময়ের পালা বদলে আজও অস্তিত্ব টিকিয়ে রাখতে আমাদের লড়াই করতে হচ্ছে। সামাজিক বৈষম্যের বিরুদ্ধে লড়াই করতে হচ্ছে এখনো। ‘তোমাকে পাওয়ার জন্যে, হে স্বাধীনতা' কবিতায় উল্লিখিত বাঙালির স্বাধিকার রক্ষায় বারবার রক্তদানের এ উজ্জীবিত ইতিহাসই উদ্দীপকে প্রকাশিত হয়েছে।"
        },
        {
          "label": "ঘ",
          "question": "উদ্দীপকে ‘তোমাকে পাওয়ার জন্যে, হে স্বাধীনতা' কবিতার মূলভাব সম্পূর্ণ প্রকাশ পেয়েছে কি? যুক্তিসহকারে আলোচনা করো ।",
          "explanation": "উদ্দীপকের বিষয়বস্তু সংগ্রামী চেতনা; অন্যদিকে ‘তোমাকে পাওয়ার জন্যে, হে স্বাধীনতা' কবিতার উপজীব্য বিষয় হলো স্বাধীনতা যুদ্ধে সংগ্রামের প্রকৃতি, যা উদ্দীপকের ভাবে প্রতিফলিত হয়নি । ‘তোমাকে পাওয়ার জন্যে, হে স্বাধীনতা' কবিতায় কবি বাঙালি জাতির স্বাধিকার রক্ষায় বারবার রক্তদানের ইতিহাস তুলে ধরেছেন। ১৯৭১ সালের রক্তক্ষয়ী যুদ্ধের তথ্যবহুল এই চিত্রকল্পে সাকিনা বেগম, হরিদাসী, কেষ্ট দাস, মতলব মিয়া, রুস্তম শেখরা পাকিস্তানি বাহিনীর বর্বর নিষ্ঠুরতার শিকার হয়েছে। এত আত্মদান সত্ত্বেও কবির প্রত্যাশা তেজোদীপ্ত তরুণের এই বলিদানে স্বাধীনতাকে আসতেই হবে এই বাংলায় । উদ্দীপকে বাঙালির স্বাধিকারের সংগ্রামী ইতিহাস বর্ণিত হয়েছে। ১৯৪৭, ১৯৫২, ১৯৬৯ ও ১৯৭১ সালে বাঙালি লড়াই করে স্বাধীনতার পথে সমাপ্তি টেনেছে। তবে সংগ্রাম থেমে যায়নি। আজও বৈষম্যের বিরুদ্ধে লড়াই চলমান। এক্ষেত্রে সংগ্রাম করে টিকে থাকাই যেন বাঙালির অন্যতম বৈশিষ্ট্য। উদ্দীপক ও আলোচ্য কবিতায় বাঙালির ধারাবাহিক লড়াই-সংগ্রামের রক্তাক্ত অধ্যায়ের কথার বর্ণনায় সাদৃশ্য রয়েছে। তবে কবিতায় তরুণ সমাজের প্রচেষ্টায় সংগ্রামের সমাপ্তি কামনার কথা থাকলেও উদ্দীপকে স্বাধীনতার পরেও নতুন যুদ্ধের কথা বলা হয়েছে। সুতরাং বলা যায়, উদ্দীপকে ‘তোমাকে পাওয়ার জন্যে, হে স্বাধীনতা' কবিতার মূলভাব প্রকাশিত হয়নি।"
        }
      ]
    },
    {
      "number": "7",
      "uddipok": "পৃথিবীতে মানুষের তৈরি সভ্যতা নশ্বর। কিন্তু স্বপ্ন বেঁচে থাকে। সভ্যতা ধ্বংসপ্রাপ্ত হলেও প্রকৃতি তার চিরকালীন সৌন্দর্যে আজও বিস্ময়কর। সমুদ্রতীরবর্তী মানুষ সমুদ্রের গর্জন আর ঢেউয়ের” সাথে মোকাবিলা করেই তারা বেঁচে থাকে। অনেকে না ফেরার দেশে চলেও যায় । তবুও সাগরে জোয়ারভাটার খেলা আপন, নিয়মে চলতেই থাকে। প্রকৃতপক্ষে মানুষের মৃত্যু আছে কিন্তু এ জগতের সৌন্দর্যের মৃত্যু নেই ।",
      "tag": "VNSC 24",
      "sub_questions": [
        {
          "label": "ক",
          "question": "কবি জীবনানন্দ দাশ বাংলাদেশকে কী রূপে দেখেছেন?",
          "explanation": "কবি জীবনানন্দ দাশ বাংলাদেশকে এক অনন্য রূপসী রূপে দেখেছেন ।"
        },
        {
          "label": "খ",
          "question": "‘পৃথিবীর এইসব গল্প বেঁচে রবে চিরকাল' বলতে কবি কী বুঝিয়েছেন?",
          "explanation": "প্রশ্নোক্ত পঙ্ক্তিটি দ্বারা কবি প্রকৃতির নিত্য ব্যস্ততার দিকটিকে উপস্থাপন করেছেন । পৃথিবীতে প্রাণের অস্তিত্ব চিরন্তন। কবি মনে করেন, জীবন বা প্রকৃতির সেই সৌন্দর্যের গল্প পৃথিবীতে বেঁচে থাকবে চিরকাল। ব্যক্তি মানুষ হয়তো চিরদিন বেঁচে থাকবে না। মানুষের গড়া সভ্যতাও বিলীন হবে একদিন; আবার গড়ে উঠবে নতুন সভ্যতা। কিন্তু প্রকৃতির নানা অনুষঙ্গ রহস্যময় সৌন্দর্যের দ্যোতনা সৃষ্টি করে মানুষের স্বপ্ন ও সাধকে পূরণ করে যাবে। আলোচ্য পক্তিটির মাধ্যমে প্রকৃতি নিয়ে কবি তাঁর ব্যক্তিগত এই ভাবনাটিই প্রকাশ করেছেন।"
        },
        {
          "label": "গ",
          "question": "উদ্দীপকে ‘সেইদিন এই মাঠ' কবিতার কোন দিকটি ফুটে উঠেছে? বুঝিয়ে লেখো ।",
          "explanation": "উদ্দীপকে ‘সেইদিন এই মাঠ' কবিতার প্রকৃতির চিরন্তন বয়ে চলার দিকটি ফুটে উঠেছে। ‘সেইদিন এই মাঠ' কবিতায় কবি এক চিরন্তন বাস্তবতার প্রকাশ ঘটিয়েছেন । সভ্যতা একদিকে যেমন ক্ষয়িষ্ণু, অন্যদিকে চলে তার বিনির্মাণ। মরণশীল ব্যক্তিমানুষ মৃত্যুর কোলে ঢলে পড়ে কিন্তু প্রকৃতিতে থাকে চিরকালের ব্যস্ততা। মাঠে থাকে চঞ্চলতা, চালতাফুল শিশিরে ভেজে, লক্ষ্মীপ্যাঁচা গান গায়, খেয়ানৌকা চলমান থাকে— এসবই প্রকৃতির চিরন্তন বয়ে চলার স্মারক । উদ্দীপকে বলা হয়েছে, পৃথিবীতে মানুষের তৈরি সভ্যতা নশ্বর, তবে সভ্যতা ধ্বংস হলেও প্রকৃতি চিরকালীন সৌন্দর্যে বিস্ময়কর সমুদ্রতীরবর্তী মানুষ জীবনযুদ্ধে বাঁচে, আবার মরেও যায় কিন্তু সাগরের জোয়ারভাটা আপন নিয়মেই চলমান থাকে। ‘সেইদিন এই মাঠ’ কবিতায়ও কবি এ সত্যই তুলে ধরেছেন। প্রকৃতির চিরন্তন বহমানতার কথাই বলেছেন তিনি । তাই বলা আলোচ্য কবিতার প্রকৃতির চিরন্তন বয়ে চলার দিকটি উদ্দীপকে ফুটে উঠেছে ।"
        },
        {
          "label": "ঘ",
          "question": "‘প্রকৃতপক্ষে মানুষের মৃত্যু আছে কিন্তু এ জগতের সৌন্দর্যের মৃত্যু নেই।’— মন্তব্যটি উদ্দীপক ও ‘সেইদিন এই মাঠ' কবিতার আলোকে বিশ্লেষণ করো ।",
          "explanation": "মানুষ মরণশীল এবং প্রকৃতি চিরদিন বহমান বিধায় উদ্দীপক ও ‘সেইদিন এই মাঠ’ অনুসারে বলা যায় আলোচ্য মন্তব্যটি যথার্থ । ‘সেইদিন এই মাঠ' কবিতায় মানুষ ও প্রকৃতির তুলনামূলক আলোচনায় কবি মানুষের অনিবার্য মৃত্যুর বিপরীতে প্রকৃতির চিরন্তন বহমানতা তুলে ধরেছেন। তবে মানুষের মৃত্যু হলেও তার সৌন্দর্যচেতনার বহিঃপ্রকাশ স্বপ্ন-কল্পনার চিরন্তনতা বিশেষভাবে লক্ষণীয়। কবি যখন থাকবেন না তখনো প্রকৃতি তার অফুরন্ত ঐশ্বর্য নিয়ে মানুষের স্বপ্ন-সাধ পূরণ করবে। উদ্দীপকে মানুষের তৈরি সভ্যতার নশ্বরতার কথা বললেও স্বপ্ন বেঁচে থাকার কথা বলা হয়েছে। সভ্যতা ধ্বংস হলেও প্রকৃতির চিরকালীন সৌন্দর্য নানারূপে প্রকাশমান। প্রকৃতপক্ষে মানুষের মৃত্যু ঘটলেও এ জগতে সৌন্দর্যের মৃত্যু নেই । প্রকৃতি মানুষের স্বপ্ন-সাধ পূরণ করে যাবে । উদ্দীপক এবং আলোচ্য কবিতা উভয় স্থানেই মানবজীবনের নশ্বরতার কথা প্রকাশিত হয়েছে। এর পাশাপাশি প্রকৃতির চিরকালীন বহমানতার কথাও এসেছে। মানুষের মৃত্যু হলেও তার নানা রঙের স্বপ্ন-কল্পনা ঠিকই প্রকৃতি পূরণ করে দেয়। ফলে মানুষ মরলেও তার সুন্দর স্বপ্নের মৃত্যু হয় না। তাই বলা যায় যে, ‘প্রকৃতপক্ষে মানুষের মৃত্যু আছে কিন্তু এ জগতের সৌন্দর্যের মৃত্যু নেই।'— উক্তিটি যথার্থ ।"
        }
      ]
    },
    {
      "number": "8",
      "uddipok": "জীবন অনিত্য নয় । মানবকল্যাণে বা দেশের স্বার্থে যারা জীবনকে উৎসর্গ করতে পারে, তারাই যুগ যুগ ধরে মানুষের গর্ব ও প্রেরণার উৎস হয়ে বেঁচে থাকে। ঠিক যেমন আমাদের দেশের মুক্তিযুদ্ধে শহিদরা বেঁচে আছে আমাদের অন্তরে ।",
      "tag": "VNSC 24",
      "sub_questions": [
        {
          "label": "ক",
          "question": "হরিকাকুর সঙ্গে বুধার কোথায় দেখা হয়?",
          "explanation": "হরিকাকুর সঙ্গে বুধার দেখা হয় বড়ো জামগাছটির নিচে।"
        },
        {
          "label": "খ",
          "question": "চমৎকার নকশা করা রঙিন একটি বাক্স আছে বুকের ভেতর।'এখানে কীসের কথা বলা হয়েছে?",
          "explanation": "প্রশ্নোক্ত বাক্যটিতে স্কুল নিয়ে বুধার চমৎকার স্মৃতি মনে গেঁথে থাকার বিষয়টি বর্ণিত হয়েছে। বুধা এক রাতে কলেরা মহামারিতে মা-বাবাসহ পরিবারের সবাইকে হারিয়ে পুরো একা হয়ে যায়। তার চেনা জগতের সবকিছু ওলটপালট হয়ে যায়। স্কুল, লেখাপড়া, বড়ো হওয়ার স্বপ্ন সবই শেষ হয়ে যায়। বহুদিন পরে স্কুলের কাছে গেলে মনের ভিতরে থাকা সেই স্বপ্ন-কল্পনার কথা মনে পড়ে, যা সে মনের কোণে লুকিয়ে রেখেছে। সেই প্রসঙ্গেই বলা হয়েছে, ‘চমৎকার নকশা করা রঙিন একটি বাক্স আছে বুকের ভেতর।'"
        },
        {
          "label": "গ",
          "question": "উদ্দীপকে ‘কাকতাড়ুয়া' উপন্যাসের উল্লিখিত দিকটি ব্যাখ্যা করো ।",
          "explanation": "উদ্দীপকে ‘কাকতাড়ুয়া' উপন্যাসের মিলিটারিদের গুলিতে শহীদ হওয়া মানুষের অসামান্য অবদানের দিকটি ফুটে উঠেছে। ‘কাকতাড়ুয়া' উপন্যাসে বুধার ছন্নছাড়া জীবনের কথা ফুটে উঠলেও এর প্রধান আলোচ্য বিষয় মুক্তিযুদ্ধ। বুধাদের গ্রামে মিলিটারি প্রবেশ করার পর চিরচেনা গ্রামটি হঠাৎ করে অচেনা হয়ে ওঠে। রবিদা, সালাম চাচাসহ অনেকেই মিলিটারির গুলিতে মারা যায়। তাদের আত্মত্যাগ বুধাকেও বদলে দেয়। বুধা তাদের হত্যাকাণ্ড ও গ্রামের ধ্বংসযজ্ঞের প্রতিশোধ নিতে দৃঢ়প্রতিজ্ঞ হয় । উদ্দীপকে বলা হয়েছে, মানবকল্যাণে বা দেশের স্বার্থে যাঁরা জীবন উৎসর্গ করতে পারে, তারাই যুগে যুগে মানুষের গর্ব ও প্রেরণার উৎস হিসেবে বেঁচে থাকে। আমাদের দেশের মুক্তিযুদ্ধের শহিদরা ঠিক সেভাবেই আমাদের মাঝে বেঁচে আছেন। ‘কাকতাড়ুয়া' উপন্যাসে মিলিটারি হামলায় শহিদ রবিদা, সালাম চাচারা পরবর্তীকালে বুধা ও অন্যদের জন্য প্রেরণার উৎস হয়ে উঠেছিলেন । তাঁরাও একেকজন যোদ্ধায় পরিণত হয়েছিল।"
        },
        {
          "label": "ঘ",
          "question": "মরে গিয়েও মানুষ মানুষের অন্তরে বেঁচে থাকে চিরদিন।'—উক্তিটি উদ্দীপক ও 'কাকতাড়ুয়া' উপন্যাসের আলোকে ব্যাখ্যা করো।",
          "explanation": "মানুষের জন্য বিশেষ অবদান রাখলে তাঁরা স্মরণীয় হয়ে ওঠেন- এই বিবেচনায় আলোচ্য মন্তব্যটি যথার্থ। ‘কাকতাড়ুয়া’ উপন্যাস বুধার কষ্টকর জীবনের আখ্যান দিয়ে শুরু হয়। তবে গায়ে মিলিটারি প্রবেশ করার পর থেকে সবকিছু পালটে যায়। মিলিটারির গুলিতে রবিদা, সালাম চাচাসহ অনেকে শহিদ হন । তাঁদের আত্মাহুতি বুধাকে একজন গেরিলা যোদ্ধায় পরিণত করে। অর্থাৎ তাঁরা মরে গিয়েও বুধা, আলি, মিঠু, শাহাবুদ্দিনদের কাছে চেতনা হিসেবে কাজ করেছেন । উদ্দীপকে মানবকল্যাণে বা দেশের স্বার্থে জীবন উৎসর্গ করা মানুষের জয়গান করা হয়েছে। এমন মানুষ যে যুগ যুগ ধরে অন্যদের গর্ব ও প্রেরণার উৎস হয়ে বেঁচে থাকেন, সেই কথাও বলা হয়েছে। আমাদের শহিদ মুক্তিযোদ্ধাগণ এই দলের অন্তর্ভুক্ত। ‘কাকতাড়ুয়া' উপন্যাসে মিলিটারির গুলি খেয়ে মারা যাওয়া লোকজনও একই দলভুক্ত হবেন। উদ্দীপক ও ‘কাকতাড়ুয়া' উপন্যাসে মানবকল্যাণে বা দেশের স্বার্থে জীবন উৎসর্গ করা লোকজনদের অপরিসীম অবদানকে উপস্থাপন করা হয়েছে। এ সকল মানুষ স্বীয় জীবন উৎসর্গ করলেও অপরের জন্য প্রেরণা ও আদর্শ । বুধাকে ছন্নছাড়া কিশোর থেকে গেরিলা যোদ্ধা হতে উদ্বুদ্ধ করেছেন এমন মানুষেরাই । তাঁরা মরে গিয়েও অমর । তাই বলা যায় যে, ‘মরে গিয়েও মানুষ মানুষের অন্তরে বেঁচে থাকে চিরদিন'— মন্তব্যটি যথার্থ"
        }
      ]
    },
    {
      "number": "9",
      "uddipok": "মুক্তিকামী দুরন্ত পথিক দুর্গম পথ অগ্রসরমান। আর্তমানবতায় মুক্তিই তার কাম্য, পরাধীনতার শৃঙ্খল ভেঙে সে স্বাধীনতার সূর্যকে ছিনিয়ে আনবে। লক্ষ-কোটি পরাধীন মানুষ তার পথ চেয়ে রয়েছে। উজ্জ্বল দৃষ্টি মেলে তারা স্বপ্ন দেখে- একদিন তাদের আকাঙ্ক্ষিত মুক্তিবার্তা আসবেই ।",
      "tag": "VNSC 24",
      "sub_questions": [
        {
          "label": "ক",
          "question": "বাঙ্কারের তদারকি করছিল কে?",
          "explanation": "বাঙ্কারের তদারকি করছিল আহাদ মুন্সির ছেলে মতিউর ।"
        },
        {
          "label": "খ",
          "question": "দেশ স্বাধীন হলে শাহাবুদ্দিন কেন বুধার ছবি আঁকবে ?",
          "explanation": "বুধার সাহসে মুগ্ধ হয়ে শাহাবুদ্দিন দেশ স্বাধীন হলে সাহসী বুধার ছবি আঁকতে মনস্থির করে। বুধা সাহসী ছেলে। বয়স কম হলেও সে স্বাধীনতা যুদ্ধে অংশ নেয়। | স্বাধীনতা যুদ্ধে বুধা বীরত্বের স্বাক্ষর রাখে। ছোটো বুধার সাহসী কর্মকাণ্ড শাহাবুদ্দিনকে মুগ্ধ করে। তাই দেশ স্বাধীন হলে শাহাবুদ্দিন বুধার অনেকগুলো ছবি আঁকার বিষয়ে মনস্থির করে ।"
        },
        {
          "label": "গ",
          "question": "'কাকতাড়ুয়া' উপন্যাসের কোন চিত্র উদ্দীপকটিতে প্রতিফলিত হয়েছে? ব্যাখ্যা করো।",
          "explanation": "উদ্দীপকে ‘কাকতাড়ুয়া' উপন্যাসের বুধা চরিত্রে ফুটে ওঠা শত্রুদের প্রতি আপসহীন মনোভাবের দিকটি ফুটে উঠেছে। ‘কাকতাড়ুয়া' উপন্যাসের পটভূমিতে পাকিস্তানি হানাদার ও তাদের এদেশীয় দোসরদের অন্যায়-অত্যাচার চিহ্নিত হয়েছে। পাশাপাশি তুলে ধরা হয়েছে এসব হীন মনোবৃত্তির বিরুদ্ধে প্রতিশোধের কথা। কেন্দ্রীয় চরিত্র বুধা সবকিছুর বিনিময়ে হলেও পাকিস্তানিদের সঙ্গে আপস করে না। বুধা পাকিস্তানিদের বিরুদ্ধে লড়াইয়ে দৃঢ়প্রতিজ্ঞ। উদ্দীপকে দুরন্ত পথিক বিপ্লবের অগ্নিমন্ত্রে দীক্ষিত এক সৈনিক। সে জানে স্বাধীনতার মানে কী। স্বাধীনতার জন্য মৃত্যুকেও সে আলিঙ্গন করতে প্রস্তুত এবং এতে তার কোনো সংশয় নেই। উপন্যাসের বুধার মধ্যেও এমন মনোভাবই প্রতিফলিত হয়েছে।"
        },
        {
          "label": "ঘ",
          "question": "উদ্দীপকের দুরন্ত পথিকের স্বপ্নটি ‘কাকতাড়ুয়া' উপন্যাসের আলোকে বিশ্লেষণ করো।",
          "explanation": "“উদ্দীপকের দুরন্ত পথিক ও ‘কাকতাড়ুয়া' উপন্যাসের বুধা উভয়ই চিরন্তন মুক্তিকামী।”— মন্তব্যটি যথার্থ । ‘কাকতাড়ুয়া' উপন্যাসের কেন্দ্রীয় চরিত্র বুধা। মাতাপিতাহীন বুধা গ্রামের সকলের সঙ্গে মিলেমিশে ধীরে ধীরে বেড়ে উঠতে থাকে। পাকিস্তানি মিলিটারিরা তাদের গ্রামে হত্যাযজ্ঞ চালালে বুধার জীবনে পরিবর্তন আসে। সে নিজে থেকেই মিলিটারি ও তাদের এদেশীয় দোসর রাজাকারদের বিরুদ্ধে গোপনে গোপনে প্রতিরোধ গড়ে তোলে। সে জানত তার কাজে অনেক ঝুঁকি। তবুও মৃত্যুর তোয়াক্কা না করে বুধা পাকিস্তানিদের গ্রাম থেকে তাড়াতে বদ্ধ পরিকর। উদ্দীপকের দুরন্ত পথিকও এক মুক্ত সৈনিক। মুক্তির পথে অনেক বাধাবিপত্তি আসবে এটা জেনেও সে থেমে থাকে না। মৃত্যুকে হাসিমুখে বরণ করতেও তার কোনো দ্বিধা নেই। কারণ দুরন্ত পথিকের লক্ষ্যই হলো মুক্তিকামী হওয়া। ‘কাকতাড়ুয়া' উপন্যাসে বুধা চরিত্রেও এহেন দুরন্তপনা ফুটে উঠেছে। মুক্তিযুদ্ধে বুধার মতো মাতাপিতাহীন একজন অনাথ বালকের ভূমিকা সত্যিই প্রশংসনীয়। সে স্বতঃস্ফূর্তভাবে রাজাকার কমান্ডার ও শান্তি বাহিনীর চেয়ারম্যানের বিরুদ্ধে গোপন তৎপরতা চালিয়েছে। তাদের বাড়িতে আগুন দিয়ে গ্রামবাসীদের উপরে অত্যাচারের প্রতিশোধ নিয়েছে। বুধা কৌশলে মিলিটারি বাঙ্কারে মাইন পুঁতে আসে। বুধা তার গ্রাম থেকে শত্রু বিতাড়িত করতে বদ্ধ পরিকর। তাই বলা যায়, প্রশ্নোক্ত বক্তব্যটি যথার্থ ।"
        }
      ]
    },
    {
      "number": "10",
      "uddipok": "দশম শ্রেণির ছাত্রী মর্জিনার বিয়ে ঠিক করেন তার বাবা রমজান। বিয়ে না করে পড়াশোনা চালিয়ে যেতে চায় মর্জিনা। সমাজকর্মী বিলকিস খবর পেয়ে বাল্যবিয়ের কুফল এবং সরকারি আইন সম্পর্কে রমজানকে বোঝানোর পর ব্যর্থ হলে বাধ্য হয়েই উপজেলা নির্বাহী অফিসারের হস্তক্ষেপে এ বিয়ে বন্ধ করার পদক্ষেপ নেয় ।",
      "tag": "VNSC 24",
      "sub_questions": [
        {
          "label": "ক",
          "question": "তাহেরা কোন ঘাট থেকে বজরায় উঠেছিল?",
          "explanation": "তাহেরা ডেমরার ঘাট থেকে বজরায় উঠেছিল ।"
        },
        {
          "label": "খ",
          "question": "'নিজেকে যেন কসাইর মতো মনে হচ্ছে।”- ব্যাখ্যা করো ।",
          "explanation": "তাহেরাকে টাকার বিনিময়ে বহিপীরের হাতে তুলে দেওয়া অমানবিক বিবেচনায় হাতেম আলি আলোচ্য উক্তিটি করেছেন। বহিপীর হাতেম আলির জমিদারি ফিরে পেতে সহযোগিতা করতে চায়। তবে শর্ত হলো বিনিময়ে তাহেরাকে তার হাতে তুলে দিতে হবে। হাতেম আলি প্রথমে তাতে সম্মত হলেও পরবর্তীতে তার নৈতিকতাবোধ জেগে ওঠে। তিনি মনে করেন এমন কাজ করা মানে কসাইয়ের মতো তাহেরাকে জবাই করার শামিল।"
        },
        {
          "label": "গ",
          "question": "উদ্দীপকের বিলকিস ও ‘বহিপীর' নাটকের তাহেরার চরিত্রের সাদৃশ্য নিরূপণ করো ।",
          "explanation": "জীবন সচেতনতার দিক থেকে উদ্দীপকের বিলকিস ও ‘বহিপীর নাটকের তাহেরা চরিত্রের সাদৃশ্য রয়েছে। ‘বহিপীর' নাটকের তাহেরা অসম বিয়ে মেনে নেয়নি। পীরভক্ত বাবা ও সমায়ের চাপিয়ে দেওয়া বিয়ে সে অগ্রাহ্য করেছে। বয়স্ক বহিপীরের স্ত্রী হতে হবে বলে পালিয়ে গিয়ে সে আত্মরক্ষা করেছে। উদ্দীপকের বিলকিস দশম শ্রেণির ছাত্রী মর্জিনার বাল্য বিয়ে বন্ধে ভূমিকা রাখে। মর্জিনা পড়াশোনা করতে চাইলেও তার বাবা রমজান জোর করে তাকে বিয়ে দিতে চায়। সমাজকর্মী বিলসিক বাল্যবিয়ের কুফল ও সরকারি আইন সম্পর্কে বোঝানোর পরও রমজান মেয়েকে বিয়ে দিতে চায় । তখন বিলকিস উপজেলা নির্বাহী অফিসারের হস্তক্ষেপে বিয়ে বন্ধ করে। ‘বহিপীর’ নাটকের তাহেরাকেও তার বাবা ও সত্মা বয়স্ক পীরের সঙ্গে বিয়ে দেয়। কিন্তু তাহেরা সে বিয়ে মেনে নিতে না পেরে বাড়ি থেকে পালিয়ে যায় ও আত্মরক্ষা করে। এক্ষেত্রে নাটকের তাহেরা এবং উদ্দীপকের বিলকিস জীবন সচেতন বলেই তারা অনাকাঙ্ক্ষিত বিয়ে ভেস্তে দিয়েছে। এদিক থেকে তাদের মধ্যে সাদৃশ্য পরিলক্ষিত হয়।"
        },
        {
          "label": "ঘ",
          "question": "“উদ্দীপকটিতে ‘বহিপীর' নাটকের মূলভাব সামান্যই প্রতিফলিত হয়েছে মাত্র।”—উক্তিটির যথার্থতা নিরূপণ করো।",
          "explanation": "উক্তিটির যথার্থতা নিরূপণ করতে হলে, ‘বহিপীর’ নাটকের মূলভাব এবং উদ্দীপকটির ঘটনাকে তুলনা করা দরকার। ‘বহিপীর’ নাটকের মূলভাব হল সামাজিক প্রতিবন্ধকতা, নৈতিকতা এবং ব্যক্তিগত স্বাধীনতার মধ্যে একটি শক্তিশালী দ্বন্দ্ব। নাটকের প্রধান চরিত্র হাশেম আলি সমাজের অন্ধবিশ্বাস, কুসংস্কার এবং নানা ধরনের শোষণের বিরুদ্ধে দাঁড়ায় এবং ব্যক্তিগত জীবনে আত্মসম্মান ও নৈতিক মূল্যবোধের প্রতি গভীর আস্থা রাখে। তাহেরা চরিত্রটি, তার অস্বীকারের মাধ্যমে, এক ধরনের স্বাধীনতার এবং মুখোশধারী সমাজের বিরুদ্ধে দাঁড়ানোর প্রতীক হয়ে ওঠে। এদিকে, উদ্দীপকটি -তে মর্জিনার বাল্যবিয়ে বন্ধ করার চেষ্টা করা হয়েছে, যেখানে সমাজকর্মী বিলকিস রমজানকে বাল্যবিয়ের কুফল এবং সরকারি আইনের ব্যাপারে বোঝানোর চেষ্টা করে, এবং উপজেলা নির্বাহী অফিসার হস্তক্ষেপ করে বিয়েটি বন্ধ করে দেয়। তবে, উদ্দীপকটি এবং ‘বহিপীর’ নাটকের মধ্যে বিভিন্ন দৃষ্টিভঙ্গি ও বিরোধপূর্ণ পরিস্থিতি রয়েছে। উদ্দীপকে মর্জিনা তার পড়াশোনা চালিয়ে যেতে চায় , তবে তার বাবা তাকে বিয়েতে রাজি করাতে চায়। এখানে, পারিবারিক চাপ ও সামাজিক প্রথা মেয়েটির জীবনকে নিয়ন্ত্রণ করছে, যা কিছুটা ‘বহিপীর’ নাটকের থিমের সাথে সম্পর্কিত। তবে, নাটকটির মূলভাব মূলত তাহেরার নিজের সিদ্ধান্ত এবং আত্মসম্মান নিয়ে, যেখানে তার বাইরের বাধা এবং সমাজের চাপের বিরুদ্ধে দাঁড়ানো দৃশ্যমান হয়। নাটকে তেমন প্রশাসনিক হস্তক্ষেপ বা সমাজকর্মীর উপস্থিতি নেই, বরং একটি বৈচিত্র্যময় ব্যক্তিগত সংগ্রাম চিত্রিত হয়েছে, যেখানে মনের স্বাধীনতা এবং বিচার সবচেয়ে গুরুত্বপূর্ণ। অতএব , উদ্দীপকের মধ্যে ‘বহিপীর’ নাটকের মূলভাবের সামান্য প্রতিফলন রয়েছে, তবে একইভাবে নাটকের প্রধান থিম পুরোপুরি প্রতিফলিত হয়নি। নাটকটি মূলত স্বাধীনতা, আত্মসম্মান, এবং অন্ধবিশ্বাসের বিরুদ্ধে সংগ্রাম নিয়ে বেশি আলোচনা করে, কিন্তু উদ্দীপকে সমাজের বাইরে কোনো গভীর মানসিক দ্বন্দ্ব বা ব্যক্তিগত সিদ্ধান্তের প্রতি অভ্যন্তরীণ সংগ্রাম দেখতে পাওয়া যায় না।"
        }
      ]
    },
    {
      "number": "11",
      "uddipok": "আজিজ সাহেব একজন শিল্পপতি। হঠাৎ একদিন অগ্নিকাণ্ডে তার পোশাক কারখানার ব্যাপক ক্ষয়ক্ষতি হয়। পরে বন্ধু আলতাফের সহযোগিতার আশ্বাসে পুনরায় কারখানা চালুর উদ্যোগ নিয়েও ব্যর্থ হন। এখন প্রায়ই তিনি বিমর্ষ হয়ে বসে থাকেন। ছেলে জাবেদ বাবাকে হতাশ না হয়ে ধৈর্য ধরতে বলেন; শীঘ্রই সংসারের হাল ধরার এবং ছোটো বোন সীমাকে বিয়ে দেওয়ার দৃঢ় প্রত্যয় ব্যক্ত করেন। কিন্তু সীমা বিয়েতে রাজি না হয়ে লেখাপড়া শিখে ভাইয়ের সাথে বাবাকে সহযোগিতা করতে চায় ।",
      "tag": "DB 20,VNSC 24",
      "sub_questions": [
        {
          "label": "ক",
          "question": "সূর্যাস্ত আইন কখন প্রণীত হয়?",
          "explanation": "সূর্যাস্ত আইন ১৭৯৩ সালে প্রণীত হয়।"
        },
        {
          "label": "খ",
          "question": "‘খোদার ভেদ বোঝা সত্যই মুশকিল।’— ‘বহিপীর' নাটকের বহিপীর এ কথা বলেছেন কেন?",
          "explanation": "নৌকাডুবি থেকে রক্ষা পেয়ে প্রাণে বেঁচে যাওয়া এবং ঘটনাক্রমে অন্য একটা বজরায় আশ্রয় পাওয়ার বিষয়টি উপলব্ধি করে বহিপীর উক্তিটি করেছেন। বহিপীরের স্ত্রী তাহেরা পালিয়ে গেলে বহিপীর তাঁর সঙ্গী হকিকুল্লাহকে নিয়ে তাহেরাকে খুঁজতে বের হন। কিন্তু তাঁর যাতায়াতের নৌকাটি বড়ো বজরার সঙ্গে ধাক্কা লেগে ডুবে যায়। তিনি ও তাঁর সহযোগী কোনো রকমে প্রাণ বাঁচিয়ে হাতেম আলির বজরায় আশ্রয় নেন। দুর্ঘটনায় বহিপীরের কোনো ক্ষতি হয়েছে কি না জিজ্ঞেস করলে বহিপীর প্রশ্নোক্ত উক্তিটি করেন। কেননা তিনি মনে করেন, এই দুর্ঘটনার পিছনে কোনো গূঢ়তত্ত্ব আছে।"
        },
        {
          "label": "গ",
          "question": "উদ্দীপকে আজিজ সাহেব ‘বহিপীর' নাটকে কোন চরিত্রের প্রতিবিম্ব ? ব্যাখ্যা করো।",
          "explanation": "উদ্দীপকের আজিজ সাহেব ‘বহিপীর' নাটকের জমিদার হাতেম আলি চরিত্রের সঙ্গে সাদৃশ্যপূর্ণ । হাতেম আলি একজন 'ক্ষয়িষ্ণু জমিদার। খাজনা বাকি পড়ার কারণে সূর্যাস্ত আইনে তার জমিদারি নিলামে উঠেছে। নিজের জমিদারি বাঁচানোর নিমিত্তে তিনি অর্থ সংগ্রহের জন্য শহুরে বন্ধুর কাছে সাহায্য প্রার্থনা করেন। কিন্তু তার বন্ধু কথা দেওয়ার পরও তাকে কোনো অর্থ সাহায্য করতে এগিয়ে আসেনি। ফলে তিনি পূর্বপুরুষের জমিদারি হারানোর বেদনায় কাতর। উদ্দীপকের আজিজ সাহেব একজন শিল্পপতি। হঠাৎ তার পোশাক কারখানায় অগ্নিকাণ্ড হলে তিনি নিঃস্ব হয়ে যান। বন্ধুর সহযোগিতায় তিনি পুনরায় কারখানা চালুর উদ্যোগ নিলেও ব্যর্থ হন। ফলে তিনি ব্যর্থতার দায় মাথায় নিয়ে হতাশায় বিমর্ষ হয়ে বসে থাকেন। যেমনটি আমরা লক্ষ করি আলোচ্য নাটকের জমিদার হাতেম আলি চরিত্রে। তিনিও জমিদারি হারানোর বেদনায় দিশেহারা। অর্থাৎ এরূপ মানসিক অবস্থার দিক দিয়ে উদ্দীপকের শিল্পপতি আজিজ সাহেব আলোচ্য নাটকের জমিদারি হারাতে বসা হাতেম আলির প্রতিবিম্ব হয়ে উঠেছে ।"
        },
        {
          "label": "ঘ",
          "question": "উদ্দীপকের সীমা ‘বহিপীর’ নাটকের তাহেরা চরিত্রের সার্থক প্রতিনিধিত্ব করে কি? তোমার মতামত দাও ।",
          "explanation": "উদ্দীপকের সীমার মধ্যে ব্যক্তিত্ববোধ ও স্বাধীন সত্তার পরিচয় ফুটে ওঠায় সে ‘বহিপীর' নাটকের তাহেরার সার্থক প্রতিনিধি হয়ে উঠেছে। সৈয়দ ওয়ালীউল্লাহ রচিত ‘বহিপীর’ নাটকে তাহেরার বাবা-মা বৃদ্ধ বহিপীরের সঙ্গে তার বিয়ের বন্দোবস্ত করে। কিন্তু এ বিয়ে ছিল অসমতার আর তাহেরার কোনো মতামতও এখানে গ্রহণ করা হয়নি। তাই ব্যক্তিত্বসম্পন্ন ও স্বাধীনচেতা তাহেরা বিয়ে করতে অসম্মত হয়ে বিয়ের পরই আসর থেকে পালিয়ে যায়। এমনকি ঘটনাচক্রে বহিপীরের মুখোমুখি হলেও তার কাছে নিজেকে সমর্পণ করে না । এর মধ্য দিয়ে তাহেরা চরিত্রের প্রবল ব্যক্তিত্ববোধ ও স্বাধীনচেতা মানসিকতার পরিচয় ফুটে ওঠে উদ্দীপকের শিল্পপতি আজিজ সাহেব অগ্নিকাণ্ডে তার কারখানা হারিয়ে নিঃস্ব হয়ে পড়েন। তখন তার ছেলে সংসারের হাল ধরতে এগিয়ে আসে। তার ছেলে জাবেদ বাবাকে ধৈর্য ধরতে বলেন এবং সংসারের হাল ধরার ও ছোটো বোন সীমার বিয়ে দেওয়ার প্রতিশ্রুতি দেন। কিন্তু সীমা বিয়ে করতে রাজি না হয়ে পড়াশোনা করে ভাইয়ের মতো তার বাবাকে সাহায্য করতে চায়। ‘বহিপীর’ নাটক ও আলোচ্য উদ্দীপকের কাহিনির পর্যালোচনায় আমরা দেখতে পাই তাহেরা ও সীমা উভয়েই স্বাধীন সত্তার অধিকারী। কারণ তারা দুজনই অন্যের চাপিয়ে দেওয়া সিদ্ধান্তকে মেনে নেয়নি। নিজের মনের ভাবনাকে প্রাধান্য দিয়েছে তারা। তাই বিয়ের আসর থেকে পালিয়ে তাহেরা আশ্রয় নিয়েছে হাতেম আলির বজরাতে আর সীমা পড়াশোনা করে নিজের পায়ে দাঁড়িয়ে তার ভাইয়ের মতো বাবার বিপদে সহযোগিতা করতে চায় । প্রবল ব্যক্তিত্ববোধসম্পন্ন না হলে তাহেরা বিয়ের আসর থেকে যেমন পালাতো না, তেমনি সীমাও অন্যের সংসার করাকেই গুরুত্ব দিত। সুতরাং ব্যক্তিত্ববোধ ও স্বাধীনচেতা মানসিকতার কারণে উদ্দীপকের সীমা ‘বহিপীর’ নাটকের তাহেরার সার্থক প্রতিনিধি হয়ে উঠেছে ।"
        }
      ]
    }
  ]
}