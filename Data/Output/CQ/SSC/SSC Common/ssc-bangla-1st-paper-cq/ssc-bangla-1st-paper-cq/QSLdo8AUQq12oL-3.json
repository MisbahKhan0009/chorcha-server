{
  "title": "কুমিল্লা বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "(i) শিক্ষাপ্রতিষ্ঠান থেকে একটা ডিগ্রি লাভ করে চাকরি প্রাপ্তিই শিক্ষার উদ্দেশ্য নয়। মানবিক বৃত্তিগুলোর উন্মেষ ঘটানোই শিক্ষার মূল লক্ষ্য হওয়া উচিত। (ii) সব ধরনের জ্ঞানের একত্রে সমাবেশ ঘটিয়ে জ্ঞানচর্চার প্রসারে ধারাবাহিক ও স্থায়ী ভূমিকা পালনের জন্য লাইব্রেরির সৃষ্টি। এটি ব্যবহার করে বিভিন্ন ব্যক্তি তাঁর প্রয়োজন ও আগ্রহ অনুযায়ী জ্ঞানচর্চা করতে পারেন।",
      "tag": "CB 23",
      "sub_questions": [
        {
          "label": "ক",
          "question": "প্রমথ চৌধুরীর সাহিত্যিক ছদ্মনাম কী?",
          "explanation": "প্রমথ চৌধুরীর সাহিত্যিক ছদ্মনাম বীরবল।"
        },
        {
          "label": "খ",
          "question": "“সুশিক্ষিত লোকমাত্রই স্বশিক্ষিত।\" বলতে কী বোঝানো হয়েছে?",
          "explanation": "‘সুশিক্ষিত লোক মাত্রই স্বশিক্ষিত' বলতে লেখক বুঝিয়েছেন, কেবল স্বেচ্ছায় জ্ঞান আহরণকারীরাই প্রকৃত অর্থে শিক্ষিত । সুশিক্ষিত হতে হলে শিক্ষার অন্তর্নিহিত তাৎপর্য উপলব্ধি করে মনের প্রসার ঘটানো দরকার'। এ ক্ষেত্রে প্রচলিত পদ্ধতির সার্টিফিকেট নির্ভর প্রাতিষ্ঠানিক শিক্ষা যথেষ্ট নয়। লেখক মনে করেন, মনের প্রকৃত বিকাশ সাধনের জন্য স্বশিক্ষার বিকল্প নেই। একজন ব্যক্তি স্বেচ্ছায় লাইব্রেরিতে নিজের পছন্দমতো বই পড়েই শিক্ষার এ অভীষ্ট লক্ষ্যে পৌছাতে পারেন। এভাবে স্বশিক্ষিত হওয়া ছাড়া সুশিক্ষার ফল লাভ সম্ভব নয় ।"
        },
        {
          "label": "গ",
          "question": "উদ্দীপক (i)-এ ‘বই পড়া' প্রবন্ধের যে দিকটির ইঙ্গিত রয়েছে, তা ব্যাখ্যা করো।",
          "explanation": "উদ্দীপক (i)-এ 'বই পড়া' প্রবন্ধের শিক্ষার মূল উদ্দেশ্য যে জাতির মানসিক বিকাশ ও সমৃদ্ধি—এই দিকটির ইঙ্গিত রয়েছে। লেখকের মতে, শিক্ষাপ্রতিষ্ঠান থেকে প্রচলিত শিক্ষাপদ্ধতিতে শিক্ষার্থীদের আত্মার স্বাধীন বিকাশ ব্যাহত হয়। এতে শিক্ষার্থীর মনের সুকুমার বৃত্তিগুলোর অপমৃত্যু ঘটে। অপরদিকে, লাইব্রেরিতে শিক্ষার্থীরা নিজের রুচি ও পছন্দ অনুযায়ী মুক্তভাবে জ্ঞানচর্চার মাধ্যমে স্বশিক্ষিত ও সুশিক্ষিত হওয়ার সুযোগ পায়। যার মধ্যেই শিক্ষার মূল উদ্দেশ্য নিহিত উদ্দীপকে বলা হয়েছে, প্রচলিত শিক্ষাব্যবস্থায় গৎবাঁধা কিছু পাঠ্যপুস্তক মুখস্থ করে শিক্ষার্থীরা যথার্থ শিক্ষিত না হয়ে ডিগ্রিধারী কূপমণ্ডুকে পরিণত হচ্ছে। স্কুল-কলেজের গতানুগতিক পড়াশোনা শিক্ষার্থীদের জীবিকা অর্জন ও স্বাচ্ছন্দ্যে জীবনযাপনের কৌশল শেখালেও পরিশীলিত শিক্ষিত মানুষ হতে শেখায় না । এতে জাতি ডিগ্রিধারী হলেও শিক্ষার যথাযথ লক্ষ্য অর্জনে ব্যর্থ হচ্ছে। কেননা, শিক্ষার মূল উদ্দেশ্য অর্থ উপার্জন নয়, মানবিক বৃত্তিগুলোর উন্মেষ ঘটানো। তাই বলা যায়, উদ্দীপকে (i)-এ ‘বই পড়া’ প্রবন্ধের শিক্ষার আদর্শ ও উদ্দেশ্যের দিকটির ইঙ্গিত রয়েছে।"
        },
        {
          "label": "ঘ",
          "question": "উদ্দীপক (ii)-এ 'বই পড়া' প্রবন্ধের লেখকের মনোভাবের সম্পূর্ণ প্রকাশ ঘটেছে কি? তোমার মতের সপক্ষে যুক্তি দাও।",
          "explanation": "উদ্দীপকে (ii)-এ 'বই পড়া' প্রবন্ধের লেখকের মনোভাবের সম্পূর্ণ প্রকাশ ঘটেনি বলে আমি মনে করি । ‘বই পড়া' প্রবন্ধে মেধার বিকাশে এবং মুক্তভাবে জ্ঞানচর্চার জন্য বই পড়ার গুরুত্ব তুলে ধরা হয়েছে। বই মানুষের জ্ঞানের পরিধিকে সমৃদ্ধ করে, আলোকিত মানুষ হিসেবে গড়ে তুলতে সাহায্য করে। আর এজন্য লেখক লাইব্রেরিকে বিশেষ গুরুত্ব দিয়েছেন। তিনি মনে করেন, মুখস্থনির্ভর আরোপিত শিক্ষায় শিক্ষার্থীদের মন নির্জীব হয়ে পড়ে। এ ক্ষেত্রে স্বাধীন জ্ঞানচর্চা মনের বিকাশে ভূমিকা পালন করতে পারে যার একমাত্র মাধ্যম লাইব্রেরি। তাছাড়া বই পড়া' প্রবন্ধে প্রচলিত শিক্ষাব্যবস্থার দোষ-ত্রুটি উল্লেখ করা হয়েছে। উদ্দীপকে লাইব্রেরির গুরুত্ব তুলে ধরা হয়েছে। সকল ধরনের জ্ঞানের সমাবেশে জ্ঞানচর্চার জন্য লাইব্রেরির তুলনা হয় না । লাইব্রেরির মাধ্যমে ব্যক্তি তার নিজের পছন্দ, রুচি এবং প্রয়োজন অনুসারে জ্ঞানচর্চা করতে পারে। উদ্দীপকে শুধু লাইব্রেরির গুরুত্ব তুলে ধরা হয়েছে। কিন্তু ‘বই পড়া' প্রবন্ধে প্রমথ চৌধুরী সমকালীন প্রেক্ষাপটে সাহিত্যচর্চার গুরুত্বকে প্রাসঙ্গিকভাবে তুলে ধরেছেন। এ প্রবন্ধে তিনি জাতীয় উন্নয়নের জন্য জ্ঞান অর্জনকে গুরুত্ব দিয়েছেন। যার একমাত্র উপায় হলো বই পড়া। তাছাড়া প্রচলিত শিক্ষাব্যবস্থার সমালোচনা করেছেন। এছাড়া জ্ঞানচর্চার জন্য লেখক লাইব্রেরিকে সর্বাধিক গুরুত্ব দিয়েছেন। সুতরাং 'বই পড়া' প্রবন্ধে লেখক অনেকগুলো বিষয়কে উপস্থাপন করেছেন আর উদ্দীপক (ii)- এ কেবল লাইব্রেরির গুরুত্ব সম্পর্কে বলা হয়েছে আলোচ্য প্রবন্ধের সম্পূর্ণভাব প্রকাশ পায়নি।"
        }
      ]
    },
    {
      "number": "2",
      "uddipok": "জীবিকার তাগিদে তিনু আর আরাফের মা সেই ভোরবেলায় বেরিয়ে যায়। কয়েক বাসায় কাজ করে তবেই বাড়ি ফেরে। তিনবেলা খাবার জোগাড় করতেই হিমশিম খেতে হয় তাকে। এদিকে বোনকে নিয়ে আরাফ সারাদিন মাঠে-ঘাটে, বনে-বাদাড়ে ঘুরে বেড়ায় । নাওয়া-খাওয়ার কোনো খবর নেই। কখনো নদীর ধারে কাশবনে হারিয়ে যাওয়া। কখনো বা খোলা মাঠে ঘুড়ি ওড়ানো তাদের কাজ। বাড়ি ফিরেও মলিন বিছানায় শুয়ে ভাই-বোনের সারা দিন ঘুরে বেড়ানোর গল্পই চলে সারাক্ষণ।",
      "tag": "CB 23",
      "sub_questions": [
        {
          "label": "ক",
          "question": "দুর্গা নিরীহ মুখে বাড়ির মধ্যে ঢুকল কেন?",
          "explanation": "দুর্গা মায়ের ভয়ে নিরীহমুখে বাড়ির মধ্যে ঢুকল ।"
        },
        {
          "label": "খ",
          "question": "“তোমারতো আবার গল্প করে বেড়ানো স্বভাব।” এ কথাটি বুঝিয়ে লেখো ।",
          "explanation": "‘তোমার তো আবার গল্প করে বেড়ানো স্বভাব' – কথাটি হরিহর তার স্ত্রী সর্বজয়াকে উদ্দেশ করে বলেছিল । হরিহর স্ত্রী সর্বজয়াকে একটি দশঘরা গ্রামের অবস্থাপন্ন লোকের কথা জানায়, যে হরিহরকে মন্ত্র দেওয়ার প্রস্তাব করেছে। যেহেতু হরিহরের অভাবের সংসার, তাই হরিহর ও সর্বজয়া দুজনেই মোটামুটি রাজি ছিল। তবে লোকটি নিচু জাতের বলে হরিহর সর্বজয়াকে বিষয়টি নিয়ে বাইরে কোথাও আলোচনা করতে নিষেধ করে। আর যেহেতু সর্বজয়া একজন নারী, সে নিজের কথা নিজের মধ্যে রাখতে পারে না, গল্প করে বেড়ানো স্বভাব, এজন্য হরিহর তাকে আলোচ্য কথাটি বলে সতর্ক করে দিয়েছিল।"
        },
        {
          "label": "গ",
          "question": "উদ্দীপকের ১ম অংশের সাথে 'আম-আঁটির ভেঁপু' গল্পের সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের প্রথম অংশের সাথে ‘আম-আঁটির ভেঁপু' গল্পের হরিহর ও সর্বজয়ার সাংসারিক জীবনের আর্থিক দুর্দশার দিকটি সাদৃশ্যপূর্ণ। হরিহর দরিদ্র ব্রাহ্মণ। রায়বাড়ির গোমস্তাগিরির কাজ এবং এ-বাড়ি সে-বাড়ি পুজো-আর্চা করে সংসার চালাত হরিহর। রায়বাড়িতে কাজ করে মাত্র আট টাকা মাইনে পেত সে; তা-ও আবার দু-তিন মাস পরপর। এতে সংসার চলে না। তার ওপর আছে ঋণের বোঝা। ধারের টাকা ফেরত দিতে পারে না বলে সর্বজয়াকে পাওনাদাররা কথা শুনায়। ছেলেমেয়েদের ঠিকমতো খাওয়াতে পরাতে পারে না তারা। সব মিলিয়ে, 'আম-আঁটির ভেঁপু' গল্পে গ্রামীণ এক হতদরিদ্র পরিবারের আখ্যান বর্ণিত হয়েছে। উদ্দীপকে তিনুদের পরিবারে অভাব-অনটন নিত্যদিনের সঙ্গী। তিনুর মা মানুষের বাসায় কাজ করে। ভোরবেলায় সে কাজে বের হয়। কয়েক বাসায় কাজ করে, দিন শেষে ঘরে ফিরে। তার সামান্য আয়ে অতিকষ্টে তাদের দিন কাটে। কোনো কোনো দিন তিন বেলা খাবার জোটে না তাদের। মূলত, খেটে খাওয়া দরিদ্র পরিবারের অভাব-অনটনের চিত্র উদ্দীপকের ১ম অংশে ফুটে উঠেছে, যা হরিহর ও সর্বজয়ার দারিদ্র্যক্লিষ্ট জীবনের সাথে সামঞ্জস্যপূর্ণ। তাই উদ্দীপকের ১ম অংশের সাথে 'আম- আঁটির ভেঁপু' গল্পের দরিদ্রতার দিকটি সাদৃশ্যপূর্ণ ।"
        },
        {
          "label": "ঘ",
          "question": "উদ্দীপকের ২য় অংশে প্রতিফলিত দিকটিই ‘আম-আঁটির ভেঁপু\" গল্পের উপজীব্য বিষয়।— বিশ্লেষণ করো।",
          "explanation": "উদ্দীপকের ২য় অংশে তিনু ও আরাফের শৈশবকালীন আনন্দময় জীবনের গল্প ব্যক্ত হয়েছে যা 'আম-আঁটির ভেঁপু' গল্পের উপজীব্য বিষয় । ‘আম-আঁটির ভেঁপু' গল্পে গ্রামীণ জীবনে প্রকৃতিঘনিষ্ঠ দুই ভাই-বোনের আনন্দময় জীবনের আখ্যান রচিত হয়েছে। অপু ও দুর্গা হতদরিদ্র পরিবারের শিশু। কিন্তু তাদের শৈশবে দারিদ্র্যের সেই কষ্ট প্রধান হয়ে ওঠেনি বরং গ্রামীণ ফলফলাদি খাওয়ার আনন্দ এবং বিচিত্র বিষয় নিয়ে তাদের বিস্ময় ও কৌতূহল মানুষের চিরায়ত শৈশবকেই যেন স্মরণ করিয়ে দেয়। উদ্দীপকের দ্বিতীয় অংশে তিনু ও আরাফের দুরন্ত শৈশব চিত্রায়িত হয়েছে। তিনু ও আরাফ সারা দিন মাঠেঘাটে, বনবাদাড়ে ঘুরে বেড়ায়। তারা কখনো মাঠে ঘুড়ি ওড়ায়, কখনোবা নদীর ধারে কাশবনে হারিয়ে যায়। নাওয়াখাওয়ার কোনো খবর তারা রাখে না। দারিদ্র্য-জর্জরিত জীবনে তাদের কোনো দুঃখ নেই, কোনো চাহিদা নেই। খেলাধুলা শেষে বাড়ি ফিরেও তারা সারা দিনের ঘুরে বেড়ানোর গল্প নিয়েই ব্যস্ত থাকে। উদ্দীপকের ২য় অংশে তিনু ও আরাফের শৈশবকালীন আনন্দঘন জীবনকে তুলে ধরা হয়েছে। এখানে তিনুদের পরিবারের দরিদ্রতা মুখ্য হয়ে ওঠেনি। 'আম-আঁটির ভেঁপু' গল্পেও গল্পকার অপু ও দুর্গা চরিত্রকে কেন্দ্র করে শৈশবের সোনালি দিনগুলোর এক অনুপম চিত্র অঙ্কন করেছেন। অপু ও দুর্গা দরিদ্র পরিবারের শিশু হওয়া সত্ত্বেও অভাব তাদের আনন্দময় জীবনে ব্যাঘাত সৃষ্টি করতে পারেনি বরং গ্রামীণ ফলফলাদি খাওয়ার আনন্দ এবং বিচিত্র বিষয়ে তাদের বিস্ময় ও কৌতূহল গল্পে প্রাণ সজ্ঞার করেছে। তেমনি তিনু ও আরাফের গ্রামীণ প্রকৃতিকে কেন্দ্র করে আনন্দময় জীবনাচরণ আনন্দময় শৈশবস্মৃতিকেই স্মরণ করিয়ে দেয় । সে বিবেচনায় প্রশ্নোক্ত মন্তব্যটি যথার্থ ।"
        }
      ]
    },
    {
      "number": "3",
      "uddipok": "সরকারি অফিসে জনৈক কর্মকর্তা অল্প কয়েকদিন হলো চাকুরিতে যোগদান করেছেন । কিছুদিন যেতে না যেতেই তিনি ঘুষ কেলেঙ্কারিতে জড়িয়ে পড়েন এবং দোষী প্রমাণিত হন। উল্লেখ থাকে যে, 'শিক্ষাজীবনে তিনি যে অন্যায় ও দুর্নীতিবিরোধী শপথ নিয়েছিলেন তা আজ বেমালুম ভুলে গেলেন ।\"",
      "tag": "CB 23",
      "sub_questions": [
        {
          "label": "ক",
          "question": "শিক্ষার অন্যতম কাজ কী?",
          "explanation": "শিক্ষার অন্যতম কাজ মূল্যবোধ সৃষ্টি করা ।"
        },
        {
          "label": "খ",
          "question": "লেখক 'নিচের থেকে ঠেলা' বলতে কী বুঝিয়েছেন?",
          "explanation": "মানব উন্নয়নে ‘নিচের 'থেকে ঠেলা' বলতে প্রাবন্ধিক সুশৃঙ্খল সমাজব্যবস্থার প্রতি ইঙ্গিত করেছেন । প্রাবন্ধিক মনে করেন, ভারী কোনো জিনিসকে ওঠাতে যেমন উপর থেকে টানার পাশাপাশি নিচ থেকেও ঠেলতে হয়, তেমনই মানবজীবনের উন্নয়নের জন্যও দুটি উপায় অবলম্বন করতে হয়। এর একটি হলো শিক্ষা, যেটিকে প্রাবন্ধিক উপর থেকে টানার সঙ্গে তুলনা করেছেন; অপরটি হলো সুশৃঙ্খল সমাজব্যবস্থা। আলোচ্য প্রবন্ধে প্রাবন্ধিক নিচে থেকে ঠেলা অর্থাৎ মানব উন্নয়নের অনুকূল পরিবেশ হিসেবে সুশৃঙ্খল সমাজব্যবস্থাকে নির্দেশ করেছেন।"
        },
        {
          "label": "গ",
          "question": "উদ্দীপকের কর্মকর্তার চরিত্রে 'শিক্ষা ও মনুষ্যত্ব' প্রবন্ধের যে দিকটি ফুটে উঠেছে তা ব্যাখ্যা করো।",
          "explanation": "উদ্দীপকের কর্মকর্তার চরিত্রে ‘শিক্ষা ও মনুষ্যত্ব' প্রবন্ধের জীবসত্তার দিকটি ফুটে উঠেছে। ‘শিক্ষা ও মনুষ্যত্ব' প্রবন্ধে লেখক বলতে চেয়েছেন, শিক্ষা লাভের মাধ্যমে মনুষ্যত্বের বিকাশ ঘটে। তথাপি অন্নবস্ত্রের সুব্যবস্থাও প্রয়োজন। তা না হলে জীবনের উন্নয়নে অনেক বিলম্ব ঘটবে। জীবসত্তার তাগিদে আর্থিক চিন্তা থেকে মুক্তি লাভ এবং প্রকৃত শিক্ষা লাভের মাধ্যমে মনুষ্যত্বের বিকাশ ঘটে। তবে মনুষ্যত্বকে পদদলিত করে কেবল জীবসত্তার আহ্বানে সাড়া দেওয়া ব্যক্তির জীবনাদর্শ নয়। যখন মানুষ কেবল তার জীবসত্তাকেই সর্বস্ব মনে করে তখন উদ্দীপকের কর্মকর্তার মতো নীতি নৈতিকতাকে বিসর্জন দিতে হয়। উদ্দীপকের কর্মকর্তা একজন মনুষ্যত্ব-বিবর্জিত মানুষ। তার কাছে জীবসত্তাই সব। তাই তো ভোগবিলাসী জীবনযাপনের জন্য ঘুস নেওয়ার মতো গর্হিত কাজ করতে তার বিবেক তাকে বাধা দেয়নি। শিক্ষাজীবনে তিনি মনুষ্যত্বের পথ অনুসরণের পক্ষে থাকলেও কর্মজীবনে তা পালন করতে ব্যর্থ হয়েছেন। সুতরাং উদ্দীপকের কর্মকর্তা ‘শিক্ষা ও মনুষ্যত্ব’ প্রবন্ধের জীবসত্তার অনুসারী। তার কাছে মানবসত্তা প্রাধান্য পায়নি।"
        },
        {
          "label": "ঘ",
          "question": "“উদ্দীপকের কর্মকর্তার চরিত্রে শিক্ষার অপ্রয়োজনীয় দিকটি অনুপস্থিত।”— মন্তব্যটি 'শিক্ষা ও মনুষ্যত্ব' প্রবন্ধের আলোকে বিশ্লেষণ করো।",
          "explanation": "শিক্ষার অপ্রয়োজনীয় দিক হলো মূল্যবোধ তথা মনুষ্যত্ব লাভ করা যা উদ্দীপকের কর্মকর্তার চরিত্রে অনুপস্থিত। শিক্ষার আসল কাজ মূল্যবোধ সৃষ্টি করা, যা শিক্ষার অপ্রয়োজনীয় দিক । মনুষ্যত্ববোধ অর্জন করতে না পারলে শিক্ষা লাভ অর্থহীন। প্রতিটি মানুষের মধ্যে সদ্‌গুণগুলো সুপ্ত অবস্থায় থাকে। প্রতিনিয়ত এই সদ্‌গুণগুলো জাগিয়ে তুলতে হয়। আর কেবল শিক্ষার মাধ্যমেই তা সম্ভব। যে ব্যক্তি মানবিক গুণগুলো অর্জন করতে পেরেছে, সে-ই মনুষ্যত্ববোধসম্পন্ন মানুষ। উদ্দীপকের কর্মকর্তার মধ্যে শিক্ষার প্রয়োজনীয় দিকটি বিদ্যমান। তার কাছে জীবসত্তাকে পরিতৃপ্ত করাই শেষ কথা। সে অর্থচিন্তার নিগড়ে বন্দি বলেই ঘুস নেওয়ার মতো গর্হিত কাজে নিজেকে জড়াতে পেরেছিল। যদিও শিক্ষাজীবনে সে অন্যায় ও দুর্নীতিবিরোধী শপথ নিয়েছিল। কিন্তু কর্মজীবনে সে তার লোভ-লালসাকে নিয়ন্ত্রণ করতে পারেনি এবং নিজের মানবসত্তাকে বিসর্জন দিয়েছে। প্রাবন্ধিক মানুষের দুটি সত্তায় বিশ্বাস করেন। একটি জীবসত্তা— যার প্রয়োজন অন্নবস্ত্রের চিন্তা থেকে মুক্তি লাভ করা। এটি শিক্ষার প্রয়োজনীয় দিক। অন্যদিকে, মানবসত্তায় উন্নীত হওয়ার জন্য প্রয়োজন শিক্ষার মাধ্যমে মনুষ্যত্বের বিকাশ সাধন করা। এটি শিক্ষার অপ্রয়োজনীয় দিক. যা উদ্দীপকের কর্মকর্তার মধ্যে অনুপস্থিত। সে অর্থচিন্তায় মগ্ন বলে মনুষ্যত্বের বিকাশ সাধন সম্ভব হয়নি। ফলে সে তার মানবসত্তার উন্নয়ন ঘটাতে পারেনি। সে কেবল জীবসত্তা তথা শিক্ষার প্রয়োজনীয় দিকটিকেই গুরুত্ব দিয়েছে। তাই শিক্ষা ও মনুষ্যত্ব' প্রবন্ধের আলোকে বলা যায়, কর্মকর্তার চরিত্রে শিক্ষার অপ্রয়োজনীয় দিকটি অনুপস্থিত এবং শিক্ষার প্রয়োজনীয় দিকটি তার মধ্যে একটি।"
        }
      ]
    },
    {
      "number": "4",
      "uddipok": "মরিয়মের স্বামী বেকার। অসুস্থ সন্তানেরা চিকিৎসা ও সংসারের খরচ চালাতে আমজাদ সাহেবের বাসায় কাজ নেয় মরিয়ম। কাজের ফাঁকে ফাঁকে সে আমজাদ সাহেবের ছোটো মেয়ে সীমাকে পড়ায় ও গল্পগুজব করে। এমনিভাবে তাদের মধ্যে গভীর সখ্য গড়ে উঠলেও মিসেস আমজাদ মরিয়মকে তিরস্কার করতেন এবং মেয়ের সাথে মিশতে দিতেন না। মিসেস আমজাদ কখনো মরিয়মের গায়ে হাত তুললেও সে নীরবে সহ্য করে যায় ।",
      "tag": "CB 23",
      "sub_questions": [
        {
          "label": "ক",
          "question": "মমতাদির উঠান কী দিয়ে দুভাগ করা ছিল?",
          "explanation": "মমতাদির উঠান কাঠের প্রাচীর দিয়ে দুভাগ করা।"
        },
        {
          "label": "খ",
          "question": "মমতাদি পর্দা ঠেলে বাইরে এসেছে কেন? বুঝিয়ে লেখো ।",
          "explanation": "স্বামীর চাকরি না থাকায় সংসার চালানোর তাগিদে মমতাদি উপার্জনের জন্য বাইরে এসেছিল। মমতাদির স্বামীর চাকরি ছিল না প্রায় চার মাস । ঘরে একটি ছেলে সন্তানও ছিল তার । স্বামীর চাকরি না থাকার দরুন তার সংসার অচল হয়ে পড়েছিল । তাই সংসারের অভাব মেটাতে মমতাদি উপার্জনের জন্য বাইরে এসেছিল।"
        },
        {
          "label": "গ",
          "question": "উদ্দীপকের মিসেস আমজাদ এর সঙ্গে 'মমতাদি' গল্পের গৃহকর্ত্রীর বৈসাদৃশ্য ব্যাখ্যা করো ।",
          "explanation": "‘মমতাদি' গল্পের গৃহকর্ত্রী তার বাড়ির গৃহকর্মীর সাথে সৌহার্দপূর্ণ সম্পর্ক বজায় রাখে যা উদ্দীপকের মিসেস আমজাদের সঙ্গে তার বৈসাদৃশ্য নির্দেশ করে । ‘মমতাদি’ গল্পের গৃহকর্ত্রী একজন বিবেকবান উদার মনের মানুষ। তার উদার মানসিকতার কারণেই তিনি মমতাদির প্রতি সহানুভূতি দেখিয়েছিলেন গৃহপরিচারিকা হওয়া সত্ত্বেও পরিবারের সদস্যদের মতোই আপন করে নিয়েছিলেন মমতাদিকে। তার এমন আন্তরিকতার কারণেই মমতাদি সে বাড়িতে সহজে নিজেকে মানিয়ে নিতে পেরেছিল। এমনকি স্বামীর চাকরি হওয়ার পরও সে বাড়িতে তার কাজ চালিয়ে যেতে চায় । উদ্দীপকের মিসেস আমজাদ তার বাড়ির গৃহকর্মী মরিয়মের প্রতি আন্তরিক ছিলেন না। মরিয়ম তাদের বাড়িতে কাজের প্রতি যত্নশীল হওয়ার সত্ত্বেও মিসেস আমজাদ মরিয়মের সাথে তার মেয়ে সীমার সখ্য মেনে নেননি। মরিয়ম তার কাজের ফাঁকে সীমাকে সময় দিলে, মিসেস' আমজাদ তাকে তিরস্কার করেন এবং সীমার সাথে মিশতে নিষেধ করেন। তাছাড়া মরিয়মের কাজে সামান্য ভুল হলে তিনি মরিয়মের গায়ে হাত তুলতেও দ্বিধাবোধ করেন না । অথচ মমতাদির গৃহকর্ত্রী তার সন্তানের সাথে মমতাদির সখ্যকে ইতিবাচকভাবে নিয়েছিলেন। মমতাদিকে তার পরিবারের একজন মনে করেছেন । গৃহকর্মী হলেও তারা যে মানুষ এই বোধ সবসময় মমতাদির গৃহকর্ত্রীর আচরণে প্রকাশ পেয়েছে যা উদ্দীপকের গৃহকর্ত্রীর আচরণে অনুপস্থিত। তাই উদ্দীপকের গৃহকর্ত্রী এবং ‘মমতাদি' গল্পের গৃহকর্ত্রী দুজন ভিন্নচিন্তার মানুষ ।"
        },
        {
          "label": "ঘ",
          "question": "অবস্থানগত সাদৃশ্য থাকলেও উদ্দীপকের মরিয়ম ও 'মমতাদি' গল্পের মমতাদির চেতনাগত বৈসাদৃশ্যও বিদ্যমান।— বিশ্লেষণ করো।",
          "explanation": "অবস্থানগত দিক থেকে মরিয়ম ও মমতাদি গৃহকর্মী হলেও মমতাদির সাথে মরিয়মের চেতনাগত বৈসাদৃশ্য বিদ্যমান রয়েছে- যা মমতাদির আত্মসম্মানবোধ ও তার ভাবগম্ভীর্যের মধ্য দিয়ে সুস্পষ্ট হয়ে উঠেছে । নিম্নমধ্যবিত্ত ঘরের গৃহবধূ মমতা আত্মমর্যাদাবোধসম্পন্ন এক নারী। দীর্ঘদিন স্বামীর চাকরি না থাকায় নিতান্ত বাধ্য হয়ে পর্দা ঠেলে কাজের সন্ধানে বের হতে হয় তাকে। গল্পকথকদের বাড়িতে কাজ নিলেও সে আত্মমর্যাদা বজায় রেখে চলেছে সবসময়। কাজের বাইরে অন্য কোনোভাবে গল্পকথকের পরিবারের সঙ্গে জড়াতে চায়নি। সে কারণে এ বাড়িতে এসে সে অন্য কোনো বিষয়ের প্রতি মনোযোগীও হতে চায়নি। অনেক চেষ্টার পর গল্পকথক মমতাদির মনোযোগ আকর্ষণ করতে পেরেছিল। উদ্দীপকের মরিয়মের স্বামী বেকার হওয়ায় সংসার চালানোর দায়িত্ব তাকেই নিতে হয়। সে আমজাদ সাহেবের বাসায় গৃহকর্মীর কাজ নেয়। মিসেস আমজাদ মোটেই তার প্রতি আন্তরিক ছিল না। সামান্য ভুলেই সে মরিয়মের গায়ে হাত তুলত। তাছাড়া মেয়ে সীমার সাথে মরিয়মের সখ্যও সে পছন্দ করত না । মরিয়ম তার গৃহকর্ত্রীর মানসিকতা সম্পর্কে জানার পরও তাদের মেয়ের সাথে সখ্য গড়ে তোলে । যার কোনো প্রয়োজন ছিল না। যেহেতু গৃহকর্ত্রী কাজের লোকের সাথে তার মেয়ের মেলামেশা পছন্দ করেন না; সেহেতু মরিয়মের সতর্ক থাকা উচিত ছিল। তাছাড়া গৃহকর্ত্রী অন্যায়ভাবে তার গায়েও হাত তুলতেন যার প্রতিবাদ করা উচিত ছিল মরিয়মের। অন্যদিকে, মমতাদি কাজের লোক হলেও মরিয়মের মতো আত্মসম্মান বিসর্জন দেয়নি। অন্যের বাড়িতে কাজ করলেও তার আত্মসম্মানবোধ অটুট ছিল। বাড়ির স্নেহপ্রত্যাশী ছেলেটি অনেক চেষ্টার পর মমতাদির দৃষ্টি আকর্ষণ করতে সমর্থ হয়। কিন্তু স্নেহের একান্ত মুহূর্তে গৃহকর্ত্রী তাদের একসঙ্গে দেখে ফেলেন। এতে গৃহকর্ত্রীর সম্মতি থাকায় সম্মানিতবোধ করে অশ্রুপাত করে মমতাদি । অন্যথায়, কাজ ছেড়ে চলে যেতেও দ্বিধা করত না সে। তাই অবস্থানগত সাদৃশ্য থাকলেও মরিয়ম ও মমতাদি চেতনাগত ও আদর্শগত দিক থেকে বৈসাদৃশ্য বিদ্যামান।"
        }
      ]
    },
    {
      "number": "5",
      "uddipok": "(i) তোমরা যেখানে সাধ চলে যাও আমি এই বাংলার পারে রয়ে যাব; দেখিব কাঁঠালপাতা ঝরিতেছে ভোরের বাতাসে, (ii) চ'লে যায় কুশায়ায়, তবু জানি কোনদিন পৃথিবী ভিড়ে হারাব না তারে আমি-সে যে আছে আমার এ বাংলার তীরে।",
      "tag": "CB 23",
      "sub_questions": [
        {
          "label": "ক",
          "question": "মাইকেল মধুসূদন দত্তের অমর কীর্তি কী?",
          "explanation": "মাইকেল মধুসূদন দত্তের অমর কীর্তি 'মেঘনাদ বধ কাব্য'।"
        },
        {
          "label": "খ",
          "question": "“কিন্তু এ স্নেহের তৃষ্ণা মিটে কার জলে” বলতে কী বোঝানো হয়েছে?",
          "explanation": "উদ্ধৃত চরণের মাধ্যমে কবি কপোতাক্ষ নদের প্রতি তাঁর মাতৃপ্রতিম স্নেহাভিলাষ ও দেশপ্রেম বুঝিয়েছেন । কবি দেশ ত্যাগ করে প্রবাসে থেকেছেন দীর্ঘসময়। সেখানে বিভিন্ন স্থান পরিভ্রমণে তিনি অনেক নদ-নদীর সাক্ষাৎ পেয়েছেন। কিন্তু তারা কেউই কবির অন্তরের তৃষ্ণা মেটাতে সমর্থ হয়নি। কারণ, একমাত্র কপোতাক্ষকে তিনি মাতৃরূপে বন্দনা করেন যা তাঁর দেশপ্রেমেরও স্মারক। এ কারণে এ নদের স্নেহরূপ বারিধারাই কেবল তাঁর তৃষ্ণা নিবারণ করতে পারে ।"
        },
        {
          "label": "গ",
          "question": "উদ্দীপক (i)-এ 'কপোতাক্ষ নদ' কবিতার কোন দিকটির প্রতিফলন ঘটেছে? তা ব্যাখ্যা করো ।",
          "explanation": "উদ্দীপকে (i)-এ ‘কপোতাক্ষ নদ' কবিতার দেশপ্রেমের দিকটির প্রতিফলন ঘটেছে। ‘কপোতাক্ষ নদ' কবিতায় স্মৃতিকাতরতার আড়ালে কবির অত্যুজ্জ্বল দেশপ্রেম' প্রকাশিত হয়েছে। জন্মভূমির প্রকৃতি ও কপোতাক্ষ নদ কবি মনে যে গভীর প্রভাব ফেলেছে, তারই স্মৃতি কবিমনকে প্রবাসজীবনে ব্যথিত করে রেখেছে। আলোচ্য কবিতায় কপোতাক্ষ নদের প্রতি কাতরতা প্রকাশের মাধ্যমে কবির স্বদেশপ্রীতি ও গভীর ভাবাবেগ প্রকাশিত হয়েছে । উদ্দীপকের (i)-এ কবি স্বদেশের প্রতি তাঁর সুগভীর ভালোবাসা প্রকাশ করেছেন । অন্যরা কোথাও চলে গেলেও কবি তাঁর জন্মভূমি ছেড়ে কোথাও যাবেন না । বাংলাতেই তিনি থেকে যাবেন । বাংলার প্রকৃতির সৌন্দর্য তিনি উপভোগ করবেন দুচোখ ভরে । অন্যদিকে, মাইকেল মধুসূদন দত্তও সর্বদা কপোতাক্ষ নদকে স্মরণের মাধ্যমে তাঁর দেশপ্রেমেরই প্রকাশ করেছেন । ‘কপোতাক্ষ নদ' কবিতায় দেশের প্রতি যে শ্রদ্ধা ও ভালোবাসা প্রকাশ পেয়েছে তারই প্রতিফলন উদ্দীপক (i)-এ ও ফুটে উঠেছে।"
        },
        {
          "label": "ঘ",
          "question": "উদ্দীপক (ii)-এ ফুটে ওঠা দিকটি 'কপোতাক্ষ নদ' কবিতার সম্পূর্ণ ভাবের প্রতিফলন নয়। যুক্তিসহ বিশ্লেষণ করো।",
          "explanation": "‘কপোতাক্ষ নদ' কবিতার দেশপ্রেম ও স্মৃতিকাতরতার দিকটি উদ্দীপক ধারণ করলেও নদের প্রতি কবির আকাঙ্ক্ষা ও বঙ্গবাসীদের প্রতি গভীর অনুরাগের দিকটি উদ্দীপকে অনুপস্থিত বলে উদ্দীপকটি আলোচ্য কবিতার সম্পূর্ণ ভাব প্রতিফলিত করেনি। ‘কপোতাক্ষ নদ' কবিতায় কবি শৈশবের স্মৃতিবিজড়িত কপোতাক্ষ নদের প্রতি তাঁর সুগভীর ভালোবাসা ও মমত্ববোধ প্রকাশ করেছেন। তিনি প্রবাসে থেকেও মায়ামন্ত্রধ্বনির মতো কপোতাক্ষ নদের কলকল ধ্বনি শুনতে পান। কত দেশে, কত নদ-নদী তিনি দেখেছেন, কিন্তু জন্মভূমির এই নদ যেন মায়ের স্নেহডোরে তাঁকে বেঁধেছে, কিছুতেই তিনি তাকে ভুলতে পারছেন না। তাই তিনি কপোতাক্ষ নদকে অনুরোধ করেছেন যখন বঙ্গবাসীর পাশ দিয়ে বয়ে যাবে, তখন যেন তাঁর কথা সে বঙ্গবাসীকে জানিয়ে দেয়। বস্তুত, কপোতাক্ষ নদের মাধ্যমে কবি তাঁর সুগভীর স্বদেশপ্রেম প্রকাশ করেছেন। উদ্দীপক (ii)-এ সংক্ষিপ্ত পরিসরে বাংলার প্রতি কবির গভীর অনুরাগ প্রকাশ পেয়েছে। তাছাড়া হারানোর বেদনা তাঁর কাছে মুখ্য হয়ে ওঠেনি এই পৃথিবীর ভিড়েও তিনি স্মৃতির জগতে হারানো সুখ খুঁজে পেয়েছেন তাঁর নিজ জন্মভূমিতে । উদ্দীপক (ii)-এ ‘কপোতাক্ষ নদ' কবিতার দেশপ্রেম এবং স্মৃতিকাতরতার দিকটি সুস্পষ্ট। কিন্তু আলোচ্য কবিতায় বিচিত্র বিষয়ের সমাবেশ ঘটেছে যা উদ্দীপকে অনুপস্থিত। কবি কপোতাক্ষ নদকে তাঁর সখা হিসেবে অভিহিত করেছেন এবং নদের কাছে মিনতি করেন, এই নদ যেন তাঁর কথা বঙ্গবাসীকে পৌঁছে দেয়। এর মধ্য দিয়ে বঙ্গবাসীর প্রতিও কবির গভীর অনুরাগ প্রকাশ পেয়েছে যা উদ্দীপকে অনুপস্থিত। তাই বলা যায়, উদ্দীপক (ii)-এ ফুটে ওঠা দিকটি ‘কপোতাক্ষ নদ' কবিতার সম্পূর্ণ ভাবের প্রতিফলন নয়, আংশিক প্ৰতিফলন ।"
        }
      ]
    },
    {
      "number": "6",
      "uddipok": "সচ্ছল পরিবারের একমাত্র সন্তান রাহুলের জন্ম শহরে। ছোটোবেলা থেকে বাবা-মা তার কোনো আবদারই অপূর্ণ রাখেনি। পড়ার ফাঁকে অনেক সময় দুষ্টামি করে প্রায়ই এটা সেটা ভেঙে ফেলে। একদিন স্কুল ছুটির পর বৃষ্টিতে ভিজে রাহুল বাসায় ফিরলে কাঁপুনি দিয়ে জ্বর আসে। মা ছেলের পছন্দের খাবার তৈরি করে খাওয়ানোর চেষ্টা করেন এবং ডাক্তারের পরামর্শে ঔষধ খাওয়ান। সারা রাত জেগে সন্তানের সুস্থতার জন্য স্রষ্টার কাছে দোয়া করেন।",
      "tag": "CB 23",
      "sub_questions": [
        {
          "label": "ক",
          "question": "'পল্লিজননী' কবিতায় মায়ের পরাণ দোলে কেন?",
          "explanation": "‘পল্লিজননী' কবিতায় সন্তানের অমঙ্গল আশঙ্কায় মায়ের পরান দোলে ।"
        },
        {
          "label": "খ",
          "question": "মায়ের জ্বালা দ্বিগুণ বাড়ার কারণ কী? ব্যাখ্যা করো।",
          "explanation": "দরিদ্রতার কারণে ছেলেকে মেলায় পাঠাতে ব্যর্থ হওয়ায় দুঃখিনী মায়ের উত্তর দিতে জ্বালা দ্বিগুণ বেড়ে যায়। গরিব মা ছেলের সব আবদার পূরণ করতে পারেন না। আড়ং-এর দিনে করিম ও আজিজ মেলায় গেলেও আর্থিক অনটনের কারণে নিজের ছেলেকে মা যেতে দিতে পারেন না। ছেলেকে তিনি বোঝান, মুসলমানের আড়ং-এ যেতে নেই । নিজের এমন অক্ষমতায় দুঃখিনী মায়ের অন্তরের জ্বালা যেন দ্বিগুণ বেড়ে যায় । তাই তিনি ছেলের উত্তর দিতে কষ্ট পান।"
        },
        {
          "label": "গ",
          "question": "উদ্দীপকের রাহুলের সঙ্গে 'পল্লিজননী' কবিতার ছেলের বৈসাদৃশ্য ব্যাখ্যা করো।",
          "explanation": "অর্থনৈতিক দিক থেকে উদ্দীপকের ডলিদের অবস্থার সঙ্গে ‘পল্লিজননী' কবিতার রুগ্ণ ছেলেটির পরিবারের বৈসাদৃশ্য লক্ষ করা যায় । কবি জসীমউদ্দীনের ‘পল্লিজননী' কবিতায় সন্তানের প্রতি মায়ের অপত্যস্নেহের অনুভূতি এবং তার অসহায়ত্বের কথা তুলে ধরা হয়েছে। রুণ পুত্রের শিয়রে রাত জেগে বসে আছেন এক মা। দারিদ্র্যের কারণে তিনি ছেলেটিকে প্রয়োজনীয় খাদ্য ও আনন্দের উপকরণ দিতে পারেননি । তাছাড়া তার জন্য একটি সুস্থ পরিবেশও নিশ্চিত করা যায়নি। চারদিকে মশার অত্যাচার, বেড়ার ফাঁক গলিয়ে আসে শীতের ঠান্ডা হাওয়া । সামর্থ্যের অভাবে মা তাকে ওষুধ-পথ্য কিছুই দিতে পারছেন না। ধীরে ধীরে মৃত্যুর মুখে যাচ্ছে তার ছেলে। তবুও সৃষ্টিকর্তার কাছে তিনি সন্তানের সুস্থতা লাভে প্রার্থনা করেছেন । উদ্দীপকের ইসমাইল সাহেব একজন ধনাঢ্য ব্যবসায়ী। অর্থের কোনো অভাব নেই তাঁর। দেশ-বিদেশে সন্তানের চিকিৎসা করিয়েছেন। সন্তানের রোগমুক্তির আশায় প্রচুর দানখয়রাত করেছেন। কিন্তু তিনিও সন্তানকে কিছুতেই সুস্থ করতে পারছেন না। সৃষ্টিকর্তার কাছে প্রার্থনা করেছেন সন্তানের সুস্থতা কামনায়। আলোচ্য কবিতার পল্লিজননী এবং উদ্দীপকের ইসমাইল সাহেব উভয়েই সন্তানের প্রতি অপত্যস্নেহে জারিত। তারা সন্তানের সুস্থতার জন্য চেষ্টা করেছেন। তবে আর্থিক অবস্থার কারণে দুই স্থানে দুই ধরনের পরিস্থিতি সৃষ্টি হয়েছে। পল্লিজননী রুগ্‌ণ সন্তানকে ভালো চিকিৎসা, ভালো পথ্য কোনোটিই দিতে পারেননি।"
        },
        {
          "label": "ঘ",
          "question": "“ প্রেক্ষাপট ভিন্ন হলেও উদ্দীপক ও 'পরিজননী' কবিতার মূলভাব একই সূত্রে গাঁথা।\" মন্তব্যটি বিশ্লেষণ করো।",
          "explanation": "প্রেক্ষাপট ভিন্ন হলেও উদ্দীপক ও ‘পল্লিজননী' কবিতার মূলভাব সন্তানের প্রতি মায়ের শাশ্বত ভালোবাসা একইসূত্রে গাঁথা। ‘পল্লিজননী' কবিতায় গ্রামীণ এক দরিদ্র পরিবারের কথা বর্ণিত হয়েছে। কবিতায় কবি গভীর রাতে অসুস্থ সন্তানের রোগমুক্তির কামনায় হতাশাগ্রস্ত এক মাতৃহৃদয়ের আকুতি তুলে ধরেছেন। প্রতিকূল পরিবেশে, দারিদ্র্যের মধ্যে অসহায় পল্লিজননী সন্তানের চিকিৎসা করাতে পারেননি। থমথমে রাতের পরিবেশে হাজারো প্রতিকূলতায় চারদিকে করুণ সুরের মূর্ছনা। কিন্তু সবকিছুকে ছাপিয়ে উঠেছে মমতাময়ী পল্লিজননীর অসুস্থ সন্তানের জন্য আরোগ্য লাভের প্রার্থনা । উদ্দীপকের অসুস্থ রাহুল বিত্তশালী পরিবারের হওয়ায় তার চিকিৎসা আর সেবা-যত্নের কমতি ছিল না। অসুস্থ হওয়ার পর থেকেই ডাক্তারের পরামর্শে সে ওষুধ খাওয়া শুরু করে। তার মা তাকে পছন্দের খাবার খাওয়ান । সারা রাত জেগে সন্তানের সুস্থতার জন্য দোয়া করেন। উদ্দীপক ও ‘পল্লিজননী' কবিতার প্রেক্ষাপট সম্পূর্ণ ভিন্ন। উদ্দীপকে শহুরে পরিবেশে আধুনিক ও আর্থিকভাবে সচ্ছল পরিবারের গল্প ফুটে উঠেছে। অন্যদিকে আলোচ্য কবিতায় গ্রামীণ দারিদ্র্যপীড়িত একটি পরিবারের গল্প তুলে ধরা হয়েছে । তবে দুই ক্ষেত্রেই সন্তানের জন্য মায়ের শাশ্বত ভালোবাসা জীবন্ত হয়ে উঠেছে। কোনো অবস্থাতেই তাঁর এ ভালোবাসা ক্ষুণ্ণ হয় না। সকল পরিস্থিতিতেই মা তাঁর সন্তানকে আগলে রাখেন। 'পল্লিজননী' কবিতায় সারা রাত মা তাঁর রুগণ ছেলেটির শিয়রে জেগে থাকেন। তাঁর ছেলের রোগমুক্তির জন্য দরগায় মানত করেন। অন্যদিকে, রাহুলের চিকিৎসার উন্নত আয়োজন থাকলেও তার মায়ের উৎকণ্ঠার কোনো কমতি ছিল না । তিনিও সারা রাত সন্তানের সুস্থতার জন্য স্রষ্টার কাছে দোয়া করেন । তাই বলা যায়, প্রেক্ষাপট ভিন্ন হলেও উদ্দীপক ও 'পল্লিজননী' কবিতার মূলভাব একইসূত্রে গাঁথা ।"
        }
      ]
    },
    {
      "number": "7",
      "uddipok": "ইংরেজ শাসনামলে নিপীড়ন-নির্যাতনের মাত্রা সহ্যের সীমা অতিক্রম করলে একসময় তিতুমীর তাদের বিরুদ্ধে বাংলার সাধারণ মানুষকে ঐক্যবদ্ধ করতে থাকেন। তাদের মাঝে দেশপ্রেম জাগিয়ে তোলেন তিনি। তাই সাধারণ মানুষ সাথে নিয়ে বাঁশের কেল্লায় বসে ইংরেজ শাসকদের বিরুদ্ধে বিদ্রোহ ঘোষণা করেন।",
      "tag": "CB 23",
      "sub_questions": [
        {
          "label": "ক",
          "question": "কীসের জন্য মানুষের ব্যাকুল প্রতীক্ষা?",
          "explanation": "একটি কবিতা লেখা হবে, তার জন্য মানুষের ব্যাকুল প্রতীক্ষা।"
        },
        {
          "label": "খ",
          "question": "“ ঢেকে দেয়া এই ঢাকার হৃদয় মাঠখানি।” বলতে কবি কী বুঝিয়েছেন?",
          "explanation": "বঙ্গবন্ধু শেখ মুজিবুর রহমানের ৭ই মার্চের ভাষণের স্মৃতিবিজড়িত ঐতিহাসিক রেসকোর্স ময়দানকে সুকৌশলে আড়াল করার ব্যাপারটি বোঝাতেই কবি আলোচ্য পক্তিটির অবতারণা করেছেন। বঙ্গবন্ধু শেখ মুজিবুর রহমানের ঐতিহাসিক ভাষণের সেই স্মৃতিময় স্থানটির কোনো অস্তিত্ব এখন আর খুঁজে পাওয়া যায় না। সেখানে এখন রংবেরঙের টুল-বেঞ্চ, খেলনারাজি আর চারদিকে বাগান। কবি মনে করেন, লক্ষ লক্ষ মানুষের হৃদয় নিংড়ানো স্বাধীনতা সংগ্রামের বাণী যেখান থেকে উচ্চারিত হয়েছিল, সেই স্মৃতিময় স্থানটি কৌশলে ঢেকে দেওয়া হয়েছে। অশুভ শক্তির এ কূটকৌশলের বিরুদ্ধে প্রতিবাদই প্রকাশিত হয়েছে আলোচ্য পঙ্ক্তিটির মাধ্যমে।"
        },
        {
          "label": "গ",
          "question": "উদ্দীপকের সাথে 'স্বাধীনতা, এ শব্দটি কীভাবে আমাদের হলো' কবিতার সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের সঙ্গে স্বাধীনতা, এ শব্দটি কীভাবে আমাদের হলো। কবিতার জাতীয় বীর হিসেবে বঙ্গবন্ধুর ভূমিকার দিকটি সাদৃশ্যপূর্ণ । অধিকার কেড়ে নিয়ে বাঙালি জাতিকে দমিয়ে রাখতে চেয়েছিল পাকিস্তানি শাসকগোষ্ঠী। তাই বাধ্য হয়ে তাদের শোষণ ও বঞ্চনার বিরুদ্ধে প্রতিবাদী হয়ে ওঠে এ দেশের জনগণ। এ সময় সঠিক দিক- নির্দেশনার জন্য তারা তাকিয়ে ছিল শেখ মুজিবুর রহমানের দিকে। অবশেষে তাদের অপেক্ষার অবসান ঘটিয়ে ১৯৭১ সালের ৭ই মার্চ রেসকোর্স ময়দানে হাজির হয়ে বঙ্গবন্ধু সমগ্র জাতিকে নতুন দিনের স্বপ্ন দেখান । উদ্দীপকে বাঙালি বীর তিতুমীরের সংগ্রামী চেতনা প্রকাশ পেয়েছে। ইংরেজ . শাসনামলে ভারতবর্ষ যখন নিপীড়ন-নির্যাতনের জাঁতাকলে পিষ্ট, তখন তিতুমীর স্বাধীনতার জন্য বাংলার সাধারণ মানুষকে ঐক্যবদ্ধ করেন। মানুষের মধ্যে জাতীয়তাবাদ ও দেশপ্রেম জাগিয়ে তোলেন । বাংলার মানুষকে ব্রিটিশবিরোধী আন্দোলনে জাগ্রত করেন। অন্যদিকে, বঙ্গবন্ধুও পশ্চিম পাকিস্তানের সীমাহীন বৈষম্য ও শোষণ-শাসনের হাত থেকে বাংলাদেশের মানুষকে মুক্ত করতে স্বাধীনতার ডাক দেন । তাঁর নির্দেশিত পথেই বাংলাদেশ পরবর্তীতে স্বাধীনতা লাভ করে। তাই বলা যায়, তিতুমীর এবং বঙ্গবন্ধু ছিলেন একই পথের দিশারি এবং দেশপ্রেমের মূর্তপ্রতীক ।"
        },
        {
          "label": "ঘ",
          "question": "“তিতুমীরের স্বাধীনতা ভাবনাই যেন 'স্বাধীনতা, এ শব্দটি কীভাবে আমাদের হলো' কবিতার মূল সুর।”— যুক্তিসহ মতামত দাও ।",
          "explanation": "‘স্বাধীনতা, এ শব্দটি কীভাবে আমাদের হলো' কবিতার মূল সুর বাংলাদেশের স্বাধীনতা সংগ্রামে বঙ্গবন্ধুর অসামান্য অবদান, যা তিতুমীরের স্বাধীনতা— ভাবনার সঙ্গে সামঞ্জস্যপূর্ণ । ১৯৭১ সালের ৭ই মার্চ বঙ্গবন্ধু তৎকালীন রেসকোর্স ময়দানে লক্ষ লক্ষ মানুষের সামনে বজ্রকণ্ঠে পাকিস্তানি স্বৈরশাসনের নিগড় থেকে বাঙালি জাতির মুক্তি ও স্বাধীনতা সংগ্রামের ডাক দেন। বঙ্গবন্ধুর এ ভাষণের মধ্য দিয়েই সূচিত হয়েছিল আমাদের স্বাধীনতার স্বপ্ন ও মহান মুক্তিযুদ্ধে ঝাঁপিয়ে পড়ার আহ্বান। উদ্দীপকের তিতুমীর ছিলেন ব্রিটিশবিরোধী আন্দোলনের অন্যতম অগ্রনায়ক । ইংরেজদের শোষণ-শাসনে পুরো ভারতবর্ষ যখন অতিষ্ঠ, তখন তিতুমীর বাংলার সাধারণ মানুষদের ঐক্যবদ্ধ করেছিলেন। ব্রিটিশদের এদেশ থেকে তাড়ানোর জন্য তিনি সাধারণ মানুষদের সঙ্গে নিয়ে নারিকেলবাড়িয়ায় বাঁশের কেল্লা নির্মাণ করে ইংরেজদের বিরুদ্ধে বিদ্রোহ ঘোষণা করেন । তিতুমীর যেমন ইংরেজ শাসনের নাগপাশ থেকে বাংলার মানুষদের বাঁচাতে ব্রিটিশবিরোধী আন্দোলনের ডাক দেন, তেমনি বঙ্গবন্ধুও পশ্চিম পাকিস্তানিদের শাসন-শোষণ থেকে রক্ষার জন্য ৭ই মার্চের ভাষণের মধ্য দিয়ে বাংলাদেশের স্বাধীনতার ডাক দেন । তাঁর এই ডাকেই ১৯৭১ সালে পুরো দেশ পশ্চিম পাকিস্তানিদের বিরুদ্ধে যুদ্ধে অংশ নেয়। তাই বলা যায়, প্রেক্ষাপট ভিন্ন হলেও তিতুমীরের স্বাধীনতা ভাবনাই যেন আলোচ্য কবিতার মূলসুর ।"
        }
      ]
    },
    {
      "number": "8",
      "uddipok": "(i) ঘরহীন ওরা ঘুম নেই চোখে, যুদ্ধে ছিন্ন ঘরবাড়ি দেশ, মাথার ভিতরে বোমারু বিমান এই কালো রাত কবে হবে শেষ । (ii) আমরা অপমান সইব না ভীরুর মতো ঘরের কোণে রইব না আমরা আকাশ থেকে বজ্র হয়ে ঝরতে জানি, তোমার ভয় নেই মা আমরা প্রতিবাদ করতে জানি ।",
      "tag": "CB 23",
      "sub_questions": [
        {
          "label": "ক",
          "question": "নোলক বুয়া বুধাকে কী নামে ডাকে?",
          "explanation": "নোলক বুয়া বুধাকে ‘ছন্নছাড়া' নামে ডাকে।"
        },
        {
          "label": "খ",
          "question": "“নিজের বোঝা নিজে বইব।”— উক্তিটি বুঝিয়ে লেখো ।",
          "explanation": "'নিজের বোঝা নিজে বইব'— বুধার এমন ভাবনার কারণ তার স্বাধীনচেতা মানসিকতা । চাচি বুধাকে আয়-রোজগার করতে বলে। কারণ, চাচি বুধাকে সংসারে অতিরিক্ত বোঝা মনে করে। তখন বুধা বলে সে নিজের বোঝা নিজে বইবে । সেও চায়, স্বাধীন হতে এবং চাচিকে মুক্তি দিতে ।"
        },
        {
          "label": "গ",
          "question": "উদ্দীপক (i)-এ 'কাকতাড়ুয়া' উপন্যাসের যে দিকটির ইঙ্গিত রয়েছে তা ব্যাখ্যা করো।",
          "explanation": "উদ্দীপক (i)-এ 'কাকতাড়ুয়া' উপন্যাসের যুদ্ধবিধ্বস্ত দেশ ও দেশের মানুষের বিপর্যয়ের দিকটির ইঙ্গিত রয়েছে। ১৯৭১ সালের মুক্তিযুদ্ধে পাকিস্তানি বাহিনী নিরীহ বাঙালির ওপর বর্বর হত্যাকাণ্ড চালায়। বুধাদের গ্রামেও একই দৃশ্য দেখা যায়। পাকিস্তানি বাহিনী যে কতটা নির্মম হতে পারে, তার বর্ণনা আমরা সেখানে দেখতে পাই। তারা পাখির মতো নিরীহ মানুষকে হত্যা করে। ঘরবাড়ি, হাটবাজার আগুন লাগিয়ে পুড়িয়ে দেয় । উদ্দীপক (i)-এ যুদ্ধবিধ্বস্ত দেশের চিত্র ফুটে উঠেছে। স্বাধীনতা যুদ্ধে পাকিস্তান সেনাবাহিনী বাঙালিদের ওপর বীভৎস ও ভয়ংকর আক্রমণ চালায়। সারা দেশে নির্বিচার মানুষ হত্যা করে এবং পুড়িয়ে নিশ্চিহ্ন করে দেয়। তখন বাঙালিরা মনে মনে একই প্রতীক্ষা করে যে, এই কালো অধ্যায় শেষ হবে এবং বাঙালিরা স্বাধীনতার সূর্য দেখবে। 'কাকতাড়ুয়া' উপন্যাসেও ১৯৭১ সালের মুক্তিযুদ্ধে বিপন্ন বাংলাদেশের চিত্র ফুটে উঠেছে। গ্রামের মানুষদের দুঃখ-যন্ত্রণা ও আর্তনাদ বুধার ভেতরে প্রতিশোধস্পৃহা জাগ্রত করে । তাই বলা যায়, উদ্দীপক (i)-এ 'কাকতাড়ুয়া’ উপন্যাসের মতো যুদ্ধ-বিপর্যস্ত জনজীবনের দিকটি ফুটে উঠেছে।"
        },
        {
          "label": "ঘ",
          "question": "উদ্দীপক (ii)-এর বক্তব্যে 'কাকতাড়ুয়া' উপন্যাসের বুধার বৈশিষ্ট্যকে ধারণ করে আছে ।— মন্তব্যটির সাথে তুমি কি একমত? যুক্তিসহ বিশ্লেষণ করো।",
          "explanation": "উদ্দীপক (ii)-এর বক্তব্যে 'কাকতাড়ুয়া' উপন্যাসের বুধার বৈশিষ্ট্যকে ধারণ করে বলে আমি মনে করি । 'কাকতাড়ুয়া' উপন্যাসে একজন সাহসী কিশোরের মুক্তিযোদ্ধা হয়ে ওঠার কাহিনি বর্ণিত হয়েছে। এই সাহসী কিশোর বুধাই কাকতাড়ুয়া। কাকের প্রতীক পশ্চিম পাকিস্তানি বাহিনীকে এদেশ থেকে বিতাড়িত করার লক্ষ্যে সে মুক্তিযুদ্ধে অংশগ্রহণ করে। পুড়িয়ে দেয় রাজাকার, আহাদ মুন্সির বাড়ি। বাঙ্কার খোঁড়ার সময় মাইন পুঁতে পাকিস্তানিদের ক্যাম্প ধ্বংস করে দেয়। এভাবেই সে মুক্তিযুদ্ধে অংশগ্রহণ করে দেশকে শত্রুমুক্ত করার জন্য। মূলত, দেশের মানুষের প্রতি গভীর মমত্ববোধ, বিদেশি ঘাতক বাহিনীর প্রতি ঘৃণা থেকে একজন কিশোরের মুক্তিযোদ্ধা হয়ে ওঠার গল্প ঔপন্যাসিক নিপুণভাবে বর্ণনা করেছেন। উদ্দীপকের কবিতাংশে মুক্তিযুদ্ধের সময় মুক্তিবাহিনীর সীমাহীন দৃঢ় মনোবল ও অপরিসীম সাহসিকতার বিষয়টি ফুটে উঠেছে। বীর মুক্তিযোদ্ধারা যুদ্ধের সময় ভীরুর মতো ঘরের কোণে বসে থাকেননি। তাঁরা তাঁদের অপমানের প্রতিশোধ নিতে অস্ত্র হাতে যুদ্ধে ঝাঁপিয়ে পড়েছেন। তাঁরা বজ্রের মতো ভয়ংকর রূপ নিয়ে পশ্চিম পাকিস্তানি হানাদার বাহিনীর ওপর আক্রমণ চালান এবং তাদের সকল অপচেষ্টা ব্যর্থ করে দেন। উদ্দীপকের কবিতাংশে মুক্তিযোদ্ধাদের পরাক্রমশালী মানসিকতা এবং অসীম সাহসিকতার পরিচয় স্পষ্ট হয়েছে। যা উপন্যাসে বুধার মধ্যে দেখতে পাওয়া যায়। বুধার মানসপটে উদ্দীপকের কবির মতোই বিপ্লবী ও প্রতিশোধপরায়ণ মনোভাব বিদ্যমান। নিঃস্ব বুধার চিত্তে স্বজন হারানোর আক্ষেপ নেই। কিন্তু দেশের মানুষের ওপর মিলিটারির নির্যাতনের ক্ষোভ তাকে দারুণভাবে নাড়া দেয়। সে শত্রুকে এমনি এমনি ছেড়ে দেবে না বলে প্রতিজ্ঞা করে। কারণ, মিলিটারিরা মানুষ মেরে গ্রামে গণকবর বানিয়েছে, লোকজনকে ঘরবাড়ি ছাড়তে বাধ্য করেছে। তাই সে তাদের উচিত পাওনা বুঝিয়ে দেবে বলে শপথ করে। বুধার এই প্রতিশোধপরায়ণ মানসিকতা, অসীম সাহস উদ্দীপক (ii)-এর বক্তব্যের সাথে সংগতিপূর্ণ ।"
        }
      ]
    },
    {
      "number": "9",
      "uddipok": "মুক্তিযুদ্ধের সময় এদেশের কিছু লোক পাক সেনাদের সাথে মিলে চুকনগর গ্রামের সমস্ত বাড়িঘর জ্বালিয়ে পুড়িয়ে দেয়। বারেক মিয়া তাদেরই একজন যিনি শান্তির কথা বলে গ্রামে শান্তি কমিটি গঠন করেন। ওদিকে গ্রামের নারী-পুরুষ সবাই প্রাণের ভয়ে গ্রাম ছাড়তে শুরু করলে অসীম সাহসী যুবক আনিস তার বন্ধুদের নিয়ে গ্রামকে শত্রুমুক্ত করার দৃঢ় শপথ গ্রহণ করেন ।",
      "tag": "CB 23",
      "sub_questions": [
        {
          "label": "ক",
          "question": "উপন্যাস কোন কালের সৃষ্টি?",
          "explanation": "উপন্যাস আধুনিককালের সৃষ্টি ।"
        },
        {
          "label": "খ",
          "question": "“আমরা লড়াই না করলে গ্রামটা একদিন ভূতের বাড়ি হবে।”— বুধার এ কথা বলার কারণ কী? ব্যাখ্যা করো ।",
          "explanation": "লড়াই না করলে পাকিস্তানি হানাদার বাহিনী গ্রামের মানুষ হত্যা করে গ্রাম দখল করে ফেলবে বলে বুধা বলেছে, “আমরা লড়াই না করলে গ্রামটা একদিন ভূতের বাড়ি হবে। বুধা ভূতের বাড়ি বলতে গ্রামের জনশূন্য নির্জন অবস্থাকে বুঝিয়েছে পাকিস্তানি সৈন্যদের বিরুদ্ধে রুখে না দাঁড়ালে ওরা গ্রামের মানুষকে মেরে গ্রামের ওপর আধিপত্য বিস্তার করবে। গ্রামটা হয়ে পড়বে শ্মশানের মতো নির্জন, যেখানে জীবিত কোনো বাঙালি থাকবে না পাকিস্তানি হানাদাররা সব দখল করে নেবে। তাই বুধা লড়াই করার আকাঙ্ক্ষা ব্যক্ত করে প্রশ্নোক্ত উক্তিটি করেছে।"
        },
        {
          "label": "গ",
          "question": "উদ্দীপকের বারেক মিয়ার চরিত্রের সঙ্গে 'কাকতাড়ুয়া' উপন্যাসের সাদৃশ্যপূর্ণ চরিত্রটি ব্যাখ্যা করো।",
          "explanation": "উদ্দীপকের বারেক মিয়ার চরিত্রের সঙ্গে উপন্যাসের আহাদ মুন্সির সাদৃশ্য রয়েছে। উপন্যাসে আহাদ মুন্সি শান্তি কমিটির চেয়ারম্যান। রাজাকার আহাদ মুন্সি প্রতিনিয়ত পাকিস্তানি বাহিনীকে সহায়তা করে গ্রামের মানুষের জীবন অতিষ্ঠ করে তুলেছে। সে এক দেশদ্রোহী চরিত্র। শান্তি কমিটি গঠনের নামে দেশের নিরীহ মানুষকে হত্যায় সে ঘৃণিত ভূমিকা পালন করে। উদ্দীপকের বারেক মিয়া একজন রাজাকার। মুক্তিযুদ্ধের সময় সে হাত মিলিয়েছিল পশ্চিম পাকিস্তানিদের সাথে। তার সহায়তায় পাকিস্তানি সেনারা চুকনগর গ্রামের সমস্ত বাড়িঘর জ্বালিয়ে দেয়। সে গ্রামে শান্তি কমিটি গঠন করে যা পাকিস্তান সেনাবাহিনীর মদদপুষ্ট। মূলত, এই কমিটির মাধ্যমেই সে পশ্চিম পাকিস্তানি সেনাবাহিনীকে সাহায্য-সহযোগিতা করে থাকে যা উপন্যাসের আহাদ মুন্সির চরিত্রেও বিদ্যমান। আহাদ মুন্সি মূলত রাজাকার বাহিনীর প্রতিনিধি। তাই বলা যায়, বারেক মিয়ার সাথে উপন্যাসের আহাদ মুন্সির চরিত্রের মিল আছে। কারণ, তারা দুজনই বাংলাদেশের স্বাধীনতার বিরোধিতা করেছে এবং পশ্চিম পাকিস্তানিদের সহায়তা করেছে।"
        },
        {
          "label": "ঘ",
          "question": "“উদ্দীপকের আনিসের মনোভাব ‘কাকতাড়ুয়া' উপন্যাসের মূল উপজীব্য বিষয়। ” — মন্তব্যটির যৌক্তিক বিশ্লেষণ করো।",
          "explanation": "উদ্দীপকের আনিসের মনোভাব ‘কাকতাড়ুয়া' উপন্যাসের মূল উপজীব্য বিষয়- মন্তব্যটি যথার্থ । 'কাকতাড়ুয়া' উপন্যাসে দেখা যায়, পাকিস্তানি শাসকগোষ্ঠী এদেশের মানুষকে পরাধীন করে রাখার অভিপ্রায়ে হত্যা, অগ্নিসংযোগসহ নানা ধ্বংসযজ্ঞ চালায়। বুধার গ্রামে ব্যাপক হত্যা ও অগ্নিসংযোগ করে। বাজারটিও পুড়িয়ে দেয়, দখল করে নেয় স্কুলঘরটি। এ সময় গ্রাম ছেড়ে যেতে বাধ্য হয় বুধার প্রিয় মানুষ— হরিকাকু, নোলক বুয়াসহ আরও অনেকে। কিন্তু এত কিছু সত্ত্বেও প্রতিরোধের দেয়াল তুলতে ঘুরে দাঁড়ায় বুধা, আলী, মিঠু, শাহাবুদ্দিনের মতো নির্ভীক কিছু মানুষ। প্রতিশোধস্পৃহায় গর্জে ওঠা এই মানুষগুলোর পরিকল্পিত আক্রমণে পাকিস্তানি সেনাদের ভিত কেঁপে ওঠে। কৌশলে তাদের বাঙ্কারে মাইন পুঁতে হত্যা করে পাকিস্তানি সেনাদের। পাকিস্তানিদের দোসর রাজাকার কমান্ডার আহাদ মুন্সির বাড়িতেও অগ্নিসংযোগ করে প্রতিশোধ নেয়। এমনভাবে দেশাত্মবোধে উজ্জীবিত হয়ে নিজেদের জীবন বাজি রেখে স্বাধীনতার দিকে এগিয়ে যায় বুধারা। উদ্দীপকের আনিস একজন বীর মুক্তিযোদ্ধা। ১৯৭১ সালের পাকিস্তানি শাসকগোষ্ঠী যখন এদেশের মানুষ হত্যায় মেতে ওঠে এবং জ্বালিয়ে-পুড়িয়ে ছারখার করে দেয় গ্রামের পর গ্রাম, তখন অসীম সাহসী যুবক আনিস এদেশকে শত্রুমুক্ত করতে মুক্তিযুদ্ধে অংশগ্রহণ করে। সে তার বন্ধুদের সাথে নিয়ে এদেশকে স্বাধীন করার জন্য দৃঢ় শপথ গ্রহণ করে । উদ্দীপকের আনিস যেমন দেশের দুর্দিনে দেশকে শত্রুমুক্ত করতে দৃঢ় প্রতিজ্ঞ ছিল, তেমনি বুধা জীবনের চরম বিপর্যস্ততার মধ্যে থেকেও তার প্রিয় গ্রামে গণহত্যা ও অগ্নিসংযোগের ঘটনায় প্রতিবাদী হয়ে ওঠে। সে যুদ্ধে অংশগ্রহণ করে আলি, মিঠু ও শাহাবুদ্দিনের সাথে। পাকিস্তানি . সেনাদের বাঙ্কার ধ্বংস করার জন্য শাহাবুদ্দিনের পরিকল্পনায় মাটি কাটার দলের সাথে মিশে মাইন পুঁতে রাখে। রাজাকারের বাড়ি জ্বালিয়ে দেয়। তার স্বাজাত্যবোধ তাকে দুর্বার প্রতিশোধপরায়ণ করে তোলে। তাই বলা যায়, আনিসের মনোভাব আলোচ্য উপন্যাসে সব মুক্তিযোদ্ধার মনোভাবের সাথে সাদৃশ্যপূর্ণ যা উপন্যাসের মূল উপজীব্য বিষয়।"
        }
      ]
    },
    {
      "number": "10",
      "uddipok": "তুড়ি মেরে উড়িয়ে দাও সমাজের ভ্রুকুটি, নিজের মত গড়ে নাও নিজের রীতিনীতি, মানুষ হয়ে বাঁচো এবার, 'জীবন ভালোবাসো, প্রতিবাদই পরিবর্তন; মুক্ত প্রাণে হাসো ।",
      "tag": "CB 23",
      "sub_questions": [
        {
          "label": "ক",
          "question": "সৈয়দ ওয়ালীউল্লাহর প্রথম গল্পগ্রন্থের নাম কী?",
          "explanation": "সৈয়দ ওয়ালীউল্লাহর প্রথম গল্পগ্রন্থের নাম 'নয়নচারা’।"
        },
        {
          "label": "খ",
          "question": "“আমি পয়সাও চাই না, ছাপাখানাও চাই না।” এ কথাটি বুঝিয়ে বলো।",
          "explanation": "আলোচ্য কথাটি হাশেম আলি তার বাবা হাতেম আলিকে উদ্দেশ করে বলেছিল । হাতেম আলি একজন ক্ষয়িষ্ণু জমিদার। রেশমপুরে অবস্থিত তাঁর সামান্য জমিদারি সূর্যাস্ত আইনের কবলে পড়ে হাতছাড়া হওয়ার উপক্রম হয়। অনেক চেষ্টার পরও তিনি অর্থ জোগাড় করতে পারেননি । এমতাবস্থায় হাতেম আলি তাঁর একমাত্র পুত্র হাশেম আলির ভবিষ্যৎ নিয়ে চিন্তায় পড়ে যান। কিন্তু হাশেম আলির কাছে তার ভবিষ্যৎ নয়, পিতার বর্তমান মনঃকষ্ট অধিক চিন্তার বিষয়। তাই সে চিৎকার করে বলে, যে, সে পয়সা ও ছাপাখানা চায় না। মূলত, পিতার প্রতি পুত্রের শাশ্বত ভালোবাসার অভিব্যক্তি প্রকাশ পেয়েছে এই বাক্যে ।"
        },
        {
          "label": "গ",
          "question": "উদ্দীপকের প্রথম দুই চরণের ভাবের সাথে 'বহিপীর' নাটকের কোন দিকটির সাদৃশ্য রয়েছে? ব্যাখ্যা করো।",
          "explanation": "উদ্দীপকের প্রথম দুই চরণের ভাবের সাথে ‘বহিপীর' নাটকের তাহেরা ও হাশেম আলির মানসিকতার দিকটির সাদৃশ্য রয়েছে। ‘বহিপীর’ নাটকে কুসংস্কার, অন্ধবিশ্বাসের সাথে মানবিকতা ও আধুনিকতার দ্বন্দ্ব তুলে ধরা হয়েছে এবং মানবিকতার জয় দেখানো হয়েছে। এই নাটকে তাহেরা ও হাশেম আলি আধুনিক ও মানরিক চরিত্র। তাহেরার কুসংস্কারাচ্ছন্ন বাবা ও সত্মা তাকে বৃদ্ধ পীরের সাথে বিয়ে দিতে চাইলে তাহেরা, রাজি হয় না এবং বাড়ি থেকে পালিয়ে যায়। হাশেম আলির কাছেও মানবীয় মূল্যবোধ ও ন্যায়বোধ অধিক গুরুত্বপূর্ণ। সে অত্যন্ত যুক্তিবাদী আধুনিক ও মানবিক অনুভূতিসম্পন্ন মানুষ। বজরায় সেই প্রথম অচেনা মেয়েটির সমস্যার প্রকৃতি উপলব্ধি করে। সে তার প্রতি সহানুভূতিশীল হয়ে পড়ে । মেয়েটি আত্মহনন করতে গেলে সে তাকে রক্ষা করে । উদ্দীপকে সমাজের অসংগতি এবং সীমাবদ্ধতাকে অস্বীকার করে আধুনিকতা এবং মানবিকতার আলোয় এগিয়ে যাওয়ার আহ্বান জানানো হয়েছে। নিজের মনকে প্রাধান্য দিয়ে সমাজের পরোয়া না করে স্বাধীনভাবে বেঁচে থাকার নির্দেশ উদ্দীপকে পাওয়া যায়। 'বহিপীর' নাটকে এই স্বাধীনচেতা এবং মুক্ত আধুনিক মনের দিশারী তাহেরা ও হাশেম আলি । তারা দুজনই সমাজ, ধর্মের দিক বিবেচনা না করে তাদের নিজস্ব স্বাধীনতা এবং স্বতন্ত্রতায় বিশ্বাস করে নতুন জীবন শুরু করে। তাই বলা যায়, উদ্দীপকের প্রথম দুই চরণের ভাবের সাথে 'বহিপীর' নাটকে প্রকাশিত আধুনিক, যুক্তিবাদী এবং মানবিক দিকটির সাদৃশ্য রয়েছে।"
        },
        {
          "label": "ঘ",
          "question": "উদ্দীপকের বক্তব্যে 'বহিপীর' নাটকের আংশিক প্রতিফলন ঘটেছে।— মন্তব্যটি মূল্যায়ন করো ।",
          "explanation": "উদ্দীপকের বক্তব্যে উল্লেখিত চিন্তা-ধারার মধ্যে 'বহিপীর' নাটকের মূল ভাবের আংশিক প্রতিফলন দেখা যায়। উদ্দীপকে বলা হয়েছে, \"তুড়ি মেরে উড়িয়ে দাও সমাজের ভ্রুকুটি, নিজের মত গড়ে নাও নিজের রীতিনীতি,\" যা আসলে সমাজের অযৌক্তিক নিয়ম-নীতি, কুসংস্কার, এবং রক্ষণশীলতার বিরুদ্ধে প্রতিবাদ এবং স্বাধীনভাবে নিজেকে প্রতিষ্ঠিত করার আহ্বান। এখানে ব্যক্তিগত স্বাধীনতার গুরুত্ব ও নিজস্ব পথ অনুসরণের কথা বলা হয়েছে, যা 'বহিপীর' নাটকের চরিত্র হাশেম আলির জীবনদর্শন ও কার্যক্রমের সাথে সম্পর্কিত। 'বহিপীর' নাটকে হাশেম আলি সমাজের প্রচলিত নিয়ম-নীতি এবং কুসংস্কারের বিরুদ্ধে প্রতিবাদী হয়ে উঠে, যেমন সে নিজেকে প্রতিষ্ঠিত করার জন্য নিজের পথ অনুসরণ করতে চায় এবং সমাজের প্রত্যাশা ও চাপের বিরুদ্ধে দাঁড়ায়। উদ্দীপকে বলা হয়েছে \"প্রতিবাদই পরিবর্তন,\" যা হাশেম আলির চরিত্রের সাথেও সামঞ্জস্যপূর্ণ। সে সমাজের অযৌক্তিক নিয়ম-নীতি ও পুরানো বিশ্বাসের বিরুদ্ধে দাঁড়ায় এবং পরিবর্তনের জন্য কাজ করে, যেন ব্যক্তি স্বাধীনভাবে তার জীবন বাঁচাতে পারে। এছাড়া, উদ্দীপকে \"মানুষ হয়ে বাঁচো এবার, 'জীবন ভালোবাসো,\"—এই কথাটি হাশেম আলির জীবনদর্শনের সাথে সঙ্গতিপূর্ণ। হাশেম আলি শুধু ব্যক্তিগত স্বাধীনতার পক্ষে নয়, বরং জীবনের প্রতি গভীর ভালোবাসা ও শ্রদ্ধা দেখায়, এবং নিজের জীবনের চূড়ান্ত লক্ষ্য হিসেবে মানবিক মূল্যবোধকে ধারণ করে চলতে চায়। এভাবেই, উক্ত মন্তব্যটি সঠিকভাবে বিশ্লেষণ করলে বলা যায় যে, উদ্দীপকটির মধ্যে 'বহিপীর' নাটকের চেতনাবোধ এবং প্রতিবাদের প্রতি শ্রদ্ধা এবং পরিবর্তনের প্রতি আহ্বান কিছুটা প্রতিফলিত হয়েছে, যা নাটকের মূল ভাবের সাথে মেলে।"
        }
      ]
    },
    {
      "number": "11",
      "uddipok": "কলেজপড়ুয়া শিক্ষার্থী শিরিন। তার বাবা-মা একই মার ধনাঢ্য রহিম মিয়ার প্রবাসী ছেলের সঙ্গে বিয়ে ঠিক করেন। শিরিন বেঁকে বসে, সে কিছুতেই এখন বিয়ে করবে না। আগে পড়াশোনা শেষ করে সে নিজের পায়ে দাঁড়াতে চায়। কিন্তু তার বাবা-মা বিয়ের জন্য এমন পাত্রকে হাতছাড়া করতে চান না, শিরিনের অমতে জোর করেই বিয়ে দিতে চান। তাই শিরিন নিরুপায় হয়ে ৯৯৯-এ কল করে প্রশাসনের সহযোগিতায় নিজের বিয়ে বন্ধ করতে সক্ষম হয়।",
      "tag": "CB 23",
      "sub_questions": [
        {
          "label": "ক",
          "question": "নৌকার সঙ্গে কীসের ধাক্কা লেগেছিল?",
          "explanation": "নৌকার সঙ্গে বজরার ধাক্কা লেগেছিল ।"
        },
        {
          "label": "খ",
          "question": "বহিপীর পুলিশ ডাকতে চায় না কেন? বুঝিয়ে লেখো।",
          "explanation": "পরিস্থিতি বিবেচনা করে বহিপীরের বিপদের আশঙ্কায় হকিকুল্লাহ্ পুলিশ ডাকতে গেল না । বহিপীর তাহেরার অমত থাকা সত্ত্বেও তাকে বিয়ে করেন। উদ্ভুত পরিস্থিতি থেকে বাঁচতে বিয়ের রাতেই তাহেরা পালিয়ে যায়। পরবর্তী সময়ে পীর সহেব হাতেম আলির বজরায় তাহেরার উপস্থিতি টের পান । এসময় তাহেরাকে তিনি সাথে নিয়ে যেতে চাইলে সে রাজি না হওয়ায় তিনি হকিকুল্লাহকে পুলিশ ডাকতে বলেন। কিন্তু তাহেরার অমতে বিয়ে করায় বহিপীরের বিপদ হতে পারে ভেবে হকিকুল্লাহ্ পুলিশ ডাকতে গিয়েও ফিরে আসে ।"
        },
        {
          "label": "গ",
          "question": "উদ্দীপকের শিরিন চরিত্রের সঙ্গে 'বহিপীর' নাটকের তাহেরার সাদৃশ্য ব্যাখ্যা করো ।",
          "explanation": "উদ্দীপকের শিরিন চরিত্রটি প্রতিবাদী মানসিকতা অন্যায়ের সাথে আপস না করা এবং সাহসিকতার দিক থেকে তাহেরার সাথে সাদৃশ্যপূর্ণ । ‘বহিপীর’ নাটকে তাহেরা এক দৃঢ়চেতা প্রতিবাদী নারী চরিত্র। এজন্য তার বাবা এক বৃদ্ধ পীরের সাথে তার বিয়ে ঠিক করলে সে এর বিরুদ্ধে সরব হয়। কিন্তু তাতেও ফল না হওয়ায় বাধ্য হয়ে সে বাড়ি ছেড়ে পালায়। তৎকালীন সমাজে নিজের ব্যক্তি স্বাধীনতাকে প্রতিষ্ঠিত করতে গিয়ে তাহেরার এমন পদক্ষেপ সত্যিকার অর্থেই বিস্ময়কর। পরবর্তী সময়ে নিজের ইচ্ছার গুরুত্ব দিতে হাশেমের সাথে পালিয়ে যায় নতুন জীবনের সূচনা করতে । উদ্দীপকের শিরিন কলেজপড়ুয়া শিক্ষার্থী সে পড়াশোনা শেষ করে স্বনির্ভর জীবনযাপন করতে চায়। কিন্তু তার বাবা ধনাঢ্য রহিম মিয়ার প্রবাসী ছেলের সঙ্গে তার বিয়ে ঠিক করেন। কিন্তু শিরিন কোনোভাবেই এত অল্প বয়সে, পড়াশোনা শেষ না করে বিয়ে করতে চায় না। কিন্তু তার বাবা মা তাকে জোর করে বিয়ে দিতে চাইলে সে ৯৯৯-এ কল করে প্রশাসনের সহযোগিতায় নিজের বিয়ে বন্ধ করতে সক্ষম হয়। আমরা শিরিনের মধ্যে যে সাহসিকতা, প্রতিবাদী চেতনা এবং আধুনিক চিন্তাভাবনার প্রতিফলন দেখতে পাই তা নাটকের তাহেরার মধ্যেও বিদ্যমান। সুতরাং শিরিন ও তাহেরা সাদৃশ্যপূর্ণ চরিত্র ।"
        },
        {
          "label": "ঘ",
          "question": "“উদ্দীপকের শিরিনের পদক্ষেপই যেন 'বহিপীর' নাটকের তাহেরার মূল চেতনা।” - উক্তিটির যৌক্তিক বিশ্লেষণ করো।",
          "explanation": "উদ্দীপকের রিমা এবং ‘বহিপীর' নাটকের তাহেরার মধ্যে প্রতিবাদী মনোভাবের সাদৃশ্য থাকায় রিমা তাহেরার চরিত্রের প্রতিনিধিত্ব করছে। ‘বহিপীর’ নাটকের তাহেরা আধুনিক এক নারী। পুণ্যলাভের আশায় তার পিতামাতা তাকে বৃদ্ধ পীরের সঙ্গে নিয়ে দিলেও তাহেরা সেই বিয়ে মেনে নেয় না । প্রতিবাদস্বরূপ সে বাড়ি থেকে পালিয়ে যায় এবং জমিদার হাতেম আলির বজরায় আশ্রয় নেয়। উদ্দীপকে বর্ণিত গরিব ও মেধাবী ছাত্রী রিমা । তার ইচ্ছা ছিল লেখাপড়া করে অনেক বড়ো হবে। কিন্তু তার বাবা-মা গ্রামের প্রভাবশালী ব্যক্তির ছেলের সাথে তার বিয়ে ঠিক করে। তার চাচাতো ভাই রনি বিষয়টি জেনে প্রতিবাদ করে এবং তাকে পালিয়ে যেতে বলে। কিন্তু রিমা পালিয়ে না গিয়ে রনিকে নিয়ে তার স্কুলের প্রধান শিক্ষকের কাছে যায় এবং বিষয়টি খুলে বলে । শিক্ষক রিমার বাবাকে বুঝিয়ে বললে সে তার ভুল বুঝতে পারে । ‘বহিপীর' নাটকের তাহেরাকে তার বাবা-মা জোর করে বিয়ে দেওয়াতে সে পালিয়ে গিয়েছে। ঘটনাক্রমে তাকে উদ্ধার করেছে হাশেম আলি । উদ্দীপকের রিমাকেও তার বাবা-মা জোর করে বিয়ে দেওয়ার চেষ্টা করে। সেও এই বিয়েতে রাজি নয় তাই শিক্ষক ও চাচাতো ভাইয়ের সহযোগিতায় সে বিয়ে ভেঙে দেয় অর্থাৎ তাহেরা ও রিমা দুটি চরিত্রের মধ্যেই প্রতিবাদী বৈশিষ্ট্য বিদ্যমান । সুতরাং বলা যায় রিমা যেন তাহেরা চরিত্রেরই প্রতিচ্ছবি ।"
        }
      ]
    }
  ]
}