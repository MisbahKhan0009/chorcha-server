{
  "title": "রাজউক উত্তরা মডেল কলেজ ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "বিধবা করিমনের সংসার যেন অভাবের কারখানা। তার উপর ছোটো ছেলেটা কয়েকদিন ধরে জ্বরে আক্রান্ত। গোরুর সামান্য দুধ বিক্রি করে ছেলের চিকিৎসা করালেও এখন সে সামর্থ্য নেই আর। কারও কাছে ধার চাওয়ার মুখ তার আর নেই। যার কাছে যাবে সেই তো বলবে, আগের ধার পরিশোধ করো ।",
      "tag": "RUMC 24",
      "sub_questions": [
        {
          "label": "ক",
          "question": "হরিহর রায়ের জ্ঞাতি ভ্রাতার নাম কী?",
          "explanation": "হরিহর রায়ের জ্ঞাতি-ভ্রাতার নাম নীলমণি রায় ।"
        },
        {
          "label": "খ",
          "question": "'তখুনি কি রাজি হতে আছে?'- ব্যাখ্যা করো।",
          "explanation": "দশঘরার এক ব্যক্তি হরিহরকে জমিজমা দিয়ে তাদের গ্রামে বাস করার প্রস্তাব করলে কেন সে তখনি রাজি হয়ে যায়নি— স্ত্রীর এমন প্রশ্নের জবাবে হরিহর সর্বজয়াকে প্রশ্নোক্ত কথাটি বলেছে। ‘আম-আঁটির ভেঁপু’ গল্পের হরিহর দরিদ্র ব্রাহ্মণ। রায়বাড়ির গোমস্তাগিরির কাজ ও এ-বাড়ি সে-বাড়ি পূজা-অর্চনা করে সংসার চলত হরিহরের হরিহরের কাছে সদগোপ সম্প্রদায়ের এক ব্যক্তি পরিবারসহ মন্ত্র নেওয়ার প্রস্তাব করে। এর ফলে জমিজমা পাওয়ার বিষয়টি হরিহরের কাছে মন্দ বলে মনে হয়নি। কিন্তু প্রস্তাব পাওয়ার সঙ্গে সঙ্গে রাজি হলে হরিহরের পারিবারিক দুরবস্থা সম্পর্কে সে আঁচ করতে পারবে, এ কারণে সে মিথ্যে অভিনয় করে একটু সময় নিয়েছে। এ বিষয়টি বোঝাতেই হরিহর প্রশ্নোক্ত কথাটি বলেছে।"
        },
        {
          "label": "গ",
          "question": "উদ্দীপকে 'আম-আঁটির ভেঁপু\" গল্পের কোন দিকটি তুলে ধরা হয়েছে? ব্যাখ্যা করো।",
          "explanation": "উদ্দীপকে 'আম-আঁটির ভেঁপু' গল্পের সর্বজয়ার সংসারের হতদরিদ্র অবস্থার দিকটি ফুটে উঠেছে । ‘আম-আঁটির ভেঁপু' গল্পে গ্রামীণ এক হতদরিদ্র পরিবারের আখ্যান বর্ণিত হয়েছে। হরিহরের সামান্য আয়ে সংসার চলে না। তাই সাংসারিক প্রয়োজন মেটাতে অনেক সময় ধার-দেনা করতে হয়। কিন্তু ধারের টাকা সময়মতো শোধ করতে না পারায় সর্বজয়াকে পাওনাদারদের কটু কথা শুনতে হয়। উদ্দীপকের ছোটো ছেলেটা জ্বরে কাবু হলেও তাকে চিকিৎসা করানোর সামর্থ্য মা করিমনের নেই। তাছাড়া পূর্বের ধার শোধ হয়নি বলে প্রতিবেশীর কাছ থেকেও সে প্রয়োজনীয় অর্থসাহায্য চাইতে পারে না। ফলে টাকার অভাবে ছেলের চিকিৎসা করানোটাই তার অনিশ্চিত হয়ে পড়ে। ‘আম-আঁটির ভেঁপু' গল্পের সর্বজয়ার সংসারেরও একই রকম অবস্থা। আর্থিক অসচ্ছলতার কারণে প্রায়শই তাকে ধার-দেনা করতে হয়। অবস্থা এমন যে, পাওনাদারদের কথা শুনে বিরক্ত হয়ে মাঝে মাঝে স্বামীর ঘর ছেড়ে যাওয়ার কথা পর্যন্ত ভাবে সে । শত চেষ্টার পরও সর্বজয়া সন্তানদের নতুন জামাকাপড় কিনে দিতে পারে না, যা উদ্দীপকের করিমনের সংসারের দৈন্যদশাকেই নির্দেশ করে।"
        },
        {
          "label": "ঘ",
          "question": "উদ্দীপকের করিমন কি 'আম-আঁটির ভেঁপু' গল্পের সর্বজয়ার প্রতিচ্ছবি? তোমার মতামত উপস্থাপন করো ।",
          "explanation": "সন্তানের প্রতি ভালোবাসা, দারিদ্র্য এবং পারিপার্শ্বিক অবস্থার সূত্রে উদ্দীপকের করিমন যেন ‘আম-আঁটির ভেঁপু’ গল্পের সর্বজয়ারই প্রতিচ্ছবি। ‘আম-আঁটির ভেঁপু' গল্পে সর্বজয়া দরিদ্র ব্রাহ্মণ হরিহরের স্ত্রী। হরিহরের অভাবের সংসারে কষ্ট করে কোনোমতে দিন চলে তার। ধারের টাকা ফেরত দিতে পারে না বলে পাওনাদাররা বাড়িতে হানা দেয়, কথা শোনায় । তবুও হাল ছাড়ে না সর্বজয়া, সন্তানদের মুখ চেয়ে কঠিন হাতে সংসারের হাল ধরে। উদ্দীপকে বিধবা করিমনের জীবনযাতনার দিকটি ফুটে উঠেছে। স্বামী নেই বলে তাকেই সংসারের হাল ধরতে হয়। সামান্য আয়ে অতি কষ্টে দিন কাটলেও ছেলের জ্বর হওয়ায় অকূল সাগরে পড়ে সে। নিরুপায় করিমন গোরুর সামান্য দুধ বিক্রি করে ছেলের চিকিৎসা শুরু করে। কিন্তু অর্থাভাবে শেষ পর্যন্ত চিকিৎসা চালিয়ে যেতে পারে না। এমনকি পূর্বের ধার শোধ হয়নি বলে প্রতিবেশীর কাছ থেকে অর্থসাহায্য নেওয়ারও উপায় থাকে না । ‘আম-আঁটির ভেঁপু গল্পের সর্বজয়া এবং উদ্দীপকের করিমনের মধ্যে শাশ্বত পল্লিমায়ের বৈশিষ্ট্য ফুটে উঠেছে। সর্বজয়া যেমন শত অভাবের মধ্যেও সন্তান দুটিকে আগলে রাখতে চেয়েছে, তাদের মুখে অন্ন তুলে দিতে তৎপর হয়েছে, করিমনও তেমনি সন্তানের কথা ভেবে নিজেই সংসারের হাল ধরেছে। অভাব তাদের দুজনেরই নিত্যসঙ্গী। অভাবের কারণে ছেলে-মেয়েকে নতুন জামাকাপড় কিনে দিতে পারে না বলে সর্বজয়ার আক্ষেপের শেষ নেই। অন্যদিকে, অর্থাভাবে অসহায় করিমন ছেলের চিকিৎসা পর্যন্ত করাতে পারে না। সন্তানবাৎসল্য, ”পারিপার্শ্বিক · · অবস্থা এবং জীবনযাতনার ধরনে গল্পের সর্বজয়া ও উদ্দীপকের করিমন যেন একে অন্যের প্রতিনিধি। সে বিবেচনায়, উদ্দীপকের করিমন যে ‘আম-আঁটির ভেঁপু’ গল্পের সর্বজয়ার প্রতিচ্ছবি তা সহজেই প্রতীয়মান হয় ।"
        }
      ]
    },
    {
      "number": "2",
      "uddipok": "অর্থ আত্মসাতের মামলায় সুমীর স্বামীকে হঠাৎ পুলিশে ধরে নিয়ে যায়। পরে জেল হয়। দুই মেয়েকে নিয়ে সুমী পড়ে মহাবিপদে। সে এসএসসি পাশ। কোনো ভালো চাকরি খুঁজে না পেয়ে বাসাবাড়ির বুয়ার কাজ নেয়। কাজে সে বেশ মনোযোগী, কোনো দ্বিধা-সংকোচ নেই । তার প্রতি গৃহকত্রী বেশ খুশি ।",
      "tag": "RUMC 24",
      "sub_questions": [
        {
          "label": "ক",
          "question": "মমতাদির বয়স কত ?",
          "explanation": "মমতাদির বয়স ২৩ বছর ।"
        },
        {
          "label": "খ",
          "question": "মমতাদিকে 'ছায়াময়ী মানবী' কেন বলা হয়েছে?",
          "explanation": "মমতাদির প্রথম দিকের শব্দহীন, অনুভূতিহীন, নির্বিকার আচরণ দেখে খোকার মনে হয়েছে, মমতাদি যেন ছায়াময়ী মানবী । খোকা মমতাদির সঙ্গে ভাব করতে চেয়েছিল। কিন্তু প্রথম দিন কাজে এসে মমতাদি তাকেসহ সবাইকে উপেক্ষা করে। মমতাদি কাজগুলোকে আপন করে নেয়, মানুষগুলোর দিকে ফিরেও তাকায় না। মমতাদি তার আচরণের কারণে খোকার ধরাছোঁয়ার অতীত হয়ে থাকে। আর মমতাদির এমন শব্দহীন, অনুভূতিহীন, নির্বিকার আচরণের কারণে তাকে ‘ছায়াময়ী মানবী' বলা হয়েছে ।"
        },
        {
          "label": "গ",
          "question": "উদ্দীপকের সুমী ও ‘মমতাদি' গল্পের মমতাদি চরিত্রের সাদৃশ্যপূর্ণ দিকটি ব্যাখ্যা করো ।",
          "explanation": "উদ্দীপকের সুমী ও ‘মমতাদি' গল্পের মমতাদি দুজনেরই পর্দা ঠেলে উপার্জনের পথে বের হয়ে আসার দিক থেকে সাদৃশ্য রয়েছে। 'মমতাদি' গল্পে মমতাদি সংসারের প্রয়োজনে বাধ্য হয়ে গল্পকথকের বাড়িতে কাজ করতে যায়। মনের মধ্যে নানারকম শঙ্কা থাকার পরও সে নিপুণভাবে তার কাজগুলো সম্পন্ন করে। তবে গল্পকথকের বাড়িতেও তার প্রতি আন্তরিক ব্যবহার করা হয়। গল্পের গৃহকর্ত্রী তাকে বাড়ির কাজের লোক না ভেবে পরিবারেরই একজন সদস্য হিসেবে গণ্য করেন । উদ্দীপকের সুমীর স্বামী অর্থ আত্মসাতের মামলায় জেলে গেলে দুই সন্তানকে নিয়ে সুমী অথই সাগরে পতিত হয়। সে এসএসসি পাশ করলেও ভালো চাকরি খুঁজে না পেয়ে বাসাবাড়িতে বুয়ার কাজ নেয় । সুমী বেশ দক্ষতার সাথে কাজ করে, কোনো কিছুতে দ্বিধা-সংকোচ নেই । তার কাজের পারদর্শিতায় গৃহকর্ত্রী বেশ আনন্দিত হয়। ‘মমতাদি' গল্পের মমতাদি ও উদ্দীপকের সুমী দুটি চরিত্রের ক্ষেত্রেই দেখা যায়, দুজনই নিজেদের পারিবারিক সংগ্রামের কারণে ঘর ছেড়ে উপার্জনের পথে বাইরে বেরিয়ে আসে। তাছাড়া উদ্দীপকের সুমী ও ‘মমতাদি’ গল্পের মমতাদি দুজনই কাজেকর্মে সুনিপুণ। তাই বলা যায়, উদ্দীপকের সুমী ও ‘মমতাদি গল্পের মমতাদি যথার্থভাবে সাদৃশ্যপূর্ণ"
        },
        {
          "label": "ঘ",
          "question": "“উদ্দীপকের বিষয়বস্তু ‘মমতাদি' গল্পের সম্পূর্ণ ভাবকে ধারণ করে না। ” — যুক্তিসহকারে উক্তিটি বিশ্লেষণ করো ।",
          "explanation": "‘মমতাদি’ গল্পের প্রতি পরতে পরতে নানা বৈচিত্র্য যুক্ত, যা উদ্দীপকে অনুপস্থিত, ফলে উদ্দীপকের বিষয়বস্তু উক্ত গল্পের সম্পূর্ণ ভাব ধারণ করে না । ‘মমতাদি’ গল্পে মানুষের সীমাবদ্ধতা, ব্যক্তিত্ব, মাতৃত্ব, মানবিকতা, সহমর্মিতা প্রভৃতি বৈশিষ্ট্যগুলো বিস্তৃত হয়ে উঠেছে। মমতাদির অন্যের বাড়িতে গৃহকর্মের কাজ নেওয়া ও বাড়ির লোকেদের সঙ্গে তার সম্পর্ক এই গল্পে বিশেষভাবে স্থান পেয়েছে। বিশেষ করে বাড়ির ছেলেটির সঙ্গে মমতাদির সখ্য অপূর্বভাবে দৃষ্টিগ্রাহী হয়ে উঠেছে। উদ্দীপকের বর্ণনায়, সুমীর অসহায় হয়ে দুই ছেলেমেয়ে নিয়ে অন্যের বাসায় কাজ নেওয়ার বিষয়টি গুরুত্বপূর্ণ হয়ে উঠেছে। আর্থিক অসংগতি তা উদ্দীপকে মানুষকে জীবন-বাস্তবতায় কোথায় নিয়ে দাঁড় করায়, ভাস্বর । এখানে সুমীর মনোযোগ ও কাজে পারদর্শিতার বিষয়গুলো স্পষ্ট হয়ে উঠলেও কর্মস্থলে সুমী তার গৃহকর্ত্রীর পরিবারের সাথে কেমন আচরণ করে, তার ব্যক্তিক বহিঃপ্রকাশ, অন্যান্যদের সাথে তার সম্পর্ক এই বিষয়গুলো একেবারেই বোঝা যায় না। ‘মমতাদি' গল্পে মমতাদি চরিত্রটিকে গল্পকার অনন্য গুণের অধিকারী হিসেবে সৃষ্টি করেছেন । গল্পটি প্রতি পরতে পরতে মমতাদির বিচিত্র রূপ আর বাড়ির ছেলেটির সাথে ভাব জমে উঠে এক বিশেষ সৌন্দর্যের বহিঃপ্রকাশ ঘটেছে। উদ্দীপকে এই ধরনের ভাববৈচিত্র্যের কোনো স্বরূপ প্রকাশিত হয়নি। ফলে উদ্দীপকের থেকে মমতাদি' গল্পের ব্যাপকতা বিস্তৃত। সুতরাং, উদ্দীপকের বিষয়বস্তু ‘মমতাদি’ গল্পের সম্পূর্ণ ভাব ধারণ করে না ।"
        }
      ]
    },
    {
      "number": "3",
      "uddipok": "নববর্ষের দিনে সকালে ঘুম থেকে উঠেই বিক্রম ব্যস্ত হয়ে পড়ে 'বৈশাখী' অনুষ্ঠানে যাওয়ার জন্য। বছরের এ দিনটি সবার কাছে প্রিয় । এটিই একমাত্র অনুষ্ঠান যেখানে নানা ধর্মাবলম্বী বন্ধুরা সবাই মিলে সমানভাবে আনন্দে মেতে ওঠে। এখানে সে সত্যিকারের উপলব্ধি করে বাংলার মুসলিম, হিন্দু, খ্রিষ্টান, বৌদ্ধ— আমরা সবাই বাঙালি ।",
      "tag": "RUMC 24",
      "sub_questions": [
        {
          "label": "ক",
          "question": "‘শভিনিস্টিক' শব্দের অর্থ কী?",
          "explanation": "'শভিনিস্টিক' শব্দের অর্থ আত্মগৌরব মতবাদী ।"
        },
        {
          "label": "খ",
          "question": "ধর্মনিরপেক্ষ চেতনা বলতে কী বোঝো?",
          "explanation": "সব ধর্মমতের ঊর্ধ্বে থেকে যেকোনো বিষয়কে নিরপেক্ষভাবে বিবেচনা করার ব্যাপারটিই ধর্মনিরপেক্ষ চেতনা। ধর্মনিরপেক্ষ চেতনার অধিকারী মানুষ ধর্মের ভিত্তিতে কোনো ব্যক্তি বা বস্তুকে বিবেচনা করেন না। হিন্দু, মুসলিম, বৌদ্ধ বা খ্রিষ্টান যেকোনো মানুষের সাথে সম আচরণ করার নামই ধর্মনিরপেক্ষ চেতনা। ধর্মনিরপেক্ষ চেতনা আমাদের সব ধর্মের মানুষের সাথে সহাবস্থানে উদ্বুদ্ধ করে।"
        },
        {
          "label": "গ",
          "question": "উদ্দীপকে ‘পয়লা বৈশাখ' প্রবন্ধের যে সাদৃশ্য রয়েছে তা ব্যাখ্যা করো ।",
          "explanation": "নববর্ষ উদযাপনে সব বাঙালিই জাতিধর্মের বিভেদ ভুলে একই রকম আনন্দ উৎসবে মেতে ওঠে, যা উদ্দীপকের বিক্রমের ভাবনা হিসেবে ‘পয়লা বৈশাখ’ প্রবন্ধের সাথে সাদৃশ্যপূর্ণ। ‘পয়লা বৈশাখ' প্রবন্ধে লেখক পয়লা বৈশাখের জয়গান গেয়েছেন। কারণ, এই দিন বাঙালি ধর্মীয় সংকীর্ণতার বৃত্ত অতিক্রম করে জাতিভেদের ঊর্ধ্বে উঠে নানা কর্মকাণ্ডের মধ্য দিয়ে উৎসবমুখর হয়ে ওঠে। পয়লা বৈশাখের দিন জাতিধর্মের ভেদাভেদকে পিছনে ফেলে বাঙালি নবজন্ম লাভ করে । পয়লা বৈশাখ পুরোনো, জীর্ণ এক অস্তিত্বকে বিদায় দিয়ে নতুন এক জীবনে প্রবেশ করার আনন্দানুভূতি । উদ্দীপকের বিক্রম ‘পয়লা বৈশাখ' প্রবন্ধে আলোচিত পয়লা বৈশাখের এই জাতধর্ম ভেদাভেদহীন চেতনার মহত্ত্বকে নিজ চোখে অবলোকন করে। সে আলোচ্য প্রবন্ধের লেখকের মতোই উপলব্ধি করে, আমরা সবাই অভিন্ন জাতি, একই সংস্কৃতিতে বিশ্বাসী এবং সবাই বাঙালি। সে দেখতে পায় ধর্মনিরপেক্ষভাবে বাঙালি কীভাবে পয়লা বৈশাখকে বরণ করে নিচ্ছে। সে নিজেও এই দিনে উৎসবে-আনন্দে মাতে। পয়লা বৈশাখ ধর্মনিরপেক্ষ চেতনা ও সাম্প্রদায়িক চেতনামুক্ত বাঙলির শ্রেষ্ঠ উৎসব । এটিই উদ্দীপকের বিক্রমের ভাবনার সাথে আলোচ্য প্রবন্ধের সাদৃশ্যপূর্ণ দিক ।"
        },
        {
          "label": "ঘ",
          "question": "উদ্দীপকের দিকটি ছাড়া ‘পয়লা বৈশাখ' প্রবন্ধে আলোচিত অন্যান্য দিকগুলো বিশ্লেষণ করো।",
          "explanation": "উদ্দীপকের বিক্রমের উপলব্ধির দিকটি হলো বাঙালির অসাম্প্রদায়িক চেতনা। অসম্প্রদায়িক চেতনা ছাড়াও ‘পয়লা বৈশাখ' প্রবন্ধে বাঙালির সাংস্কৃতিক ঐতিহ্য, কৃষিনির্ভর সমাজব্যবস্থা, গ্রামীণ মেলা ও হালখাতা প্রভৃতি দিকগুলো উন্মোচিত হয়েছে । কবার চৌধুরী রচিত ‘পয়লা বৈশাখ' প্রবন্ধে বাংলার চিরায়ত উৎসব- ঐতিহ্যের দিকটি প্রকাশিত হয়েছে। বাংলা নববর্ষ অর্থাৎ পহেলা বৈশাখের দিনকে কেন্দ্র করে বাংলাদেশের নানাবিধ কার্যক্রম অনুষ্ঠিত হয়। চৈত্রের দাবদাহ শেষ করে কৃষকের আনন্দ উৎসব, গ্রামগঞ্জের বিভিন্ন জায়গায় মেলা কিংবা মহাজনের কাছে হালখাতার মিষ্টিমুখের মাধ্যমে শেষ হয় এই দিনের কার্যক্রম। জাতিধর্ম নির্বিশেষে বাঙালির শ্রেষ্ঠ দিন উদ্‌যাপন করে একাগ্র চিত্তে। উদ্দীপকে বিক্রম পহেলা বৈশাখ উদযাপন করতে গিয়ে এর মহত্ত্ব উপলব্ধি করে। সে বুঝতে পারে এটা এমন একটি উৎসব যেখানে জাতিভেদ ভুলে সব শ্রেণির মানুষ একত্রে দিনটি উদযাপন করে। তার মনে জাগ্রত হয় বাঙালির অসম্প্রদায়িক চেতনা । ‘পয়লা বৈশাখ' প্রবন্ধে বাঙালির অসাম্প্রদায়িক চেতনার দিকটি প্রধান রূপে উঠে আসলেও এর বাইরে বৈশাখের দিনকে কেন্দ্র করে বিভিন্ন আয়োজনের দিকটিও স্পষ্ট হয়। স্পষ্ট হয় বাঙালির জাতীয়তাবাদী চেতনা। কিন্তু উদ্দীপকের বিক্রমের ভাবনার বিষয় ছিল শুধু অসাম্প্রদায়িক ভাবনা। পরিশেষে বলা যায়, বিক্রমের চিন্তার বাইরেও পয়লা বৈশাখকে কেন্দ্র করে বিবিধ কর্মকাণ্ড ঘটে থাকে ।"
        }
      ]
    },
    {
      "number": "4",
      "uddipok": "ছোটো প্ৰাণ, ছোটো ব্যথা নিতান্তই সহজ সরল; ছোটো ছোটো দুঃখ কথা সহস্র বিস্মৃতিরাশি প্রত্যহ যেতেছে ভাসি তারি দুচারিটি অশ্রুজল । নাহি বর্ণনার ছটা, ঘটনার ঘনঘটা, নাহি তত্ত্ব নাহি উপদেশ । অন্তরে অতৃপ্তি রবে সাঙ্গ করি মনে হবে শেষ হয়ে হইল না শেষ ।",
      "tag": "RUMC 24",
      "sub_questions": [
        {
          "label": "ক",
          "question": "বাংলা সাহিত্যে গীতিকবিতার আদি নিদর্শন কোনটি?",
          "explanation": "বাংলা সাহিত্যে গীতিকবিতার আদি নিদর্শন বৈষ্ণব' কবিতাবলি ।"
        },
        {
          "label": "খ",
          "question": "কবিতা বলতে কী বোঝো?",
          "explanation": "ছন্দবদ্ধ পদ্যকে কবিতা বলে । কবিতায় রহস্যময় মানবমন ও চরিত্রের নানান দিক উন্মোচিত হয়। কবিতার সঙ্গে পৃথিবী, মানবজীবন, প্রকৃতির রয়েছে নিবিড় সম্পর্ক বহির্জগতের রূপ-রস-গন্ধ-স্পর্শ আপন মনের অনুভূতিজাত হয়ে যথাবিহিত শব্দ ও ভাবে বাস্তব সুষমামণ্ডিত চিত্রার্থক ও দ্বন্দ্বময়রূপ লাভ করার মধ্য দিয়ে সৃষ্টি হয় কবিতা। কবিতার প্রধান দুটি রূপ— (i) মহাকাব্য (ii) গীতিকবিতা ।"
        },
        {
          "label": "গ",
          "question": "উদ্দীপকটি ‘সাহিত্যের রূপ ও রীতি' প্রবন্ধের কোন শাখার সাথে সাদৃশ্যপূর্ণ? ব্যাখ্যা করো ।",
          "explanation": "উদ্দীপকটি ‘সাহিত্যের রূপ ও রীতি' প্রবন্ধের কবিতা শাখার সাথে সাদৃশ্যপূর্ণ। ‘সাহিত্যের রূপ ও রীতি' প্রবন্ধের আলোকে কবিতাকে সাহিত্যের সর্বাধিক প্রাচীন ও শ্রেষ্ঠ সাহিত্য বলে অভিহিত করা হয়েছে। কবিতা হলো ছন্দবদ্ধ ভাষায় লিখিত সাহিত্য। কবিতায় কাল্পনিক, রোমান্টিক প্রাকৃতিক সম্পর্কে কবির মনের ভাবোদ্রেক প্রকাশিত হয়। কবির মনের অন্তর্বেদনা যেমন প্রকাশ পায় তেমনি প্রকাশ পায় অন্যায়-অবিচারের প্রতি বিদ্রোহ। উদ্দীপকে বিশ্ব সাহিত্যের এমন এক শাখার কথা বলা হয়েছে, যা ছন্দবদ্ধ ভাষায় রচিত। যেখানে বক্তার আবেগ-অনুভূতি ও ভাবাবেগের প্রকাশ ঘটে। তাই অনুভূতির প্রকাশ দীর্ঘ হয় না। আর এই ছন্দময় সংক্ষিপ্ত প্রকাশে মূর্ত হয়ে উঠেছে ছোটোগল্পের প্রকৃতি। ‘সাহিত্যের রূপ ও রীতি' প্রবন্ধে প্রাবন্ধিক হায়াৎ মামুদ ছোটোগল্প কী ও এর প্রকৃতি বলতে গিয়ে রবীন্দ্রনাথ ঠাকুরের এই ছন্দবদ্ধ কবিতার অবতারণা করেছেন ।"
        },
        {
          "label": "ঘ",
          "question": "‘শেষ হয়ে হইল না শেষ' উক্তিটি ‘সাহিত্যের রূপ ও রীতি' প্রবন্ধের আলোকে বিশ্লেষণ করো ।",
          "explanation": "ছোটোগল্পের শুরু ও শেষ নাটকীয়ভাবে সম্পন্ন হয়ে পাঠকহৃদয়ে একপ্রকার অতৃপ্তির বেদনা জাগায় এ প্রেক্ষিতেই প্রশ্নোক্ত উক্তিটি করা হয়েছে। ‘সাহিত্যের রূপ ও রীতি' প্রবন্ধে আলোচিত সাহিত্যের সর্বকনিষ্ঠ ধারা হলো ছোটোগল্প। পাশ্চাত্য সাহিত্য এই ধারাটির উৎপত্তিস্থল। বাংলা সাহিত্য রবীন্দ্রনাথ ঠাকুর ছোটোগল্পের প্রকৃতি সম্পর্কে চমৎকার অভিমত ব্যক্ত করেছেন। তিনি বলেছেন, ছোটোগল্প মানবজীবনের একটি ক্ষুদ্র অংশ নিয়ে শুরু হবে। শেষও হবে নাটকীয়ভাবে। কিন্তু ছোটোগল্পে পাঠকের মনে একধরনের অতৃপ্তির বেদনা জাগাবে। তা হলেই এটা সার্থক ছোটোগল্প হয়ে উঠবে। উদ্দীপকের কবিতাংশ অনুসারে জীবনের কোনো বিশেষ মুহূর্তে কোনো পারিপার্শ্বিকতায় লেখকের প্রত্যক্ষণকে সাহিত্য আকারে তুলে ধরাই ছোটোগল্প । এর গতিপথে নাটকীয়তা মুখ্য । তাই বলা যায় যে, ‘সাহিত্যের রূপ ও রীতি' প্রবন্ধে ছোটোগল্প হলো সাহিত্যের এমন ধারা যেখানে ক্ষুদ্র পরিসরে লেখকের কয়েক মুহূর্তের ঘটনাপ্রবাহ স্থান পায়, যার শুরু ও শেষ নাটকীয়তায়, কাহিনির গতিপ্রবাহে কোনো ঘটনার পূর্ণাবয়ব থাকবে না, মুহুর্মুহু অতৃপ্তির রেশ দিয়ে এর পরিসমাপ্তি ঘটবে।"
        }
      ]
    },
    {
      "number": "5",
      "uddipok": "সিলেটের মাধবকুণ্ড জলপ্রপাত স্রষ্টার এক অপার বিস্ময়, সৌন্দর্যের লীলাক্ষেত্র যেন। শাহাড় থেকে দ্রুত নিচের দিকে যে জলরাশি নেমে আসছে তা দেখলে ছেলে-বুড়ো সবারই চোখ জুড়ায় । কোমল সুমিষ্ট পানি খেতে সেখানে অনেকে ছুটে যায়।",
      "tag": "RUMC 24",
      "sub_questions": [
        {
          "label": "ক",
          "question": "ঝরনা কোন ফুলের নূপুর পায়ে দেয়?",
          "explanation": "ঝরনা টগর ফুলের নূপুর পায়ে দেয় ।"
        },
        {
          "label": "খ",
          "question": "চপল পায়, কেবল ধাই' বলতে কী বোঝানো হয়েছে?",
          "explanation": "‘চপল পায়, কেবল ধাই' বলতে মূলত ঝরনার চঞ্চল গতিকেই বোঝানো হয়েছে। ঝরনা একটি বহমান জলরাশি, যা পাহাড়ের গা বেয়ে নেমে আসে ৷ ঝরনা তার এই চলমান পথে চমৎকার ধ্বনিমাধুর্য সৃষ্টি করে। চঞ্চলমতি কোনো কন্যার মতো যেন সে ছুটে চলে। আলোচ্য পক্তিতে মূলত এই অবিরাম গতিময়তাকেই বোঝানো হয়েছে।"
        },
        {
          "label": "গ",
          "question": "‘ঝরনার গান' কবিতার কোন দিকটি উদ্দীপকে উপস্থিত? আলোচনা করো ।",
          "explanation": "‘ঝরনার গান' কবিতার পাহাড়ের বুক চিরে নেমে আসা ঝরনার গতি-প্রকৃতি ও সৌন্দর্যের দিকটি উদ্দীপকে উপস্থিত । ‘ঝরনার গান' কবিতায় বলা হয়েছে, চঞ্চল ঝরনা স্তব্ধ পাহাড়ের বুক চিরে বেয়ে চলে। ঝরনার চঞ্চল ও আনন্দময় পদধ্বনিতে পর্বত থেকে নেমে আসা সাদা জলরাশির ধারা চমৎকার ধ্বনিমাধুর্য ও বর্ণবৈভব সৃষ্টি করে। এই সৌন্দর্য মানুষকে বিমোহিত করে । উদ্দীপকে সিলেটের মাধবকুণ্ড জলপ্রপাতের সৌন্দর্যের কথা প্রকাশ পেয়েছে । পাহাড় থেকে দ্রুত নিচের দিকে নেমে আসে এই প্রপাতের জলরাশি। এই জলপ্রপাতের সৌন্দর্যে ছেলে-বুড়ো সকলের চোখ জুড়ায়। এর সুমিষ্ট পানি খেতে ছুটে যায় অনেকে। তাই বলা যায়, ‘ঝরনার গান' কবিতায় ঝরনার পাহাড়ের বুক চিরে বয়ে চলা ও সৌন্দর্যের দিকটি প্রকাশ পেয়েছে যে বিষয়টি উদ্দীপকেও উপস্থিত।"
        },
        {
          "label": "ঘ",
          "question": "উদ্দীপকে ‘ঝরনার গান' কবিতার সমগ্র ভাবের প্রতিফলন ঘটেছে কি? তোমার উত্তরের পক্ষে যুক্তি দাও ।",
          "explanation": "উদ্দীপকের বর্ণনায় মাধবকুণ্ড জলপ্রপাতের কেবল ছুটে চলা ও সৌন্দর্যের বিষয়টি প্রকাশিত হওয়ায় তা ‘ঝরনার গান' কবিতার সমগ্র ভাবের প্রতিফলন ঘটাতে পারেনি । ‘ঝরনার গান' কবিতাটিতে কবি ঝরনার পাহাড়ের বুক চিরে বয়ে চলা ও প্রাকৃতিক সৌন্দর্য সৃষ্টির বিষয়টি ছাড়াও ঝরনার আরও অনেক বৈশিষ্ট্য তুলে ধরেছেন । ঝরনা গতিশীল ও স্বাধীনচেতা, তাই কোনো কিছুই তার পথ রোধ করতে পারে না। তার গতি-প্রকৃতি অপ্রতিরোধ্য। তার মনে কোনো ভয় বা শঙ্কা নেই। এছাড়াও কবিতাটি পাহাড়ি প্রকৃতি-পরিবেশের নান্দনিক সৌন্দর্য সম্পর্কেও আমাদের ধারণা দেয়। উদ্দীপকে সিলেটের মাধবকুণ্ড জলপ্রপাতের কথা বলা হয়েছে। এ জলপ্রপাত স্রষ্টার এক অপার বিস্ময়, সৌন্দর্যের লীলাক্ষেত্র যেন। পাহাড় থেকে দ্রুত নিচের দিকে নেমে আসে জলরাশি। এ সৌন্দর্য সকলকে বিমোহিত করে । ‘ঝরনার গান' কবিতায় কবি ঝরনার গতি-প্রকৃতি ও সৌন্দর্য তুলে ধরেছেন। সেইসাথে তুলে ধরেছেন পাহাড়ি পরিবেশ, ঝরনার নির্ভীকতা, গতিশীলতা ও প্রাণচাঞ্চল্যের বৈশিষ্ট্য। এসব বিষয়ের মধ্যে উদ্দীপকে কেবল একটি জলপ্রপাতের পাহাড়ের বুক থেকে নেমে আসা ও সৌন্দর্যের বিষয়টিই প্রকাশ পেয়েছে। আলোচ্য কবিতায় বর্ণিত ঝরনার অন্যান্য বৈশিষ্ট্য এখানে প্রকাশ পায়নি। তাই বলা যায় যে, উদ্দীপকে আলোচ্য কবিতার সমগ্র ভাবের প্রতিফলন ঘটেনি ।"
        }
      ]
    },
    {
      "number": "6",
      "uddipok": "যাতনা, যাতনা কীসেরি যাতনা? বিষাদ এতই কীসেরি তবে? যদিই বা থাকে, যখন তখন কী কাজ জানায়ে জগৎ ভরে? বিষাদ, বিষাদ, বিষাদ বলিয়ে কেনই কাঁদিবে জীবন ভরে ? মানবের মন এত কি অসার? এতই সহজে নুইয়া পড়ে ?",
      "tag": "RUMC 24",
      "sub_questions": [
        {
          "label": "ক",
          "question": "‘বৃত্রসংহার' কোন ধরনের রচনা?",
          "explanation": "‘বৃত্রসংহার’ রচনাটি মহাকাব্য ।"
        },
        {
          "label": "খ",
          "question": "কবি সংসারকে সমরাঙ্গন বলেছেন কেন ?",
          "explanation": "সংসারে নানা প্রতিবন্ধকতার সঙ্গে যুদ্ধ করে টিকে থাকতে হয় বলে কবি সংসারকে সমরাঙ্গন বলেছেন । সমরাঙ্গনে অর্থাৎ যুদ্ধক্ষেত্রে সৈনিকদের প্রাণপণ যুদ্ধ করে টিকে থাকতে হয়। কবি মনে করেন, সংসারও তেমনি এক মহা রণক্ষেত্র। এখানে টিকে থাকার জন্য নানা প্রতিকূলতার সঙ্গে প্রতিনিয়ত লড়ে যেতে হয়। এজন্যই কবি সংসারকে সমরাঙ্গন বলে অভিহিত করেছেন।"
        },
        {
          "label": "গ",
          "question": "উদ্দীপকটি ‘জীবন-সঙ্গীত' কবিতার যে অংশের সঙ্গে সাদৃশ্যপূর্ণ তা তুলে ধরো।",
          "explanation": "উদ্দীপকটি 'জীবন-সঙ্গীত' কবিতার বিষাদময়তা ও জীবন সম্পর্কে কবির দৃষ্টিভঙ্গির সাথে সাদৃশ্যপূর্ণ। ‘জীবন-সঙ্গীত' কবিতায় কবি জীবনকে এক সুরেলা সংগীতের সাথে তুলনা করেছেন এবং জীবনের দুঃখকষ্ট বা বিষাদের মধ্যেও সৌন্দর্য খুঁজে পাওয়ার আহ্বান জানিয়েছেন। কবিতায় জীবনের যন্ত্রণা ও বিষাদকে এমনভাবে উপস্থাপন করা হয়েছে যেন তা জীবনের অবিচ্ছেদ্য অংশ এবং এসব সত্ত্বেও জীবন এগিয়ে চলে । উদ্দীপকে উল্লিখিত অংশের ভাবধারায় কবি মানুষের মনোবেদনা এবং বিষাদের প্রকৃতি নিয়ে প্রশ্ন তুলেছেন। তিনি জানতে চেয়েছেন, কেন মানুষ বারবার যন্ত্রণার কথা বলে এবং কেন বিষাদ মানবজীবনের উপর এত প্রভাব ফেলে। কবি মানুষের জীবনের সংকট ও বেদনা নিয়ে চিন্তা করেছেন এবং প্রশ্ন করেছেন, জীবনে বিষাদের স্থান কীভাবে এবং কতটা যুক্তিসংগত। ঠিক একইভাবে ‘জীবন--সঙ্গীত' কবিতার কবি জীবনের দুঃখকষ্টকে প্রশ্ন করেন এবং তা জীবনের বড়ো অংশ হিসেবে মেনে নেওয়ার বিষয়ে আলোকপাত করেন । অর্থাৎ উভয় অংশেই বিষাদ ও যন্ত্রণা নিয়ে আলোচনা এবং জীবনের চলমানতার বিষয়টি তুলে ধরা হয়েছে ।"
        },
        {
          "label": "ঘ",
          "question": "যাতনা বা বিষাদ নয়, আপন দায়িত্ব যথাযথভাবে পালনের মধ্য দিয়ে মানবজীবনের প্রকৃত সাফল্য আসে।' উদ্দীপক ও 'জীবন-সঙ্গীত' কবিতা অবলম্বনে উক্তিটি বিশ্লেষণ করো।",
          "explanation": "উদ্দীপক ও ‘জীবন-সঙ্গীত' কবিতার মূলভাবের আলোকে বলা যায় যে, প্রশ্নোক্ত মন্তব্যটি যথার্থ। ‘জীবন-সঙ্গীত' কবিতার প্রধান ভাব হলো মানবজীবনের উদ্দেশ্য এবং দায়-দায়িত্বের গভীরতা। কবিতায় বলা হয়েছে, এই সংক্ষিপ্ত জীবনে বৈরাগ্যের সাধনা না করে সংসারের দায়িত্ব যথাযথভাবে পালন করা উচিত। নিরবিচ্ছিন্ন সুখের আশা করা যেমন বুদ্ধিমানের কাজ নয়, তেমনি জীবনকে দুঃখ-হতাশায় নিমজ্জিত করাও জীবনের উদ্দেশ্য নয় । উদ্দীপকের কবিতাংশে কবি প্রশ্ন তুলেছেন কেন মানবমনে এত বিষাদ, বা যাতনা বা দুঃখবোধ জীবনের গতি ও কার্যক্রমকে প্রভাবিত করে। তিনি মনে করেন মানুষের মন এত তুচ্ছ বা দুর্বল নয় যে সব সময় যাতনার নিজ কথা মনে করে দুঃখ পেতে হবে। এগুলোকে অতিক্রম করে মানুষকে দায়িত্ব পালন করতে হবে। ‘জীবন-সঙ্গীত' কবিতায় কবিও একই ধরনের মনোভাব ব্যক্ত করেছেন। ‘জীবন-সঙ্গীত' কবিতার কবির মতে, মানবজীবনের উদ্দেশ্য সুখ আশা করে দুঃখে কাতর হওয়া নয়, যাতনা ভুলে যথাযথ দায়িত্ব পালন করাই জীবনের উদ্দেশ্য। উদ্দীপকের কবিতাংশেও বিষাদ বা যাতনাকে অতিক্রম করে আপন দায়িত্ব যথাযথভাবে পালনের কথাই বলা হয়েছে। সে বিবেচনায় প্রশ্নোক্ত উক্তিটি যথার্থ ।"
        }
      ]
    },
    {
      "number": "7",
      "uddipok": "আকমল ইংল্যান্ড গেছে বার অ্যাটল করতে। সেখান থেকে সে তার মাকে চিঠি লিখেছে মা, আমার কিছু ভালো লাগে না। সারাক্ষণ আমার অন্তরজুড়ে আছ তুমি, আর আমার স্বজনেরা। আমার চোখজুড়ে বাংলার প্রকৃতি মায়ার অঞ্জন বুলিয়ে যায়। কখনো দেশ ও তুমি একাকার হয়ে যাও। আমার কিছু ভালো লাগে না ।",
      "tag": "RUMC 24",
      "sub_questions": [
        {
          "label": "ক",
          "question": "মাইকেল মধুসূদন দত্ত কত খ্রিষ্টাব্দে খ্রিষ্টধর্মে দীক্ষিত হন?",
          "explanation": "মাইকেল মধুসূদন দত্ত ১৮৪৩ খ্রিষ্টাব্দে খ্রিস্টধর্মে দীক্ষিত হন এবং তখন থেকেই তাঁর নামের আগে \"মাইকেল\" শব্দটি যুক্ত হয়।"
        },
        {
          "label": "খ",
          "question": "‘স্নেহের তৃষ্ণা' বলতে কী বোঝানো হয়েছে? ব্যাখ্যা করো ।",
          "explanation": "জন্মভূমির যে নদ কবিকে স্নেহডোরে বেঁধে রেখেছিল, প্রবাসজীবনে সেই নদের মাতৃরূপ সৌন্দর্যে কবির তৃষ্ণা নিবারণের আকাঙ্ক্ষাকেই ‘স্নেহের তৃষ্ণা' বলে বোঝানো হয়েছে । শৈশবে কবি কপোতাক্ষ নদের তীরবর্তী প্রাকৃতিক পরিবেশে বড়ো হয়েছেন। এই নদের বয়ে চলার সান্নিধ্যেই তিনি প্রশান্তি লাভ করেছেন। এই নদই কবিকে মাতৃভূমির সাথে অকৃত্রিম এক বন্ধনে আবদ্ধ করেছে। কবি ফ্রান্সে বসবাসরত অবস্থায় অনেক নদনদীর সান্নিধ্যে এলেও শৈশবের স্মৃতিবিজড়িত কপোতাক্ষ নদকে ভুলতে পারেননি। তাই আলোচ্য কবিতায় কপোতাক্ষের জলে মনের তৃষ্ণা নিবারণের আকাঙ্ক্ষাকেই কবি ‘স্নেহের তৃষ্ণা’ বলে উল্লেখ করেছেন ।"
        },
        {
          "label": "গ",
          "question": "উদ্দীপকের আকমল ও ‘কপোতাক্ষ নদ' কবিতার কবির সাদৃশ্য কোথায়? ব্যাখ্যা করো।",
          "explanation": "উদ্দীপকের আকমল ও ‘কপোতাক্ষ নদ' কবিতার কবির মধ্যে জন্মভূমির প্রতি গভীর মমত্ববোধের সাদৃশ্য রয়েছে । ‘কপোতাক্ষ নদ’ কবিতার কবি, তার শৈশব-কৈশোরের স্মৃতিবিজড়িত কপোতাক্ষ নদ ও জন্মভূমিকে ভুলতে পারেন না। কপোতাক্ষ নদের স্মৃতি সর্বদা তাঁকে তাড়া করে বেড়ায়। প্রবাসে থেকেও তিনি এই নদের কলকল ধ্বনি শুনতে পান। স্বদেশের সাথে বিচ্ছেদ তাঁকে বিরহকাতর করে তোলে। উদ্দীপকের আকমল বার অ্যাট-ল করতে ইংল্যান্ডে গিয়েও বাংলার প্রকৃতির মায়া ভুলতে পারে না। তার চোখজুড়ে বাংলার প্রকৃতি মায়ার অঞ্জন বুলিয়ে যায়। তার মনের মাঝে দেশ আর মায়ের প্রতি মমত্ববোধ ও বিচ্ছেদ-যন্ত্রণা মিলেমিশে একাকার হয়ে যায়। মাকে লেখা চিঠিতে আকমল দেশের প্রতি গভীর মমত্ববোধের কথাই জানিয়েছে। আকমলের এমন দেশাত্ববোধ “কপোতাক্ষ নদ' কবিতার কবি মাইকেল মধুসূদন দত্তের স্বদেশপ্রেমের দিকটি নির্দেশ করে। তিনিও প্রবাসজীবনে নিজ দেশের প্রকৃতি তথা জন্মভূমির প্রতি গভীর মমত্ববোধ প্রকাশ করেছেন তাঁর ‘কপোতাক্ষ নদ' কবিতার মাধ্যমে।"
        },
        {
          "label": "ঘ",
          "question": "উদ্দীপকের আকমল ও ‘কপোতাক্ষ নদ' কবিতার কবির ভাবানুভূতির আড়ালে যে মহতী আবেগ কাজ করেছে তার স্বরূপ বিশ্লেষণ করো।",
          "explanation": "‘কপোতাক্ষ নদ' কবিতার কবির ও উদ্দীপকের আকমলের ভাবানুভূতির আড়ালে যে মহতী আবেগ কাজ করেছে তা হলো স্বদেশপ্রেম। ‘কপোতাক্ষ নদ' কবিতায় জন্মভূমির প্রতি কবির গভীর মমত্ববোধ ও ভালোবাসা প্রকাশ পেয়েছে। একদা ইংরেজি সাহিত্যে খ্যাতি লাভের আশায় কবি মাতৃভূমি ছেড়ে সুদূর ফ্রান্সে পাড়ি জমিয়েছিলেন। কিন্তু প্রবাসজীবনে এক মুহূর্তের জন্যও তিনি জন্মভূমিকে ভুলতে পারেননি। মাতৃভূমির স্মৃতি সর্বদা তাঁর মনে জাগরূক ছিল। আলোচ্য কবিতায় কপোতাক্ষ নদকে ঘিরেই তাঁর অত্যুজ্জ্বল দেশপ্রেম ফুটে উঠেছে। উদ্দীপকের আকমল বার অ্যাট-ল করতে ইংল্যান্ড গিয়েও বাংলার প্রকৃতির মায়া ভুলতে পারে না। সারাক্ষণ তার অন্তরজুড়ে থাকে দেশ, মা আর দেশের প্রকৃতি। যা তার দেশপ্রেমের দিকটি তুলে ধরে। আলোচ্য, কবিতায়ও কপোতাক্ষ নদকে নিয়ে স্মৃতিচারণার অন্তরালে স্বদেশপ্রেম প্রকাশিত হয়েছে। ‘কপোতাক্ষ নদ' কবিতার কবি প্রবাসে উন্নত জীবনের আকর্ষণকে পাশ কাটিয়ে দেশের স্মৃতিতে বিভোর হন। দূরে বসেও তিনি প্রিয় নদ কপোতাক্ষের কলকল ধ্বনি শুনতে পান। উদ্দীপকের আকমলও সুদূর ইংল্যান্ডে বসেও জন্মভূমির মায়া ত্যাগ করতে পারেন না। তার চোখজুড়ে বাংলার প্রকৃতি মায়ার অঞ্জন বুলিয়ে যায়। উদ্দীপকের আকমল ও ‘কপোতাক্ষ নদ' কবিতার কবি দুজনই দেশাত্ববোধসম্পন্ন মানুষ, তাদের ভাবানুভূতির আড়ালে মহতী আবেগ দেশপ্রেম কাজ করেছে ।"
        }
      ]
    },
    {
      "number": "8",
      "uddipok": "লাল মিয়া ঈদের ছুটিতে স্ত্রী-সন্তানদের নিয়ে গ্রামের বাড়ি পিরোজপুর যাচ্ছিলেন। পথে লঞ্চ দুর্ঘটনায় স্ত্রী ও দুই সন্তান মারা যায়, তিমি কোনোরকমে সাঁতরে বেঁচে যান। আপনজনদের হারিয়ে শোকে পাথর হয়ে যান তিনি, কাঁদতে পারেন না। চাকরি, কাজকর্ম ছেড়ে দিয়ে পথে পথে ঘুরে বেড়ান। এখন সবাই তাকে পাগল বলে ।",
      "tag": "RUMC 24",
      "sub_questions": [
        {
          "label": "ক",
          "question": "মুক্তিবাহিনীর কমান্ডার কে?",
          "explanation": "মুক্তিবাহিনীর কমান্ডার শাহাবুদ্দিন।"
        },
        {
          "label": "খ",
          "question": "ভয় ওকে কাবু করে না' – কাকে, কেন ?",
          "explanation": "ছোটোবেলায় বুধাকে কেউ ভূত বা জুজুর ভয় দেখায়নি বলে ভয় ওকে কাবু করে না । মা-বাবা ও পরিবার-পরিজনহারা বুধা নিজের নিয়মেই বেড়ে উঠেছে। ছোটোবেলায় কেউ তাকে ভূতের গল্প শোনায়নি । তাকে জুজুর ভয় দেখানোর মতোও কেউ ছিল না। ফলে ভয়টা কী— তা সে জানেই না। এজন্য কোনো ভয় তাকে কাবু করে না ।"
        },
        {
          "label": "গ",
          "question": "উদ্দীপকটি কোন দিক দিয়ে ‘কাকতাড়ুয়া উপন্যাসের সাথে সামঞ্জস্যপূর্ণ? ব্যাখ্যা করো ।",
          "explanation": "আপনজন হারানোর বেদনার দিক থেকে উদ্দীপকটি ‘কাকতাড়ুয়া’ উপন্যাসের সঙ্গে সামঞ্জস্যপূর্ণ। 'কাকতাড়ুয়া' উপন্যাসের বুধা একসঙ্গে তার বাবা-মা, ভাই-বোনকে হারায় সর্বনাশা কলেরায়। এক রাতেই সব শেষ হয়ে যায় বুধার । জীবনের পথে একা সংগ্রাম শুরু হয় তার । প্রদত্ত উদ্দীপকের লাল মিয়া ঈদের ছুটিতে গ্রামের বাড়ি যাওয়ার সময় লঞ্চ দুর্ঘটনার পরিবারের সবাইকে হারান। স্ত্রী-সন্তানদের হারিয়ে শোকস্তব্ধ লাল মিয়া কাঁদতেও ভুলে যান। জীবনের স্বাভাবিকত্ব হারানো লাল মিয়া চাকরি ছেড়ে পাগলপ্রায় হয়ে পথে পথে ঘুরে বেড়ান। যেমনটা দেখা যায় উপন্যাসের কিশোর বুধার জীবনেও। অর্থাৎ তারা উভয়ই স্বজন হারানোর শোকে স্বাভাবিক জীবনযাত্রা থেকে ছিটকে পড়ে। এদিক থেকে উদ্দীপকটি ‘কাকতাড়ুয়া' উপন্যাসের সঙ্গে সামঞ্জস্যপূর্ণ।"
        },
        {
          "label": "ঘ",
          "question": "“উদ্দীপকের লাল মিয়ার পাথর হয়ে যাওয়া আর ‘কাকতাড়ুয়া’ উপন্যাসের বুধার শক্ত হয়ে যাওয়ার ঘটনা যেন এক সূত্রে গাঁথা।”— মন্তব্যটি বিশ্লেষণ করো।",
          "explanation": "লাল মিয়ার পাথর হয়ে যাওয়া আর বুধার শক্ত হয়ে যাওয়ার ঘটনা যেন একসূত্রে গাঁথা কারণ দুজনই চোখের সামনে পরিবারের সবাইকে মৃত্যুবরণ করতে দেখে। 'কাকতাড়ুয়া' উপন্যাসের বুধা পরিবারের সবাইকে নিজের চোখের সামনে মরে যেতে দেখে। বাবা-মা আদরের ছোটো ভাই-বোন সবার শীতল প্রাণহীন শরীর তাকে অনুভূতিহীন করে দেয়। সেই শোকে সে যেন পাথরের মতো শক্ত হয়ে যায়। কোনো ভয় কিংবা কষ্টই আর তাকে কাবু করতে পারে না । উদ্দীপকের লাল মিয়া মর্মান্তিক ও অপ্রত্যাশিত এক লঞ্চ দুর্ঘটনার শিকার হন। দুর্ঘটনায় স্ত্রী-সন্তানদের হারিয়ে তিনি শোকস্তব্ধ হয়ে পড়েন। অধিক শোক তাকে অস্বাভাবিক করে তোলে, তিনি কাঁদতেও ভুলে যান। লাল মিয়া তাই সবার নিকট পাগল হিসেবে পরিচিতি পেয়েছেন। আলোচ্য উপন্যাসে স্বজনহারা বুধার ক্ষেত্রেও প্রায় একইরকম দৃশ্য লক্ষ করা যায় । প্রেক্ষাপট আলাদা, ঘটনার ধরনও আলাদা, তবুও শোকের তীব্রতার বিচারে উদ্দীপকের লাল মিয়া আর উপন্যাসের বুধার কষ্ট একই পর্যায়ের। তারা উভয়ই পরিবার হারিয়ে অধিক শোকে স্তব্ধ হয়ে যাওয়া দুটি চরিত্র, যারা লোকের কাছে পাগল হিসেবে পরিচিত। তাই বলা যায়, লাল মিয়ার পাথর হয়ে যাওয়া আর বুধার শক্ত হয়ে যাওয়ার ঘটনা একসূত্রে গাঁথা ।"
        }
      ]
    },
    {
      "number": "9",
      "uddipok": "শাপলুর বয়স যখন দশ বছর তখন তার বাবা-মা মারা গেলে শাপলু একা হয়ে যায়। বড়ো বোন শ্বশুরবাড়িতে। সে তার চাচার দোকানে কাজ করে দুবেলা খায়। অবসর সময়ে চাচার বাড়ির পাশের পাহাড়ের উপর গাছতলায় বসে সে মনের সুখে বাঁশি বাজায় । কারো ভালোমন্দ নিয়ে খুব একটা মাথা ঘামায় না শাপলু ।",
      "tag": "RUMC 24",
      "sub_questions": [
        {
          "label": "ক",
          "question": "বুধার সাথে ফুলকলির কোথায় দেখা হয়?",
          "explanation": "বুধার সাথে ফুলকলির জামগাছের নিচে দেখা হয় ।"
        },
        {
          "label": "খ",
          "question": "“এবার উৎপাত শুরু করেছে ভিন্ন রকমের মানুষ।”— এ কথা বলার কারণ কী?",
          "explanation": "যুদ্ধের আগে গ্রামে কলেরা মৃত্যুর উৎপাত ঘটালেও এবারের গণহত্যার কারণ ভিনদেশি মানুষ বোঝাতে কথাটি বলা হয়েছে। মুক্তিযুদ্ধের আগে গ্রামে কলেরা, মহামারি লাগলে গ্রামের অনেক লোক মারা যায়। তখন বুধা বাদে তার পরিবারের সবাই মারা যায়। পাকিস্তানি হানাদার বাহিনীর নির্বিচারে মানুষ হত্যা দেখে বুধার সেই সময়ের মৃত্যুর উৎপাতের কথা মনে পড়ে যায়। কলেরার উৎপাতে অনেক মানুষ মারা গেলেও এবার মানুষ হয়ে আরেকজন মানুষকে খুন করছে ভিনদেশিরা, এ ভাবনাটি বোঝাতে সে উক্তিটি করে।"
        },
        {
          "label": "গ",
          "question": "উদ্দীপকের শাপলুর সাথে ‘কাকতাড়ুয়া' উপন্যাসের বুধা চরিত্রের তুলনামূলক আলোচনা করো ।",
          "explanation": "স্বাবলম্বী ও স্বাধীনচেতা হওয়ার সূত্রে উদ্দীপকের শাপলু ‘কাকতাড়ুয়া’ উপন্যাসের বুধা চরিত্রের সাথে তুলনাযোগ্য ‘কাকতাড়ুয়া’ উপন্যাসের বুধা মুক্তভাবে জীবনযাপন করে। মুক্ত জীবনযাপনই তার কাছে আনন্দের। সে পিতা-মাতা, ভাই-বোন সব হারিয়েছে । তার কেউ নেই, তবু গ্রামের সবাই তার আপন। তবে সে কারো উপর নির্ভর করে না । নিজের বোঝা নিজেই বয়ে নেওয়ার মতো ইচ্ছাশক্তি তার আছে । উদ্দীপকের শাপলু পিতা-মাতাকে হারিয়েছে। চাচার দোকানে কাজ করে দুবেলা খায়। সে নিজের মতো করে সুখেই দিন কাটায়। তার মধ্যে এক স্বাধীনচেতা মনোভাব আমরা দেখতে পাই। চরিত্রগত দিক থেকে উদ্দীপকের শাপলু তাই উপন্যাসের বুধার সাথে তুলনাযোগ্য ।"
        },
        {
          "label": "ঘ",
          "question": "“উদ্দীপকের শাপলুর চেয়ে ‘কাকতাড়ুয়া' উপন্যাসের বুধার দায়িত্বজ্ঞান অনেক বেশি।”— বিশ্লেষণ করো।",
          "explanation": "অন্যের ভালোমন্দে নিয়ে মাথা ঘামায় না শাপলু, যার প্রেক্ষিতে বলা যায় ‘কাকতাড়ুয়া' উপন্যাসের বুধার দায়িত্বজ্ঞান, অনেক বেশি। ‘কাকতাড়ুয়া' উপন্যাসের বুধার আপন বলতে কেউ নেই। কিন্তু তবু সে আশপাশের সবাইকে আপন করে নেয়। গ্রামের সবার কাজ করে দেয় সে । আবার সবার কাছে আদরও পায়। গ্রামের ভালোমন্দ চিন্তা করে বলে পাকিস্তানি সৈন্যরা গ্রাম আক্রমণ করলে বুধা তাদের বিরুদ্ধে লড়াইয়ে নামে। শত্রুর বিরুদ্ধে যুদ্ধ করে স্বাধীনতা পেতে চায় । উদ্দীপকের শাপলু স্বাধীনভাবে জীবনযাপন করে। কারণ সে তার আপন মানুষদের হারিয়েছে। শাপলু অন্যের ভালোমন্দ নিয়ে মাথা ঘামায় না । সে নিজের মতো করে স্বাধীন ও স্বাবলম্বী জীবন কাটায়। ‘কাকতাড়ুয়া’ উপন্যাসে বুধা চরিত্রেও প্রায় একই রকম জীবনাচরণ দেখা যায় । ‘কাকতাড়ুয়া' উপন্যাসের বুধার কাছে তার গ্রামের মানুষেরা ছিল খুবই * গুরুত্বপূর্ণ। ১৯৭১ সালে পাকিস্তানি মিলিটারিদের কারণে বুধার গ্রামের মানুষদের জীবন বিপন্ন হয়। কেউ বলে না দিলেও সে গ্রামের মানুষকে রক্ষার দায়িত্ব নিয়ে নেয়। সে গ্রামের মানুষকে বাঁচাতে মুক্তিযোদ্ধা হয়ে ওঠে। তার এই দায়িত্বজ্ঞান উদ্দীপকে শাপলুর মাঝে দেখতে পাই না আমরা। অর্থাৎ নিঃসন্দেহে উদ্দীপকের শাপলুর চাইতে আলোচ্য উপন্যাসের বুধার দায়িত্বজ্ঞান অনেক বেশি।"
        }
      ]
    },
    {
      "number": "10",
      "uddipok": "ছবেদ আলির সংসারে অভাব ছিল না। গোয়ালে গোরু ছিল, গোলাভরা ধান ছিল, পুকুর ভরা মাছ ছিল । মানুষকে সে সবসময় সাহায্য করত। কিন্তু বন্যা এসে সব ভাসিয়ে নিয়ে গেল। এখন সে পথের ফকির। অন্যের সাহায্য নিয়েই তার দিন চলে।",
      "tag": "RUMC 24",
      "sub_questions": [
        {
          "label": "ক",
          "question": "নৌকার সাথে কীসের ধাক্কা লেগেছিল?",
          "explanation": "নৌকার সাথে বজরার ধাক্কা লেগেছিল।"
        },
        {
          "label": "খ",
          "question": "জমিদার হাতেম আলির মনে শান্তি নেই কেন?",
          "explanation": "সূর্যাস্ত আইনের ফলে জমিদারি নিলামে ওঠার কারণেই জমিদার হাতেম আলির মনে শান্তি নেই । জমিদার হাতেম আলি একজন ক্ষয়িষ্ণু জমিদার। মোটামুটিভাবে মান-সম্মান নিয়ে জীবনযাপন করলেও খাজনা বকেয়া থাকার কারণে সূর্যাস্ত আইনের মাধ্যমে তার জমিদারি নিলামে উঠবে। জমিদারি হারানোর ভয়েই জমিদার হাতেম আলির মনে শান্তি নেই। সে অশান্তির প্রভাব তার দৈহিক অবস্থার ওপর প্রভাব ফেলে । ফলে সে মানসিকভাবেও অসুস্থ হয়ে পড়ে ।"
        },
        {
          "label": "গ",
          "question": "উদ্দীপকের বক্তব্যের প্রতিফলিত দিক ‘বহিপীর' নাটকের কোন চরিত্রে দেখা যায়? ব্যাখ্যা করো ।",
          "explanation": "উদ্দীপকের বক্তব্যের প্রতিফলিত দিক 'বহিপীর' নাটকের হাতেম আলি চরিত্রে দেখা যায়। ‘বহিপীর' নাটকের হাতেম আলি জমিদার হওয়ায় সমাজে তার উঁচু অবস্থান ছিল। তাকে মানুষ শ্রদ্ধা করত। এরপর হাতেম আলি জীবন- বাস্তবতার মুখোমুখি হন। তার অর্থনৈতিক অবস্থার পরিবর্তন ঘটে এবং তিনি জমিদারি হারানোর শঙ্কায় ভোগেন। জমিদারি রক্ষার জন্য, তিনি শহরের বন্ধুদের কাছ থেকে অর্থসংগ্রহের জন্য বজরায় চড়ে রওনা দেন । এর মধ্য দিয়ে হাতেম আলির অসহায়ত্ব দৃশ্যমান হয়ে ওঠে । উদ্দীপকে দেখা যায় ছবেদ আলি একসময় সচ্ছল ছিলেন। তার কোনো কিছুর কমতি ছিল না। হঠাৎ বিপর্যয়ে সে এখন পথের ফকির। অন্যের উপর নির্ভর করেই তার চলতে হয়। অন্যদিকে 'বহিপীর' নাটকে হাতেম আলির জীবনে জমিদারি রক্ষার সংকট ঘনীভূত হয়। খাজনা বাকি থাকায় তার জমিদারি নিলামে ওঠে এবং তার সাহায্যের জন্য বন্ধুদের দ্বারস্থ হতে হয়। তাই বলা যায়, উদ্দীপকের বক্তব্যের প্রতিফলিত দিক ‘বহিপীর' নাটকের হাতেম আলির চরিত্রে দেখা যায় ।"
        },
        {
          "label": "ঘ",
          "question": "“উদ্দীপকটি ‘বহিপীর' নাটকের যথার্থ প্রতিচ্ছবি নয় ।”— মন্তব্যটি মূল্যায়ন করো।",
          "explanation": "উদ্দীপকটিতে শুধু হাতেম আলির জমিদারি হারানোর বিষয়কে ইঙ্গিত করায় তা ‘বহিপীর' নাটকের যথার্থ প্রতিচ্ছবি নয় । ‘বহিপীর' নাটকটি উদ্দীপকের ভাববস্তু থেকেও অনেক বিস্তৃত। এখানে রয়েছে প্রথা আর সংস্কারের বিরুদ্ধে লড়াই, ভণ্ড পিরের কারসাজি, মাতৃস্নেহ আর হাশেম আলির অন্যায়ের বিরুদ্ধে করা প্রতিবাদের দৃষ্টান্ত। রয়েছে তাহেরা নামক এক বলিষ্ঠ নারীর দৃঢ় আত্মপ্রত্যয়ের সাথে লড়াই করার ঘটনা । উদ্দীপকটিতে দেখা যায়, ছবেদ আলি একসময় প্রাচুর্যে পরিপূর্ণ ছিল । তার অভাব বলতে কিছুই ছিল না। গোরু, ধান, মাছ কিছুই কমতি ছিল না। হঠাৎ এক বন্যায় তার সবকিছু হারিয়ে যায়। অন্যের সাহায্য নিয়ে এখন তার চলতে হয় । ‘বহিপীর' নাটকে শুধু হাতেম আলির জমিদারি হারানোর বিষয়কে তুলে ধরা হয়নি। 'বহিপীর নাটকে রয়েছে তাহেরার মতো বলিষ্ঠ নারী চরিত্র যে পরিবারতন্ত্রের শিকল প্রতিষ্ঠিত সামাজিক কুসংস্কার ও প্রথা অতিক্রম করে ব্যক্তি ইচ্ছাকেই প্রতিষ্ঠা করেছে। আবার হাশেম আলির দৃঢ় ভূমিকাও উল্লেখযোগ্য যা কি না তাহেরাকে তার সিদ্ধান্তে অটল থাকতে সহায়তা করেছে। এমনকি খোদেজা কুসংস্কারাচ্ছন্ন ও পিরভক্ত হলেও একপর্যায়ে তাহেরার প্রতি তার মাতৃত্ববোধ জন্মে। তাহেরাকে সে তার মেয়ের মতো দেখতে থাকে। উদ্দীপকের ঘটনা শুধু হাতেম আলির জমিদারি হারানোর বিষয়কে ইঙ্গিত করে। তাই উদ্দীপকটি 'বহিপীর’ নাটকের যথার্থ প্রতিচ্ছবি নয়।"
        }
      ]
    },
    {
      "number": "11",
      "uddipok": "আম্বিয়ার বাবা রিকশাচালক। যৌতুকের টাকার অভাবে আম্বিয়ার বাবা বৃদ্ধ কাসেম মোড়লের সাথে মেয়ের বিয়ে ঠিক করে। আম্বিয়া রাজি না হয়ে কর্মের সন্ধানে বেরিয়ে পড়তে গেলে সবাই মিলে তাকে ধরে জোর করে বিয়ে দিতে চায়। তখন দবিরুল প্রতিবাদ করে এ বিয়ে ঠেকায় । অবশেষে দবিরুল নিজেই বিনা যৌতুকে আম্বিয়াকে বিয়ে করার সিদ্ধান্ত নেয় ।",
      "tag": "RUMC 24",
      "sub_questions": [
        {
          "label": "ক",
          "question": "নাটকের প্রাণ কোনটি?",
          "explanation": "নাটকের প্রাণ হলো সংলাপ ।"
        },
        {
          "label": "খ",
          "question": "'বিয়ে হলো তকদিরের কথা।'- ব্যাখ্যা করো ।",
          "explanation": "‘বিয়ে হলো তকদিরের কথা।'— এখানে খোদেজার বক্তব্যে সবকিছুই বিধাতাকর্তৃক নির্ধারিত হওয়ার বিষয়টিই ফুটে উঠেছে। নৌকায় আশ্রয়প্রার্থী তাহেরার পালিয়ে আসার কারণ জানতে চাইলে তাহেরা বলে যে, এক বুড়ো মানুষের সাথে তার বিয়ে হওয়ায় সে পালিয়ে এসেছে। তখন খোদেজা তাহেরাকে বোঝানোর জন্য বলে যে, \"বিয়ে হলো তকদিরের কথা' অর্থাৎ বিয়ের ক্ষেত্রে মানুষের কোনো হাত নেই। খোদেজার এ বক্তব্যে তৎকালীন নারীর সবকিছু মেনে নেওয়ার প্রবণতাকেই বোঝানো হয়েছে।"
        },
        {
          "label": "গ",
          "question": "উদ্দীপকের আম্বিয়া চরিত্রটি 'বহিপীর' নাটকের যে চরিত্রের সাথে সাদৃশ্যপূর্ণ তা তুলে ধরো ।",
          "explanation": "নিম্নের অনুরূপঃ উদ্দীপকের রূপার বিয়ে ‘বহিপীর' নাটকে বর্ণিত সামাজিক সমস্যাপাত্রীর ইচ্ছার বিরুদ্ধে অসম তথা বাল্যবিবাহের বিষয়কে চিহ্নিত করে । ‘বহিপীর' নাটকের একটি গুরুত্বপূর্ণ চরিত্র কিশোরী তাহেরা। বাবা ও সৎ-মা বৃদ্ধ বহিপীরের সাথে অল্পবয়সি তাহেরাকে অসম বিয়ে দেয় ৷ পাত্রী হিসেবে বিয়েতে তাহেরার মতামত না নিয়েই তাকে বিয়ে দেওয়া হয় । বাল্যবিবাহ ও পাত্রীর অমতে বিয়ে দেওয়া একটি সামাজিক সমস্যা হিসেবে নাটকে উঠে এসেছে। উদ্দীপকের ৮ম শ্রেণিপড়ুয়া রূপাও বাবা-মা হারিয়ে চাচার সংসারে থেকে লেখাপড়া চালিয়ে যায়। সে মেধাবী হওয়ায় তার চাচি তাকে সহ্য করতে পারে না। তার চাচাকে রাজি করিয়ে এক মধ্যবয়সি ফল ব্যবসায়ীর সাথে তার বিয়ে ঠিক করে। রূপা এ বিয়ে মানতে না পেরে উপজেলা নির্বাহী কর্মকর্তার শরণাপন্ন হয়। নাটকের তাহেরা ও উদ্দীপকের রূপা দু'জনেই বাল্যবিবাহ ও অসম বিয়ের পরিস্থিতিতে পড়ে। নারীর প্রতি নেতিবাচক মনোভাব ও তাদের মতামতের গুরুত্ব না দেওয়ার সামাজিক ধ্যান-ধারণাই এমন সমস্যার মূল কারণ। এই সমস্যাই তাহেরা ও রূপার মতো মেয়েদের জীবন সংকটে ফেলে । সর্বোপরি আলোচনা হতে বলা যায় যে, উদ্দীপকের রূপার বিয়ে ‘বহিপীর’ নাটকের বাল্যবিবাহ সমস্যাকে চিহ্নিত করে ।"
        },
        {
          "label": "ঘ",
          "question": "“প্রতিবাদের প্রতীক চরিত্র হিসেবে উদ্দীপকের দবিরুল ও ‘বহিপীর' নাটকের হাশেম আলি অভিন্ন।”— উদ্ধৃতিটি মূল্যায়ন করো ।",
          "explanation": "অন্যায়ের প্রতিবাদ করে অসহায় কিশোরীকে নতুন জীবন দান করার বিষয় বিবেচনায় প্রশ্নোক্ত মন্তব্যটি যথার্থ । ‘বহিপীর' নাটকের হাশেম আলি প্রতিবাদী ও প্রগতিশীল একজন যুবক। পালিয়ে আসা তাহেরার বিস্তারিত বিবরণ শুনে হাশেম আলি তাহেরার পক্ষ নেয়। সে পিরের হাতে তাকে তুলে দেওয়ার বিরোধিতা করে। সবশেষে কিছুতেই যখন তাহেরাকে রক্ষা করা সম্ভব হচ্ছিল না তখন সে তাহেরাকে নিয়ে পালিয়ে যায়। উদ্দীপকের দবিরুল একজন প্রতিবাদী যুবক। আম্বিয়াকে সবাই জোর করে বিয়ে দিতে চাইলে দবিরুল প্রতিবাদ করে বিয়ে ঠেকায়। অবশেষে সে নিজেই যৌতুক ছাড়া আম্বিয়াকে বিয়ে করে । উদ্দীপকের দবিরুল ও ‘বহিপীর' নাটকের হাশেম আলি উভয়ের চরিত্রে প্রতিবাদী মনোভাবের বহিঃপ্রকাশ ঘটেছে। সমাজের কুসংস্কার ও ভণ্ডামির বিরুদ্ধে দুটি চরিত্রই প্রতিবাদী। তাই দবিরুল যেমন আম্বিয়াকে বৃদ্ধ মোড়লের হাত থেকে বাঁচিয়ে বিয়ে করে তেমনি হাশেম আলিও বহিপীরের হাত থেকে বাঁচানোর জন্য তাহেরাকে বিয়ে করতে চায় ও শেষ পর্যন্ত তাহেরাকে নিয়ে পালিয়ে যায়। এই পরিপ্রেক্ষিতে বলা যায় যে, দবিরুল ও হাশেম আলি প্রতিবাদের প্রতীক চরিত্র হিসেবে অভিন্ন ।"
        }
      ]
    }
  ]
}