{
  "title": "ক্যান্ট. পাবলিক স্কুল ও কলেজ, রংপুর ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "কফিল পরিবারের একমাত্র উপার্জনক্ষম ব্যক্তি। সে পরিবারের সবার জন্য অনেক কিছু করে। সবার চাহিদা মেটাতে গিয়ে নিজের জীবনের চাওয়া-পাওয়ার হিসাব করা হয়নি তার। তবুও সবার কাছে সবচেয়ে বেশি অবহেলিত, লাঞ্ছিত সে। পরিবারের কেউ তাকে ভালোবাসে না। তাই মাঝে মাঝে মনে হয় এসব দায়িত্ব-কর্তব্য ছেড়ে কোথাও চলে যায় সে, কিন্তু যাওয়া হয়ে ওঠে না ।",
      "tag": "RCPC 24",
      "sub_questions": [
        {
          "label": "ক",
          "question": "বনফুল কোন পত্রিকায় একপাতা-আধপাতা গল্প লিখতেন?",
          "explanation": "বনফুল ‘প্রবাসী' পত্রিকায় একপাতা-আধপাতা গল্প লিখতেন ।"
        },
        {
          "label": "খ",
          "question": "‘কাটে না, কিন্তু যত্নও করে না।’–কেন?",
          "explanation": "কোনো যত্ন ছাড়াই নিমগাছ তার অস্তিত্ব টিকিয়ে রাখে বলে কেউ তার যত্ন নেওয়ার প্রয়োজন অনুভব করে না । নিমগাছের মাধ্যমে অনেকেই কোনো না কোনোভাবে উপকৃত হয়। কিন্তু সেই নিমগাছেরও যে জীবন-স্পন্দন আছে, অনুভূতি আছে, সে ভাবনা ভাবে না কেউ। বস্তুত, নিমগাছের কাছ থেকে বিনা পরিচর্যায় উপকার আদায়ের আশায় গাছটি না কাটলেও তার যে যত্ন নেওয়া দরকার তা মনে করে না কেউ।"
        },
        {
          "label": "গ",
          "question": "‘নিমগাছ’ গল্পের যে বৈশিষ্ট্য উদ্দীপকে ফুটে উঠেছে তা আলোচনা করো ।",
          "explanation": "সংসার জালে আবদ্ধ থাকার পরিপ্রেক্ষিতে ‘নিমগাছ' গল্পের লক্ষ্মীবউয়ের সাথে উদ্দীপকের কফিলের সাদৃশ্য রয়েছে। ‘নিমগাছ' গল্পে নিমগাছকে রূপক হিসেবে ব্যবহার করে মূলত বাড়ির গৃহকর্ম-নিপুণা লক্ষ্মীবউয়ের জীবনবাস্তবতা উন্মোচিত হয়েছে। নিমগাছ যেমন নানা কাজে ব্যবহৃত হয়, একটি সংসারে বউকে তেমনি সংসারের নানা কাজ করতে হয়। অন্যদিকে, নিমগাছের দিকে যেমন কেউ তাকায় না, তেমনি বউটির খেয়ালও কেউ রাখে না। তবুও নিমগাছের যেমন শিকড় মাটির গভীরে চলে গেছে, তেমনি লক্ষ্মীবউটাও সংসারজালে আবদ্ধ হয়ে পড়ে । উদ্দীপকের কফিল জীবনের সবটুকু দিয়ে পরিবারের বোঝা বহন করে । সবার চাহিদাপূরণ করতে গিয়ে নিজের জীবনের চাওয়া-পাওয়া কখনো হিসাবে করেনি। সকলের দেখাশোনা কফিল করলেও তাকে কেউ ন্যূনতম সম্মান দেখায় না, ভালোবাসে না। এতে তার মনে হয়, সবকিছু ছেড়ে চলে যাবে কিন্তু পরিবারের মায়া ও দায়িত্ব-কর্তব্যে তা সম্ভব হয় । না। ‘নিমগাছ' গল্পের নিমগাছের মতো অবহেলিত বাড়ির গৃহকর্ম-নিপুণা লক্ষ্মীৰউ। অবহেলিত হলেও দায়িত্ববোধের জায়গা থেকে সে চলে যেতে পারে না। অর্থাৎ সংসার জালে আবদ্ধ থাকার পরিপ্রেক্ষিতে ‘নিমগাছ' গল্পের লক্ষ্মীবউয়ের সাথে উদ্দীপকের কফিলের সাদৃশ্য রয়েছে।"
        },
        {
          "label": "ঘ",
          "question": "উদ্দীপকে ‘নিমগাছ' গল্পের মূলভাব কতটুকু প্রতিফলিত হয়েছে? তোমার মতামত বিশ্লেষণ করো ।",
          "explanation": "উদ্দীপকের কফিলের সাথে ‘নিমগাছ' গল্পের লক্ষ্মীবউয়ের মতো সংসারধর্মে আবদ্ধ থাকার দিকটি প্রকাশ করলেও ‘নিমগাছ' গল্পের সমগ্র ভাব ধারণ করে না । ‘নিমগাছ' গল্পের নিমগাছ সংসারের লক্ষ্মীবউয়ের প্রতীক রূপে প্রতীয়মান হয়েছে। লক্ষ্মীবউটা নিজের স্বার্থ ভুলে গিয়ে পরিবারের যাবতীয় কাজ করে নিপুণ দক্ষতায়। কিন্তু দিন শেষে তার খোঁজ কেউ নেয় না। শুধু নিজেদের প্রয়োজনেই গৃহকর্মীর মতো তাকে ব্যবহার করে। যেমন ব্যবহার করা হয় নিমগাছের ছাল, বাকল, ডাল, পাতা প্রভৃতি। একদিন এক ভিন্নধর্মী মানুষ আসলে নিমগাছের ইচ্ছা হয় সব ছেড়ে তার সাথে চলে যেতে। কিন্তু শিকড় গভীরে প্রবেশ করায় তা সম্ভব হয় না যেমন সংসারে আবদ্ধ হয়ে থাকে নিপুণা লক্ষ্মীবউ। উদ্দীপকের কফিল জীবনের সব সুখ-দুঃখ বিসর্জন দিয়ে পরিবারের জন্য করলেও পরিবার থেকে তাকে যথাযথ সম্মান ও ভালোবাসা দেওয়া হয় না । তার মনে হয় সব ছেড়ে চলে যেতে কিন্তু পারে না। “নিমগাছ' গল্পে নিমগাছের প্রতীকে লক্ষ্মীবউয়ের মাঝেও একই রকম পরিস্থিতি লক্ষ করা যায় ।‘নিমগাছ’ গল্পে ও উদ্দীপকের ঘটনায় সংসারে আবদ্ধ জীবনের কথা উল্লেখ করা হলেও ‘নিমগাছ' গল্পে লেখক প্রতীক রূপে নিমগাছকে ব্যবহার করে সমাজের ক্ষয়িষ্ণু ব্যবস্থাকে কশাঘাত করতে চেয়েছেন। সংসার- সমাজ সব জায়গায় মানুষের মর্যাদা স্থাপনের জন্য সচেষ্ট থেকেছেন । উপর্যুক্ত আলোচনার ভিত্তিতে বলা যায়, উদ্দীপকের ঘটনা ‘নিমগাছ' গল্পের সম্পূর্ণ ভাব প্রকাশ করে না ।"
        }
      ]
    },
    {
      "number": "2",
      "uddipok": "রজব আলী একজন স্বশিক্ষিত মানুষ। রংপুরের এক প্রত্যন্ত গ্রামে তার বাড়ি। বাল্যকাল থেকে নতুন কিছু জানা এবং বইয়ের প্রতি আগ্রহ ছিল প্রচুর। আর্থিক অসচ্ছলতার কারণে তার বেশিদূর লেখাপড়া হয়ে ওঠেনি। কিন্তু বইয়ের প্রতি তার অদম্য আগ্রহের কাছে সব প্রতিবন্ধকতা হার মানে। পরবর্তী সময়ে তিনি রংপুরের পাবলিক লাইব্রেরিতে খুব সামান্য বেতনে চাকরি নেন । লাইব্রেরির বই পরিষ্কার করার ফাঁকে ফাঁকে বইয়ের মধ্যে বুঁদ হয়ে থাকতেন। বই পড়াই হয়ে ওঠে তার একমাত্র নেশা। আর এ নেশাই তাকে পরবর্তী সময়ে একজন দার্শনিকে পরিণত করে ।",
      "tag": "RCPC 24",
      "sub_questions": [
        {
          "label": "ক",
          "question": "প্রমথ চৌধুরীর পৈতৃক নিবাস কোথায়?",
          "explanation": "প্রমথ চৌধুরীর পৈতৃক নিবাস পাবনা জেলার হরিপুর গ্রামে।"
        },
        {
          "label": "খ",
          "question": "‘যে জাতির জ্ঞানের ভান্ডার শূন্য সে জাতির ধনের ভাঁড়েও ভবানী।'— উক্তিটি দ্বারা কী বোঝানো হয়েছে?",
          "explanation": "প্রশ্নোক্ত উক্তিটি দ্বারা বোঝানো হয়েছে যে, জ্ঞানের মাধ্যমে পরিশ্রম করে ধন অর্জন করা যায়, কিন্তু জ্ঞান না থাকলে তা সম্ভব নয় । জ্ঞানের পরিপূর্ণ বিকাশ ছাড়া কেউ উন্নতি করতে পারে না। ধন উপার্জন করে ধনী হতে হলে তাকে অবশ্যই জ্ঞানী হতে হবে। পরিশ্রমের মাধ্যমে জ্ঞানের প্রসার ঘটিয়ে ধনের ভাঁড় বৃদ্ধি করা সম্ভব। অন্যথ্যয় তা সম্ভব নয় । তাই লেখক বলেছেন যে, জাতির জ্ঞানের ভান্ডার শূন্য সে জাতির ধনের ভাঁড়েও ভবানী ।"
        },
        {
          "label": "গ",
          "question": "উদ্দীপকে ও ‘বই পড়া' প্রবন্ধে কোন দিকটি, কীভাবে ফুটে উঠেছে? বিশ্লেষণ করো।",
          "explanation": "উদ্দীপক ও 'বই পড়া' প্রবন্ধে স্বশিক্ষায় শিক্ষিত হয়ে ওঠার দিকটি ফুটে উঠেছে। বই পড়া' প্রবন্ধে প্রাবন্ধিক মনে করেন, শিক্ষাপ্রতিষ্ঠান থেকে লব্ধ জ্ঞান পূর্ণাঙ্গ নয়। এরূপ উদ্দেশ্যপ্রণোদিত শিক্ষায় মানসিক বিকাশ হয় না । এক্ষেত্রে স্বশিক্ষায় শিক্ষিত ব্যক্তিরাই কেবল সুশিক্ষিত হয়ে উঠতে পারে । পক্ষান্তরে, শুধু পাশ করা বিদ্যায় আত্মার অপমৃত্যু ঘটে এবং মানুষ তার মনুষ্যত্ববোধ হারায় । উদ্দীপকে রজব আলীর নিজের ইচ্ছায় শিক্ষিত হয়ে ওঠার প্রসঙ্গটি তুলে ধরা হয়েছে। রজব আলী আর্থিক অসচ্ছলতার কারণে বেশিদূর লেখাপড়া করতে পারেননি কিন্তু বইয়ের প্রতি তার অদম্য আগ্রহ সব প্রতিবন্ধকতাকে হার মানায়। কাজের ফাঁকে ফাঁকে তিনি লাইব্রেরিতে বসে বই পড়তেন । বই পড়াই ছিল তার নেশা। বই পড়ার প্রতি নেশাই তাকে পরবর্তী সময়ে একজন দার্শনিকে পরিণত করে। বই পড়া' প্রবন্ধেও প্রাবন্ধিক রজব আলীর মতোই স্বশিক্ষায় শিক্ষিত হয়ে ওঠার উপর জোর দিয়েছেন। সেদিক বিবেচনায় বলা যায় যে, উদ্দীপক ও বই পড়া' প্রবন্ধে স্বশিক্ষায় শিক্ষিত হয়ে ওঠার দিকটিই ফুটে উঠেছে।"
        },
        {
          "label": "ঘ",
          "question": "'সুশিক্ষিত লোক মাত্রই স্বশিক্ষিত'— মন্তব্যটি উদ্দীপক ও 'বই পড়া' প্রবন্ধের আলোকে মূল্যায়ন করো।",
          "explanation": "প্রশ্নোক্ত মন্তব্যটি দ্বারা আলোচ্য প্রবন্ধ ও উদ্দীপকে বোঝানো হয়েছে, কেবল স্বেচ্ছায় জ্ঞান আহরণকারীরাই প্রকৃত অর্থে শিক্ষিত । ‘বই পড়া' প্রবন্ধে লেখক মনে করেন, মনের প্রকৃত বিকাশ সাধনের জন্য স্বশিক্ষার বিকল্প নেই। একজন ব্যক্তি স্বেচ্ছায় লাইব্রেরিতে গিয়ে নিজের পছন্দমতো বই পড়েই শিক্ষার এ অভীষ্ট লক্ষ্যে পৌঁছাতে পারে । সুশিক্ষিত হতে হলে শিক্ষার অন্তর্নিহিত তাৎপর্য উপলব্ধি করে মনের প্রসার ঘটানো দরকার। এক্ষেত্রে প্রচলিত পদ্ধটির সার্টিফিকেট-নির্ভর প্রাতিষ্ঠানিক শিক্ষা যথেষ্ট নয়। ‘বই পড়া' প্রবন্ধে লেখক প্রচলিত শিক্ষাব্যবস্থার ত্রুটি উল্লেখ করে সাহিত্যচর্চার মাধ্যমে আমাদের স্বশিক্ষিত হয়ে ওঠার পরামর্শ দিয়েছেন। উদ্দীপকের রজব আলীর প্রাতিষ্ঠানিক শিক্ষা না থাকলেও তিনি নিজের ইচ্ছায় লাইব্রেরিতে পছন্দমতো বই পড়ে নিজেকে সুশিক্ষিত করেছেন । বই পড়ার প্রতি আগ্রহ তাকে সব প্রতিবন্ধকতাকে হার মানিয়ে শেষ পর্যন্ত সুশিক্ষিত করে তুলেছে। ‘বই পড়া' প্রবন্ধেও প্রাতিষ্ঠানিক শিক্ষার বিপরীতে স্বশিক্ষিত হওয়াকে প্রাধান্য দেওয়া হয়েছে । “বই পড়া' প্রবন্ধে প্রাবন্ধিক সাহিত্যচর্চাকে বর্ণনা করেছেন সুশিক্ষিত হওয়ার উপায় হিসেবে। আর সাহিত্যচর্চার জন্য চাই লাইব্রেরি । লাইব্রেরিতে গিয়ে পছন্দমতো বই পড়ে ব্যক্তি নিজেকে সুশিক্ষিত করে তুলতে পারে। উদ্দীপকের রজব আলী একজন স্বশিক্ষিত মানুষ। কাজের ফাঁকে লাইব্রেরিতে বই পড়ে তিনি নিজেকে সুশিক্ষিত করেছেন। এক্ষেত্রে লাইব্রেরির ভূমিকা অপরিসীম। সুশিক্ষা মানুষকে করে তোলে প্রকৃত শিক্ষিত। পরিশেষে বলা যায় যে, সুশিক্ষিত লোক মাত্রই স্বশিক্ষিত, যা ‘বই পড়া' প্রবন্ধে ও উদ্দীপকে আলোকপাত করা হয়েছে।"
        }
      ]
    },
    {
      "number": "3",
      "uddipok": "রংপুরের অন্যতম একটি দর্শনীয় স্থান তাজহাট জমিদার বাড়ি' । প্রাসাদটি বিংশ শতাব্দীর শুরুর দিকে মহারাজা কুমার গোপাল লাল রায় নির্মাণ করেন। এতে সময় লেগেছিল প্রায় ১০ বছর। বাংলাদেশের ঐতিহ্যবাহী স্থাপনাগুলোর মধ্যে এটি অন্যতম। কিন্তু অবহেলা ও উদাসীনতায় স্থানটি তার সৌন্দর্য হারাতে বসেছে ।",
      "tag": "RCPC 24",
      "sub_questions": [
        {
          "label": "ক",
          "question": "‘জাঁ ক্রিস্তফ’ কার অমূল্য কীর্তি?",
          "explanation": "‘জাঁ ক্রিস্তফ’– রোমাঁ রোলাঁর অমূল্য কীর্তি ।"
        },
        {
          "label": "খ",
          "question": "'নচেৎ এ সকল কেবলি ভুয়া, কেবলি ফক্কিকার'— লেখক এ কথা কেন বলেছেন?",
          "explanation": "লোকসাহিত্যের প্রতি বাঙালি যদি মনোযোগী না হয় তাহলে কোনো উদ্যোগই ফলপ্রসূ হবে না বোঝাতেই লেখক প্রশ্নোক্ত উক্তিটি করেছেন। মুহম্মদ শহীদুল্লাহ্ তাঁর 'পল্লিসাহিত্য' প্রবন্ধে বাংলার এক বিশাল পল্লিসাহিত্যের পরিচয় তুলে ধরেছেন। যেসর মূল্যবান সাহিত্যের কিছু এখনো অবশিষ্ট থাকলেও সময় ও রুচির ক্রমবিবর্তনের ধারায় অনাদৃত হয়ে ধ্বংসের মুখোমুখি হয়েছে। লেখক মনে করেন, পল্লিসাহিত্য রক্ষার জন্য কিছু সভার আয়োজন করাই যথেষ্ট নয়। পল্লিজননীর সন্তানদের পল্লিসাহিত্যের প্রতি মনোযোগী হতে হবে । তাদের কাছে আদরণীয় হলেই কেবল পল্লিসাহিত্য টিকে থাকবে। অন্যথায় বিভিন্ন সভা সেমিনার আয়োজন নিতান্তই অর্থহীন। আর এ বিষয়টি বোঝাতেই লেখক প্রশ্নোক্ত কথাটি বলেছেন ।"
        },
        {
          "label": "গ",
          "question": "উদ্দীপকে ‘পল্লিসাহিত্য' প্রবন্ধের কোন দিকটি প্রতিফলিত হয়েছে? ব্যাখ্যা করো ।",
          "explanation": "নিম্নের অনুরূপঃ অযত্ন ও অবহেলার কারণে মূল্যবান ঐতিহ্য নিদর্শন হারিয়ে যাওয়ার দিক বর্ণনার প্রেক্ষাপট থেকে উদ্দীপকের সাথে 'পল্লিসাহিত্য' প্রবন্ধের সাদৃশ্য পরিলক্ষিত হয়। 'পল্লিসাহিত্য' প্রবন্ধে লেখক আমাদের গ্রামবাংলায় আনাচেকানাচে ছড়িয়ে থাকা বিভিন্ন সাহিত্যের বর্ণনা দিয়েছেন। আধুনিক শিক্ষার করাল গ্রাসে পল্লির এইসব সাহিত্যিক অনুষঙ্গ দিন দিন বিলুপ্তির পথে অগ্রসর হচ্ছে। পৃথিবীর অন্যান্য দেশে লোকসাহিত্য সংগ্রহ হলেও আমাদের দেশের সমৃদ্ধ লোকসাহিত্য সংগ্রহের ক্ষেত্রে অবহেলা পরিলক্ষিত হয়। উদ্দীপকে লালবাগ কেল্লার বর্ণনা দেওয়া হয়েছে। লালবাগ কেল্লা আমাদের প্রাচীন ঐতিহ্যের প্রতীক, যার নির্মাণ কাজ শুরু করেছিলেন সম্রাট আজম । এটি বাংলাদেশের পুরাকীর্তির অন্যতম নিদর্শন। কিন্তু যত্নের অভাবে ধীরে ধীরে এই স্থাপনাটি তার নান্দনিকতা হারাচ্ছে। অযত্ন ও অবহেলার কারণে ঐতিহ্যগতভাবে মূল্যবান জিনিসের ক্ষতিগ্রস্ত হওয়ার প্রেক্ষাপট উপস্থাপনের দিক থেকে উদ্দীপক এবং ‘পল্লিসাহিত্য’ প্রবন্ধের সাদৃশ্য বিদ্যমান ।"
        },
        {
          "label": "ঘ",
          "question": "‘তাজহাট জমিদার বাড়ি ও বাংলার পল্লিসাহিত্য উভয়ই অস্তিত্ব সংকটে ভুগছে।'— উক্তিটির যথার্থতা মূল্যায়ন করো ।",
          "explanation": "নিম্নের অনুরূপঃ 'লালবাগ কেল্লা ও বাংলার পল্লিসাহিত্য উভয়ই অস্তিত্ব সংকটে ভুগছে।'— মন্তব্যটি আমার কাছে যথার্থ মনে হয়েছে । ‘পল্লিসাহিত্য' প্রবন্ধে পল্লির সাহিত্যের সাথে মানুষের জীবনঘনিষ্ঠতার স্বরূপ দেখতে পাওয়া যায়। আধুনিক শিক্ষার আগ্রাসনে আমাদের পল্লির সাহিত্য লোপ পেতে বসেছে । পল্লিসাহিত্যের বিভিন্ন রূপের মধ্যে রয়েছে ছেলেবেলায় শোনা গল্পকথা, প্রবাদ প্রবচন, খনার বচন, ছড়া, ঘুম পাড়ানির গান ইত্যাদি । পৃথিবীর অনেক দেশেই পল্লিসাহিত্য সংরক্ষণের ব্যবস্থা রয়েছে। লালবাগ কেল্লা ঢাকায় অবস্থিত মুঘল শাসনামলের একটি পুরাকীর্তির নিদর্শন। নির্মাণ কাজ শুরু করেছিলেন সম্রাট আযম। ঐতিহ্যগতভাবে গুরুত্বপূর্ণ এই কেল্লাটি বাংলার সেই সময়কার স্থাপত্য শিল্পের নিদর্শন বহন করে। কিন্তু, বর্তমানে অবহেলার শিকার হয়ে এই গুরুত্বপূর্ণ স্থাপনা দিন দিন তার সৌন্দর্য হারাচ্ছে। এর সাথে 'পল্লিসাহিত্য' প্রবন্ধে উল্লিখিত বিভিন্ন সাহিত্য উপাদান ক্রমে হারিয়ে যাওয়ার দিকটি সাদৃশ্যপূর্ণ। প্রকৃতির সান্নিধ্যে থেকে আমাদের মনে যে ভাবাবেগ তৈরি হয় তাই আমাদের পল্লিসাহিত্যে প্রতিফলিত হয়। পল্লিসাহিত্য তাই আমাদের শিকড় সন্ধানী হতে সাহায্য করে। আমরা দেখতে পাই বিশ্বের বিভিন্ন অংশে পল্লিসাহিত্যের মধ্যে সাদৃশ্য রয়েছে, যা একই সাথে আমাদের বিশ্বের সাথেও সংযুক্ত করে। কিন্তু অন্যান্য দেশের মতো এই সাহিত্য সংরক্ষণে আমরা যত্নশীল নই। একইভাবে লালবাগ কেল্লা আমাদের প্রাচীন স্থাপত্যের আভিজাত্য এবং এই অঞ্চলের স্থাপত্য রীতি সম্পর্কে ধারণা দেয়। কিন্তু সংরক্ষণের অভাবে বাংলার পল্লিসাহিত্য এবং লালবাগ কেল্লা উভয়ই অস্তিত্ব সংকটের সম্মুখীন, তাই সব দিক বিবেচনায় বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "4",
      "uddipok": "সবারে বাসিব ভালো, করিব না আত্মপর ভেদ সংসারে গড়িবে এক নতুন সমাজ । মানুষের সাথে কভু মানুষের রবে না বিচ্ছেদ সর্বত্র মৈত্রীর ভাব করিবে বিরাজ ।",
      "tag": "RCPC 24",
      "sub_questions": [
        {
          "label": "ক",
          "question": "মমতাদির কপালের ক্ষত চিহ্নটি কেমন?",
          "explanation": "মমতাদির কপালের ক্ষত চিহ্নটি আন্দাজে পরা টিপের মতো।"
        },
        {
          "label": "খ",
          "question": "‘মনে হচ্ছে পাতালে চলেছ, না?'— এই উক্তিটির কারণ ব্যাখ্যা করো।",
          "explanation": "জীবনময় গলির ঘিঞ্জি পরিবেশ বোঝাতে প্রশ্নোক্ত কথাটি বলা হয়েছে। জীবনময় গলি খুবই নোংরা। গলিটি দুদিকের বাড়ির চাপে অন্ধকার । ময়লা-আবর্জনা যত্রতত্র ফেলা, দুর্গন্ধে হাঁটা কষ্ট। এ কারণেই প্রশ্নোক্ত উক্তিটি করা হয়েছে।"
        },
        {
          "label": "গ",
          "question": "‘মমতাদি’ গল্পের সাথে উদ্দীপকের কী মিল দেখা যায়? ব্যাখ্যা করো ।",
          "explanation": "মানিক বন্দ্যোপাধ্যায় রচিত 'মমতাদি' গল্পে মানবিকতা, সমতা ও সৌহার্দ্যের মূল্যবোধ প্রতিফলিত হয়েছে। গল্পের প্রধান চরিত্র মমতা, যিনি আর্থিক অনটনের কারণে ভদ্রঘরের মেয়ে হয়েও অন্যের বাড়িতে গৃহকর্মীর কাজ গ্রহণ করেন। তার আত্মমর্যাদাবোধ সমুন্নত থাকলেও, তিনি স্নেহ ও ভালোবাসা প্রদানে দ্বিধা করেন না। গল্পের কথক এবং তার পরিবার মমতাদির প্রতি সম্মান ও সহমর্মিতা প্রদর্শন করে, যা তাদের মধ্যে সৌহার্দ্যপূর্ণ সম্পর্ক গড়ে তোলে। উদ্দীপকে উল্লেখিত পঙক্তিমালায় মানবপ্রেম, সমতা ও নতুন সমাজ গঠনের আহ্বান করা হয়েছে, যেখানে মানুষের মধ্যে ভেদাভেদ থাকবে না এবং সর্বত্র মৈত্রীর ভাব বিরাজ করবে। 'মমতাদি' গল্পেও এই মূল্যবোধগুলি প্রতিফলিত হয়েছে, যেখানে গৃহকর্মে নিয়োজিত মানুষের প্রতি মানবিক আচরণ ও সমতা প্রদর্শনের মাধ্যমে একটি সৌহার্দ্যপূর্ণ সমাজের প্রতিচ্ছবি তুলে ধরা হয়েছে।"
        },
        {
          "label": "ঘ",
          "question": "'সবারে বাসির ভালো করিব না আত্মপর ভেদ।'— উদ্দীপকের এ লাইনটি 'মমতাদি' গল্পের আলোকে বিশ্লেষণ করো।",
          "explanation": "মানুষের মাঝে ভেদাভেদ তৈরি না করে সব মানুষকে ভালোবাসার দৃষ্টিতে দেখায় উদ্দীপকের উল্লিখিত লাইনটি ‘মমতাদি' গল্পের আলোকে যথার্থ । ‘মমতাদি' গল্পের কেন্দ্রীয় চরিত্র মমতাদি এবং গল্পকথকের পরিবারের মধ্যে এক গভীর ভালোবাসার বন্ধন সৃষ্টি হয়েছে, যেখানে সব ভেদাভেদের ঊর্ধ্বে স্থান পেয়েছে মানুষের প্রতি ভালোবাসা। গল্পকথকের পরিবার মমতাদির প্রতি যে সম্মান ও সহমর্মিতা দেখিয়েছে, মমতাদিও তা যথাযথভাবে গ্রহণ করে পরিবারকে নিজের মতো করে নিয়েছে। উদ্দীপকের কবিতাংশে মানুষের মাঝে কোনো প্রকার ভেদাভেদ তৈরি না করে সবাইকে ভালোবাসার আহ্বান জানানো হয়েছে। কেননা মানুষে মানুষে ভেদাভেদ থাকলে সাম্য বা সমতা প্রতিষ্ঠা করা সম্ভব নয়। মানুষের প্রতি মানুষের যে সহজাত দায়িত্ববোধ এবং ভালোবাসা সেটাকে সুষ্ঠুভাবে পালন করাই আলোচ্য কবিতাংশের মূলভাব। ‘মমতাদি' গল্পে ভিন্ন আঙ্গিকে হলেও একইরকম ভাবনার প্রকাশ ঘটেছে। উদ্দীপকের মূলভাবের বহিঃপ্রকাশ লক্ষ করা যায় ‘মমতাদি' গল্পে। কেননা ‘মমতাদি' গল্পে মমতাদি একজন সাধারণ নারী হিসেবে অভাবের তাড়নায় গল্পকথকের বাড়িতে রাঁধুনীর কাজ নেয়। গল্পকথক এবং তার মা মমতাদির প্রতি যে সম্মান ও সহমিতা দেখিয়েছে, মমতাদিও তা সম্মানের সাথে গ্রহণ করেছে। এখানে স্পষ্টভাবে প্রতীয়মান যে, সব প্রকার ভেদাভেদ ভুলে মমতাদিকে গল্পকথকের পরিবার আপন হিসেবে গ্রহণ করেছিল । তাই বলা যায় যে, কবিতাংশের এই বিশেষ দিকটি বিষয়বস্তুতেও ফুটে উঠেছে।"
        }
      ]
    },
    {
      "number": "5",
      "uddipok": "ছেলেটার বয়স হবে বছর দশেক, পরের ঘরে মানুষ। যেমন ভাঙা বেড়ার ধারে আগাছা, মালীর যত্ন নেই ঠিক তেমনই। ছেলেটা ফুল পাড়তে গিয়ে গাছ থেকে পড়ে হাড় ভাঙে, বুনো বিষফল খেয়ে ওর ভিরমি লাগে, কিছুতেই কিছু হয় না, আধমরা হয়েও বাঁচে। গেরস্ত ঘরে ঢুকলেই সবাই তাকে দূর দূর করে তাড়িয়ে দেয়। কেবল তাকে ডেকে এনে দুধ খাওয়ায় সিধু গোয়ালিনি। ছেলেটার উপদ্রবে গোয়ালিনির স্নেহ যেন আরও ঢেউ খেলিয়ে ওঠে। কেউ শাসন করতে এলে, গোয়ালিনি পক্ষ নেন ওই ছেলেটির।",
      "tag": "RCPC 24",
      "sub_questions": [
        {
          "label": "ক",
          "question": "বাঁশবনে ডাকে কে?",
          "explanation": "বাঁশবনে ডাকে কানা কুয়ো ।"
        },
        {
          "label": "খ",
          "question": "মায়ের প্রাণ শঙ্কায় ভরে উঠেছে কেন?",
          "explanation": "অসুস্থ ছেলের অমঙ্গল হতে পারে— এই শঙ্কায় মায়ের মন ভরে উঠেছে। পল্লিমায়ের ছেলে অসুস্থ। অসুস্থ ছেলের শিয়রে বসে বিনিদ্র রাত জাগছেন মাতা। এমতাবস্থায় থমথমে রাতের পরিবেশে অজানা শঙ্কায় মায়ের মন কাতর হয়ে ওঠে। তাঁর মনে মুহুর্মুহু সন্তান হারানোর শঙ্কা জাগে। এ রকম নানা দুশ্চিন্তায় মায়ের মন ভরে ওঠে।"
        },
        {
          "label": "গ",
          "question": "উদ্দীপকের ছেলেটার সাথে ‘পল্লিজননী' কবিতার ছেলেটার পার্থক্য কোথায়? ব্যাখ্যা করো ।",
          "explanation": "অপত্যস্নেহ ও সন্তানবাৎসল্যের দিক থেকে উদ্দীপকের ছেলেটির সাথে 'পল্লিজননী' কবিতার ছেলেটির মধ্যে পার্থক্য বিদ্যমান । ‘পল্লিজননী' কবিতায় উল্লিখিত ছেলেটি মায়ের খুব আদরের সন্তান। সে অসুস্থ হওয়ায় মা রাত জেগে তার শিয়রে বসে থেকে দুশ্চিন্তায় অস্থির হয়ে যান। দারিদ্র্যের কারণে মা তাঁর অসুস্থ সন্তানের ওষুধ-পথ্য জোগাড় করতে পারেননি বলে মনঃকষ্টে ভোগেন। পল্লিজননী সন্তানের রোগমুক্তির জন্য দরগায় মানত করেন। নিবু নিবু প্রদীপ, হুতুমের ডাক মায়ের মনে সন্তান হারানোর শঙ্কা জাগায় । উদ্দীপকে আমরা দেখতে পাই, অন্যের ঘরে মানুষ হওয়া দশ বছরের একটি ছেলে অযত্ন-অবহেলায় বড়ো হতে থাকে। ফুল পাড়তে গিয়ে গাছ থেকে পড়ে তার হাড় ভাঙে। বনের বিষফল খেয়ে তার ভিরমি লাগে, কিছুতেই তার কিছু হয় না। সে আধমরা হয়েও বেঁচে থাকে। লোকের ঘরে গেলে সবাই তাকে দূর দূর করে তাড়িয়ে দেয়। ব্যতিক্রম কেবল সিধু গোয়ালিনি। আলোচ্য কবিতার ছেলেটি তার সব আবদার মায়ের কাছে বলতে পারে । মা সব আবদার মেটাতে না পারলেও সন্তানের জন্য স্নেহভালোবাসার কোনো কমতি নেই মাতৃহৃদয়ে। অন্যদিকে উদ্দীপকের ছেলেটি মাতৃহীন । এখানেই দুজনের মধ্যে পার্থক্য বিদ্যমান"
        },
        {
          "label": "ঘ",
          "question": "তুমি কি মনে করো সিধু গোয়ালিনি পল্লিজননীরই প্রতিরূপ ? উত্তরের পক্ষে যুক্তি দাও ।",
          "explanation": "উদ্দীপকের সিধু গোয়ালিনি ছেলেটিকে স্নেহ করে খাওয়ালেও ‘পল্লিজননী’ কবিতার পল্লিজননীর প্রতিরূপ হতে পারেননি। ‘পল্লিজননী' কবিতায় এক পল্লিমায়ের অপত্যস্নেহের চিরন্তন রূপটি কবি ফুটিয়ে তুলেছেন । পল্লিজননী রুগ্ণ ছেলের মাথার কাছে অস্থির হয়ে বসে রাত জাগেন। সন্তানের মঙ্গল কামনা করেন। ছেলের সুস্থতার জন্য দরগায় মানত করেন । দারিদ্র্যের জন্য তিনি সন্তানের ছোটো ছোটো আবদার মেটাতে না পারার কষ্টে দুঃখ পান। ছেলের দুরন্তপনা ও চঞ্চলতা স্মরণ করেন । রুগ্ণ ছেলের জন্য পথ্য মেটাতে ব্যর্থ হওয়ায় মনঃকষ্টে ভোগেন। উদ্দীপকে দেখা যায়, মা-হারা ছেলেটিকে সিধু গোয়ালিনি স্নেহ করেন। অন্যরা তাকে দূর দূর করলেও তিনি ছেলেটিকে ডেকে এনে দুধ খাওয়ান। ধীরে ধীরে ছেলেটির জন্য তার স্নেহ বাড়তে থাকে। কেউ শাসন করলে সিধু গোয়ালিনি ছেলেটির পক্ষে কথা বলেন। অন্যদিকে আলোচ্য কবিতায় পল্লিজননীর সকল ভাবনা তার একমাত্র ছেলেকে ঘিরে। ‘পল্লিজননী' কবিতায় ছেলের জন্য মায়ের স্নেহ-ভালোবাসা অগাধ। এর পাশাপাশি সন্তানের জন্য মায়ের শঙ্কা, উৎকণ্ঠা লক্ষ করা যায়। ঘরে অসুস্থ ছেলে থাকায় রাত্রিবেলা নিবু নিবু প্রদীপ দেখে, হুতুমের অকল্যাণ সুর শুনে মা বিচলিত হয়ে পড়েন। ছেলের রোগ ভালো করে দেওয়ার জন্য পল্লিজননী নামাজের ঘরে মোমবাতি মানেন। ছেলের ঘুম না এলে ছেলের গালে চুমু খান। শঙ্কিত মনে সন্তানের মৃত্যুর দিন গোনে। কিন্তু উদ্দীপকে সিধু গোয়ালিনি স্নেহবশত ছেলেটিকে ডেকে দুধ খাওয়ানোর একটি মাত্র দিক উপস্থিত থাকলেও আলোচ্য কবিতার পল্লিজননীর অন্য সব দিক উঠে না আসায় সিধু গোয়ালিনি পল্লিজননীর প্রতিরূপ হয়ে উঠতে পারেননি।"
        }
      ]
    },
    {
      "number": "6",
      "uddipok": "মতিন সাহেব স্ত্রীর মৃত্যু উপলক্ষ্যে কাঙালি ভোজের আয়োজন করেছেন। কাঙালিদের লাইন করে বসিয়ে প্যাকেট খাবার দিয়ে বিদায় করা হয়েছে। বাড়ির ভিতরে চলছে আত্মীয়স্বজনের ভূরিভোজ। কয়েকজন কাঙালি খাবার না পেয়ে বাড়ির দরজায় খাবার চাইলে বাড়ির কেয়ারটেকার ধমক দিয়ে বের করে দেয়। এ দৃশ্য দেখে মতিন সাহেব বলেন, ওরাই আমার আসল অতিথি, ওদের তৃপ্ত করে খাইয়ে দাও ।",
      "tag": "RCPC 24",
      "sub_questions": [
        {
          "label": "ক",
          "question": "‘মানুষ' কবিতাটি কোন কাব্যগ্রন্থ থেকে নেওয়া হয়েছে?",
          "explanation": "'মানুষ' কবিতাটি সাম্যবাদী কাব্যগ্রন্থ থেকে নেওয়া হয়েছে ।"
        },
        {
          "label": "খ",
          "question": "‘মানুষ’ কবিতায় ‘স্বার্থের জয়' বলতে কী বোঝানো হয়েছে?",
          "explanation": "ধর্মকে হাতিয়ার হিসেবে ব্যবহার করে মোল্লা-পুরোহিতরা নিজেদের স্বার্থকে হাসিল করছে— এ বিষয়টি বোঝাতেই আলোচ্য উক্তিটি করা হয়েছে। ‘মানুষ’ কবিতায় সাত দিনের অনাহারী পথিককে মন্দিরের পুরোহিত খেতে না দিয়ে তাড়িয়ে দিয়েছে। আবার মসজিদে অঢেল গোশত-রুটি বেঁচে - যাওয়ার পরও ক্ষুধার্ত মুসাফির খাবার চাইলে মোল্লা তাকে খাবার না দিয়ে বিদ্রুপ করছে। মূলত ধর্মকে অবলম্বন হিসেবে ব্যবহার করে মোল্লা পুরোহিতরা নিজেদের স্বার্থকে প্রাধান্য দিচ্ছে।"
        },
        {
          "label": "গ",
          "question": "উদ্দীপকে কেয়ারটেকারের আচরণে ‘মানুষ' কবিতার কোন বিষয়টি প্রকাশ পেয়েছে? ব্যাখ্যা করো ।",
          "explanation": "উদ্দীপকে কেয়ারটেকারের আচরণে ‘মানুষ' কবিতার অসহায় ভুখারির প্রতি পুরোহিত ও মোল্লা সাহেবের নির্দয় আচরণের বিষয়টি প্রকাশ পেয়েছে। 'মানুষ' কবিতায় সাম্যবাদী কবি কাজী নজরুল ইসলাম অসহায়ের প্রতি পুরোহিত ও মোল্লা সাহেবের বৈষম্যমূলক আচরণ তুলে ধরেছেন । কবিতায় দেখা যায়, মানুষ নিজ নিজ ধর্ম গ্রন্থগুলোকে শ্রদ্ধা করে কিন্তু ধর্মের যে শিক্ষা মানুষের প্রতি সদয় হওয়া-সেটি তারা অনেকেই গ্রহণ করতে নারাজ। নিরন্ন অসহায়কে অনেক সময় তারা সামর্থ্য থাকার পরও অন্ন দান করে না। মন্দিরের পুরোহিত বা মসজিদের মোল্লা সাহেবরাও অনেক সময় এরকম হৃদয়হীন কাজ করেন। উদ্দীপকে দেখা যায়, মতিন সাহেবের বাড়িতে আয়োজিত কাঙালি ভোজে কয়েকজন কাঙালি খাবার না পেয়ে বাড়ির দরজায় দাঁড়ায়। তখন তাদেরকে বাড়ির কেয়ারটেকার ধমক দিয়ে বের করে দেয়। যা মিলে যায় 'মানুষ' কবিতার পুরোহিত ও মোল্লা সাহেবের নির্দয় আচরণের সাথে। তারাও অভুক্ত অসহায়কে খাবার না দিয়ে তাড়িয়ে দিয়েছিল। কাজেই উদ্দীপকে কেয়ার টেকারের আচরণে 'মানুষ' কবিতার অসহায়ের প্রতি হৃদয়হীন আচরণের বিষয় প্রকাশ পেয়েছে।"
        },
        {
          "label": "ঘ",
          "question": "“মতিন সাহেবই 'মানুষ' কবিতার কাঙ্ক্ষিত মানুষ।”-উক্তিটির যথার্থতা বিচার করো ।",
          "explanation": "“মতিন সাহেবই মানুষ' কবিতার কাঙ্ক্ষিত মানুষ।” – উক্তিটি যথার্থই সত্য। ‘মানুষ' কবিতায় সাম্যবাদী কবি কাজী নজরুল ইসলাম সাম্যের জয়গান গেয়েছেন। কবিতায় পুরোহিত ও মোল্লা সাহেব ধর্মের অপব্যবহার করে অসহায় ভুখারিকে খাবার না দিয়ে তাড়িয়ে দেয় আর উপাসনালয়ে দেয় তালা। তখনি সাম্যবাদী কবি গর্জে উঠে ভজনালয়ের সব তালা-দেওয়া দ্বার ভেঙে ফেলার জন্য কালাপাহাড়, চেঙ্গিস, গজনি মামুদকে স্মরণ করেন । উদ্দীপকের কেয়ারটেকারের আচরণে প্রকাশ পেয়েছে নির্দয়তা। যেখানে কাঙালি ভোজে আসা সবাইকে বাড়ির ভিতরে ঢুকতে দেওয়া উচিত ছিল সেখানে সে রূঢ় আচরণ করেছে। কয়েকজন কাঙালি খাবার না পেয়ে বাড়ির দরজায় খাবার চাইলে কেয়ারটেকার তাদের ধমক দিয়ে বের করে দেয়। অপরদিকে মতিন সাহেব তার উলটা, তিনি অবহেলিত সেই কাঙালিদেরই আপ্যায়ন করার আদেশ দিয়েছেন। 'মানুষ' কবিতায় কবিও এমন মানসিকতারই বহিঃপ্রকাশ করিয়েছেন। উদ্দীপকের মতিন সাহেব যেন 'মানুষ' কবিতায় কবির প্রত্যাশিত সেই কাঙ্ক্ষিত মানুষ। কেননা, কেয়ারটেকার যেখানে অভুক্ত কাঙালিদের খাবার না দিয়ে তাড়িয়ে দিচ্ছিল তখন মতিন সাহেব বলেন, ওরাই তার আসল অতিথি, ওদের তৃপ্তি করে যেন খাইয়ে দেয়। এখানে তার মধ্যে সাম্যবাদী সেই মানসিকতাই ফুটে উঠেছে, যা আলোচ্য কবিতায় কবি চেয়েছেন। কাজেই এ আলোচনার প্রেক্ষিতে বলা যায়, আলোচ্য মন্তব্যটি সঠিক।"
        }
      ]
    },
    {
      "number": "7",
      "uddipok": "একবার মরে ভুলে গেছে আজ মৃত্যুর ভয় তারা । শাবাশ বাংলাদেশ, এ পৃথিবী অবাক তাকিয়ে রয়; জ্বলে-পুড়ে-মরে ছারখার তবু মাথা নোয়াবার নয় ।",
      "tag": "RCPC 24",
      "sub_questions": [
        {
          "label": "ক",
          "question": "সাহসী জননী বাংলা' কবিতাটি কোন কাব্যগ্রন্থের অন্তর্গত?",
          "explanation": "‘সাহসী জননী বাংলা' কবিতাটি ‘ধূলি ও সাগর দৃশ্য' কাব্যগ্রন্থের অন্তর্গত।"
        },
        {
          "label": "খ",
          "question": "কবিতার হাতে রাইফেল' বলতে কী বোঝানো হয়েছে ?",
          "explanation": "বাংলাদেশের মুক্তিযুদ্ধে কবিতাকে যুদ্ধের অস্ত্র হিসেবে ব্যবহার করা হয়েছিল বলে কবি 'কবিতার হাতে রাইফেল' কথাটি বলেছেন । ‘সাহসী জননী বাংলা' কবিতায় 'কবিতার হাতে রাইফেল' কথাটি রূপক অর্থে ব্যবহৃত হয়েছে। স্বাধীনতা যুদ্ধে কবিতার মাধ্যমেও প্রতিরোধ ও মুক্তির কথা বলা হয়েছে। কবি-সাহিত্যিকদের এই লেখা মুক্তিযোদ্ধাদের সাহস ও শক্তি সঞ্চার করেছিল। কবিতা-ই তখন হয়ে উঠেছিল যুদ্ধের অন্যতম অস্ত্র, যা মুক্তিযুদ্ধের বিজয় আরও ত্বরান্বিত করেছিল ।"
        },
        {
          "label": "গ",
          "question": "উদ্দীপকের সাথে ‘সাহসী জননী বাংলা' কবিতার সাদৃশ্য ব্যাখ্যা করো।",
          "explanation": "উদ্দীপকে ‘সাহসী জননী বাংলা' কবিতায় বর্ণিত মৃত্যু ভয়হীন বাঙালির সাহসী ও সংগ্রামমুখর রূপটি ফুটে উঠেছে। ‘সাহসী জননী বাংলা' কবিতায় বাঙালির বীরত্ব ও শৌর্যের ইতিহাস ফুটে উঠেছে। যে বাঙালিকে দুর্বল ভাবা হয়েছিল, তারাই সমন্বিত সংহতিতে পরাভূত করেছিল অশুভ শক্তিকে। প্রতিকূলতায় বাঙালি যে দৃঢ় হতে জানে তা তারা প্রমাণ করে দিয়েছে । উদ্দীপকে দুর্মর বাঙালির পরিচয় তুলে ধরা হয়েছে। বাঙালির ইতিহাসে অসংখ্যবার আক্রমণ আসলেও তারা প্রতিবার আক্রমণের বিরুদ্ধে রুখে দাঁড়িয়েছে। প্রতিকূলতার সঙ্গে লড়াই করে করে তারা ইস্পাতকঠিন হয়ে উঠেছে, মৃত্যুকে বারবার যারা বরণ করেছে তারা আর পিছে ফিরে দেখে না। অর্থাৎ সব কিছু চলে গেলেও তারা মাথা নোয়ায় না। অন্যদিকে, আলোচ্য কবিতায় 'ভীতু' ও 'ভেতো' বলে বাঙালিদের উপহাস করা হয়েছে, কিন্তু প্রকৃতপক্ষে শত্রুর আসুরিক আচরণ, বিকট উল্লাস আর নৃশংসতাকে শক্তি দিয়ে পরাভূত করেছে বীর বাঙালি। ছিনিয়ে এনেছে বাংলার স্বাধীনতা I"
        },
        {
          "label": "ঘ",
          "question": "“উদ্দীপকের ভাবনা 'সাহসী জননী বাংলা' কবিতার সামগ্রিক পরিচয় নয়।”— মূল্যায়ন করো।",
          "explanation": "উদ্দীপক ও 'সাহসী জননী বাংলা' কবিতায় স্বাধীনতা অর্জনে বাঙালির প্রতিবাদী মনোভাবটি প্রকাশিত হয়েছে, যা চেতনাগতভাবে সাদৃশ্যপূর্ণ হলেও কবিতার সমগ্র ভাব ধারণ করেনি। “সাহসী জননী বাংলা' কবিতায় মুক্তিযুদ্ধে বাঙালির অসীম সাহস ও শক্তির পরিচয় তুলে ধরা হয়েছে। ভীতু ও ভেতো বলে বাঙালিদের যে উপহাস করা হয়েছে তার শক্ত জবাব দিয়েছে তারা। প্রয়োজন পড়লে বাঙালিও যে ইস্পাতকঠিন হয়ে উঠতে পারে তা তারা মুক্তিযুদ্ধে প্রমাণ করেছে। উদ্দীপকে তুলে ধরা হয়েছে বাঙালির প্রতিবাদী একটি রূপ। বাঙালির জন- জীবনে অসংখ্যবার আক্রমণ আসলে তারা সাহসিকতার সাথে প্রতিহত করেছে। মৃত্যুর ভয় কাবু করতে পারেনি বাঙালি জাতিকে। দৃঢ়তার সাথে মাথা উঁচু করে সংগ্রাম করেছে আজীবন। ফলে জনজীবনের বিভিন্ন বাঁকেই আছে বাঙালির সাহসী প্রতিরোধের ইতিহাস । ‘সাহসী জননী বাংলা' কবিতাটি উদ্দীপকের চেয়ে ব্যাপক বিস্তৃত। উদ্দীপকে বাঙালির প্রতিবাদী মনোভাব ফুটে উঠেছে ক্ষুদ্র পরিসরে, যেখানে বাঙালি মাথা উঁচু করে বাঁচতে চেয়েছে সর্বদা কিন্তু আলোচ্য কবিতায় বাঙালির প্রতিবাদী মনোভাব ফুটে উঠেছে অনাদি অতীতের সংগ্রাম, ভাষা আন্দোলন ও মুক্তিযুদ্ধের প্রেক্ষাপটে। শত্রুপক্ষের অসীম শক্তির সঙ্গে টক্কর দিয়েছে দৃঢ়সংকল্পবদ্ধ সাহসী বাঙালি। ছিনিয়ে এনেছে দেশমাতৃকার স্বাধীনতা। উদ্দীপকে বাঙালির সাহসী রূপের পরিচয় ঘটলেও বাংলার স্বাধীনতা যুদ্ধের প্রেক্ষাপটটি অনুপস্থিত। তাই বলা যায়, উদ্দীপকটি ‘সাহসী জননী বাংলা কবিতার সামগ্রিক ভাব বহন করে না ।"
        }
      ]
    },
    {
      "number": "8",
      "uddipok": "উদ্দীপক-১: মুক্তিযুদ্ধের সময় বিশ্ববিদ্যালয়ের অনেকে ভয়ে পালাতে থাকে কমলকে তার বন্ধুরা পালাতে বললে সে বলে, 'সবাই পালালে দেশ স্বাধীন করবে কে?' আমাকে থাকতেই হবে শত্রুর মোকাবিলার জন্য । উদ্দীপক-২: মিয়ানমারে সামরিক জান্তা সরকার রোহিঙ্গাদের উপর গণহত্যা চালায় । প্রাণভয়ে লক্ষ লক্ষ রোহিঙ্গা বাংলাদেশে আশ্রয় নেয় ।",
      "tag": "RCPC 24",
      "sub_questions": [
        {
          "label": "ক",
          "question": "কী নিয়ে বুধার কোনো ঝামেলা নেই?",
          "explanation": "রাত নিয়ে বুধার কোনো ঝামেলা নেই ।"
        },
        {
          "label": "খ",
          "question": "‘মরণের কথা ভাবলে যুদ্ধ করা যায় না।'— কথাটি বুঝিয়ে লেখো ।",
          "explanation": "মরণের কথা ভাবলে মনে একধরনের দুর্বলতা কাজ করে বলে যুদ্ধ করা যায় না। যুদ্ধ মানেই বাঁচা-মরার লড়াই। তবে যুদ্ধের সঙ্গে মরণের কথা বেশি ভাবলে সৈন্যের মন দুর্বল হয়ে পড়ে। ফলে যথাযথ উপায়ে যুদ্ধে মনোনিবেশ করতে ব্যর্থ হওয়ার আশঙ্কা থাকে। আর তাই যুদ্ধের সময় মরণের কথা মনে না আনার জন্য কুন্তি বুধাকে কথাটি বলে।"
        },
        {
          "label": "গ",
          "question": "উদ্দীপক-১-এর কমলের সাথে ‘কাকতাড়ুয়া' উপন্যাসের কোন চরিত্রের মিল খুঁজে পাওয়া যায়? ব্যাখ্যা করো ।",
          "explanation": "উদ্দীপকের কমলের সঙ্গে ‘কাকতাড়ুয়া’ উপন্যাসের বুধার মিল খুঁজে পাওয়া যায় । ‘কাকতাড়ুয়া’ উপন্যাসের বুধা বাবা-মা হারা এক ছন্নছাড়া বালক। তার সহায়সম্পদ কিছুই নেই। ১৯৭১ সালের মহান মুক্তিযুদ্ধের সময় পাকিস্তানিদের অত্যাচার দেখে তার বিদ্রোহী চেতনা জাগ্রত হয়। তাদের নৃশংসতা দেখে সে প্রতিশোধপরায়ণ হয়ে ওঠে। তাকে গ্রাম থেকে যেতে বললেও সে যাবে না পরিষ্কার জানিয়ে দেয়। গ্রামে থেকে সে গ্রামকে রক্ষা করার প্রতিজ্ঞা করে । উদ্দীপকের কমল বিশ্ববিদ্যালয়ের ছাত্র। মহান মুক্তিযুদ্ধের সময় বিশ্ববিদ্যালয়ে পাকিস্তানিরা আক্রমণ করলে অনেকে প্রাণের ভয়ে পালাতে থাকে। কমলকে তার বন্ধুরা পালাতে বললেও কমল পালায় না । কারণ শত্রুর মোকাবিলা করতে হলে সবাই পালালে চলবে না। সে বলে আমাকে থাকতে হবে, শত্রুর মোকাবিলা করতে হবে। ‘কাকতাড়ুয়া’ উপন্যাসের বুধাও উদ্দীপকের কমলের মতো দেশপ্রেমে উজ্জীবিত হয়ে গ্রামে থেকে যায়। পাকিস্তানি হানাদারদের হাত থেকে গ্রামকে রক্ষা করার জন্য জড়িয়ে পড়ে মুক্তিযুদ্ধে। অর্থাৎ দেশপ্রেমের মহান মন্ত্রে উজ্জীবিত হওয়ার দিক থেকে 'কাকতাড়ুয়া' উপন্যাসের বুধা আর উদ্দীপকের কমল চরিত্রের মিল খুঁজে পাওয়া যায়।"
        },
        {
          "label": "ঘ",
          "question": "“ঘটনাগত সাদৃশ্য থাকলেও উদ্দীপক-২-এর বিষয় এবং ‘কাকতাড়ুয়া' উপন্যাসের প্রতিপাদ্য বিষয় সম্পূর্ণ ভিন্ন।” মন্তব্যটির যথার্থতা নির্ণয় করো ।",
          "explanation": "‘কাকতাড়ুয়া' উপন্যাসের মূল প্রতিপাদ্য পাকিস্তানি হানাদারদের নির্যাতন এবং তার প্রতিবাদে এক সাহসী কিশোরের বীরত্ব তুলে ধরা যা, উদ্দীপকের বিষয়ের থেকে আলাদা । ‘কাকতাড়ুয়া' উপন্যাসে দেখা যায়, পাকিস্তানি শাসকগোষ্ঠী এদেশের মানুষকে হত্যা করে। অগ্নিসংযোগসহ নানা ধ্বংসযজ্ঞ চালায়। বুধার গ্রামেও ব্যাপক হত্যা ও অগ্নিসংযোগ করে। বাজারটিও পুড়িয়ে দেয়, দখল করে নেয় স্কুলঘর। এসময় গ্রাম ছেড়ে যেতে বাধ্য হয় বুধার প্রিয় মানুষ— হরিকাকু, নোলক বুয়াসহ আরও অনেকে। কিন্তু এত কিছু সত্ত্বেও প্রতিরোধের দেওয়াল তুলতে ঘুরে দাঁড়ায় বুধা। আলি, মিঠু, শাহাবুদ্দিনের মতো নির্ভীক কিছু মুক্তিযোদ্ধার সাথে যোগ দেয় সে। প্রতিশোধস্পৃহায় গর্জে ওঠা এই মানুষগুলোর পরিকল্পিত আক্রমণে পাকিস্তানি সেনারা বিপর্যস্ত হয়ে পড়ে। সাহসী বুধা কৌশলে বাঙ্কারে মাইন পুঁতে হত্যা করে পাকিস্তানি সেনাদের। উদ্দীপক-২-এ মিয়ানমারের সরকারি বাহিনীর নৃশংসতার দিকটি তুলে ধরা হয়েছে। সেখানে রাখাইন রাজ্যে ব্যাপক ধ্বংসযজ্ঞ চালায় সরকারি বাহিনী । প্রাণ রক্ষার্থে তারা বাংলাদেশে এসে আশ্রয় গ্রহণ করে। ‘কাকতাড়ুয়া' উপন্যাসের বুধা শত্রুর বিরুদ্ধে প্রতিরোধ গড়ে তুলতে সক্ষম হয়। সে চোখেমুখে প্রতিশোধের স্ফুলিঙ্গ জ্বালিয়ে ঝাঁপিয়ে পড়ে স্বাধীনতাযুদ্ধে। তাছাড়া তার স্বজন হারানোর বেদনা, ছন্নছাড়া জীবন, ক্ষুধা-দারিদ্র্য, আবহমান বাংলার জীবন ও প্রকৃতি এসব দিক উপন্যাসে প্রকাশ পেলেও উদ্দীপকে ফুটে ওঠেনি। তাই নির্যাতনের দিক থেকে সাদৃশ্য থাকলেও প্রতিরোধ ও প্রতিশোধ গ্রহণের মানসিকতা ও প্রেক্ষাপটের দিক থেকে ভিন্নতা বিদ্যমান ।"
        }
      ]
    },
    {
      "number": "9",
      "uddipok": "বাপ-মা মরা সবুজের খোজখবর কেউ রাখে না। তাই সারা দিন সে এখানে- সেখানে কাটিয়ে রাতের বেলা কারো বৈঠকখানায়, স্কুলের বারান্দায় ঘুমায়। মুক্তিযুদ্ধের সময় মানুষকে প্রাণভয়ে পালাতে দেখে সে জেনে যায় পাকিস্তানি সেনারা আমাদের শত্রু। এদের খতম করতেই হবে। মুক্তিযোদ্ধাদের সহায়তায় পাকিস্তানি সেনা ক্যাম্পে কৌশলে ঢুকে সে গ্রেনেড ছুড়ে মারলে বহু সৈন্য হতাহত হয়। সবুজ বিজয়ের হাসি হাসে ।",
      "tag": "RCPC 24",
      "sub_questions": [
        {
          "label": "ক",
          "question": "নোলক বুয়া বুধাকে কী খেতে দেয়?",
          "explanation": "নোলক বুয়া বুধাকে মুড়ি খেতে দেয় ।"
        },
        {
          "label": "খ",
          "question": "আলো-আঁধার বুধার কাছে সমান কেন?",
          "explanation": "স্বাধীনভাবে ঘুরে বেড়ানোর ক্ষেত্রে দিনরাত কোনো বাধা নয় বলে আলো-আঁধার দুটিই বুধার কাছে সমান। বুধা এতিম— ঘর নেই, হাটে-মাঠে ঘুরে বেড়ায় সে। তার চোখে রাত পোহালে দিনের আলো, সূর্য ডুবলে আঁধার। তার কাছে পূর্ব-পশ্চিম, উত্তর-দক্ষিণ সব সমান। সে মনে করে যেদিকে চোখ যায় সেদিকেই তার জন্য রাস্তা খোলা, অর্থাৎ কোনো পিছুটান নেই বুধার। দিনরাতের কোনো পার্থক্য নেই তার কাছে। স্বাধীনচেতা বুধার কাছে তাই আলো- আঁধার দুটোই সমান ।"
        },
        {
          "label": "গ",
          "question": "উদ্দীপকে ‘কাকতাড়ুয়া' উপন্যাসের কোন দিকটি প্রতিফলিত হয়েছে? ব্যাখ্যা করো ।",
          "explanation": "উদ্দীপকে 'কাকতাড়ুয়া' উপন্যাসের বুধার অসহায়ত্ব ও দেশকে মুক্ত করার সংগ্রামের দিকটি প্রতিফলিত হয়েছে। ‘কাকতাড়ুয়া' উপন্যাসের বুধা মা-বাবা, ভাই-বোন হারিয়ে নিঃস্ব ও ভবঘুরে জীবনযাপন করে। তা সত্ত্বেও ১৯৭১ সালের মুক্তিযুদ্ধে পাকিস্তানি মিলিটারিদের অত্যাচার তাকে তাদের বিরুদ্ধে লড়াই করতে উদ্দীপ্ত করে । সে দেশকে শত্রুমুক্ত করতে যুদ্ধে অংশ নেয় । উদ্দীপকের সবুজ ·পিতৃ-মাতৃহীন অসহায় এক ছেলে । আপনজন নেই বলে কেউ তার খবর রাখে না। ফলে সারা দিন এখানে-সেখানে ঘুরে বেড়ানোই তার কাজ। ১৯৭১ সালের মুক্তিযুদ্ধের সময় পাকিস্তানি সেনাদের ভয়ে মানুষ প্রাণভয়ে পালাতে থাকে। তা দেখে সবুজ সিদ্ধান্ত নেয় এই শত্রুদের তাড়িয়ে দেশকে মুক্ত করবে। সে মুক্তিযোদ্ধাদের সাথে যোগ দিয়ে কৌশলে পাকিস্তানি সেনা ক্যাম্পে গ্রেনেড ছুড়ে। এতে বহু সেনা হতাহত হয়। ‘কাকতাড়ুয়া' উপন্যাসের বুধাও স্বজন হারিয়ে ছন্নছাড়া জীবনযাপন করে। মুক্তিযুদ্ধের সময় পাকিস্তানি মিলিটারির নির্যাতনের ভয়ে সবাই পালিয়ে গেলেও সে পালায় না। প্রতিশোধের নেশায় মুক্তিযোদ্ধাদের সহযোগী হয় বুধা। তার প্রচেষ্টায় পাকিস্তানি মিলিটারির ক্যাম্পে মাইন পুঁতে উড়িয়ে দেওয়া হয় ।"
        },
        {
          "label": "ঘ",
          "question": "উদ্দীপকের সবুজ কি বুধার প্রতিরূপ? তোমার উত্তরের স্বপক্ষে যুক্তি দেখাও",
          "explanation": "উদ্দীপকের সবুজ যেন দেশপ্রেম ও অসীম সাহসিকতায় বুধারই প্রতিরূপ । ‘কাকতাড়ুয়া’ উপন্যাসের বুধা দেশপ্রেমে উজ্জীবিত অদম্য সাহসী এক কিশোর। তার মাঝে দৃঢ়তা, নির্ভীকতা ও প্রবল দেশাত্ববোধ বিদ্যমান । দেশের বিপদে সে মুক্তিযোদ্ধাদের সঙ্গে মিলে অভাবনীয় ভূমিকায় অবতীর্ণ হয়। যা একজন কিশোর হিসেবে তাকে অনন্য উচ্চতায় পৌঁছে দিয়েছে। উদ্দীপকের সবুজও এক অসীম সাহসী দেশপ্রেমিক। সে তার জীবনের সংকটকে মাড়িয়ে দেশকে নিয়ে ভেবেছে। ১৯৭১ সালের মুক্তিযুদ্ধে সবাই পাকিস্তানি সেনাদের ভয়ে পালিয়ে যায়। এ বিষয়টি তাকে ক্রুদ্ধ করে তোলে। দেশ থেকে শত্রুদের তাড়ানোর প্রত্যয়ে সে মুক্তিযোদ্ধাদের সহযোগী হয়। কৌশলে পাকিস্তানি সেনা ক্যাম্পে ঢুকে গ্রেনেড ছোড়ে এবং অসংখ্য সেনা হতাহত হয়। বিজয়ের হাসি হাসে সবুজ। ‘কাকতাড়ুয়া' উপন্যাসে বুধার অস্তিত্বের সংকট তাকে থামিয়ে রাখতে পারেনি। গ্রামে পাকিস্তানি মিলিটারির ধ্বংসযজ্ঞ দেখে সে ফুঁসে ওঠে। শত্রুকে কঠিন শিক্ষা দেওয়ার শপথ করে সে। মুক্তিযোদ্ধা শাহাবুদ্দিন, মিঠুদের সহায়তায় সে অপারেশনে অংশ নেয়। রাজাকার আহাদ মুন্সির বাড়িতে আগুন দেয় বুধা। সে মাটি কাটা দলের সাথে সুকৌশলে যোগ দিয়ে পাকিস্তানি মিলিটারি ক্যাম্পে মাইন পুঁতে আসে। বিধ্বস্ত হয় মিলিটারি ক্যাম্প। উপন্যাসের বুধার এই দেশপ্রেম ও সাহসিকতা উদ্দীপকের সবুজের মাঝেও বিদ্যমান । তাই সবুজকে বুধার প্রতিরূপ বলাই যুক্তিসংগত ।"
        }
      ]
    },
    {
      "number": "10",
      "uddipok": "জহির রায়হান রচিত ‘বাঁধ' গল্পে ফসল রক্ষার জন্য বৃষ্টি বন্ধ করতে পির মনোয়ার হাজিকে আনবে বলে গাঁয়ের সবাই ঠিক করল। এই সময় মতি মাস্টার বলল— “চাঁদা দিমু? কীসের লাইগা দিমু? ওই লোকড়ার পিছে ব্যয় করবার লাইগা?' মতি মাস্টারের কথায়, দাঁতে জিভ কাটল জমির মুন্সি— “তওবা তওবা কন কী মাস্টার সাব? খোদাভক্ত পির, আল্লার ওলি মানুষ । দশ গাঁয়ে যারে মানে, তার নামে এত বড়ো কুৎসা! ভালা কাজ করলা না মাস্টার, ভালা কাজ করলা না।' ঘন ঘন মাথা নাড়লেন জমির মুন্সি । বললেন, “পিরের বদদোয়ায় ছাই অইয়া যাইবা।' কথা শুনে সশব্দে হেসে উঠল মতি মাস্টার। ‘কী যে কও চাচা তোমাগো কথা শুনলে হাসি পায় ।’",
      "tag": "RCPC 24",
      "sub_questions": [
        {
          "label": "ক",
          "question": "‘তোর কি মাথা খারাপ হলো নাকি?'— এখানে কার কথা বলা হয়েছে?",
          "explanation": "‘তোর কি মাথা খারাপ হলো নাকি?'— এখানে হাশেম আলির কথা বলা হয়েছে।"
        },
        {
          "label": "খ",
          "question": "হাতেম আলি পিরের টাকা নিতে চাইলেন না কেন ?",
          "explanation": "আত্মস্বার্থ উদ্ধারের জন্য বৃদ্ধ পিরের হাতে কিশোরী তাহেরাকে তুলে দেওয়ার মতো হীন কাজ করতে পারবেন না বলে হাতেম আলি বহিপীরের টাকা নিতে চাইলেন না। হাতেম আলির শরীরে বনেদি রক্ত। কোনো হীন কাজ করে জমিদারি রক্ষা করার মতো নিচু মনের ব্যক্তি তিনি নন। টাকার বিনিময়ে বৃদ্ধ বহিপীরের হাতে কিশোরী তাহেরাকে তুলে দেওয়া সমীচীন নয় ভেবেই হাতেম আলি বহিপীরের দেওয়া টাকাও নিতে চাইলেন না ।"
        },
        {
          "label": "গ",
          "question": "উদ্দীপকের জমির মুন্সি 'বহিপীর' নাটকের কোন চরিত্রের প্রতিনিধিত্ব করে? ব্যাখ্যা করো।",
          "explanation": "উদ্দীপকের জমির মুন্সি ‘বহিপীর' নাটকের কুসংস্কারাচ্ছন্ন খোদেজা চরিত্রের প্রতিনিধিত্ব করে। ‘বহিপীর' নাটকের খোদেজা তাহেরাকে আশ্রয় দিলেও ধর্মান্ধতা ও অন্ধবিশ্বাসের কারণে বহিপীরের হাতে তাকে তুলে দেওয়ার জন্য দ্বিধাবোধ করে না। তাহেরার তীব্র আপত্তি থাকা সত্ত্বেও সে তাহেরাকে বহিপীরের সাথে চলে যেতে বলে। এর পিছনে কাজ করেছে খোদেজার ধর্মভীরুতা ও কুসংস্কারাচ্ছন্ন মনোভাব । উদ্দীপকের জমির মুন্সিও একজন ধর্মান্ধ ব্যক্তি। তিনি গ্রামে পির আনার জন্য ব্যাকুল হয়ে ওঠেন। শিক্ষিত মতি মাস্টারের সাথে এ নিয়ে রীতিমতো তিনি বিতর্কে লিপ্ত হন। জমির মুন্সির ধারণা, খোদাভক্ত পির আল্লাহর ওলি। তার বদদোয়ায় সবকিছুই ছাই হয়ে যাবে। যারা তার বিরোধিতা করবে তাদের ক্ষতি হবে। এমন কুসংস্কারাচ্ছন্ন মনোভাব ‘বহিপীর' নাটকের খোদেজার মধ্যে প্রতিফলিত হয়। তাই বলা যায় যে, উদ্দীপকের মতি মাস্টার আলোচ্য নাটকের খোদেজা চরিত্রের প্রতিনিধিত্ব করে।"
        },
        {
          "label": "ঘ",
          "question": "“উদ্দীপকের মতি মাস্টার ও 'বহিপীর' নাটকের হাশেম আলি দুর্জনই নতুন দিনের প্রতীক।”— মন্তব্যটি যাচাই করো ।",
          "explanation": "যুক্তিবাদী, আধুনিক ও মানবিক অনুভূতিসম্পন্ন মানুষ হিসেবে মতি মাস্টার ও হাশেম আলি দুজনেই নতুন দিনের প্রতীক। ‘বহিপীর' নাটকের হাশেম আলি ধর্মীয় কুসংস্কার ও সামাজিক অবিচারের বিরুদ্ধে প্রতিবাদের প্রতীকী চরিত্র । মানবীয় মূল্যবোধ ও ন্যায়বোধের গুরত্ব তার কাছে সর্বাধিক। মায়ের সাবধান বাণী, বহিপীরের ভীতি প্রদর্শন, পিতার করুণ মুখ তাকে তার দায়িত্ববোধ থেকে টলাতে পারেনি। উদ্দীপকের মতি মাস্টার ‘বহিপীর' নাটকের হাশেম আলির মতোই ইতিবাচক চরিত্রের অধিকারী। ফসল রক্ষার জন্য বৃষ্টি বন্ধ করতে গ্রামের লোকেরা যখন পির মনোয়ার হাজিকে আনার সিদ্ধান্ত নেয়, তখন তিনি রুখে দাঁড়ান। তিনি বিশ্বাস করেন পিরের কোনো ক্ষমতা নেই। তাই তিনি এমন উদ্যোগে অট্টহাসি হাসেন । ‘বহিপীর' নাটকে বর্ণিত হাশেম আলি দৃঢ় ভূমিকা না নিলে তাহেরার জীবনও বিপন্ন হতো। কারণ, তাহেরার অধিকার রক্ষায় সে প্রতিবাদী হয়ে উঠেছিল। শিক্ষিত হাশেমের কাছে বহিপীরের ধর্মব্যাবসার খোলস প্রকাশিত হয় । তাই সে তাহেরার প্রতি মানবিক হয়ে তাকে বাঁচাতে চায় । হাশেম আলি ছিল শিক্ষিত, কুসংস্কারমুক্ত মানবিকতার গুণে গুণান্বিত। একইভাবে মতি মাস্টারও পির এনে গ্রামে বৃষ্টি বন্ধের বিরুদ্ধে অবস্থান নেন। কারণ তিনি জানতেন পিরের কোনো ক্ষমতা নেই। তিনি শিক্ষিত ও কুসংস্কারমুক্ত মানুষ। তাই যথার্থই বলা যায়, মতি মাস্টার ও হাশেম আলি দুজনই নতুন দিনের প্রতীক ।"
        }
      ]
    },
    {
      "number": "11",
      "uddipok": "এককালে বাংলার কৌলীন্য প্রথার প্রচলন ছিল। উঁচুকুলে কন্যাদান করতে পারা বড়ো পুণ্য আর গৌরবের মনে করা হতো। অনেক পিতা- মাতা কন্যার মতের বিরুদ্ধে গিয়ে উঁচুকুলের অধিক বয়সি পাত্রের সঙ্গে তাদের অল্পবয়সি কন্যার বিয়ে দিত।",
      "tag": "RCPC 24",
      "sub_questions": [
        {
          "label": "ক",
          "question": "‘বহিপীর' নাটকের শেষ সংলাপটি কার ?",
          "explanation": "'বহিপীর' নাটকের শেষ সংলাপটি বহিপীরের।"
        },
        {
          "label": "খ",
          "question": "হকিকুল্লাহ্ পুলিশ ডাকতে গিয়েও ফিরে এসেছিল কেন?",
          "explanation": "পরিস্থিতি বিবেচনা করে বহিপীরের বিপদের আশঙ্কায় হকিকুল্লাহ্ পুলিশ ডাকতে গেল না । বহিপীর তাহেরার অমত থাকা সত্ত্বেও তাকে বিয়ে করেন ! উদ্ভুত পরিস্থিতি থেকে বাঁচতে বিয়ের রাতেই তাহেরা পালিয়ে যায়। পরবর্তী সময়ে পীর সহেব হাতেম আলির বজরায় তাহেরার উপস্থিতি টের পান। এসময় তাহেরাকে তিনি সাথে নিয়ে যেতে চাইলে সে রাজি না হওয়ায় তিনি হকিকুল্লাহকে পুলিশ ডাকতে বলেন। কিন্তু তাহেরার অমতে বিয়ে করায় বহিপীরের বিপদ হতে পারে ভেবে হকিকুল্লাহ্ পুলিশ ডাকতে গিয়েও ফিরে আসে ।"
        },
        {
          "label": "গ",
          "question": "উদ্দীপকে ‘বহিপীর' নাটকের যে দিকটির প্রতি ইঙ্গিত করা হয়েছে তা ব্যাখ্যা করো ।",
          "explanation": "উদ্দীপকে নারীর মতামতকে গুরুত্ব না দিয়ে ইচ্ছার বিরুদ্ধে বিয়ে দেওয়ার দিকটি ইঙ্গিত করা হয়েছে। ‘বহিপীর' নাটকে তাহেরার মা-বাবা পির সাহেবকে সাধারণ মানুষের ঊর্ধ্বে ভাবেন। তাই তার সঙ্গে মেয়ের বিয়ে দিতে পারলে বেহেশত লাভের পথ সুগম হবে বলে মনে করেন তারা। এক্ষেত্রে বর-কনের বয়সের বিষয়টি কিংবা কনের মতামতকে পরোয়া করেননি তারা। উদ্দীপকে দেখা যায়, একসময় এ দেশে কৌলীন্য প্রথার প্রচলন ছিল। অর্থাৎ উঁচুকুলে কন্যাদানের বিষয়টি আভিজাত্য হিসেবে গণ্য করা হতো। আর তাই এক্ষেত্রে কন্যার মতামত উপেক্ষিত হতো। অন্যদিকে ‘বহিপীর' নাটকে দেখা যায়, পিরের কাছে মেয়ে বিয়ে দিয়ে পুণ্য অর্জন করতে গিয়ে কন্যার চাওয়া-পাওয়া, মতামত সম্পূর্ণভাবে উপেক্ষিত হয়েছে। উদ্দীপকের গৌরব অর্জনের মতোই এখানে পুণ্য অর্জন মেয়ের সুখের চেয়ে বেশি প্রাধান্য পেয়েছে। উভয় জায়গায় কন্যার মতামতকে প্রাধান্য না দিয়ে অসম বিয়ের দিকটি সাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকের ইঙ্গিতকৃত বিষয়ই ‘বহিপীর’ নাটকের একমাত্র বিষয় নয়।”— মূল্যায়ন করো ।",
          "explanation": "উদ্দীপকে ইঙ্গিতকৃত বিষয়টি অর্থাৎ বিয়ের ক্ষেত্রে নারীর মতামতকে অগ্রাহ্য করার দিকটি ‘বহিপীর' নাটকের একমাত্র বিষয় নয়। ‘বহিপীর' নাটকে বর্ণিত হয়েছে সমাজে জেঁকে বসা পিরপ্রথা। এখানে দেখা যায়, অন্ধবিশ্বাসী বাবা-মা পরম শ্রদ্ধার পাত্র পির সাহেবের সঙ্গে তাদের অল্পবয়সি কন্যা তাহেরাকে তার ইচ্ছার বিরুদ্ধে বিয়ে দেয়। তবে উক্ত দিকটি ছাড়াও ‘বহিপীর' নাটকে পিরপ্রথা, জমিদারি প্রথা, আধুনিক মানসিকতা ও শিক্ষার প্রভাব ইত্যাদি বিষয়ের উপস্থিতিও লক্ষণীয় । উদ্দীপকে কৌলীন্য প্রথা এবং কুলীনদের কাছে কন্যাদানের ক্ষেত্রে আভিজাত্যের বিষয়টি ফুটে উঠেছে। কিন্তু এক্ষেত্রে পিতা-মাতা কন্যার বয়স বা মতামতকে আদৌ মূল্যায়ন করত না। উঁচুকুলের বয়সি পাত্রের সঙ্গে কমবয়সি কন্যার অসম বিয়ে দিতেও তারা কুণ্ঠাবোধ করতেন না । ‘বহিপীর’ নাটকে দেখা যায়, পিরের প্রতি মুরিদের অন্ধবিশ্বাস, জমিদারি শাসনব্যবস্থা, খোদেজাদের মতো নারীদের গভীর ধর্মানুভূতি ও স্বামীভক্তি। আবার নাটকে আমরা আধুনিক শিক্ষার ফলে উদার, প্রত্যয়ী আত্মনির্ভরশীল মানসিকতার বিকাশও লক্ষ করি। কিন্তু উদ্দীপকে শুধু কৌলীন্য প্রথার দিকটি বর্ণিত হয়েছে। উঁচুকুলের অধিক বয়সি পাত্রের সঙ্গে কমবয়সি কন্যার বিয়ে হতো। এখানে কন্যার মতামতকে অগ্রাহ্য করা হতো। তাই উদ্দীপকে উল্লিখিত কৌলীন্য প্রথার দিকটি ছাড়াও ‘বহিপীর' নাটকে জমিদারি শাসনব্যবস্থা, জমিদারের মানবিকতাবোধ, খোদেজার চিরন্তন মাতৃত্ববোধ, হাশেমের আধুনিক মানসিকতা এবং তাহেরার প্রতিবাদী চেতনার প্রকাশ ঘটেছে। ফলে উদ্দীপকে ইঙ্গিতকৃত বিষয়ই ‘বহিপীর' নাটকের একমাত্র বিষয় নয়— প্রশ্নোক্ত মন্তব্যটি যথার্থ।"
        }
      ]
    }
  ]
}