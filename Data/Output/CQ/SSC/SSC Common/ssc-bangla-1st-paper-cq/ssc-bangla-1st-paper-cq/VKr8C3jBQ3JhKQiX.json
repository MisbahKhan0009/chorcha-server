{
  "title": "চট্টগ্রাম বোর্ড ২০২২",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "তিতলী দশম শ্রেণির ছাত্রী। সে লেখাপড়ায় খুব ভালো। পাঠ্যবইয়ের পাশাপাশি সে অন্যান্য বইও পড়ে। সপ্তাহে একদিন হলেও পাবলিক লাইব্রেরিতে তার যাওয়া চাই- ই চাই। তার দরিদ্র মা এ নিয়ে খুব শঙ্কায় থাকেন। কারণ তার ধারণা স্কুলের বই বাদে অন্য বই পড়লে তিতলী পরীক্ষায় ভালো করতে পারবে না। ফলাফল ভালো করতে না পারলে ভবিষ্যতে ভালো একটা. চাকরিও সে পাবে না। ফলে ঘুচবে না তাদের দরিদ্রতা।",
      "tag": "CTG.B 22",
      "sub_questions": [
        {
          "label": "ক",
          "question": "শিক্ষার সর্বপ্রধান অঙ্গ কোনটি?",
          "explanation": "শিক্ষার সর্বপ্রধান অঙ্গ হলো সাহিত্যচর্চা।"
        },
        {
          "label": "খ",
          "question": "'বই পড়া' প্রবন্ধে লেখক লাইব্রেরিকে স্কুল-কলেজের ওপর স্থান দিয়েছেন কেন? বুঝিয়ে লেখো।",
          "explanation": "'বই পড়া' প্রবন্ধে লেখক প্রমথ চৌধুরী যথার্থ শিক্ষিত হয়ে ওঠার ক্ষেত্রে লাইব্রেরির ভূমিকা বিবেচনায় লাইব্রেরিকে স্কুল-কলেজের উপর স্থান দিয়েছেন। বর্তমান শিক্ষাব্যবস্থা শিক্ষার্থীদের কেবল ভালো ফলাফল অর্জনে উদ্বুদ্ধ করে; তাদের মানসিক বিকাশের প্রতি গুরুত্ব দেয় না। এরূপ সীমাবদ্ধ শিক্ষাব্যবস্থায় শিক্ষার্থীরা যথার্থ বিকাশের সুযোগ পায় না। পক্ষান্তরে, লাইব্রেরিতে ব্যক্তি তার ইচ্ছা ও সামর্থ্য অনুযায়ী বই পড়ে নিজেকে সমৃদ্ধ করে তুলতে পারে। স্বশিক্ষিত হয়ে ওঠার ক্ষেত্রে লাইব্রেরির এমন গুরুত্বপূর্ণ ভূমিকার কারণেই লেখক লাইব্রেরিকে স্কুল-কলেজের উপরে স্থান দিয়েছেন।"
        },
        {
          "label": "গ",
          "question": "উদ্দীপকের তিতলীর মায়ের ধারণা 'বই পড়া' প্রবন্ধের কোন দিককে ইঙ্গিত করে? ব্যাখ্যা করো।",
          "explanation": "উদ্দীপকের তিতলীর মায়ের ধারণা 'বই পড়া' প্রবন্ধে বর্ণিত শিক্ষার ফললাভের দিক তথা নগদ বাজারদরের দিককে ইঙ্গিত করে। 'বই পড়া' প্রবন্ধে লেখক বই পড়া তথা সাহিত্যচর্চার গুরুত্ব তুলে ধরেছেন। এক্ষেত্রে তিনি তাদের সমালোচনা করেছেন যারা বই পড়াকে কেবল চাকরি পাওয়ার মাধ্যম হিসেবে মনে করেন। তারা পাঠ্যবইয়ের বাইরে বই পড়াকে নিরুৎসাহিত করেন। কারণ সেগুলো চাকরি প্রাপ্তির জন্য খুব একটি সহায়ক হয় না। প্রবন্ধটিতে লেখক এসব চিন্তাধারী মানুষদের প্রতি কটাক্ষ করেছেন। উদ্দীপকে দশম শ্রেণির ছাত্রী তিতলী পাঠ্যবইয়ের বাইরে অন্যান্য বইও পড়ে। কিন্তু এ বিষয়টি তার মা ভালোভাবে গ্রহণ করেননি। তিতলীর দরিদ্র মা সবসময় শঙ্কায় থাকেন যে এর ফলে তার মেয়ের পরীক্ষার ফল খারাপ হতে পারে, যা তার ভালো চাকরি প্রাপ্তিতে বাধা হয়ে দাঁড়াতে পারে। 'বই পড়া' প্রবন্ধের লেখকও এমন মানুষের কথা বলেছেন। এরা মূলত সার্টিফিকেটসর্বস্ব শিক্ষাকেই প্রাধান্য দিয়ে থাকে। সুতরাং দেখা যাচ্ছে, উদ্দীপকের তিতলীর মায়ের ধারণা 'বই পড়া' প্রবন্ধে বর্ণিত শিক্ষার নগদ বাজারদরের দিককেই ইঙ্গিত করে।"
        },
        {
          "label": "ঘ",
          "question": "\"তিতলীর মতো শিক্ষার্থীরাই প্রগতিশীল জগতের সাথে তাল মিলিয়ে চলতে পারে।\" 'বই পড়া' প্রবন্ধ অনুসারে বক্তব্যটি বিশ্লেষণ করো।",
          "explanation": "উদ্দীপকে বর্ণিত তিতলী 'বই পড়া' প্রবন্ধে উল্লিখিত সাহিত্যচর্চার গুরুত্ব উপলব্ধি করেছে, যা তাকে প্রগতিশীল জগতের সঙ্গে তাল মিলিয়ে চলতে সাহায্য করবে। 'বই পড়া' প্রবন্ধে লেখক বই পড়ার উপর গুরুত্ব প্রদান করেছেন। একজন মানুষ শিক্ষিত হয়ে ওঠে স্বশিক্ষার মাধ্যমে, আর স্বশিক্ষার অন্যতম মাধ্যম হলো বই পড়া। এর মাধ্যমেই মানুষ অর্জন করে প্রকৃত শিক্ষা। আর তাই লেখক লাইব্রেরির গুরুত্ব ব্যাখ্যা করেছেন। তিনি মনে করেন স্বেচ্ছায় বই পড়ার মাধ্যমেই একজন মানুষ সুশিক্ষিত হয়ে উঠতে পারে। উদ্দীপকে উল্লিখিত তিতলী কেবল পাঠ্যপুস্তক নয়, এর পাশাপাশি অন্যান্য বইও পড়ে। সে তার জ্ঞান বৃদ্ধির জন্য লাইব্রেরিতে যায়। কারণ, সে জানে কেরল পাঠ্যপুস্তক পড়লেই প্রকৃত শিক্ষায় শিক্ষিত হওয়া সম্ভব নয়। সকল বিষয়ে জ্ঞান অর্জন ব্যতীত প্রগতিশীল জগতের সঙ্গে তাল মেলানো সম্ভব নয়। মনের প্রসার ব্যতীত মানব অস্তিত্বের কোনো মূল্য নেই। আর এজন্য কেবল পাঠ্যপুস্তক নয়, এর বাইরে বৈচিত্র্যময় শিক্ষারও প্রয়োজন রয়েছে। এক্ষেত্রে সাহিত্যচর্চা হতে পারে উত্তম পন্থা। এর মাধ্যমে মানুষ নতুন জ্ঞানের সন্ধান লাভ করে এবং যথার্থ শিক্ষিত হয়ে ওঠে। ফলে তার চিন্তাধারার সম্প্রসারণ ঘটে। 'বই পড়া' প্রবন্ধের লেখক প্রগতিশীল হওয়ার জন্য তাই সাহিত্যচর্চার প্রতি গুরুত্বারোপ করেছেন। আর উদ্দীপকের তিতলীর মাঝে লেখকের সেই দৃষ্টিভঙ্গিরই বহিঃপ্রকাশ লক্ষ করি। এসব দিক বিবেচনায় বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "2",
      "uddipok": "নবম শ্রেণি পড়ুয়া প্রাণবন্ত তুহিন বন্ধুদের সাথে মিলেমিশে খেলাধুলা করত। হঠাৎ সড়ক দুর্ঘটনায় তার একটা পা হারানোর পর আগের মতো সে সবখানে আর প্রাণবন্ত সেই পরিবেশ পায় না। ফলে ধীরে ধীরে সে নিশ্চুপ হয়ে যায়।",
      "tag": "CTG.B 22",
      "sub_questions": [
        {
          "label": "ক",
          "question": "সুভা কখন নদীতীরে এসে বসে?",
          "explanation": "সুভা কাজকর্মে যখনই অবসর পায় তখনই নদীতীরে এসে বসে।"
        },
        {
          "label": "খ",
          "question": "প্রতাপের প্রতি তার মা-বাবার নিরাশ হবার কারণ বুঝিয়ে লেখো।",
          "explanation": "প্রতাপ নিতান্ত অকর্মণ্য বলে তার মা-বাবা নিরাশ ছিল। প্রতাপ ছিল মা-বাবার অকর্মণ্য ছেলে। অনেক চেষ্টা করেও তাকে দিয়ে সংসারের উন্নতি হয় এমন কোনো কাজ করানো সম্ভব হয়নি। সে ছিল নিতান্ত অলস। কেবল সময় কাটানোর জন্য সে অপরাহ্ণে নদীতীরে ছিপ ফেলে মাছ ধরত। এসব কারণে তার মা-বাবা তার প্রতি নিরাশ ছিল।"
        },
        {
          "label": "গ",
          "question": "উদ্দীপকটিতে 'সুভা' গল্পের কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকটিতে 'সুভা' গল্পে বর্ণিত সুভার শারীরিক প্রতিবন্ধিত্ব ও সমাজের মানুষের হীন মানসিকতার দিকটি ফুটে উঠেছে। 'সুভা' গল্পের কেন্দ্রীয় চরিত্র সুভা জন্ম থেকেই বাষ্প্রতিবন্ধী। তার সঙ্গে ছেলেমেয়েরা খেলতে চাইত না। ফলে সে ধীরে ধীরে সমাজের স্বাভাবিক মানুষের সংস্পর্শ থেকে বিচ্ছিন্ন হয়ে পড়ে। ক্রমে সে প্রকৃতির নির্জনতাকে আপন করে নিতে থাকে। তার এই নির্জনতাকে বেছে নেওয়ার অন্যতম একটি কারণ সবাই তার অনাগত ভবিষ্যৎ সম্পর্কে তার সামনেই দুশ্চিন্তা প্রকাশ করত, যা তাকে পীড়িত করত। উদ্দীপকের নবম শ্রেণি পড়ুয়া তুহিন ছিল প্রাণবন্ত ও সুস্থ-সবল দেহের অধিকারী। বন্ধুদের সঙ্গে মিলেমিশে সে খেলাধুলা করত। কিন্তু এক সড়ক দুর্ঘটনায় তার পা হারালে তার সেই চেনা পরিবেশ থেকে বিচ্ছিন্ন হয়ে পড়ে। সবাই আর তার সঙ্গে সেই আগের মতো আচরণ করে না। এসব কারণে সে হয়ে পড়ে একেবারে নিশ্চুপ। সুতরাং দেখা যাচ্ছে, উদ্দীপকটিতে 'সুভা' গল্পের সুভার শারীরিক প্রতিবন্ধিত্ব ও তার প্রতি সবার হীন মানসিকতার দিকটি ফুটে উঠেছে।"
        },
        {
          "label": "ঘ",
          "question": "\"উদ্দীপকের তুহিনের মতো মানুষদের প্রতি দরদি হওয়ার শিক্ষাই 'সুভা' গল্পের মূল উপজীব্য।\"- মন্তব্যটি বিশ্লেষণ করো।",
          "explanation": "নিম্নের অনুরূপ : 'সুভা' গল্পের মূল উপজীব্য শারীরিক প্রতিবন্ধী মানুষদের প্রতি সহমর্মিতা প্রদর্শন করা, যা আলোচ্য উদ্দীপকেরও মূল বিষয়। 'সুভা' গল্পের প্রতিবন্ধী চরিত্র সুভা। সে প্রতিবন্ধী হলেও তার প্রতি তার বাবার ভালোবাসার কমতি ছিল না। মেয়ের বয়স বৃদ্ধি পাওয়ায় সমাজের লোকদের নিন্দাও সুভার বাবাকে শুনতে হয়েছে। উদ্দীপকে তমার পরিবেশ ও সমাজ ছিল সুভার থেকে ভিন্ন। তমাও বিশেষ চাহিদাসম্পন্ন শিশু। তমা অনুভূতির মাধ্যমে এই জগতের সৌন্দর্য অনুভব করে। তমার চারপাশের জগৎ ছিল সহযোগিতাপূর্ণ ও মানবিক। তমার বাবা-মা তমাকে বিশেষভাবে যত্ন করতেন। তমার সমাজের মানুষও তাকে বিশেষ চাহিদাসম্পন্ন মানুষ হওয়ায় সহযোগিতা করত। এই জন্য তমার পরিবেশ হয়েছিল স্বাভাবিক মানুষের মতোই। উদ্দীপকের তমার পরিবার ও সমাজ সহানুভূতি ও সহযোগিতার মনোভাব নিয়ে তমার পাশে দাঁড়ালেও 'সুভা' গল্পের সুভার ক্ষেত্রে তার ব্যতিক্রম দেখা যায়। সুভার প্রতিবন্ধিতার বিষয়টি সকলে স্বাভাবিকভাবে মেনে নেয়নি। তমার মতো সুভাও যদি সহযোগিতা ও সহমর্মিতা পেত তাহলে সুভার পরিণতিও তমার মতো হতো। তমাকে তার পরিবার, আত্মীয়স্বজন সহযোগিতা করেছিল বলে তাকে বিশেষ চাহিদাসম্পন্ন মানুষের জীবনের বিড়ম্বনা সহ্য করতে হয়নি। সুভাও যদি পরিবার থেকে, সমাজ থেকে সহযোগিতা পেত তাহলে আমি মনে করি সুভাকেও বিশেষ চাহিদাসম্পন্ন মানুষের জীবনের বিড়ম্বনা সহ্য করতে হতো না।"
        }
      ]
    },
    {
      "number": "3",
      "uddipok": "আজগর আলির বয়স আশির কাছাকাছি। বয়সের ভারে তিনি অক্ষম। এক সময় তিনি পুরো সংসারের দায়িত্ব পালন করলেও এখন তার আর সামর্থ্য নেই। তাই পরিবারের সদস্যরা তাকে বোঝাস্বরূপ মনে করে বৃদ্ধাশ্রমে রেখে আসে।",
      "tag": "CTG.B 22",
      "sub_questions": [
        {
          "label": "ক",
          "question": "বনফুলের প্রকৃত নাম কী?",
          "explanation": "বনফুলের প্রকৃত নাম বলাইচাঁদ মুখোপাধ্যায়।"
        },
        {
          "label": "খ",
          "question": "বাড়ির পাশে নিমগাছ গজালে বিজ্ঞরা খুশি হন কেন? বুঝিয়ে লেখো।",
          "explanation": "নিমের হাওয়া ভালো বলে বাড়ির পাশে নিমগাছ গজালে বিজ্ঞরা খুশি হন। বনফুল রচিত 'নিমগাছ' গল্পে নিমগাছকে খুব উপকারী বৃক্ষ হিসেবে তুলে ধরা হয়েছে। আমাদের প্রাত্যহিক জীবনে নিমগাছের ব্যবহার ব্যাপক নিমগাছ তার পাতা, বাকল ও ছায়া দিয়ে মানুষকে নিরলসভাবে সেবা দিয়ে যায়। নিমগাছ পরিবেশের জন্যও অত্যন্ত উপকারী। নিমগাছের এসব উপকারিতা আছে বলেই বাড়ির পাশে গজালে বিজ্ঞরা খুশি হন।"
        },
        {
          "label": "গ",
          "question": "উদ্দীপকের আজগর আলির সাথে 'নিমগাছ' গল্পের লক্ষ্মী বউয়ের যে সাদৃশ্য রয়েছে তা ব্যাখ্যা করো।",
          "explanation": "সবাইকে সেবার বিপরীতে অযত্ন আর অবহেলা প্রাপ্তির দিক দিয়ে উদ্দীপকের আজগর আলির সাথে 'নিমগাছ' গল্পের লক্ষ্মীবউয়ের সাদৃশ্য রয়েছে। 'নিমগাছ' গল্পে গৃহবধূর প্রতি পরিবারের অন্যান্য সদস্যদের অযত্ন ও অবহেলার দিকটি ফুটে উঠেছে। প্রতীকী তাৎপর্যপূর্ণ গল্পটিতে নিমগাছের আলোচনার মাধ্যমে মূলত বাড়ির লক্ষ্মীবউয়ের কার্যকারিতা ও তার প্রতি পরিবারের অন্য সদস্যদের অবহেলা ও অমনোযোগিতার দিক প্রকাশ পায়। সংসারের একজন অপরিহার্য মানুষ হয়েও লক্ষ্মীবউটি তার প্রাপ্য সম্মান কিংবা স্বীকৃতি পায়নি। উদ্দীপকে বর্ণিত আজগর আলি ৮০ বছরের বৃদ্ধ। তাকে রেখে আসা হয়েছে বৃদ্ধাশ্রমে। পরিবারের সদস্যদের কাছে আজ তিনি বোঝাস্বরূপ। অথচ একসময় তিনি একাই পুরো সংসারের দায়িত্ব পালন করেছেন। বিনিময়ে আজ কেবল অযত্ন ও অবহেলাই পেলেন। সুতরাং দেখা যাচ্ছে, সবাইকে সেবার বিপরীতে অযত্ন ও অবহেলা প্রাপ্তির দিক দিয়ে উদ্দীপকে আজগর আলির সাথে 'নিমগাছ' গল্পের লক্ষ্মীবউয়ের সাদৃশ্য রয়েছে।"
        },
        {
          "label": "ঘ",
          "question": "“উদ্দীপকটি 'নিমগাছ' গল্পের সমগ্র ভাবকে নয় বরং বিশেষ একটি দিককে তুলে ধরেছে।\"-যুক্তিসহ তোমার মত উপস্থাপন করো।",
          "explanation": "উদ্দীপকটি কেবল নিজেকে পরিবারের জন্য উৎসর্গ করে নিঃস্ব হওয়ার দিকটি প্রকাশ করেছে, যা 'নিমগাছ' গল্পের সামগ্রিক দিক প্রকাশ করে না বরং একটি বিশেষ দিক তুলে ধরে। 'নিমগাছ' গল্পটি বাংলা ছোটোগল্পের দিক থেকে এক অনন্য সাহিত্যিক দৃষ্টান্ত। সম্পূর্ণ গল্পটিতে গল্পকার নিমগাছের বিভিন্ন উপকারী দিকের কথা বলেছেন। এর পাশাপাশি গাছটির প্রতি মানুষের অবহেলা ও অযত্নের দিকটিও তুলে ধরেছেন। গল্পটির শেষটা অত্যন্ত নাটকীয়, যা ছোটোগল্পের অন্যতম বৈশিষ্ট্য। প্রকৃতপক্ষে, 'নিমগাছ' গল্পটির নিমগাছ প্রতীকের সূত্রে গল্পকার দেখিয়েছেন নারীর অপরিসীম আত্মত্যাগ। এর মাধ্যমে মূলত নারীর মানবিক মর্যাদা, পারিবারিক ও সামাজিক গুরুত্ব উপলব্ধি করার ইঙ্গিত দেয় গল্পটি, যা উদ্দীপকে অনুপস্থিত। উদ্দীপকের বিষয়বস্তুতে আমরা বৃদ্ধ আজগর আলির করুণ পরিণতির দিকটি প্রত্যক্ষ করি। যিনি ছিলেন একদা সংসারের কর্তা। অথচ আজ পরিবারের সদস্যরা তাকে সংসারের বোঝা মনে করে। আর এ কারণেই তারা তাকে রেখে আসে বৃদ্ধাশ্রমে। 'নিমগাছ' গল্প ও উদ্দীপকের বিষয়বস্তুর তুলনামূলক আলোচনায় এ বিষয়টি স্পষ্ট প্রতীয়মান হয় যে, উদ্দীপকটি তার স্বল্প পরিসরের কারণে কেবল একটি বিশেষ দিকের প্রকাশ করেছে; গল্পটির সামগ্রিক দিকের উপস্থাপনা সেখানে নেই। অন্যদিকে 'নিমগাছ' গল্পের বিষয়বস্তু ব্যাপক; যদিও ছোটোগল্পের দিক থেকে এর পরিধি অতি ক্ষুদ্র। গল্পের শেষ বাক্যটি অত্যন্ত তাৎপর্যপূর্ণ; যা গল্পের বিষয়বস্তুতে এনেছে নাটকীয় পরিবর্তন। এসব দিক বিবেচনায় বলা যায়, প্রশোক্ত মন্তব্যটি যথার্থ।"
        }
      ]
    },
    {
      "number": "4",
      "uddipok": "সুমন ও রাজন উচ্চ শিক্ষা শেষ করে অনলাইনে বিভিন্ন খাদ্যপণ্যের ব্যবসায় শুরু করে। পণ্যের ব্যাপক চাহিদা বৃদ্ধি পেলে সুমন বলে- ব্যবসায় তো দাঁড়িয়ে গেছে, চলো আমরা কিছু ভেজাল পণ্যও ক্রেতাদেরকে সরবরাহ করি। এতে আমাদের আরও বেশি লাভ হবে। রাজন সুমনের প্রস্তাবে রাজি না হয়ে বলে, 'বেশি লাভের আশা নয়, পণ্যের গুণগত মান আর ক্রেতা সন্তুষ্টিই আমার মূল লক্ষ্য।'",
      "tag": "CTG.B 22",
      "sub_questions": [
        {
          "label": "ক",
          "question": "কোন চেষ্টাকে অভিনন্দনযোগ্য বলা হয়েছে?",
          "explanation": "অন্নচিন্তার নিগড় থেকে মানুষকে মুক্তি দেওয়ার চেষ্টাকে অভিনন্দনযোগ্য বলা হয়েছে।"
        },
        {
          "label": "খ",
          "question": "'অন্নবস্ত্রের প্রাচুর্যের চেয়ে মুক্তি বড়'- কথাটি বুঝিয়ে লেখো।",
          "explanation": "আত্মিক মুক্তি ব্যতীত মানুষ মনুষ্যত্বলোকের স্বাদ আস্বাদন করতে পারে না বলে লেখক অন্নপ্রাচুর্যের চেয়ে মুক্তির বিষয়টিকে বড়ো বলেছেন। অন্নবস্ত্র মানুষের জৈবিক প্রয়োজনে লাগে। তবে জৈবিক প্রয়োজনকে বড়ো করে দেখলে মনুষ্যত্বজ্ঞান রহিত হয়। এ ক্ষেত্রে শিক্ষার সংস্পর্শেই মানুষ মনের মুক্তি সম্পর্কে ধারণা পায়। এই আত্মিক বা মনের মুক্তি ঘটলে তবেই মানুষ মনুষ্যত্বের স্বাদ পায়। এর মধ্য দিয়ে জীবসত্তার ঘরকে অতিক্রম করে মানুষ মানবিকতাবোধের অধিকারী হয়ে ওঠে। এ কারণে আলোচ্য প্রবন্ধটিতে অন্নপ্রাচুর্যের চেয়ে মুক্তিকে বড়ো বলা হয়েছে।"
        },
        {
          "label": "গ",
          "question": "উদ্দীপকের সুমনের মাঝে 'শিক্ষা ও মনুষ্যত্ব' প্রবন্ধের শিক্ষার কোন দিকটি অনুপস্থিত? ব্যাখ্যা করো।",
          "explanation": "উদ্দীপকের সুমনের মাঝে 'শিক্ষা ও মনুষ্যত্ব' প্রবন্ধে বর্ণিত শিক্ষার অপ্রয়োজনীয় দিক তথা মনুষ্যত্ববোধের দিকটি অনুপস্থিত। 'শিক্ষা ও মনুষ্যত্ব' প্রবন্ধানুসারে শিক্ষা হলো জীবসত্তা থেকে মানবসত্তায় উত্তরণের পদ্ধতি বা মাধ্যম। প্রকৃত শিক্ষার মাধ্যমেই মানুষ অজ্ঞতা ও কুসংস্কার থেকে মুক্তি পায়। শিক্ষার মাধ্যমেই মানুষ সত্যিকারের মনুষ্যত্বের স্বাদ উপলব্ধি করতে পারে। যারা অর্থসাধনাকেই জীবনের প্রধান বিষয় মনে করে তারা শিক্ষা প্রকৃত উদ্দেশ্য উপলব্ধি করতে পারে না। উদ্দীপকের সুমন অর্থচিন্তার নিগড়ে বন্দি। অর্থ উপার্জন করাই তার একমাত্র লক্ষ্য। আর এ কারণে ব্যবসায় দাঁড়িয়ে যাওয়ার পরও সে অধিক মুনাফা লাভের আশায় খাদ্যে ভেজাল মেশানোর কথা চিন্তা করে। প্রকৃতপক্ষে সে জীবসত্তার ঘর থেকে মানবসত্তার ঘরে তথা মনুষ্যত্বলোকে উন্নীত হতে পারেনি। তাই বলা যায়, উদ্দীপকের সুমনের মাঝে 'শিক্ষা ও মনুষ্যত্ব' প্রবন্ধে বর্ণিত শিক্ষার অপ্রয়োজনীয় দিক তথা মনুষ্যত্ববোধের দিকটি অনুপস্থিত।"
        },
        {
          "label": "ঘ",
          "question": "রাজনের জীবনের শিক্ষা সোনা ফলাতে পেরেছে কি? 'শিক্ষা ও মনুষ্যত্ব' প্রবন্ধের আলোকে যৌক্তিক মতামত দাও।",
          "explanation": "রাজনের চিন্তাধারায় মনুষ্যত্ববোধের দিকটি প্রকাশ পাওয়ায় বলা যায়, রাজনের জীবনে শিক্ষা সোনা ফলাতে পেরেছে। 'শিক্ষা ও মনুষ্যত্ব' প্রবন্ধে লেখক মানবজীবনকে একটি দোতলা ঘরের সঙ্গে তুলনা করেছেন। এই ঘরের নিচের তলায় জীবসত্তার বাস, আর উপরের তলায় মানবসত্তার বাস। জীবসত্তার ঘর থেকে মানবসত্তার ঘরে উঠবার মই হলো শিক্ষা। জীবসত্তা মানুষের অস্তিত্বকে টিকিয়ে রাখে আর মানবসত্তা মানুষের মনুষ্যত্বকে জাগ্রত করে। জীবসত্তা মানুষের প্রকৃত পরিচয় নয়, মানবসত্তাই প্রকৃত পরিচয়। শিক্ষার মাধ্যমে মানুষ এই মানবসত্তার ঘরে পৌঁছালেই কেবল শিক্ষা সোনা ফলাতে পারে। উদ্দীপকের রাজন উচ্চশিক্ষা লাভের পর অনলাইনে সৎভাবে ব্যবসায় পরিচালনা করে। লোক ঠকানো তার স্বভাববিরুদ্ধ। একারণে বন্ধু সুমনের নানা কুপরামর্শেও সে খাদ্যে ভেজাল মেশাতে রাজি হয় না। তার কাছে ক্রেতার সন্তুষ্টিই মূল লক্ষ্য। সুতরাং দেখা যাচ্ছে, রাজন প্রকৃত শিক্ষায় শিক্ষিত হতে পেরেছে। উপর্যুক্ত আলোচনার পরিপ্রেক্ষিতে বলা যায়, 'শিক্ষা ও মনুষ্যত্ব' প্রবন্ধে প্রাবন্ধিক শিক্ষার অপ্রয়োজনীয় দিক তথা মানবসত্তার ঘরকে প্রাধান্য দিয়েছেন। আর একমাত্র প্রকৃত শিক্ষাই পারে মানুষকে সেখানে পৌঁছে দিতে। উদ্দীপকের রাজন সেই মানবসত্তার ঘরেই বাস করছে। অর্থচিন্তার নিগড়ে সে বন্দি নয়। বেশি মুনাফার লোভে সে খাদ্যে ভেজাল মেশায়নি। সুতরাং দেখা যাচ্ছে, রাজনের জীবনে শিক্ষা সোনা ফলাতে পেরেছে।"
        }
      ]
    },
    {
      "number": "5",
      "uddipok": "তিন সন্তানের মা আসমা বানু অল্প বয়সেই বিধবা হন। সহায়-সম্পত্তি তেমন না থাকলেও তিনি দর্জির কাজ করে সন্তানদের মানুষ করেন। আজ আসমা বানু একজন সার্থক মা।",
      "tag": "CTG.B 22",
      "sub_questions": [
        {
          "label": "ক",
          "question": "'ধ্বজা' শব্দের অর্থ কী?",
          "explanation": "'ধ্বজা' শব্দের অর্থ পতাকা বা নিশান।"
        },
        {
          "label": "খ",
          "question": "'আয়ু যেন শৈবালের নীর' বলতে কী বোঝানো হয়েছে? ব্যাখ্যা করো।",
          "explanation": "মানবজীবনের ক্ষণস্থায়িত্বকে বোঝাতে কবি মানুষের আয়ুকে শৈবালের নীরের সঙ্গে তুলনা করেছেন। শৈবাল অর্থাৎ শ্যাওলার উপরে যে পানি থাকে, তার ব্যাপ্তিকাল অত্যন্ত কম। সূর্যের কিরণ লাগার সঙ্গে সঙ্গে সে পানি দ্রুত শুকিয়ে যায়। তেমনি মানুষের আয়ু অর্থাৎ জীবনও ক্ষণস্থায়ী। এ পৃথিবীতে তার ব্যাপ্তিকালও অত্যন্ত কম। কবি তাই শৈবালের জলের সাথে মানুষের ক্ষণস্থায়ী জীবনের তুলনা করেছেন। প্রশ্নোক্ত পঙক্তিটির মাধ্যমে কবি মানবজীবনের ক্ষণস্থায়িত্বের এ দিকটিকেই ফুটিয়ে তুলেছেন।"
        },
        {
          "label": "গ",
          "question": "উদ্দীপকটি 'জীবন-সঙ্গীত' কবিতার কোন দিক প্রকাশ করে? ব্যাখ্যা করো।",
          "explanation": "উদ্দীপকটি 'জীবন-সঙ্গীত' কবিতায় বর্ণিত নিজ দায়িত্ব যথার্থরূপে পালন করে ভবের উন্নতি করার দিকটি প্রকাশ করে। 'জীবন-সঙ্গীত' কবিতায় কবি মানবজীবনের প্রকৃত উদ্দেশ্য সম্পর্কে আলোকপাত করেছেন। তাঁর মতে, এ জীবন নিছক স্বপ্ন নয়। অর্থাৎ এ জীবন মূল্যহীন নয়। জীবনে বাধাবিপত্তি থাকবেই, তবে সংসারে বাস করতে হলে সংসারের দায়িত্ব যথাযথভাবে পালন করতে হবে। পৃথিবীতে সাহসী যোদ্ধার মতো সংগ্রাম করে বেঁচে থাকতে হবে। আর তা হলেই এ জীবন সার্থকতা লাভ করবে। উদ্দীপকের বিষয়বস্তুতে দেখা যায়, তিন সন্তানের মা আসমা বানু অল্প বয়সে বিধবা হলেও ভেঙে পড়েননি। দর্জির কাজ করে হলেও তিনি তার সন্তানদের মানুষ করেছেন। আর এভাবেই নিজ দায়িত্ব যথার্থরূপে পালন করে তিনি নিজের জীবনকে সার্থক করেছেন। 'জীবন-সঙ্গীত' কবিতার কবি মূলত এভাবেই নিজ নিজ স্থান থেকে ভবের উন্নতির জন্য অর্পিত দায়িত্ব পালনের কথা বলেছেন। তাই বলা যায়, উদ্দীপকটি 'জীবন-সঙ্গীত' কবিতায় বর্ণিত নিজ দায়িত্ব যথার্থরূপে পালন করে ভবের উন্নতি করার দিকটি প্রকাশ করে।"
        },
        {
          "label": "ঘ",
          "question": "উদ্দীপকটি কি 'জীবন-সঙ্গীত' কবিতার মূল বক্তব্য প্রকাশে সক্ষম? তোমার যুক্তিনির্ভর মত উপস্থাপন করো।",
          "explanation": "উদ্দীপকটি 'জীবন-সঙ্গীত' কবিতার মূলবক্তব্য তথা পৃথিবীতে সাহসী যোদ্ধার মতো সংগ্রাম করে কাঙ্ক্ষিত লক্ষ্যে পৌঁছানোর দিকটি প্রকাশ করে। 'জীবন-সঙ্গীত' কবিতায় কবি এ জীবনকে ক্ষণস্থায়ী ও মূল্যহীন ভাবতে নিষেধ করেছেন। জীবনে হতাশাকে প্রশ্রয় দিতে বারণ করেছেন। তিনি নিজ সংকল্প সাধন করতে নিজ নিজ কাজ যথার্থরূপে সম্পাদনের তাগিদ দিয়েছেন। এক্ষেত্রে তিনি সাহসী যোদ্ধার ন্যায় আচরণ করতে বলেছেন। কবি মনে করেন এভাবেই ভবের উন্নতি করা সম্ভব, অন্যথায় নয়। উদ্দীপকের বিষয়বস্তুতে আমরা এক বিধবা নারীকে দৃঢ়পণে সামনে এগিয়ে যেতে দেখতে পাই। স্বামীর মৃত্যুতে হতাশায় নিমজ্জিত না হয়ে আসমা বানু দর্জির কাজ করে সন্তানদের মানুষ করেন। এভাবে তিনি নিজ কাজ যথার্থরূপে পালন করে সার্থক মা হয়ে ওঠেন।' উদ্দীপকে 'জীবন-সঙ্গীত' কবিতার মূলভাবেরই বহিঃপ্রকাশ ঘটেছে। উদ্দীপকে তিন সন্তােেনর মা আসমা বানু জীবন সংগ্রামে থেমে না গিয়ে দৃঢ়পণে সামনে এগিয়ে গিয়েছেন। তিনি একাকী শত বাধা ডিঙিয়ে সন্তানদের মানুষ করেছেন। আলোচ্য কবিতার কবি এভাবেই জীবনের লক্ষ্য পূরণের কথা বলেছেন। এসব দিক বিবেচনায় বলা যায়, উদ্দীপকটি 'জীবন- সঙ্গীত' কবিতার মূলবক্তব্য প্রকাশে সক্ষম।"
        }
      ]
    },
    {
      "number": "6",
      "uddipok": "তাজপুর গ্রামের মসজিদে মিলাদ মাহফিলে শেষে মানুষের মাঝে বিরিয়ানির প্যাকেট বিতরণ করা হয়। বিতরণ শেষে কিছু প্যাকেট বেঁচে যায়। এমন সময় একজন ফকির এসে বলে, 'বাবা, আজ সারাদিন কিছু খেতে পাইনি। আমাকে কিছু খেতে দিন।' তার কথা শুনে মৌলবি সাহেব ব্যথিত হয়ে তাকে পেটপুরে খাইয়ে দেন।",
      "tag": "CTG.B 22",
      "sub_questions": [
        {
          "label": "ক",
          "question": "মুসাফির কত বছর প্রভুকে ডাকেনি?",
          "explanation": "মুসাফির আশি বছর প্রভুকে ডাকেনি।"
        },
        {
          "label": "খ",
          "question": "'মানুষের চেয়ে বড় কিছু নাই, নহে কিছু মহীয়ান'- বুঝিয়ে লেখো।",
          "explanation": "কবি প্রশ্নোক্ত উক্তির মাধ্যমে সকল ভেদ-বৈষম্যের ঊর্ধ্বে মানুষ পরিচয়ের শ্রেষ্ঠত্ব তুলে ধরেছেন। আমাদের সমাজে নানা শ্রেণির মানুষ আছে। ধর্ম, বর্ণ, গোত্র ইত্যাদি নানা ভাগে তাদের ভাগ করা গেলেও তাদের সব থেকে বড়ো পরিচয় হলো তারা মানুষ। এমনকি ধর্মও বলে যে মানুষের থেকে বড়ো কিছু হতে পারে না। এছাড়া মানুষের রয়েছে মনুষ্যত্ববোধ, যার নিরিখে মানুষ সৃষ্টির অন্যান্য জীব থেকে স্বতন্ত্র ও শ্রেষ্ঠ।"
        },
        {
          "label": "গ",
          "question": "উদ্দীপকের মৌলবি সাহেবের সাথে 'মানুষ' কবিতার মোল্লা সাহেবের অমিল কোথায় তা ব্যাখ্যা করো।",
          "explanation": "মানবিক আচরণের দিক থেকে উদ্দীপকের মৌলবি সাহেবের সাথে 'মানুষ' কবিতার মোল্লা সাহেবের অমিল রয়েছে। 'মানুষ' কবিতায় ধর্মকে ব্যবহার করে যারা নিজের স্বার্থ হাসিল করে কবি তাদের মুখোশ উন্মোচন করেছেন। এক্ষেত্রে মন্দিরের পুরোহিত ও মসজিদের মোল্লার মধ্যে কোনো তফাত নেই। কবিতায় মোল্লা সাহেবের কাছে এক ক্ষুধার্ত মুসাফির খাবার চাইলে মোল্লা সাহেব রেগে যায়। তাকে খাবার তো দেয়-ই না বরং নানাভাবে ভর্ৎসনা করে ফিরিয়ে দেয়। উদ্দীপকের বিষয়বস্তুতে আমরা ক্ষুধার্ত মানুষের প্রতি মৌলবি সাহেবের মানবিক আচরণ প্রত্যক্ষ করি। মিলাদ মাহফিলের বেঁচে যাওয়া বিরিয়ানির প্যাকেটে তার কোনো লোভ নেই। বরং ক্ষুধার্ত ফকিরকে খেতে দিয়েই তিনি তৃপ্তি লাভ করেন, যা আমরা আলোচ্য কবিতায় দেখতে পাই না। সুতরাং বলা যায়, মানবিক আচরণের দিক থেকে উদ্দীপকের মৌলবি সাহেবের সাথে 'মানুষ' কবিতার মোল্লা সাহেবের অমিল রয়েছে।"
        },
        {
          "label": "ঘ",
          "question": "\"উদ্দীপকে ফুটে ওঠা ভাব 'মানুষ' কবিতার কবি চেতনারই পরিপূরক\"- মন্তব্যটির তাৎপর্য বিশ্লেষণ করো।",
          "explanation": "'মানুষ' কবিতায় কবি যে মানুষকে সবকিছুর ঊর্ধ্বে স্থাপন করেছেন উদ্দীপকটি তা-ই নির্দেশ করে। 'মানুষ' কবিতায় কবির সাম্যবাদী দৃষ্টিভঙ্গির পরিচয় পাওয়া যায়। কবির মতে মানুষের চেয়ে বড়ো কিছু নেই। দেশ-কাল-পাত্র, ধর্ম-জাতি সবকিছুর ঊর্ধ্বে মানুষ। তিনি মানুষের প্রকৃত পরিচয়ে বিশ্বাসী। এ কারণেই তিনি এমন একটি সমাজ চান, যে সমাজে প্রতিটি মানুষের মর্যাদা সমান হবে, যেখানে ধর্মের মুখোশধারীদের কাছে কখনোই ভূলুণ্ঠিত হবে না মানবতা। উদ্দীপকের বিষয়বস্তুতে আমরা মানবতাবাদী দৃষ্টিভঙ্গির পরিচয় পাই। আর মৌলবি সাহেব এখানে মুখ্য ভূমিকা পালন করছেন। ধর্ম কখনো মানুষে মানুষে বিভেদ সৃষ্টি করে না। ক্ষুর্ধাত মানুষের মুখে খাবার তুলে দেওয়া সকল ধর্মেই মহৎ কাজ। আর মৌলবি সাহেব এই চেতনাই ধারণ করে আছেন। 'মানুষ' কবিতা ও উদ্দীপকের বিষয়বস্তু পর্যালোচনা শেষে বলা যায়, আলোচ্য কবিতায় কবি যে সাম্যবাদী চেতনার ধারক, সেই একই চেতনার ধারক উদ্দীপকের মৌলবি সাহেব। ধর্মকে স্বার্থ হাসিলে ব্যবহার না করে, মানুষের অধিকার প্রতিষ্ঠার কাজেই ব্যবহার করা উচিত। এক্ষেত্রে মৌলবি সাহেবের চেতনা আলোচ্য কবিতার কবির চেতনার পরিপূরক। তাই বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "7",
      "uddipok": "দুলিতেছে তরি ফুলিতেছে জল ভুলিতেছে মাঝি পথ ছিঁড়িয়াছে পাল, কে ধরিবে হাল আছে কার হিম্মৎ? কে আছ জোয়ান, হও আগুয়ান হাঁকিছে ভবিষ্যৎ।",
      "tag": "CTG.B 22",
      "sub_questions": [
        {
          "label": "ক",
          "question": "দিগন্ত প্লাবিত মাঠ কীসে ঢাকা ছিল?",
          "explanation": "দিগন্ত প্লাবিত মাঠ দূর্বাদলে ঢাকা ছিল।"
        },
        {
          "label": "খ",
          "question": "'শ্রেষ্ঠ বিকেলের গল্প' বলতে কী বোঝানো হয়েছে? ব্যাখ্যা করো।",
          "explanation": "'শ্রেষ্ঠ বিকেলের গল্প' বলতে কবি ১৯৭১ সালের ৭ই মার্চের বিকেলে বঙ্গবন্ধুর দেওয়া ভাষণকে বুঝিয়েছেন। ১৯৭১ সালের ৭ই মার্চ বিকেলে রেসকোর্স ময়দান (বর্তমান সোহরাওয়ার্দী উদ্যান) ছিল লক্ষ লক্ষ মানুষে পরিপূর্ণ। তারা সবাই অধীর আগ্রহে অপেক্ষা করছিল বঙ্গবন্ধুর ভাষণ শোনার জন্য। কবির কাছে এই বিকেল বাংলার মানুষের জন্য শ্রেষ্ঠ বিকেল। কারণ, এদিন বিকেলেই বঙ্গবন্ধু স্বাধীনতার ডাক দিয়েছিলেন।"
        },
        {
          "label": "গ",
          "question": "উদ্দীপকটি 'স্বাধীনতা, এ শব্দটি কীভাবে আমাদের হলো' কবিতার কোন দিকটিকে উন্মোচিত করেছে? ব্যাখ্যা করো।",
          "explanation": "উদ্দীপকটি 'স্বাধীনতা, এ শব্দটি কীভাবে আমাদের হলো' কবিতার নেতার আগমনের প্রত্যাশায় লক্ষ লক্ষ মানুষের অধীর আগ্রহে অপেক্ষা করার দিকটিকে উন্মোচিত করেছে। ১৯৭১ সালের ৭ই মার্চ বাংলার মানুষের অবিসংবাদিত নেতা বঙ্গবন্ধু শেখ মুজিবুর রহমানের কণ্ঠনিঃসৃত বক্তব্য শোনার জন্য ঢাকার রেসকোর্স ময়দানে অপেক্ষা করছিল লক্ষ লক্ষ মানুষ। তারা ব্যাকুল হয়ে বসে ছিল তাদের প্রাণের নেতা বঙ্গবন্ধু শেখ মুজিবুর রহমানের অপেক্ষায়। তারা স্বাধীনতার ভাষণ শুনতে এসেছিল। কারণ, পাকিস্তানি শাসকদের অত্যাচার-নিপীড়নে তাদের পিঠ দেয়ালে ঠেকে গিয়েছিল। উদ্দীপকটিতে নেতৃত্বের অভাবে প্রতিকূল পরিস্থিতিতে দিশাহারা অবস্থার কথা বর্ণিত হয়েছে। এখানে সাহসী কোনো মানুষকে এগিয়ে এসে এ প্রতিকূলতার বিরুদ্ধে নেতৃত্ব গ্রহণ করতে বলা হয়েছে। 'স্বাধীনতা, এ শব্দটি কীভাবে আমাদের হলো' কবিতাটিতে নেতৃত্বের অভাব নেই, বাঙালি জাতি তাদের দুরবস্থায় যোগ্য নেতা পেয়েছে সেই নেতার আগমন উপলক্ষ্যে লক্ষ লক্ষ মানুষের ব্যাকুল প্রত্যাশার ক্ষণটির বর্ণনা কবিতাটিতে এসেছে। অন্যদিকে, উদ্দীপকে অনিশ্চিত কোনো নেতার আগমন উপলক্ষ্যে ব্যাকুলতার কথা ব্যক্ত হয়েছে। সুতরাং উদ্দীপকটি আলোচ্য কবিতায় ব্যক্ত প্রতিকূল পরিস্থিতিতে নেতৃত্ব গ্রহণের জন্য নেতার আগমন প্রত্যাশার দিকটিকে উন্মোচিত করেছে।"
        },
        {
          "label": "ঘ",
          "question": "“উদ্দীপকটি 'স্বাধীনতা', এ শব্দটি কীভাবে আমাদের হলো, কবিতার সমগ্রভাবকে ধারণ করেনি\"-বক্তব্যটি মূল্যায়ন করো।",
          "explanation": "উদ্দীপকে কেবল যোগ্য নেতার জন্য অপেক্ষার দিকটি উঠে এসেছে, যা 'স্বাধীনতা, এ শব্দটি কীভাবে আমাদের হলো' কবিতার সমগ্র ভাবকে ধারণ করেনি। 'স্বাধীনতা, এ শব্দটি কীভাবে আমাদের হলো' কবিতায় অনেকগুলো বিষয় ব্যক্ত হয়েছে। ১৯৭১ এর ৭ই মার্চের বঙ্গবন্ধুর ঐতিহাসিক ভাষণকে কেন্দ্র করে লক্ষ লক্ষ জনতার ব্যাকুল আগ্রহ, অবশেষে প্রতীক্ষার অবসানের ব্যাপারটি এসেছে। অন্যদিকে '৭৫-পরবর্তী সময়ে ক্ষমতায় আসা অশুভ শক্তি কীভাবে সেই স্মৃতিময় স্থানটির স্মৃতি মুছে দিয়েছে কৌশলে সে ভাবটিও এসেছে। উদ্দীপকে প্রতিকূল পরিস্থিতিতে জনতার যোগ্য নেতৃত্বের প্রত্যাশা এসেছে। সাহসী কোনো নাবিক এসে প্রায় ডুবে যাওয়া তরির হাল ধরে তরিকে রক্ষা করবে সে ভাবটিই এসেছে। বঙ্গবন্ধুর ৭ই মার্চের ভাষণের গৌরবোজ্জ্বল মুহূর্তটি এখানে তুলনীয়। লক্ষ লক্ষ উদ্দীপ্ত বিদ্রোহী জনতার সৈকত যে ক্ষণের জন্য রেসকোর্স ময়দানে জড়ো হয়েছিল, সেই মাহেন্দ্রক্ষণের সূক্ষ্মাতিসূক্ষ্ম বর্ণনা ও ভাব কবিতাটিতে প্রকাশিত হয়েছে। এছাড়াও বর্তমানে স্মৃতিবহুল সেই উদ্যানকে উদ্দেশ্য প্রণোদিতভাবে ঢেকে দেওয়ার জন্য উদ্যত কালো হাতের প্রসঙ্গও এসেছে। 'স্বাধীনতা, এ শব্দটি কীভাবে আমাদের হলো' একটি মুক্তিযুদ্ধভিত্তিক তাৎপর্যপূর্ণ কবিতা। কবিতায় নানাবিধ ভাব ফুটে উঠেছে; কিন্তু উদ্দীপকে সেই কবিতার একটিই ভাব এসেছে, আর তা হলো যোগ্য নেতার জন্য অপেক্ষা। কবিতার অন্য ভাবগুলো সেখানে উল্লিখিত হয়নি। সুতরাং উদ্দীপকটি 'স্বাধীনতা, এ শব্দটি কীভাবে আমাদের হলো' কবিতার সমগ্র ভাবকে ধারণ করেনি- এ কথা প্রমাণিত।"
        }
      ]
    },
    {
      "number": "8",
      "uddipok": "রান্নায় ঝাল-মশলা বেশি হওয়ায় মেহমানদের খেতে একটু অসুবিধা হয়। এতে সুফিয়া বেগম রেগে গিয়ে গৃহপরিচারিকা হাসনাকে মারধর করে বাড়ি থেকে বের করে দেন। হাসনাকে রাস্তায় দাঁড়িয়ে কাঁদতে দেখে পাশের বাড়ির বিলকিস বানু তাকে আশ্রয় দেন।",
      "tag": "CTG.B 22",
      "sub_questions": [
        {
          "label": "ক",
          "question": "বুধার কয় ভাই-বোন কলেরায় মারা যায়?",
          "explanation": "বুধার চার ভাই-বোন কলেরায় মারা যায়।"
        },
        {
          "label": "খ",
          "question": "দুঃখকে বুধা 'হিংস্র শকুন' বলে বিবেচনা করে কেন? বুঝিয়ে লেখো।",
          "explanation": "দুঃখের কথা মনে হলে বুধার মনে পড়ে যায় মা-বাবা, ভাই-বোনের মৃত্যুর কথা, এ কারণে দুঃখকে বুধা হিংস্র শকুন বলে বিবেচিত করে। বুধা এক ভয়াবহ রাতে কলেরায় মরে যেতে দেখেছে তার মা-বাবা, ভাই-বোনকে। চোখের সামনে এমন করুণ দৃশ্য দেখে সে দুঃখের স্বরূপ উপলব্ধি করেছে। দুঃখের কথা মনে হলেই তার সেই ভয়াবহ রাতের কথা মনে পড়ে যায়, যা তাঁর কলজেকে যেন শকুনের মতো খুবলে খায়। এ কারণেই দুঃখকে বুধা হিংস্র শকুন বলে বিবেচনা করে।"
        },
        {
          "label": "গ",
          "question": "উদ্দীপকের ঘটনাটি 'কাকতাড়ুয়া' উপন্যাসের কোন ঘটনার সাথে সাদৃশ্যপূর্ণ? বর্ণনা করো।",
          "explanation": "উদ্দীপকের ঘটনাটি 'কাকতাড়ুয়া' উপন্যাসে বর্ণিত ফুলকলির অমানবিক নির্যাতনের শিকার হওয়ার ঘটনার সঙ্গে সাদৃশ্যপূর্ণ। 'কাকতাড়ুয়া' উপন্যাসের ফুলকলি গাঁয়ের রাজাকার কমান্ডারের বাড়িতে গৃহকর্মীর কাজ করে। একদিন রাজাকারের বাড়িতে আগুন লাগলে সে ফুলকলিকে পিটিয়ে বাড়ি থেকে তাড়িয়ে দেয়। তার ধারণা ছিল কাজের মেয়েটির অন্তর্কতার কারণেই বাড়িতে আগুন লাগে। বিনা দোষে ফুলকলিকে নির্যাতিত হতে হয় রাজাকারের হাতে। উদ্দীপকের হাসনাও সুফিয়া বেগমের বাড়িতে গৃহকর্মীর কাজ করে। সংসারের যাবতীয় কাজ তাকেই সম্পাদন করতে হয়। বাড়িতে মেহমান আসার কারণে তার কাজও বেড়ে যায়। সেদিন অসতর্কতাবশত রান্নায় ঝাল-মসলা বেশি হওয়ায় হাসনাকে ঘর থেকে বের করে দেয় সুফিয়া বেগম। আলোচ্য উপন্যাসের ফুলকলিও এমন নির্যাতনের শিকার হয়। বিনা দোষে মনিবের দেওয়া. শাস্তি তাকে মাথা পেতে নিতে হয়। এদিক থেকে উদ্দীপকের হাসনার সাথে 'কাকতাড়ুয়া' উপন্যাসের ফুলকলির সাদৃশ্য আছে।"
        },
        {
          "label": "ঘ",
          "question": "“ঘটনাগত সাদৃশ্য থাকলেও বিলকিস বানু 'কাকতাড়ুয়া' উপন্যাসের বুধা চরিত্রের সার্থক প্রতিনিধি হয়ে উঠতে পারেনি\"-মন্তব্যটি মূল্যায়ন করো।",
          "explanation": "অসহায়ের প্রতি সহমর্মিতা প্রদর্শনের দিক থেকে উদ্দীপকের বিলকিস বানুর সাথে বুধার সাদৃশ্য থাকলেও বুধা চরিত্র আরও অনেক বেশি গুরুত্বপূর্ণ ও সার্থক। 'কাকতাড়ুয়া' উপন্যাসের বুধা বাংলাদেশের কিশোর মুক্তিযোদ্ধাদের প্রতিনিধি। উপন্যাসে প্রথমে তাকে আমরা স্বাধীনভাবে গ্রামে ঘুরে বেড়ানো আত্মপ্রত্যয়ী বালক হিসেবে দেখতে পাই। সময়ের পট পরিবর্তনে সে হয়ে ওঠে সাহসী মুক্তিযোদ্ধা। উদ্দীপকের বিলকিস বানুকে আমরা দেখি সহানুভূতিসম্পন্ন একজন মানুষ হিসেবে। পাশের বাড়ির সুফিয়া বেগমের গৃহকর্মীকে রাস্তায় কাঁদতে দেখে বিলকিস তাকে আশ্রয় দেন। সুফিয়া বেগম যেখানে হাসনাকে সামান্য ভুলের কারণে বাড়ি থেকে বের করে দিয়েছেন, সেখানে বিলকিস বানু তার দিকে সহযোগিতার হাত বাড়িয়েছেন। 'কাকতাড়ুয়া' উপন্যাসের বুধা এক সাহসী কিশোর মুক্তিযোদ্ধা। তার সাহসিকতা অতুলনীয়। বুধা উপন্যাসের শুরুতে ছন্নছাড়া জীবনযাপনেই আমাদের সামনে উঠে এসেছিল। কিন্তু উপন্যাসের সার্বিক প্রেক্ষাপটে আমরা তাকে সাহসী মুক্তিযোদ্ধা হিসেবে দেখতে পাই। অকুতোভয় বুধা দেশের জন্য যুদ্ধে নামে। তার মতো মুক্তিযোদ্ধাদের অবদানেই আমরা পেয়েছি স্বাধীন দেশ। গৃহকর্মী ফুলকলিকে রাজাকার কমান্ডার মেরে বের করে দিলে বুধা তাকে সান্ত্বনা দেয়, ক্ষতস্থানে লাগানোর জন্য মলম দেয়। উদ্দীপকের বিলকিস বানু হাসনার পাশে দাঁড়ালেও তাকে বুধার মতো সাহসী কোনো উদ্যোগ নিতে দেখি না। বুধা সামগ্রিকভাবে বাংলাদেশের স্বাধীনতাকামী মুক্তিযোদ্ধাদের প্রতিনিধি, যার পরিপ্রেক্ষিতে বিলকিস বানু বুধা চরিত্রের সার্থক প্রতিনিধি হয়ে উঠতে পারেননি।"
        }
      ]
    },
    {
      "number": "9",
      "uddipok": "\"আমরা হারবো না হারবো না তোমার মাটির একটি কণাও ছাড়বো না আমরা পাঁজর দিয়ে দুর্গ ঘাঁটি গড়ে জানি তোমার ভয় নেই মা আমরা প্রতিবাদ করতে জানি।\"",
      "tag": "CTG.B 22",
      "sub_questions": [
        {
          "label": "ক",
          "question": "গাঁয়ের লোকেরা বুধার কী নাম রেখেছিল?",
          "explanation": "গাঁয়ের লোকেরা বুধার নাম রেখেছিল কাকতাড়ুয়া।"
        },
        {
          "label": "খ",
          "question": "'আমি যার-তার কাছে হাত পাতি না'-বুধা একথা কাকে, কেন বলেছিল?",
          "explanation": "'আমি যার তার কাছে হাত পাতি না।'- কথাটি-বুধা আহাদ মুন্সিকে বলেছিল তার প্রতি ক্ষোভ ও ঘৃণার কারণে। বুধা আত্মসম্মানবোধসম্পন্ন এক কিশোর। গ্রামের আহাদ মুন্সি শান্তি কমিটি গঠনের নামে সাধারণ নিরীহ মানুষকে হত্যায় ঘৃণিত ভূমিকা পালন করে। এর কারণে বুধার মনে আহাদ মুন্সির ওপর ক্ষোভ ও ঘৃণার সৃষ্টি হয়। তাই সে নদীর ধারে মুখোমুখি আলাপচারিতায় প্রশ্নোক্ত উক্তিটি করে আহাদ মুন্সির কাছ থেকে টাকা নিতে অস্বীকৃতি জানায়।"
        },
        {
          "label": "গ",
          "question": "উদ্দীপকের 'আমরা' 'কাকতাড়ুয়া' উপন্যাসের বুধা, আলি, মিঠুকে নির্দেশ করে কোন দিক থেকে? ব্যাখ্যা করো।",
          "explanation": "উদ্দীপকের 'আমরা' ''কাকতাড়ুয়া' 'কাকতাড়ুয়া' উপন্যাসের বুধা, আলী, মিঠুকে নির্দেশ করে প্রতিবাদী মানসিকতার দিক থেকে। 'কাকতাড়ুয়া' উপন্যাসে বর্ণিত পাকিস্তানি মিলিটারিরা এদেশের নিরীহ মানুষের ওপর চালিয়েছিল নির্মম নির্যাতন। এক পর্যায়ে বুধা, আলী, মিঠু, শাহাবুদ্দিনের মতো বাংলা সাহসী বীরেরা তাদের বিরুদ্ধে প্রতিবাদী হয়ে গড়ে তোলে শক্ত প্রতিরোধ। একসময় পাকিস্তানি সেনারা হয়ে পড়ে কোণঠাসা। বুধার মতো কিশোরেরাও জড়িয়ে পড়ে মুক্তিযুদ্ধে। যার ফলে আসে আমাদের এই কাঙ্ক্ষিত স্বাধীনতা। উদ্দীপকের বিষয়বস্তুতেও প্রতিবাদী মানসিকতায় দিকটি ফুটে উঠেছে। এখানে 'আমরা' বলতে বাংলার বীর সন্তানদেরকে বোঝানো হয়েছে। যারা কখনোই পরাজয় মেনে নিতে জানে না। বুকের পাঁজর দিয়ে হলেও তারা গড়ে তুলতে জানে দুর্গ-প্রাচীর। তাদের মতো বীর সন্তান যে দেশে রয়েছে সে দেশের স্বাধীনতা হারানোর কোনো ভয় নেই। সুতরাং দেখা যাচ্ছে, উদ্দীপকের 'আমরা' 'কাকতাড়ুয়া' উপন্যাসের বুধা, আলী, মিঠুকে নির্দেশ করে প্রতিবাদী মানসিকতার দিক থেকে।"
        },
        {
          "label": "ঘ",
          "question": "উদ্দীপকের প্রসঙ্গই কি 'কাকতাড়ুয়া' উপন্যাসের মূলসুর? তোমার বক্তব্যের সপক্ষে যুক্তি উপস্থাপন করো।",
          "explanation": "উদ্দীপকে আমরা যে স্বদেশপ্রেমের পরিচয় লাভ করি তা 'কাকতাড়ুয়া' উপন্যাসের মূলসুর। 'কাকতাড়ুয়া' উপন্যাসটি স্বদেশপ্রেমের এক উজ্জ্বল দৃষ্টান্ত। ১৯৭১ সালের ২৫শে মার্চ দিবাগত রাত থেকে পাকিস্তানি হায়েনারা এ দেশের শান্তিপ্রিয় মানুষের ওপর নৃশংস হত্যাকাণ্ড চালায়। দেশমাতৃকার সম্মান রক্ষার্থে এদেশের শান্তিপ্রিয় সাধারণ মানুষও একসময় প্রতিবাদী হয়ে ওঠে। তারা গ্রামে-গঞ্জে প্রবল প্রতিরোধ গড়ে তোলে। বুধা, আলী, মিঠু, শাহাবুদ্দিনের মতো মুক্তিযোদ্ধা তৈরি হয়। উদ্দীপকেও আমরা স্বদেশপ্রেমের উজ্জ্বল দৃষ্টান্ত প্রত্যক্ষ করি। এখানে এদেশের বীর সন্তানেরা স্বদেশের একটি ধূলিকণাও ছাড়বে না। বুকের পাঁজর দিয়ে হলেও তারা দুর্গ গড়ে তুলবে তবুও দেশমাতৃকার অসম্মান হতে দেবে না। উদ্দীপক ও 'কাকতাড়ুয়া' উপন্যাস উভয়ক্ষেত্রেই স্বদেশপ্রেমের অনন্য দৃষ্টান্ত তুলে ধরা হয়েছে। উপন্যাসে আমরা বিস্তৃত পরিসরে স্বদেশপ্রেমের বিষয়গুলো পাই। কিন্তু উদ্দীপকের স্বল্প পরিসরেও আমরা গভীর স্বদেশপ্রেমের রূপ প্রত্যক্ষ করি। এসব দিক বিবেচনায় বলা যায়, উদ্দীপকে আমরা যে স্বদেশপ্রেমের পরিচয় লাভ করি তা আলোচ্য উপন্যাসের মূলসুর।"
        }
      ]
    },
    {
      "number": "10",
      "uddipok": "কাশেম মোল্লার দুই স্ত্রী আজমিরা আর সাহেদা। সারাদিন মালবাহী জীবের মতো অমানবিক খাটুনি খাটে। দিনে ক্ষেত ও সংসারের কাজ করে আর রাতে ধান ভানার কাজ করে। এরপরও কাশেম মোল্লা আবার চৌদ্দ বছর বয়সি টুনিকে বিয়ে করতে চায়। এই ঘটনার প্রতিবাদ জানালে প্রথম দুই স্ত্রীকে তালাক দেয় কাশেম।",
      "tag": "CTG.B 22",
      "sub_questions": [
        {
          "label": "ক",
          "question": "নাটকের প্রাণ কোনটি?",
          "explanation": "নাটকের প্রাণ হলো সংলাপ।"
        },
        {
          "label": "খ",
          "question": "'দুনিয়াটা সত্যি কঠিন পরীক্ষাক্ষেত্র' কথাটি কে, কেন বলেছেন?",
          "explanation": "'দুনিয়াটা সত্যি কঠিন পরীক্ষাক্ষেত্র' উক্তিটি সৈয়দ ওয়ালিউল্লাহ রচিত 'বহিপীর' নাটকের প্রধান চরিত্র বহিপীরের। এই উক্তির মাধ্যমে বহিপীর জীবনের কঠিন বাস্তবতা ও চ্যালেঞ্জের প্রতি ইঙ্গিত করেছেন, যা নাটকের মূল থিমের সঙ্গে সামঞ্জস্যপূর্ণ।"
        },
        {
          "label": "গ",
          "question": "উদ্দীপকের ঘটনাটি 'বহিপীর' নাটকের কোন বিষয়ের সঙ্গে সাদৃশ্যপূর্ণ তা ব্যাখ্যা করো।",
          "explanation": "উদ্দীপকের ঘটনাটি 'বহিপীর' নাটকে বর্ণিত বহিপীর ও তাহেরার অসম বিবাহের সঙ্গে সাদৃশ্যপূর্ণ। 'বহিপীর' নাটকের কেন্দ্রীয় চরিত্র বহিপীর। তিনি অত্যন্ত ধূর্ত ও বাস্তবজ্ঞানসম্পন্ন মানুষ। বৃদ্ধ বয়সে তিনি এক মুরিদের অল্পবয়সি কন্যাকে বিয়ে করেন। কিন্তু বিয়ের দিনই সেই কন্যা পালিয়ে যায়। বৃদ্ধ পীর তার সদ্য বিবাহিত স্ত্রীকে পাওয়ার জন্য নাটকজুড়ে নানা কূটকৌশল প্রয়োগ করেন এমনকি জমিদার হাতেম আলির জমিদারি রক্ষার বিনিময়ে হলেও তাহেরাকে ফেরত পেতে চান। উদ্দীপকের বিষয়বস্তুতেও আমরা অসম বিবাহের দিকটি প্রত্যক্ষ করি। কাশেম মোল্লার দুই স্ত্রী থাকা সত্ত্বেও সে মাত্র চৌদ্দ বছরের মেয়ে টুনিকে বিয়ে করতে চায়। এক্ষেত্রে বড়ো দুই স্ত্রী বাধা দিলে তাদেরকে তালাক পর্যন্ত দেয়। অর্থাৎ কোনো বাধা তাকে তৃতীয় বিয়ে থেকে আটকাতে পারে না। সুতরাং দেখা যাচ্ছে, উদ্দীপকের ঘটনাটি 'বহিপীর' নাটকে বর্ণিত বহিপীর ও তাহেরার অসম বিবাহের সঙ্গে সাদৃশ্যপূর্ণ।"
        },
        {
          "label": "ঘ",
          "question": "কাশেম মোল্লা কি 'বহিপীর' নাটকের বহিপীরের চারিত্রিক বৈশিষ্ট্য ধারণ করেছে? তোমার যুক্তিপূর্ণ মত দাও।",
          "explanation": "উদ্দীপকের কাশেম মোল্লা 'বহিপীর' নাটকের বহিপীরের চারিত্রিক বৈশিষ্ট্য ধারণ করতে ব্যর্থ হয়েছে। 'বহিপীর' নাটকের বহিপীর একজন অত্যন্ত ধূর্ত, ধৈর্যশীল, বুদ্ধিমান ও বাস্তবজ্ঞানসম্পন্ন মানুষ। তিনি অশিক্ষিত সাধারণ মানুষের কুসংস্কার ও ধর্মবিশ্বাসকে পুঁজি করে তাঁর ধর্মব্যবসায় পরিচালনা করেন। তিনি সারা বছর মুরিদদের বাড়ি বাড়ি ঘুরে বেড়ান। তাদের কাছ থেকে অর্থ সংগ্রহ করেন। তিনি বৃদ্ধ বয়সে এক অল্পবয়সি মেয়ে তাহেরাকে বিয়ে করে এক জটিল পরিস্থিতিতে পতিত হন। নাটকটির শেষ পর্যন্ত আমরা তার স্ত্রীকে অধিকার করতে তাকে নানা কূটকৌশল ও ষড়যন্ত্রের আশ্রয় নিতে দেখি। শেষ পর্যন্ত ব্যর্থ হলেও তিনি বাস্তবতা মেনে নেন। উদ্দীপকের কাশেম মোল্লা একজন নিষ্ঠুর ও নারীলোভী মানুষ। দুই স্ত্রী | থাকা সত্ত্বেও সে তৃতীয় বিয়ে করতে উঠে পড়ে লেগেছে। স্ত্রীরা বাধা দিলে সে তাদের তালাক দিতেও দ্বিধা করেনি। স্ত্রীদের প্রতি অমানবিক নির্যাতনের চিত্রও উদ্দীপকটিতে ফুটে উঠেছে। উদ্দীপক ও 'বহিপীর' নাটকের বহিপীর চরিত্রের পর্যালোচনায় এটি স্পষ্ট হয় যে, উদ্দীপকের কাশেম মোল্লা বহিপীরের চারিত্রিক বৈশিষ্ট্য ধারণ করতে পারেনি। বহিপীর অত্যন্ত ধৈর্যশীল; যেখানে কাশেম মোল্লা নিষ্ঠুর প্রকৃতির। বহিপীর বাস্তববুদ্ধিসম্পন্ন কিন্তু কাশেম মোল্লার মাঝে এ জাতীয় কোনো বৈশিষ্ট্য নেই। বহিপীর অনেকটাই মানবিক চরিত্র, কিন্তু সে তুলনায় কাশেম মোল্লা বিপরীত চরিত্রের। এসব দিক বিবেচনায় বলা যায়, উদ্দীপকের কাশেম মোল্লা 'বহিপীর' নাটকের বহিপীরের চারিত্রিক বৈশিষ্ট্য ধারণ করতে ব্যর্থ হয়েছে।"
        }
      ]
    },
    {
      "number": "11",
      "uddipok": "কুড়ি টাকার বাস ভাড়া পঞ্চাশ টাকা চাওয়ায় প্রতিবাদ করেন হাসমত মিয়া। তার সাথে যুক্ত হন আরও ক'জন যাত্রী। অবশেষে বাসের কন্ডাক্টর যাত্রীদের কাছ থেকে নেওয়া অতিরিক্ত ত্রিশ টাকা ফেরত দিতে বাধ্য হয়।",
      "tag": "CTG.B 22",
      "sub_questions": [
        {
          "label": "ক",
          "question": "'বহিপীর' নাটকের কেন্দ্রীয় চরিত্র কোনটি?",
          "explanation": "'বহিপীর' নাটকের কেন্দ্রীয় চরিত্র বহিপীর।"
        },
        {
          "label": "খ",
          "question": "\"তিনি রাজি আছেন আমি রাজি নই\"-কথাটি কে, কেন বলেছেন?",
          "explanation": "তাহেরাকে পীরের হাতে তুলে দেওয়ার শর্তে টাকা নিতে হাতেম আলি রাজি নন বোঝাতে তিনি আলোচ্য উক্তিটি করেছেন। খাজনা বাকি পড়ার কারণে ক্ষয়িষ্ণু জমিদার হাতেম আলির জমিদারি সূর্যাস্ত আইনে নিলামে ওঠে। নানাদিক থেকে টাকা সংগ্রহের চেষ্টা করে তিনি ব্যর্থ হন। এ সময় বহিপীর শর্ত দেয় তাহেরাকে তার হাতে তুলে দিলে সে জমিদারকে অর্থ সাহায্য দেবে। ঘটনাক্রমে এ প্রস্তাবে তাহেরাও রাজি হয়। কিন্তু জমিদার হাতেম আলি শেষ পর্যন্ত এরূপ অনুচিত কাজে রাজি হননি। কারণ, তখন তার মনে মানবিক মূল্যবোধ জাগ্রত হয় আর তিনি এই উক্তি করেন।"
        },
        {
          "label": "গ",
          "question": "উদ্দীপকের হাসমত মিয়ার সাথে 'বহিপীর' নাটকের তাহেরা চরিত্রের সাদৃশ্য কোথায়? ব্যাখ্যা করো।",
          "explanation": "উদ্দীপকের হাসমত মিয়ার সাথে 'বহিপীর' নাটকের তাহেরা চরিত্রের সাদৃশ্য প্রতিবাদী মানসিকতায়। 'বহিপীর' নাটকের তাহেরা একটি প্রতিবাদী চরিত্র। বৃদ্ধ পীরের সঙ্গে নিজের বিবাহ সে মেনে নিতে পারেনি। এ কারণে সে ভবিষ্যৎ অনিশ্চিত জেনেও বাড়ি থেকে পালিয়েছে। বজরায় হাশেম আলি ছাড়া অন্য সবাই প্রায় তার বিরুদ্ধে গেলেও সে বৃদ্ধের সাথে তার না যাওয়ার সিদ্ধান্ত থেকে সরে আসেনি। ফলে বহিপীর নিজের পরাজয় মেনে নিতে বাধ্য হয়। উদ্দীপকের বিষয়বস্তুতে আমরা হাসমত মিয়ার প্রতিবাদী মানসিকতার পরিচয় পাই। কুড়ি টাকার বাস ভাড়া পঞ্চাশ টাকা চাওয়ায় সে প্রতিবাদ করেছে। তার এই প্রতিবাদে অন্যেরাও শামিল হয়। ফলে বাসের কন্ডাক্টর যাত্রীদের কাছ থেকে নেওয়া অতিরিক্ত ভাড়া ফেরত দিতে বাধ্য হয়। সুতরাং দেখা যাচ্ছে প্রতিবাদী মানসিকতার দিক থেকে উদ্দীপকের হাসমত মিয়ার সাথে 'বহিপীর' নাটকের তাহেরা চরিত্রের সাদৃশ্য রয়েছে।"
        },
        {
          "label": "ঘ",
          "question": "\"উদ্দীপকে 'বহিপীর' নাটকের কেবল একটি খণ্ডচিত্র প্রতিফলিত হয়েছে\"- মন্ত্যবটির যৌক্তিকতা বিশ্লেষণ করো।",
          "explanation": ""
        }
      ]
    }
  ]
}