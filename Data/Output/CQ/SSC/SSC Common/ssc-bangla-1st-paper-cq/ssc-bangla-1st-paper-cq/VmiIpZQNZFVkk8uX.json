{
  "title": "যশোর বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "মুক্তিযুদ্ধ শুরু হলে রফিক বাবা-মায়ের অনুমতি নিয়ে, মা-মাটিকে হানাদারমুক্ত করার লক্ষ্যে গেরিলা বাহিনীতে যোগ দেয়। ভাগ্যের কী নির্মম পরিহাস ১২ নভেম্বর পাকবাহিনীর হাতে ধরা পড়ে সে এবং প্রচণ্ড নির্যাতনে শহিদ হয়।",
      "tag": "JB 23",
      "sub_questions": [
        {
          "label": "ক",
          "question": "১৯৭১ সালের ১০ই মে কী বার ছিল?",
          "explanation": "১৯৭১ সালের ১০ মে সোমবার ছিল ।"
        },
        {
          "label": "খ",
          "question": "“দলে দলে লোক 'জয় বাংলা' ধ্বনি তুলে রাস্তায় বেরিয়ে পড়েছে কারফিউ উপেক্ষা করে।”",
          "explanation": "মুক্তির আগমনী বার্তার ইঙ্গিত পেয়েছে বলে দলে দলে লোক কারফিউ উপেক্ষা করে ‘জয় বাংলা' ধ্বনি তুলে রাস্তায় বেরিয়ে পড়েছে । ১৯৭১ সালের ১৬ ডিসেম্বর বিকেলে পাকিস্তানি আর্মিরা আত্মসমর্পণ করবে এ খবর ছড়িয়ে পড়লে মানুষের মাঝে আনন্দ ছড়িয়ে পড়ে। যে যার মতো করে এ খবর একে অন্যের কাছে পৌঁছে দেয়। মুক্তির এই আগমনী বার্তা শুনে তাই দলে দলে লোক কারফিউ উপেক্ষা করে ‘জয় বাংলা” ধ্বনি তুলে রাস্তায় বেরিয়ে পড়েছে।"
        },
        {
          "label": "গ",
          "question": "উদ্দীপকে 'একাত্তরের দিনগুলি' রচনার প্রতিফলিত দিকটি ব্যাখ্যা করো।",
          "explanation": "উদ্দীপকে ‘একাত্তরের দিনগুলি' রচনার রুমীর মুক্তিযুদ্ধে যোগদান ও পাকিস্তানিদের দ্বারা নির্যাতনের শিকার হয়ে শহিদ হওয়ার ঘটনাটি প্রতিফলিত হয়েছে। ‘একাত্তরের দিনগুলি' রচনাটিতে মুক্তিযুদ্ধে রুমীর আত্মদান ও আত্মমর্যাদার দিকটি তুলে ধরা হয়েছে। রুমী উজ্জ্বল ভবিষ্যৎ ফেলে দেশমাতৃকাকে শত্রুমুক্ত করার জন্য মুক্তিযুদ্ধে যোগ দেন। তিনি তাঁর সহপাঠীদের নিয়ে মুক্তিযুদ্ধের সপক্ষে জনমত গঠন করেন। পাকিস্তানিদের বিরুদ্ধে তীব্র প্রতিরোধ গড়ে তোলেন। গেরিলা আক্রমণে পাকিস্তানিদের নাস্তানাবুদ করেন। কিন্তু যুদ্ধের একপর্যায়ে রুমী পাকিস্তানিদের হাতে বন্দি হন এবং নির্মম নির্যাতনের শিকার হয়ে শহিদ হন । উদ্দীপকের রফিক যেন ‘একাত্তরের দিনগুলি' রচনার প্রতিনিধি চরিত্র। রফিকও রুমীর মতো মা-বাবার অনুমতি নিয়ে মুক্তিযুদ্ধে অংশগ্রহণ করেন। তিনি পাকিস্তানিদের অন্যায়, অত্যাচার ও নির্যাতনের বিরুদ্ধে তীব্র প্রতিরোধ গড়ে তোলেন। গেরিলা যুদ্ধের মাধ্যমে পাকিস্তানিদের বিপর্যস্ত করেন। কিন্তু রফিকও মুক্তিযুদ্ধের শেষ পর্যায় পাকিস্তানিদের হাতে বন্দি হন এবং তাদের নির্যাতনের শিকার হয়ে শাহাদাত বরণ করেন। তাই বলা যায়, উদ্দীপকে 'একাত্তরের দিনগুলি' রচনার রুমীর মুক্তিযুদ্ধে যোগদান ও পাকিস্তানিদের দ্বারা নির্যাতনের শিকার হয়ে শহিদ হওয়ার ঘটনাটি প্রতিফলিত হয়েছে।"
        },
        {
          "label": "ঘ",
          "question": "উদ্দীপকে বর্ণিত দিকটিই 'একাত্তরের দিনগুলি' রচনার একমাত্র দিক নয়।”- মন্তব্যটি বিশ্লেষণ করো ।",
          "explanation": "\"উদ্দীপকে বর্ণিত পাকিস্তানিদের নির্যাতনে রফিকের শহিদ হওয়ার দিকটিই 'একাত্তরের দিনগুলি' রচনার একমাত্র দিক নয়।\"- মন্তব্যটি যথার্থ। 'একাত্তরের দিনগুলি' রচনায় মুক্তিযুদ্ধের স্মৃতিচারণা করা হয়েছে। মুক্তিযুদ্ধের সময় পাকিস্তানিদের অন্যায়, অত্যাচার ও নির্যাতনের চিত্র ফুটিয়েতোলা হয়েছে। পাকিস্তানিরা বাঙালিদের উপর অতর্কিত হামলা চালিয়ে ঢাকার নগরজীবনে বিশৃঙ্খলা সৃষ্টি করেছিল। ছাত্রাবাস, বস্তিতে আগুন জ্বালিয়ে দিয়েছিল। তারা পূর্ব বাংলায় শ্মশান সৃষ্টি করেছিল। রুমির মতো অগণিত মেধাবীকে নিমর্মভাবে হত্যা করেছিল । উদ্দীপকে ‘একাত্তরের দিনগুলি' রচনার সমগ্র ভাব ফুটিয়ে না তুলে শুধু রুমির শহিদ হওয়ার দিকটি প্রতিফলিত হয়েছে। আলোচ্য রচনায় মুক্তিযুদ্ধের অনেক ঘটনা, অনেক চড়াই-উতরাই স্মৃতি বর্ণিত হয়েছে, কিন্তু উদ্দীপকে সকল ঘটনা উপেক্ষা করে শুধু একজন মুক্তিযোদ্ধার প্রতি পাকিস্তানিদের অত্যাচার ও নির্যাতনের চিত্র ফুটিয়ে তোলা হয়েছে। ‘একাত্তরের দিনগুলি’ একটি স্মৃতিচারণামূলক রচনা। এই গদ্যে লেখিকা তাঁর আত্মমর্যাদা ও স্বাধিকার চেতনার পরিচয় তুলে ধরেছেন। রুমী . লেখিকার গর্ভজাত সন্তান। সন্তানের জীবনের চেয়েও মর্যাদা বড়ো, আদর্শ বড়ো— এ বিষয়টি তিনি প্রতিষ্ঠিত করেছেন। কিন্তু মূল রচনায় এ ছাড়াও আরও বিষয় রয়েছে। লেখিকার বাগান করা, মুক্তিযোদ্ধাদের জন্য রসদ জোগান দেওয়া, তাঁর স্বামীর আদর্শ, আত্মীয়স্বজনের মতামত, সর্বোপরি তাঁর স্বামী শরিফের কুলখানি। কিন্তু উদ্দীপকে এত কিছু স্থান না পেয়ে শুধু রুমীর নির্যাতনের কথা প্রকাশিত হয়েছে। তাই বলা যায়, উদ্দীপকে বর্ণিত দিকটিই ‘একাত্তরের দিনগুলি' রচনার একমাত্র দিক নয় ।"
        }
      ]
    },
    {
      "number": "2",
      "uddipok": "বাংলাদেশের একমাত্র প্রবালদ্বীপ সেন্ট মার্টিন। যার সৌন্দর্যের বর্ণনা কখনো চাক্ষুষ না দেখে বোঝানো সম্ভব নয়। দ্বীপের যেদিকে চোখ যায় শুধু নীল আর নীল। আকাশ আর সমুদ্রের নীল এখানে মিলেমিশে একাকার। তাইতো বিশাল পৃথিবীর বুকে সেন্ট মার্টিন যেন একখণ্ড স্বর্গ। কথাগুলো বলেছিল, বাঙালি ছেলে তানভীর তার জাপানি বন্ধু জেমসকে।",
      "tag": "JB 23",
      "sub_questions": [
        {
          "label": "ক",
          "question": "আবদুর রহমানের উচ্চতা কত?",
          "explanation": "আবদুর রহমানের উচ্চতা ছয় ফুট চার ইঞ্চি।"
        },
        {
          "label": "খ",
          "question": "লেখক 'থ' হয়ে দাঁড়িয়ে রইলেন কেন?",
          "explanation": "লেখকের জন্য টেবিলে অপ্রত্যাশিত খাবার সজ্জিত করায় তা দেখে লেখক থ মেরে দাঁড়িয়ে রইলেন। আফগানিস্তানে থাকাকালীন লেখকের সেবায় নিয়োজিত ছিল আবদুর রহমান। একদিন লেখক খাবারের টেবিলে এসে হতবাক হয়ে যান। খাবার ছয়জন খেতে পারবে তা একজনের জন্য পরিবেশন করা হয়েছে। গামলা ভর্তি মাংসের কোরমা, কোফতা, পোলাও, মুরগির রোস্টসহ নানা রকম খাবার টেবিলে সাজিয়ে রাখা হয়েছে। এ দৃশ্য দেখে লেখক বিস্ময়ে 'থ' হয়ে দাঁড়িয়ে ছিলেন।"
        },
        {
          "label": "গ",
          "question": "উদ্দীপকের সাথে 'প্রবাস বন্ধু' ভ্রমণকাহিনির সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের সাথে 'প্রবাস বন্ধু' ভ্রমণকাহিনির সাদৃশ্যপূর্ণ দিকটি হলো সৌন্দর্য বর্ণনা । 'প্রবাস বন্ধু' ভ্রমণকাহিনিতে সেখানকার ভূমি, পরিবেশ, সেখানকার মানুষ ও তাদের সহজসরল জীবনাচরণ ফুটিয়ে তোলা হয়েছে। আবদুর রহমানের বর্ণনায় পানশির শহরের প্রতি তার গভীর ভালোবাসা প্রকাশিত হয়েছে। পানশির আবদুর রহমানের মাতৃভূমি। পানশিরের আবহাওয়া, ভূ-প্রকৃতি ও জলবায়ু চমৎকার। শীতকালে পানশির এক মনোরম প্রকৃতি ধারণ করে। প্রকৃতিতে বিরাজ করে এক মোহনীয় রূপলাবণ্য। এমন পরিবেশে না খেয়েও অনেকদিন পর্যন্ত থাকা যায়। শীতকালে পানশিরের আবহাওয়ায় কোনো বালু নেই, ময়লা নেই। ছুরির মতো ধারালো ঠান্ডা হাওয়া নাক ও মগজ চিরে প্রবেশ করে যা অত্যন্ত মনোমুগ্ধকর। উদ্দীপকেও সেন্টমার্টিনের রূপ-সৌন্দর্য প্রকাশিত হয়েছে। বাংলাদেশের ছেলে তানভীর তার বন্ধুকে বাংলাদেশের রূপ লাবণ্য বর্ণনা করতে গিয়ে আবদুর রহমানের মতো দেশের প্রতি ভালোবাসার বহিঃপ্রকাশ ঘটিয়েছে। মনোমুগ্ধকর প্রাকৃতিক নৈসর্গে ভরপুর বাংলাদেশের একমাত্র প্রবাল দ্বীপ সেন্টমার্টিনের পরিচয় তুলে ধরেছে। সেন্টমার্টিনের রূপসৌন্দর্য চোখে না দেখে উপলব্ধি করা যায় না। এখানে আকাশে নীল যেন সমুদ্রে এসে মিশেছে'। যেদিকে চোখ যায়, সেদিকেই শুধু নীল আর নীল। তাই বলা যায়, উদ্দীপকের সাথে 'প্রবাস বন্ধু' ভ্রমণকাহিনির সাদৃশ্যপূর্ণ দিকটি হলো স্বদেশের সৌন্দর্য বর্ণনায়।"
        },
        {
          "label": "ঘ",
          "question": "“উদ্দীপকে ‘প্রবাস বন্ধু' ভ্রমণকাহিনির খণ্ডাংশ প্রকাশ পেয়েছে মাত্র।”- মন্তব্যটির যথার্থতা নিরূপণ করো ।",
          "explanation": "উদ্দীপকে সেন্টমার্টিনের প্রাকৃতিক সৌন্দর্য বর্ণনার মধ্য দিয়ে 'প্রবাস বন্ধু' ভ্রমণকাহিনির খণ্ডাংশ প্রকাশ পেয়েছে মাত্র । 'প্রবাস বন্ধু' রচনায় আফগানিস্তানের ভূমি, পরিবেশ এবং সেখানকার মানুষের সহজ-সরজ জীবনাচরণ প্রকাশিত হয়েছে। আফগানিস্তানের মানুষের মাঝে রয়েছে প্রবল স্বদেশপ্রেম ও অতিথিপরায়ণতা। প্রস্তরভূমি এবং সেখানের বিচিত্র ও সুস্বাদু খাদ্যবস্তুর পরিচয় প্রস্ফুটিত হয়েছে ভ্রমণকাহিনিতে। আফগানিস্তানের আবহাওয়া, জলবায়ু এবং সেখানের বরফ-শীতল জলবায়ুর মনোমুগ্ধকর রূপও এ রচনায় ফুটে উঠেছে। উদ্দীপকে বাংলাদেশের একমাত্র প্রবালদ্বীপ সেন্টমার্টিনের সৌন্দর্যের বর্ণনা দেওয়া হয়েছে। দ্বীপটি এতটাই সৌন্দর্যমণ্ডিত যে, চোখে না দেখলে তা বিশ্বাস করা অসম্ভব। আকাশ আর নীল সমুদ্রের জলরাশি একাকার হয়ে আছে এ মায়াবী দ্বীপে। উদ্দীপক ও 'প্রবাস বন্ধু ভ্রমণকাহিনির বর্ণনার তুলনামূলক আলোচনা করলে দেখা যায় যে, উদ্দীপকে ভ্রমণকাহিনির একটি মাত্র দিক প্রস্ফুটিত হয়েছে। আফগানিস্তানের মানুষের জীবনাচরণ, ভূ-প্রকৃতি ও জলবায়ুর বিচিত্র রূপ থাকা সত্ত্বেও উদ্দীপকে শুধু প্রাকৃতিক সৌন্দর্যের দিকটি বর্ণিত হয়েছে। সেখানকার অতিথিপরায়ণতা, সুস্বাদু খাদ্যবস্তুর পরিচয় উদ্দীপকে অনুপস্থিত। তাই বলা যায়, উদ্দীপকে 'প্রবাস বন্ধু' ভ্রমণকাহিনির খণ্ডাংশ প্রকাশ পেয়েছে মাত্র।"
        }
      ]
    },
    {
      "number": "3",
      "uddipok": "কিশোরী রাবেয়া শিউলী বেগমের বাসায় ঝিয়ের কাজ করে। মাস শেষে সামান্য বেতনে পায় সে। বাসার সকল কাজই করে সে। তবু সামান্য ভুল হলেই রাবেয়ার ওপর চলে অকথ্য নির্যাতন।",
      "tag": "JB 23",
      "sub_questions": [
        {
          "label": "ক",
          "question": "মমতাদির ছেলের বয়স কত?",
          "explanation": "মমতাদির ছেলের বয়স পাঁচ বছর।"
        },
        {
          "label": "খ",
          "question": "'সে যেন ছায়াময়ী মানবী' – কথাটি বুঝিয়ে লেখো।",
          "explanation": "'সে যেন ছায়াময়ী মানবী'—এই বাক্যটি মানিক বন্দ্যোপাধ্যায়ের 'মমতাদি' গল্পের মমতাদির বর্ণনায় ব্যবহৃত হয়েছে। এখানে মমতাদির ব্যক্তিত্বের গাম্ভীর্য, নিরবতা ও রহস্যময়তা ফুটে উঠেছে। ছায়ার মতোই মমতাদি ধীর, স্থির ও অচঞ্চল; তার উপস্থিতি নীরব, অথচ গভীর প্রভাবশালী। এছাড়া, তার চোখে-মুখে স্নেহের অভিব্যক্তি স্পষ্ট হলেও, তিনি নিজের অনুভূতি প্রকাশে সংযত। এভাবে, মমতাদি তার গাম্ভীর্য ও রহস্যময়তায় ছায়ার মতোই ধরা ছোঁয়ার বাইরে, শব্দহীন ও অনুভূতিহীন।"
        },
        {
          "label": "গ",
          "question": "উদ্দীপকে রাবেয়ার সাথে 'মমতাদি' গল্পের মমতাদির বৈসাদৃশ্য ব্যাখ্যা করো।",
          "explanation": "উদ্দীপকের রাবেয়ার সাথে 'মমতাদি' গল্পের মমতাদির মর্যাদা বজায় রেখে কাজ করার দিকটি বৈসাদৃশ্য রয়েছে। 'মমতাদি' গল্পে একজন সম্ভ্রান্ত পরিবারের নারীর পর্দা ঠেলে উপার্জনের বিষয়টি প্রকাশিত হয়েছে। মমতাদি মর্যাদাসম্পন্ন ঘরের বউ। তার স্বামীর কাজ চলে যাওয়ায় বিপদে পড়ে। সংসার চালাতে অনেক কষ্ট সহ্য করতে হয়। ঘরে অসুস্থ সন্তান এবং সংসারের টানাপোড়েন সহ্য করতে না পেরে মমতাদি লজ্জা উপেক্ষা করে অন্যের ঘরে কাজ নেয়। তার ব্যক্তিত্ব ও পরদর্শিতা তাকে কর্মক্ষেত্রে সম্মান ও মর্যাদার অধিকারী করে। উদ্দীপকের রাবেয়াও মমতাদির মতো অন্যের বাসায় কাজ করে। রাবেয়া শিউলি বেগমের বাসার সমস্ত কাজ করে দেয়। মাস শেষে কিছু বেতন পায় এই যা সান্ত্বনা। কিন্তু রাবেয়ার গৃহকর্ত্রী তার সাথে ভালো ব্যবহার করেন না। বাসার সব কাজ করা সত্ত্বেও তাকে অকথ্য নির্যাতনে শিকার হতে হয়। রাবেয়া নীরবে সবকিছু সহ্য করে মাস শেষে সামান্য বেতনের জন্য। মমতাদির প্রতি তার গৃহকর্ত্রী এমন বিরূপ আচরণ করেননি। বরং তাকে যথেষ্ট সম্মান দিয়ে রেখেছেন। তাই বলা যায়, উদ্দীপকের রাবেয়ার সাথে 'মমতাদি' গল্পের মমতাদির মর্যাদার বজায় সাথে কাজ করার দিকটির বৈসাদৃশ্য রয়েছে।"
        },
        {
          "label": "ঘ",
          "question": "গৃহকর্মে নিয়োজিত মানুষের প্রতি আচরণ শিউলি বেগম নয়, 'মমতাদি' গল্পের গৃহকর্ত্রীর মত হওয়া বাঞ্ছনীয়। — মন্তব্যটি বিচার করো।",
          "explanation": "গৃহকর্মে নিয়োজিত মানুষের প্রতি আচরণ শিউলি বেগম নয়, ‘মমতাদি' গল্পের গৃহকর্ত্রীর মতো সহমর্মিতা ও সৌহার্দপূর্ণ হওয়া বাঞ্ছনীয়। ‘মমতাদি’ গল্পে আমাদের গৃহকর্মে সহায়তাকারীদের প্রতি সহানুভূতি প্রকাশ করা হয়েছে। মমতাদি সম্ভ্রান্ত ঘরের মেয়ে, কিন্তু সংসারে অভাবের কারণে এবং স্বামীর কাজ না থাকায় অন্যের বাড়িতে কাজ নিয়েছেন। মমতাদির কাজ অত্যন্ত পরিপাটি। এজন্য গল্পকথকের মা মমতাদিকে অত্যন্ত স্নেহ করেন। মমতাদি যেন তাদের পরিবারেরই একজন। কাজের লোক ও গৃহকর্ত্রীর মধ্যে এমন মধুর সম্পর্ক মমতাদিকে কাজের প্রতি আরও দায়িত্বশীল করে তোলে । উদ্দীপকে রাবেয়াও একজন কাজের মেয়ে। রাবেয়ার গৃহকর্ত্রী শিউলি- বেগম রাবেয়াকে দিয়ে ঝিয়ের কাজ করিয়ে নেন। রাবেয়া সযত্নে সব কাজ করে দেয়। কিন্তু সামান্য ভুল হলে শিউলি বেগম অকথ্য আচরণ ও নির্যাতন করে। কাজের লোকের প্রতি এমন ব্যবহার কাঙ্ক্ষিত নয়। গৃহকর্মে সাহায্যকারীর প্রতি 'মমতাদি' গল্পের গৃহকর্ত্রীর সহানুভূতিশীল ব্যবহারই প্রত্যাশিত। উদ্দীপক ও 'মমতাদি' গল্পের আলোকে বলা যায় যে, গৃহকর্মীর উপর সহমর্মিতা প্রদর্শন করা আমাদের কর্তব্য। গৃহকর্মীরা আমাদের কাজে সাহায্য না করলে আমাদের জীবন এত সহজপ্রবণ হতো না । তাই গৃহকর্মে যাঁরা সহায়তা করে থাকেন তাঁদের সঙ্গে সৌহার্দপূর্ণ সম্পর্ক স্থাপন করা জরুরি। আত্মসম্মানবোধ তাদেরও আছে। এই বোধকে মান্য করলে তাঁরাও গৃহস্থের পরিবারকে নিজের পরিবার হিসেবে গণ্য করবেন।"
        }
      ]
    },
    {
      "number": "4",
      "uddipok": "একবার পাখোম নামক এক ব্যক্তিকে একটা সুযোগ দেওয়া হলো, সন্ধ্যার আগে যে সীমানাটুকু সে ঘুরে আসতে পারবে, সেই পুরো জমিটাই তার হবে। শর্তানুসারে সে দৌড়াতে শুরু করল। যখন প্রায় সন্ধ্যা তখন সে দেখে, যে জায়গা থেকে সে রওয়ানা দিয়েছিল, তার ধারে কাছেও সে আসতে পারেনি। বরং প্রচণ্ড তেষ্টা আর ক্লান্তি নিয়েই তার মৃত্যু হয়।",
      "tag": "JB 23",
      "sub_questions": [
        {
          "label": "ক",
          "question": "শিক্ষার আসল কাজ কী?",
          "explanation": "শিক্ষার আসল কাজ মূল্যবোধ সৃষ্টি করা।"
        },
        {
          "label": "খ",
          "question": "লেফাফাদুরস্তি আর শিক্ষা এক কথা নয় কেন? বুঝিয়ে লেখো ।",
          "explanation": "শিক্ষার আসল উদ্দেশ্য যেহেতু মনুষ্যত্ব সৃষ্টি, প্রতারণা নয়- এজন্য লেফাফাদুরস্তি আর শিক্ষাও এক কথা নয়। লেফাফাদুরস্তি বলতে বোঝায় বাইরের দিক থেকে ত্রুটিহীনতা কিন্তু ভিতরে প্রতারণা। অন্যদিকে শিক্ষা মানুষের ভিতরে মনুষ্যত্বকে জাগিয়ে তোলে। বাইরে দেখতে আকর্ষণীয় না হলেও যথার্থ শিক্ষিত ব্যক্তি মূল্যবোধসম্পন্ন হয়ে থাকে। তাই লেফাফাদুরস্তি বা বাহিরের চাকচিক্য শিক্ষার বিপরীত।"
        },
        {
          "label": "গ",
          "question": "উদ্দীপকের 'পাখোম' চরিত্র 'শিক্ষা ও মনুষ্যত্ব' প্রবন্ধের কোন দিককে স্মরণ করিয়ে \"দেয়? ব্যাখ্যা করো।",
          "explanation": "উদ্দীপকের 'পাখোম' চরিত্র 'শিক্ষা ও মনুষ্যত্ব 'প্রবন্ধের লোভে পাপ, পাপে মৃত্যুর দিকটি স্মরণ করিয়ে দেয়। 'শিক্ষা ও মনুষ্যত্ব' প্রবন্ধে লেখক মানুষের মনুষ্যত্বের জাগরণের কথা বলেছেন। মানুষ মনুষ্যত্বের আলোয় আলোকিত না হলে প্রকৃত মানুষ হতে পারে না। আমাদের সমাজের মানুষ আজ অর্থচিন্তার নিগড়ে বন্দি। যারা শুধু অর্থচিন্তার নিগড়ে 'বন্দি, তাদের অন্তরে শিক্ষা আলো জ্বালাতে পারেনি। তারা ছোটো জিনিসের মোহে বড়ো জিনিস হারাতে বিন্দুমাত্র দ্বিধাবোধ করে না। এই কারণে অর্থসাধনাকে জীবনসাধনা মনে করে। লোভের বশবর্তী হয়ে অকাতরে জীবন বিলিয়ে দেয়। উদ্দীপকেও পাথোম চরিত্রের মাধ্যমে মানুষের অর্থের প্রতি লোভ-লালসার দিকটি প্রকাশিত হয়েছে। মানুষ অর্থচিন্তার নিগড়ে বন্দি, জীবসত্তাকে টিকিয়ে রাখতে অধিক মনোযোগী। উজ্জ্বল দৃষ্টান্ত হলো পাখোম। পাখোম ধনসম্পদের লোভে নিজের জীবন পর্যন্ত শেষ করল। পাখোম নিজের মধ্যে শিক্ষা ও মনুষ্যত্বের আলো জ্বালাতে পারেনি, তাই সে সম্পদের জন্য জীবন দিলো। তাই বলা যায়, উদ্দীপকের ‘পাখোম' চরিত্র 'শিক্ষা ও মনুষ্যত্ব' প্রবন্ধের লোভে পাপ, পাপে মৃত্যুর দিকটি স্মরণ করিয়ে দেয়।"
        },
        {
          "label": "ঘ",
          "question": "“পাখোমের মতো লোকদের মানসিকতা পরিবর্তনই 'শিক্ষা ও মনুষ্যত্ব' প্রবন্ধের লেখকের মূল উদ্দেশ্য।” মন্তব্যটির সত্যতা যাচাই করো ।",
          "explanation": "“পাখোমের মতো লোকদের মানসিকতা পরিবর্তনই 'শিক্ষা ও মনুষ্যত্ব' প্রবন্ধের লেখকের মূল উদ্দেশ্য।\"- উক্তিটি যথার্থ। 'শিক্ষা ও মনুষ্যত্ব' প্রবন্ধে শিক্ষার মাধ্যমে মনুষ্যত্ব অর্জনের বিষয়টির প্রতি গুরুত্ব দেওয়া হয়েছে। মানুষ আজ অর্থ চিন্তার নিগড়ে বন্দি। অর্থসাধনাই একমাত্র জীবনসাধনা মনে করে। এজন্য জীবনকে মহৎ করা, জীবনকে উপভোগ করা মানুষের কাছে নগণ্য বিষয় হয়ে দাঁড়িয়েছে। এই শিক্ষা মনুষ্যত্বের শিক্ষা নয়। এজন্য লেখকের প্রত্যাশা শিক্ষার মাধ্যমে মনুষ্যত্ব অর্জন করতে পারলেই জীবন সার্থক হবে। তাই প্রাবন্ধিক শিক্ষার মাধ্যমে মনুষ্যত্বের বিকাশ ঘটাতে চেয়েছেন। উদ্দীপকের পাখোমের মধ্যে জীবসত্তার প্রভাব বিশেষভাবে সক্রিয়। তাই সে ধনসম্পদের প্রতি বেশি আকৃষ্ট। পাখোম অর্থসাধনাকেই জীবনসাধনা মনে করেন। এ জন্য যেকোনো মূল্যেই হোক তার অর্থ উপার্জন করা চাই। পাখোমের মধ্যে মনুষ্যত্বের জাগরণ না ঘটার কারণে সে জীবনকে উপভোগ করা, জীবনকে সুন্দর করার চেয়ে অর্থ উপার্জন ও সম্পদ অর্জনই জীবনের মূল লক্ষ্য বলে মনে করে। এই চেতনা থেকে বের হয়ে এসে মনুষ্যত্বের আলোয় আলোকিত করার শিক্ষা প্রাবন্ধিক শিক্ষা ও মনুষ্যত্ব' প্রবন্ধে প্রদান করেছেন। উদ্দীপক ও 'শিক্ষা ও মনুষ্যত্ব' প্রবন্ধের আলোকে বলা যায় যে, মানুষের মনে মনুষ্যত্বের শিক্ষার আলো জ্বালানোই হলো 'শিক্ষা ও মনুষ্যত্ব' প্রবন্ধের মূল শিক্ষা। মনুষ্যত্বের আলোয় আলোকিত হলে মানুষ জীবনকে সুন্দর করতে শিখবে, জীবনকে উপভোগ করতে শিখবে। অর্থসাধনা যে জীবনসাধনা নয়— এই উপলব্ধি মানুষ মনুষ্যত্বের জাগরণ থেকে উপলব্ধি করতে পারবে। তাই বলা যায়, পাখোমের মতো লোকদের মানসিকতা পরিবর্তনই 'শিক্ষা ও মনুষ্যত্ব' প্রবন্ধের লেখকের মূল উদ্দেশ্য।"
        }
      ]
    },
    {
      "number": "5",
      "uddipok": "বহুদিন পরে মনে পড়ে আজি পল্লিমায়ের কোল ; ঝাউশাখে যেথা বনলতা বাঁধি হরষে খেয়েছি দোল; কুলের কাঁটার আঘাত সহিয়া কাঁচাপাকা কুল খেয়ে অমৃতের স্বাদ যেন লভিয়াছি গাঁয়ের দুলালী মেয়ে।",
      "tag": "JB 23",
      "sub_questions": [
        {
          "label": "ক",
          "question": "সনেটের ষটকে কী থাকে?",
          "explanation": "সনেটের ষষ্টকে ভাবের পরিণতি থাকে।"
        },
        {
          "label": "খ",
          "question": "'জুড়াই এ কান আমি ভ্রান্তির ছলনে' বলতে কবি কী বুঝিয়েছেন ?",
          "explanation": "'জুড়াই এ কান আমি ভ্রান্তির ছলনে'—এই পঙ্ক্তিতে কবি মাইকেল মধুসূদন দত্ত তার প্রিয় কপোতাক্ষ নদকে স্মরণ করে তার কলকল ধ্বনির কথা কল্পনা করছেন। 'ভ্রান্তির ছলনে' বলতে বোঝানো হয়েছে, কল্পনায় মানুষ যা ভাবেন, তার বাস্তব কোনো ভিত্তি নেই; তবুও সেই কল্পনা তাকে মানসিক প্রশান্তি দেয়। সুদূর ফ্রান্সে বসবাস করলেও কবি কপোতাক্ষ নদের কলকল ধ্বনির কথা কল্পনা করে নিজের মনকে শান্ত করতে চান।"
        },
        {
          "label": "গ",
          "question": "উদ্দীপকের সাথে ‘কপোতাক্ষ নদ' কবিতার সাদৃশ্য ব্যাখ্যা করো।",
          "explanation": "উদ্দীপকে প্রতিফলিত স্মৃতিকাতরতার চিত্রের সঙ্গে ‘কপোতাক্ষ নদ’ কবিতার অনুভূতিগত সাদৃশ্য রয়েছে। ‘কপোতাক্ষ নদ' কবিতায় কবির উজ্জ্বল দেশপ্রেমের প্রকাশ ঘটেছে। কবি ফ্রান্সে থাকাকালীন বহু নদনদী দেখেছেন কিন্তু তাঁর শৈশবে দেখা কপোতাক্ষ নদের মতো কোনো নদ তাঁর চোখে পড়েনি। প্রবাসে বসে তিনি গভীর মমতায় তাঁর প্রিয় মাতৃভূমিকে স্মরণ করেছেন। তিনি যেন সেখানে বসে কপোতাক্ষের কল কল ধ্বনি শুনতে পান । উদ্দীপকেও গ্রাম প্রকৃতির কোলে বেড়ে ওঠার স্মৃতিকাতরতা ফুটে উঠেছে। ছোটোবেলায় গাছের ডালে দোল খাওয়া, কাটার আঘাত সহ্য করে কুল খাওয়া, পৌষ পার্বণে পিঠা খাওয়া ও মায়ের বকুনি খাওয়ার মধুর স্মৃতির কথা বলা হয়েছে। উদ্দীপকে যেভাবে স্মৃতিচারণ করা হয়েছে ঠিক সেভাবেই কবি ফ্রান্সে বসে মাতৃভূমির কথা ভেবেছেন। এখানেই উদ্দীপকের সাথে ‘কপোতাক্ষ নদ' কবিতার সাদৃশ্য বিদ্যমান ।"
        },
        {
          "label": "ঘ",
          "question": "“উদ্দীপক ও 'কপোতাক্ষ নদ' কবিতার মূলসুর অভিন্ন।\"- মন্তব্যটি বিশ্লেষণ করো।",
          "explanation": "\"উদ্দীপক ও 'কপোতাক্ষ নদ' কবিতার মূলসুর অভিন্ন।”— মন্তব্যটি যথার্থ কারণ উভয় স্থানে মাতৃভূমির প্রতি ভালোবাসা প্রস্ফুটিত হয়েছে। ‘কপোতাক্ষ নদ' কবিতায় কবির স্মৃতিচারণার অন্তরালে অত্যুজ্জ্বল দেশপ্রেম ফুটে উঠেছে। কবি মাইকেল মধুসূদন দত্ত ইংরেজি ভাষাকে ভালোবেসে ইংরেজি সাহিত্যে প্রতিষ্ঠিত হওয়ার আশায় প্রবাসে পাড়ি জমান। কিন্তু অল্প দিনের মধ্যে তাঁর স্বপ্নভঙ্গ হয়। তাই প্রবাসে বসে তিনি সর্বদা তাঁর শৈশবের স্মৃতিবিজড়িত কপোতাক্ষ নদের কথা স্মরণ করেন। কপোতাক্ষ নদকে তিনি মাতৃজ্ঞানে ভক্তি করেন। কপোতাক্ষ নদের জল যেভাবে কবির পিপাসা মেটাত সেভাবে অন্য কোনো নদীর জল কবির পিপাসা মেটাতে পারে না। তাই তিনি প্রবাসে বসে জন্মভূমির স্মৃতিবিজড়িত কপোতাক্ষ নদকে সর্বদা মনে করেন। উদ্দীপকেও জন্মভূমির প্রতি স্মৃতিকাতরতা ও ভালোবাসা প্রকাশিত হয়েছে। উদ্দীপকের কবি তাঁর শৈশবের স্মৃতিবিজড়িত পরিগ্রামকে খুবই ভালোবাসেন। পল্লিগ্রামের সঙ্গে মিশে থাকা স্মৃতিগুলো তাঁর কাছে মধুর মনে হয়। জন্মভূমির সঙ্গে মিশে থাকা স্মৃতিগুলো অমৃতের মতো মনে হয়। পল্লিমায়ের সেই কোল, ঝাউশাখে দোল খাওয়া, কাঁচাপাকা কুল কবির স্মৃতিতে অক্ষয় ও অমলিন । উদ্দীপক ও 'কপোতাক্ষ নদ কবিতার আলোকে বলা যায় যে, উভয় কবিতার মূলসুর এক ও অভিন্ন। উভয় স্থানে জন্মভূমি তথা মাতৃভূমির প্রতি গভীর ভালোবাসা প্রকাশিত হয়েছে। উভয় কবির স্মৃতিতে শৈশবের স্মৃতিবিজড়িত জন্মভূমির রূপলাবণ্যের চিত্র ফুটে উঠেছে। উভয় কবিই তাঁর জন্মভূমির সৌন্দর্যে মুগ্ধ। তাই বলা যায় যে, উদ্দীপক ও 'কপোতাক্ষ নদ' কবিতার মূলসুর অভিন্ন ।"
        }
      ]
    },
    {
      "number": "6",
      "uddipok": "কাল যে ছিল আজ সে নাই; আজও ছিল, তাহারো ঐ নশ্বর দেহটা ধীরে ধীরে ভস্মসাৎ হইতেছে, আর তাহাকে চেনাই যায় না, অথচ এই দেহটাকে আশ্রয় করিয়া কত আশা, কত আকাঙ্ক্ষা, কত ভয়, কত ভাবনাই না ছিল। কোথায় কোথায় গেল? এক নিমিষে কোথায় অন্তর্হিত হইল? তবে তার দাম? মরিতেই বা কতক্ষণ লাগে?",
      "tag": "JB 23",
      "sub_questions": [
        {
          "label": "ক",
          "question": "খেয়ানৌকাগুলো কোথায় এসে লেগেছে?",
          "explanation": "খেয়ানৌকাগুলো চরের খুব কাছে এসে লেগেছে।"
        },
        {
          "label": "খ",
          "question": "“ এশিরিয়া ধুলো আজ বেবিলন 'ছাই হয়ে আছে”–কেন?",
          "explanation": "সভ্যতার নশ্বরতা বোঝাতে কবি প্রশ্নোক্ত উক্তিটি করেছেন। পৃথিবীর কোনো কিছুই চিরস্থায়ী নয়। মানুষের গড়া পৃথিবীর অনেক সভ্যতাই আজ বিলীন হয়ে গেছে। এশিরীয় ও বেবিলনীয় সভ্যতা এখন ধ্বংসস্তূপ ছাড়া কিছু নয়; কিন্তু প্রকৃতি তার আপন রূপ-রস-গন্ধ নিয়ে চিরকাল প্রাণময় হয়ে থাকে। পৃথিবীর অফুরন্ত সৌন্দর্য কখনো শেষ হয় না। আলোচ্য অংশে কবি মানবসভ্যতার এ অনিবার্য বিবর্তনকে দৃষ্টান্তসহ উপস্থাপন করেছেন ।"
        },
        {
          "label": "গ",
          "question": "উদ্দীপকে যে বিষয়টি উঠে এসেছে তার সাথে 'সেইদিন এই মাঠ' কবিতার সাদৃশ্য ব্যাখ্যা করো।",
          "explanation": "উদ্দীপকের সঙ্গে 'সেইদিন এই মাঠ' কবিতায় প্রকাশিত মরণশীল ব্যক্তিমানুষ এবং মানবসৃষ্ট সভ্যতার নশ্বরতার দিকটির সাদৃশ্য রয়েছে। 'সেইদিন এই মাঠ' কবিতায় প্রকৃতির চিরন্তনতার বিপরীতে মানুষ ও সভ্যতার নম্বরতার কথা তুলে ধরা হয়েছে। কবি গভীর জীবনতৃষ্ণায় অনুভব করেছেন অবিনশ্বর প্রকৃতিতে মানুষ ও সভ্যতার বিলীন হয়ে যাওয়ার দিকটি। কবির মতে প্রত্যেক মানুষকেই একসময় চলে যেতে হবে। মানুষের গড়া সভ্যতাও এশিরিয়-ব্যাবিলনীয় সভ্যতার মতো একসময় বিলীন হয়ে যাবে। কিন্তু প্রকৃতির রূপসৌন্দর্যের সঙ্গে মানুষের স্বপ্ন রয়ে যাবে অমলিন হয়ে।"
        },
        {
          "label": "ঘ",
          "question": "উদ্দীপকে 'সেইদিন এই মাঠ' কবিতার সম্পূর্ণ ভাব প্রকাশ পেয়েছে কি? তোমার মতামতের সপক্ষে যুক্তি দাও।",
          "explanation": "উদ্দীপকে 'সেইদিন এই মাঠ' কবিতার সম্পূর্ণ ভাব প্রকাশ পায়নি, কারণ, উদ্দীপকে শুধু মানুষ ও মনুষ্য সভ্যতার নশ্বর রূপের কথা বলা হয়েছে। 'সেইদিন এই মাঠ' কবিতায় মানব সভ্যতার ক্ষণস্থায়িত্বের পাশাপাশি প্রকৃতির চিরন্তন ও শাশ্বত রূপের কথা বলা হয়েছে। জগতে মানুষের সৃষ্ট সভ্যতা অনেক বিলীন হয়ে গেছে। এশিরিয় ও ব্যাবিলনীয় সভ্যতা আজ ধ্বংসস্তূপে পরিণত হয়েছে। কিন্তু প্রকৃতি চিরন্তন ও শাশ্বত। প্রকৃতি তার আপন রূপ-রস-গন্ধ কখনই হারাবে না। প্রকৃতি তার অফুরন্ত ঐশ্বর্য নিয়ে মানুষের স্বপ্ন-সাধ ও কল্পনাকে আজীবন তৃপ্ত করে যাবে। উদ্দীপকে শুধু মানুষের নশ্বর ও ক্ষণস্থায়ী জীবনের কথা বলা হয়েছে। মানুষের জীবন অত্যন্ত ক্ষণস্থায়ী। মানুষের মৃত্যুর সাথে সাথে তার সমস্ত কিছু বিলীন হয়ে যায়। মানুষের ঐশ্বর্য-প্রভাব ও প্রতিপত্তি কোনো কিছুই চিরন্তন নয়। মৃত্যুর সঙ্গে সঙ্গে সবকিছু মিলিয়ে যায় অনন্তলোকে। উদ্দীপক ও 'সেইদিন এই মাঠ' কবিতার আলোকে বলা যায় যে, উদ্দীপকটি কবিতার সম্পূর্ণ মূলভাব ধারণ করতে পারেনি। মূল কবিতায় প্রকৃতির শাশ্বত রূপের কথা ফুটিয়ে তোলা হয়েছে। মানুষের মৃত্যু হলেও প্রকৃতি চির বহমান। প্রকৃতি তার রূপ-রস ও গন্ধ দিয়ে পৃথিবীকে ভরিয়ে রাখবে আজীবন। কিন্তু উদ্দীপকে মূল কবিতার চালতা ফুল, লক্ষ্মীপেঁচা, খেয়ানৌকা ইত্যাদির কথা উল্লেখ না করে শুধু মানুষের নশ্বর জীবনের কথা বলা হয়েছে। এই জন্য বলা যায় যে, উদ্দীপকে 'সেইদিন এই মাঠ', কবিতার সম্পূর্ণ ভাব প্রকাশ পায়নি, কারণ, উদ্দীপকে শুধু মানুষ ও মনুষ্য সভ্যতার নশ্বর রূপের কথা বলা হয়েছে।"
        }
      ]
    },
    {
      "number": "7",
      "uddipok": "উদ্দীপক (i): আমরা নই তো ভীরুর জাত দেব নাকো হতে দেশ বেহাত আজকে না যদি হানি আঘাত দুষবে ভাবী সমাজ। উদ্দীপক (ii): এ বিশ্বকে এ শিশুর বাসযোগ্য করে যাব আমি নবজাতকের কাছে এ আমার দৃঢ় অঙ্গীকার। অবশেষে সব কাজ সেরে। আমার দেহের রক্তে নতুন শিশুকে করে যাব আশীর্বাদ। তারপর হব ইতিহাস।",
      "tag": "JB 23",
      "sub_questions": [
        {
          "label": "ক",
          "question": "কোন পত্রিকায় বঙ্গবন্ধুকে 'রাজনীতির কবি' হিসেবে আখ্যা দেওয়া হয়েছে।",
          "explanation": "যুক্তরাষ্ট্রের 'নিউজউইক' পত্রিকায় বঙ্গবন্ধু শেখ মুজিবুর রহমানকে 'রাজনীতির কবি' আখ্যা দেওয়া হয়েছে।"
        },
        {
          "label": "খ",
          "question": "কবির বিরুদ্ধে কবি' বলতে কী বোঝানো হয়েছে?",
          "explanation": "'কবির বিরুদ্ধে কবি' বলতে বঙ্গবন্ধুকে হত্যার পর দেশবিরোধী শক্তির উত্থানকে বোঝানো হয়েছে। দীর্ঘদিনের পরাধীনতার শৃঙ্খল থেকে বাঙালি জাতিকে মুক্ত করার সংগ্রামে বলিষ্ঠ নেতৃত্ব দিয়েছিলেন বঙ্গবন্ধু শেখ মুজিবুর রহমান। ১৯৭১ সালে 'নিউজউইক' পত্রিকায় তাঁকে 'রাজনীতির কবি' বলে আখ্যায়িত করা হয়; কিন্তু দেশ স্বাধীন হওয়ার অল্প কিছুদিন পর তাঁকে নির্মমভাবে হত্যা করা হয়। যিনি জাতির সমৃদ্ধির স্বপ্ন দেখতেন, সেই বঙ্গবন্ধুকে হত্যা করে এদেশে অশুভ শক্তির উত্থান ঘটে। এ বিষয়টিকেই কবিতায় কবির বিরুদ্ধে কবি' বলে উল্লেখ করা হয়েছে।"
        },
        {
          "label": "গ",
          "question": "উদ্দীপক (i) এর বিষয়বস্তু 'স্বাধীনতা, এ শব্দটি কীভাবে আমাদের হলো' কবিতার কোন দিককে নির্দেশ করে? ব্যাখ্যা করো।",
          "explanation": "উদ্দীপক (i)-এর বিষয়বস্তু 'স্বাধীনতা, এ শব্দটি কীভাবে আমাদের হলো' কবিতার পাকিস্তানিদের নিগড় থেকে মুক্তির দিককে নির্দেশ করে। “স্বাধীনতা, এ শব্দটি কীভাবে আমাদের হলো' কবিতাটিতে ধারাবাহিকভাবে পাকিস্তানিদের হাত থেকে মুক্ত হয়ে স্বাধীন জাতি হিসেবে গড়ে ওঠার ইতিহাস বর্ণনা করা হয়েছে। বাঙালি জাতি অত্যন্ত দৃঢ়চেতনাসম্পন্ন ও আত্মপ্রত্যয়ী। পাকিস্তানিদের কবল থেকে মুক্ত হওয়ার জন্য এদেশের কৃষক- শ্রমিক, জেলে, ছাত্রজনতা একত্রে সংগ্রামে ঝাঁপিয়ে পড়েছিল। বঙ্গবন্ধু শেখ মুজিবুর রহমানের নেতৃত্বে পাকিস্তানিদের বিরুদ্ধে এক রক্তক্ষয়ী মুক্তিযুদ্ধে অংশগ্রহণ করেছিল এদেশের সর্বস্তরের জনগণ। বাঙালি প্রমাণ করেছিল যে, মাতৃভূমির সার্বভৌমত্ব রক্ষায় কোনো ভয় পায় না। উদ্দীপকেও দেশ রক্ষার জন্য প্রাণপণে লড়াই-সংগ্রাম করার কথা বলা হয়েছে। দেশকে শত্রুমুক্ত করার জন্য সমস্ত ভীরুতাকে জয় করে দেশমাতৃকার সন্তানেরা সংগ্রামে ঝাঁপিয়ে পড়তে রাজি। দেশের মর্যাদা রক্ষার জন্য, দেশের অখণ্ডতা রক্ষার জন্য, দেশকে বিদেশিদের আগ্রাসন থেকে মুক্ত করার জন্য দেশমাতৃকার সন্তানেরা বদ্ধপরিকর। কারণ, তারা জানে এখন যদি প্রতিরোধ করা না যায় তাহলে দেশের ভবিষ্যৎ প্রজন্ম তাদেরকে দায়ী করবে। তাই দেশমাতৃকার সন্তানেরা তাদের বীরত্ব ও সাহসিকতা দিয়ে দেশের শত্রুর বিরুদ্ধে সংগ্রাম করে দেশের সার্বভৌমত্ব রক্ষা করবে। তাই বলা যায় যে, উদ্দীপক (i)-এর বিষয়বস্তু 'স্বাধীনতা, এ শব্দটি কীভাবে আমাদের হলো' কবিতার পাকিস্তানিদের নিগড় থেকে মুক্তির দিককে নির্দেশ করে।"
        },
        {
          "label": "ঘ",
          "question": "উদ্দীপক (ii) এর কবিতা এবং 'স্বাধীনতা, এ শব্দটি কীভাবে আমাদের হলো' কবিতা উভয়ক্ষেত্রেই ভবিষ্যৎ প্রজন্মের উদ্দেশ্যে কবিদ্বয়ের ভাবনা প্রকাশিত হয়েছে।— মন্তব্যটি বিশ্লেষণ করো।",
          "explanation": "“উদ্দীপক (ii)-এর কবিতা এবং 'স্বাধীনতা, এ শব্দটি কীভাবে আমাদের হলো' কবিতা উভয়ক্ষেত্রেই ভবিষ্যৎ প্রজন্মের উদ্দেশে কবিদ্বয়ের ভাবনা প্রকাশিত হয়েছে।\" উক্তিটি যথার্থ। “স্বাধীনতা, এই শব্দটি কীভাবে আমাদের হলো' কবিতায় কবি মুক্তিযুদ্ধে বঙ্গবন্ধু শেখ মুজিবুর রহমানের অবদান তুলে ধরেছেন। বাঙালি জাতির জন্য মুক্তিযুদ্ধ যে কত প্রয়োজনীয় ছিল তা তুলে ধরেছেন। পাকিস্তানিদের অত্যাচার ও নির্যাতনে বাঙালি জাতি কোণঠাসা হয়ে পড়েছিল। সর্বক্ষেত্রে বাঙালিরা বঞ্চিত হতে হতে অস্তিত্ব বিলীন হওয়ার দিকে ধাবিত হচ্ছিল। সেই সময় বঙ্গবন্ধুর নেতৃত্বে দেশকে শত্রুমুক্ত করার জন্য বাংলার কৃষক, শ্রমিক, মজুর ও সর্বস্তরের জনগণ মুক্তিযুদ্ধে ঝাঁপিয়ে পড়েছিল। তাদের প্রত্যাশা ছিল, ভবিষ্যৎ প্রজন্মের জন্য একটি স্বাধীন ও নিরাপদ বাংলাদেশ রেখে যাওয়া। সেই প্রত্যয়ে বাঙালিরা সেদিন স্বৈরাচারী পাকিস্তানিদের সঙ্গে যুদ্ধ করে ভবিষ্যৎ প্রজন্মের জন্য স্বাধীনতা এনে দিয়েছিলেন। উদ্দীপকেও নতুন শিশু অর্থাৎ ভবিষ্যৎ প্রজন্মের জন্য নিরাপদ পৃথিবী রেখে যাওয়ার প্রত্যয় প্রকাশিত হয়েছে। পরাধীনতা একটি জাতির জন্য অত্যন্ত অপমানের। পরাধীন দেশে মানুষ স্বাধীনভাবে বাঁচতে পারে না, জীবনকে মহৎ ও সুন্দর করতে পারে না। তাই কবি ভবিষ্যৎ প্রজন্মের জন্য নিরাপদ ও বাসযোগ্য পৃথিবী রেখে যাওয়ার প্রত্যয় ব্যক্ত করেছেন। নিরাপদ ও বাসযোগ্য পৃথিবীতে ভবিষ্যৎ প্রজন্ম তাদের ব্যক্তিত্ব প্রকাশ করতে পারবে, মুক্ত-স্বাধীনভাবে জীবন ও জীবিকা নির্বাহ করতে পারবে। উদ্দীপক ও 'স্বাধীনতা, এ শব্দটি কীভাবে আমাদের হলো' উভয় কবিতার কবিদ্বয়ের উদ্দেশ্য এক ও অভিন্ন। উভয় কবিই পরাধীনতার শিকল থেকে মুক্ত হয়ে একটি নিরাপদ, স্বাধীন দেশের স্বপ্ন দেখেছেন। পরাধীনতা একটি দেশের জন্য অভিশাপস্বরূপ। শিশুর জন্য বা ভবিষ্যৎ প্রজন্মের বিকাশের জন্য পরাধীনতা প্রধান অন্তরায়। তাই ভবিষ্যৎ প্রজন্মের সুন্দর, মহৎ ও নিরাপদ জীবনযাপন নিশ্চিত করার জন্য মুক্ত, স্বাধীন ও বৈষম্যহীন সমাজব্যবস্থা নিশ্চিত করে দিয়ে যেতে হবে। উদ্দীপক ও 'স্বাধীনতা, এই শব্দটি কীভাবে আমাদের হলো' কবিতার কবি সেই স্বাধীন দেশের স্বপ্ন প্রতিষ্ঠা করতে চেয়েছেন। তাই বলা যায়, উদ্দীপক (i)-এর কবিতা এবং 'স্বাধীনতা, এ শব্দটি কীভাবে আমাদের হলো' কবিতা উভয়ক্ষেত্রেই ভবিষ্যৎ প্রজন্মের উদ্দেশে কবিদ্বয়ের ভাবনা প্রকাশিত হয়েছে— উক্তিটি যথার্থ।"
        }
      ]
    },
    {
      "number": "8",
      "uddipok": "মাগো ভাবনা কেন আমরা তোমার শান্তিপ্রিয় শান্ত ছেলে তবু শত্রু এলে অস্ত্র হাতে ধরতে জানি তোমার ভয় নেই মা আমরা প্রতিবাদ করতে জানি",
      "tag": "JB 23",
      "sub_questions": [
        {
          "label": "ক",
          "question": "চাচির মুখে কোন শব্দটি শুনে বুধা হোঁচট খায়?",
          "explanation": "চাচির মুখে 'মুক্তি' শব্দটি শুনে বুধা হোঁচট খায় ।"
        },
        {
          "label": "খ",
          "question": "”শ্রাবণ মাসের প্রবল বৃষ্টি ওর দুই চোখ বেয়ে গড়াতে থাকে” – কথাটি বুঝিয়ে লেখো।",
          "explanation": "স্কুলের স্মৃতি মনে পড়ায় বুধা আবেগপ্রবণ হয়ে পড়ে, যা প্রশ্নোক্ত কথাটি দ্বারা বোঝানো হয়েছে। একদিন মিলিটারি ক্যাম্পে পেয়ারা নিয়ে যাওয়ার পথে বুধা স্কুলঘরের পাশ দিয়ে যায়। মা-বাবার মৃত্যুর পর তার স্কুলে আসা বন্ধ হয়ে গেছে । স্কুলজীবনের নানা স্মৃতি তার চোখের সামনে ভেসে ওঠে। বুধা তখন আবেগাপ্লুত হয়ে ওঠে । শ্রাবণ মাসের বৃষ্টির ধারার মতো অঝোরে তার চোখ থেকে অশ্রু গড়িয়ে পড়তে থাকে।"
        },
        {
          "label": "গ",
          "question": "উদ্দীপকের শান্ত ছেলেদের সাথে 'কাকতাড়ুয়া' উপন্যাসের সামঞ্জ্যপূর্ণ দিক ব্যাখ্যা করো।",
          "explanation": "উদ্দীপকের শান্ত ছেলেদের সাথে 'কাকতাড়ুয়া' উপন্যাসের মহান মুক্তিযুদ্ধে এদেশের সন্তানদের ঝাঁপিয়ে পড়ার দিকটি সামঞ্জস্যপূর্ণ। 'কাকতাড়ুয়া' একটি মুক্তিযুদ্ধভিত্তিক উপন্যাস। এই উপন্যাসে মহান মুক্তিযুদ্ধে পাকিস্তানিদের অত্যাচার, নির্যাতন ও শোষণের বিরুদ্ধে বাঙালি মুক্তিযোদ্ধাদের তীব্র প্রতিবাদের চিত্র তুলে ধরা হয়েছে। বাঙালি সন্তানেরা দেশের ক্রান্তিলগ্নে দেশের পাশে দাঁড়িয়েছেন, দেশকে শত্রুমুক্ত করার জন্য . নিজের জীবন বাজি রেখে তারা মুক্তিযুদ্ধে ঝাঁপিয়ে পড়েছিলেন। বাঙালি সন্তানেরা বোঝাতে চেয়েছিলেন যে, তারা দেশের ক্রান্তিলগ্নে ভীতু হয়ে বসে থাকার মানুষ না । তারাও মাতৃভূমির জন্য জীবন বাজি রেখে যুদ্ধে ঝাপিয়ে পড়তে পারে । উদ্দীপকেও দেশমাতৃকার প্রিয় ও শান্ত ছেলেদের মুক্তিযুদ্ধে ঝাঁপিয়ে পড়ার বিষয় ব্যক্ত হয়েছে। দেশমাতৃকার ছেলেরা শান্ত ও শান্তিপ্রিয়, তাই বলে দেশের বিপদে হাত গুটিয়ে বসে থাকার মানুষ তারা নয়। দেশকে বহিঃশত্রুর হাত থেকে দেশকে রক্ষা করার জন্য, পরাধীনতার শৃঙ্খল থেকে মুক্ত করার জন্য দেশের সন্তানেরা সদা জাগ্রত। তারা তাদের সর্বস্ব দিয়ে দেশের সম্মান বজায় রাখবে এটাই বাঙালি সন্তানদের দৃঢ়প্রত্যয় । এই জন্য দেশমাতৃকাকে অভয় দিয়ে আশ্বস্ত করছে বিপদে, লড়াই-সংগ্রামে সর্বদা পাশে থাকবে। তাই বলা যায় উদ্দীপকের শান্ত ছেলেদের সাথে 'কাকতাড়ুয়া' উপন্যাসের মহান মুক্তিযুদ্ধে এদেশের সন্তানদের ঝাঁপিয়ে পড়ার দিকটি সামঞ্জস্যপূর্ণ।"
        },
        {
          "label": "ঘ",
          "question": "উদ্দীপকের বিষয়বস্তু থেকে কাকতাড়ুয়া' উপন্যাসের বিষয়বস্তু আরো ব্যাপক।— মন্তব্যটির যথার্থতা বিচার করো ।",
          "explanation": "\"উদ্দীপকের বিষয়বস্তু থেকে 'কাকতাড়ুয়া' উপন্যাসের বিষয়বস্তু আরো ব্যাপক ও বিস্তৃত কেননা, উপন্যাসে মুক্তিযুদ্ধ ছাড়াও সমকালীন সমাজ ব্যবস্থা তুলে ধরা হয়েছে। 'কাকতাড়ুয়া' উপন্যাসে মুক্তিযুদ্ধের ঘটনা তুলে ধরার পাশাপাশি সমকালীন সমাজব্যবস্থা ও বুধার ব্যক্তিজীবন স্থান পেয়েছে। 'কাকতাড়ুয়া' উপন্যাসের কেন্দ্রিয় চরিত্র বুধা। বুধা মুক্ত ও স্বাধীন চেতনাসম্পন্ন মানুষ। কিন্তু তার হৃদয়ে অনেক ব্যথা-যন্ত্রণা। কলেরা মহামারিতে বুধা তার বাবা-মা, ভাই- বোন সকলকে হারায়। বুধা দেশকে খুব ভালোবাসে, এই জন্য পাকিস্তানিদের অত্যাচার নির্যাতন দেখে পাকিস্তানিদের প্রতি তীব্র ঘৃণা পোষণ করে সে। উপন্যাসে বুধার দেশপ্রেম চেতনার পাশাপাশি আলি, মিঠু ও শাহাবুদ্দিনের দেশপ্রেমের পরিচয় পাওয়া যায়। এ ছাড়া দেশপ্রেমের বিরুদ্ধ পরিবেশও পাওয়া যায় রাজাকার আহাদ মুন্সির চরিত্রে। উদ্দীপকে শুধু দেশমাতৃকার বিপদে দেশের হয়ে নিজের জীবন উৎসর্গ করে মুক্তিযুদ্ধে ঝাঁপিয়ে পড়ার কথা বলা হয়েছে। বুধার জীবন, কলেরা মহামারি, মুক্তিযুদ্ধের সময় মানুষের দেশত্যাগ, রাজাকারদের দেশবিরোধী কর্মকাণ্ডের কথা উদ্দীপকে উপেক্ষিত। এতো বিষয় বাদ দিয়ে শুধু দেশমাতৃকার সন্তানদের বিপদে দেশের পাশে থাকার প্রত্যয় ব্যক্ত হয়েছে। মূল উপন্যাসে বুধার জীবনের দুঃখ-কষ্ট যেমন আছে, তেমনি মানুষের ভালোবাসায় সিক্ত হওয়ার বিষয়ও আছে। উপন্যাসের দেশপ্রেম যেমন আছে, তেমনি দেশপ্রেমের বিপরীত স্রোতও আছে। কিন্তু উদ্দীপকে শুধু দেশের প্রতি ভালোবাসার চিত্র ফুটে উঠেছে। তাই বলা যায়, “উদ্দীপকের বিষয়বস্তু থেকে ‘কাকতাড়ুয়া’ উপন্যাসের বিষয়বস্তু আরও ব্যাপক ও বিস্তৃত কেননা, উপন্যাসে মুক্তিযুদ্ধ ছাড়াও সমকালীন সমাজ ব্যবস্থা তুলে ধরা হয়েছে।"
        }
      ]
    },
    {
      "number": "9",
      "uddipok": "মুক্তিযুদ্ধ শুরু হলে এদেশের সুবিধাবাদী কিছু মানুষ পাক বাহিনীর সাথে হাত মিলিয়ে অত্যাচার চালায় নিজের ভাইয়ের উপর। অথচ অনাথ কিশোরটিও সেদিন যুদ্ধে ঝাঁপিয়ে পড়েছিল দেশ শত্রুমুক্ত করার জন্য।",
      "tag": "JB 23",
      "sub_questions": [
        {
          "label": "ক",
          "question": "বিনুর হাসিকে কীসের সাথে তুলনা করা হয়েছে?",
          "explanation": "বিনুর হাসিকে বিলের জলের ঢেউয়ের সাথে তুলনা করা হয়েছে।"
        },
        {
          "label": "খ",
          "question": "'আমরা তিনজন নই, একজন।' বুঝিয়ে লেখো।",
          "explanation": "পাকিস্তানি হানাদারদের বিরুদ্ধে নিজেদের একতাবদ্ধ অবস্থার দিকটি বোঝানোর জন্য বুধাকে প্রশ্নোক্ত কথাটি বলা হয়েছিল। ‘কাকতাড়ুয়া' উপন্যাসে পাকিস্তানি মিলিটারিরা বুধাদের গ্রামে নৃশংস হত্যাযজ্ঞ চালায়। তাদের এরূপ কর্মকাণ্ডে ভীত হয়ে অনেকেই এলাকা ছেড়ে চলে যায়। আর যারা এলাকায় থেকে যায়, তারা দিনে দিনে হানাদারদের বিরুদ্ধে প্রতিবাদী হয়ে উঠতে থাকে। প্রকাশ্যে প্রতিবাদ না করলেও মনে মনে সবাই একই ধারণা পোষণ করতে থাকে। ফলে উপন্যাসের বুধা যখন দোকানে আলি ও মিঠুর সঙ্গে কথা বলে, তখন তাদের চিন্তা-চেতনায় একই ভাবধারা প্রকাশ পায়। আর এই চেতনাগত ঐক্যবদ্ধ দিকটি বোঝানোর জন্যই বুধাকে বলা হয়েছে, 'আমরা তিনজন নই, একজন'।"
        },
        {
          "label": "গ",
          "question": "উদ্দীপকে উল্লিখিত 'অনাথ কিশোর' 'কাকতাড়ুয়া'; উপন্যাসের যে চরিত্রের প্রতিনিধিত্ব করে তা ব্যাখ্যা করো।",
          "explanation": "উদ্দীপকে উল্লিখিত 'অনাথ কিশোর' 'কাকতাড়ুয়া' উপন্যাসের বুধা চরিত্রের প্রতিনিধিত্ব করে। 'কাকতাড়ুয়া ' উপন্যাসে বুধা এক অনাথ কিশোর। কলেরা মহামারিতে বুধা তার পরিবারের সকলকে হারিয়ে অনাথ হয়ে যায়। বুধা অনাথ হলেও মানুষের প্রতি, দেশের প্রতি তার ভালোবাসা গভীর। মুক্তিযুদ্ধের সময় পাকিস্তানি হানাদার বাহিনী বাঙালির ওপর যে নির্মম অত্যাচার চালায় তা অনাথ বুধার বুকে আঘাত হানে। এই জন্য বুধা পাকিস্তানিদের প্রতি তীব্র ঘৃণা পোষণ করে। বুধা প্রতিশোধ নেওয়ার জন্য মহান মুক্তিযুদ্ধে অংশগ্রহণ করে। বাংলাদেশে জন্মগ্রহণ করে যারা বাংলাদেশের বিরোধিতা করে, বুধা তাদের প্রতি বিদ্রোহ ঘোষণা করে। বুধা তার জায়গা থেকে পাকিস্তানিদের বিরুদ্ধে লড়াই-সংগ্রাম ও যুদ্ধ করে, রাজাকারদের ঘর-বাড়িতে আগুন জ্বালিয়ে দেয়। বুধা মুক্তিযোদ্ধাদের দলে যোগ দিয়ে পাকিস্তানিদের ক্যাম্পে মাইন স্থাপন করে পাকিস্তানি ক্যাম্প উড়িয়ে দেয়। উদ্দীপকের অনাথ শিশুটি দেশমাতৃকাকে প্রচণ্ড ভালোবাসে। দেশের সংকটকালে অনাথ শিশুটি নিজের জীবনের কথা চিন্তা না করে দেশের জন্য মুক্তিযুদ্ধে ঝাঁপিয়ে পড়ে। অনাথ শিশুটির কেউ ছিল না, তারপরেও দেশকে ভালোবেসে, দেশের মানুষকে ভালোবেসে, দেশকে শত্রুমুক্ত করার জন্য সে মুক্তিযুদ্ধে ঝাঁপিয়ে পড়ে। অনাথ শিশুটির দেশের প্রতি ভালোবাসা, আত্মত্যাগ 'কাকতাড়ুয়া' উপন্যাসের বুধার চরিত্রকেই ফুটিয়ে তুলেছে। তাই বলা যায়, উদ্দীপকে উল্লিখিত 'অনাথ কিশোর' 'কাকতাড়ুয়া' উপন্যাসের বুধা চরিত্রের প্রতিনিধিত্ব করে।"
        },
        {
          "label": "ঘ",
          "question": "'কাকতাড়ুয়া' উপন্যাসের আলোকে উদ্দীপকে উল্লিখিত সুবিধাবাদী মানুষদের স্বরূপ বিশ্লেষণ করো।",
          "explanation": "উদ্দীপকে উল্লিখিত সুবিধাবাদী মানুষদের অর্থাৎ রাজাকারদের স্বরূপ উন্মোচন করা হয়েছে 'কাকতাড়ুয়া' উপন্যাসে। 'কাকতাড়ুয়া' একটি মুক্তিযুদ্ধভিত্তিক উপন্যাস। এই উপন্যাসে বাংলাদেশের মুক্তিযুদ্ধে বাংলাদেশি হয়েও বাংলাদেশের দিবরোধিতাকারী কিছু রাজাকার ও আলবদরের মুখোশ উন্মোচন করা হয়েছে। মহান মুক্তিযুদ্ধে বাংলাদেশের কিছু মানুষ দেশের বিরুদ্ধ পক্ষ অবলম্বন করে। তারা পাকিস্তানিদের . সার্বিকভাবে সহযোগিতা করে। মুক্তিযোদ্ধাদের বাড়ির পথ দেখিয়ে, ভাষা বুঝিয়ে রাজাকাররা পাকিস্তানিদের সহযোগিতা করে। দেশের আলো- বাতাসে মানুষ হয়ে দেশের বিরুদ্ধে এই পদক্ষেপ অত্যন্ত ঘৃণিত। উদ্দীপকেও মুক্তিযুদ্ধের সময় কিছু মানুষের পাকিস্তানিদের দোসর হয়ে কাজ করার চিত্র ফুটে উঠেছে। বাংলাদেশে জন্মগ্রহণ করে বাংলাদেশের বিরুদ্ধে অবস্থান নিয়ে তারা সুবিধাবাদীর পরিচয় দিয়েছে। পাকিস্তানিদের সাথে হাত মিলিয়ে, পাকিস্তানিদের সহযোগিতা করে দেশদ্রোহিতার পরিচয় দিয়েছে। এই সকল সুবিধাবাদী দেশের শত্রু, জাতির শত্রু। উদ্দীপক ও 'কাকতাড়ুয়া' উপন্যাসের আলোকে বলা যায় যে, যারা সুবিধাবাদী, যারা দেশের সুযোগ-সুবিধা নিয়ে সংকটকালে শত্রুর পক্ষ অবলম্বন করে। তারা দেশদ্রোহী। বাংলাদেশের স্বাধীনতা যুদ্ধের সময় এমন সুবিধাবাদী, দেশদ্রোহীর পরিচয় অহরহ মেলে, যারা দেশের মানুষের বিরুদ্ধে গিয়ে পাকিস্তানিদের সহযোগিতা করেছিল। পাকিস্তানিদের ভাষা বুঝিয়ে, পথ দেখিয়ে সহযোগিতা করেছিল। এরা দেশের শত্রু, জাতির শত্রু। 'কাকতাড়ুয়া' উপন্যাসের আহাদ মুন্সি ও তার সহযোগী দোসরের মতো উদ্দীপকের সুবিধাবাদী শ্রেণিও শত্রুর সঙ্গে হাত মিলিয়ে দেশের বিরুদ্ধে কাজ করেছিল।"
        }
      ]
    },
    {
      "number": "10",
      "uddipok": "৭ম শ্রেণির শিক্ষার্থী রোজিনা। তার দরিদ্র বাবা-মা তাকে বিয়ে দিতে চায়, একই গ্রামের পঞ্চাশোর্ধ্ব বিত্তবান রহিমুদ্দিনের সাথে। কিন্তু রোজিনার এক কথা; সে মানুষের বাড়িতে কাজ করে হলেও পড়ালেখা করে আত্মনির্ভরশীল হয়ে, তবেই বিয়ে করবে। মেয়ের এমন দৃঢ় প্রতিজ্ঞা দেখে বাবা-মা মেয়েকে বিয়ে দেওয়ার সিদ্ধাস্ত থেকে সরে আসে।",
      "tag": "JB 23",
      "sub_questions": [
        {
          "label": "ক",
          "question": "হাশেম আলি কীসের ব্যবসা করতে চেয়েছিল?",
          "explanation": "হাশেম আলি ছাপাখানার ব্যাবসা করতে চেয়েছিল।"
        },
        {
          "label": "খ",
          "question": "‘বহিপীর’ কথ্য ভাষায় কথা বলেন না কেন ?",
          "explanation": "ধর্মীয় গাম্ভীর্যপূর্ণ কথা বলার জন্য বহিপীর বইয়ের ভাষাকে উপযুক্ত মনে করেন বলে তিনি কথ্য ভাষায় কথা বলেন না। ‘বহিপীর' নাটকের পীর সাহেবের মতে, তার কাজ হলো খোদার বাণী মানুষের কাছে পৌছে দেওয়া। অন্যদিকে, কথ্য ভাষা তার কানে কটু লাগে এবং তিনি মনে করেন এতে কোনো পবিত্রতা নাই, গাম্ভীর্যতা নাই, যেটি বইয়ের ভাষায় রয়েছে। তাই বহিপীর গাম্ভীর্যপূর্ণ কথা বলার জন্য উপযুক্ত বইয়ের ভাষাতে কথা বলেন।"
        },
        {
          "label": "গ",
          "question": "উদ্দীপকের রোজিনার বাবা-মায়ের সাথে 'বহিপীর' নাটকের তাহেরার বাবা-মায়ের বৈসাদৃশ্য ব্যাখ্যা করো ।",
          "explanation": "পরিস্থিতি মেনে বিয়ে না দেওয়ার দিক থেকে উদ্দীপকের রোজিনার বাবা-মায়ের সাথে ‘বহিপীর' নাটকের তাহেরার বাবা-মায়ের বৈসাদৃশ্য রয়েছে। 'বহিপীর' নাটকে পীর প্রথার বহিঃপ্রকাশ ঘটেছে। সেই সমাজে ধনী থেকে শুরু করে গরিব সমস্ত পর্যায়ের মানুষের জীবনে পীর প্রথা ব্যাপক প্রভাব ফেলেছিল। তৎকালীন সমাজে মানুষ পীরদের সন্তুষ্ট করার জন্য আপ্রাণ চেষ্টা করত। নাটকে তাহেরা পীর প্রথার করাল গ্রাসে পরিণত হওয়া এক নারী চরিত্র। তাহেরার বাবা-মা তাহেরাকে বৃদ্ধ পীরের সাথে বিবাহ দেয় ৷ কিন্তু আধুনিকতার প্রতীক তাহেরা তার বিরোধিতা করে এবং পীর প্রথার বিরুদ্ধাচরণ করে পালিয়ে যায়। এর পরেও তাহেরার মা-বাবার সিদ্ধান্ত পীর প্রথার পক্ষে থাকে, কোনো পরিবর্তন হয় না। উদ্দীপকের রোজিনা আধুনিক চেতনাসম্পন্ন নারী চরিত্রের প্রতিনিধি। রোজিনা কুসংস্কারে বিশ্বাসী নয়। সে লেখাপড়া শিখে আত্মনির্ভরশীল হতে চায়। রোজিনা বিশ্বাস করে, উপযুক্ত শিক্ষায় শিক্ষিত হতে পারলে নারীর মুক্তি মিলবে। তাই সে বৃদ্ধ মানুষকে বিয়ে না করে বিরোধিতা করে। মেয়ে রোজিনার আত্মপ্রত্যয় দেখে বাবা-মা তাদের সিদ্ধান্ত পরিবর্তন করেন। রোজিনার বাবা-মা রোজিনাকে সমর্থন করেন। তাই বলা যায়, উদ্দীপকের রোজিনার বাবা-মায়ের সাথে 'বহিপীর' নাটকের তাহেরার বাবা-মায়ের কুসংস্কারাচ্ছন্নতার কারণে পরিস্থিতি অনুধাবন না করার দিক থেকে বৈসাদৃশ্য রয়েছে।"
        },
        {
          "label": "ঘ",
          "question": "উদ্দীপকের রোজিনাকে 'বহিপীর' নাটকের তাহেরার প্রতিরূপ বলা যায় কি? তোমার মতামত যুক্তিসহ বিশ্লেষণ করো।",
          "explanation": "প্রতিবাদী মানসিকতার প্রকাশ ঘটানোয় উদ্দীপকের রোজিনাকে ‘বহিপীর’ নাটকের তাহেরার প্রতিরূপ বলা যায় । 'বহিপীর' নাটকে সমকালীন সমাজে জেঁকে রসা পীর প্রথার ভয়াবহ চিত্র তুলে ধরা হয়েছে। তৎকালীন সমাজে পীর প্রথা ভয়ংকর রূপ নিয়েছিল। সমাজের ধনী থেকে গরিব সকলেই পীরদের অনুসরণ করত। সেই সমাজব্যবস্থায় তাহেরা ছিল ব্যতিক্রম। তাহেরা পীর প্রথার বিরুদ্ধে প্রতিবাদী একটি নারী চরিত্রের প্রতীক। তার বাবা-মায়ের চাপিয়ে দেওয়া সিদ্ধান্তকে সমর্থন করেনি। তার বাবা-মা কুসংস্কারাচ্ছন্ন। তারা পীর প্রথা ও পীরের ক্ষমতার প্রতি ছিলেন বিশ্বাসী । তাই তো পীরের অনুগ্রহ পাওয়ার জন্য তাহেরার বাবা-মা তাকে বৃদ্ধ পীরের সাথে বিয়ে দিতে চান। কিন্তু আধুনিক চেতনার প্রতীক তাহেরা তা মেনে নিতে পারেনি। পীর প্রথার বিরুদ্ধে বিদ্রোহ করে তাহেরা ঘর ছেড়েছে। উদ্দীপকের রোজিনাও তাহেরার মতো প্রতিবাদী। রোজিনার বাবা-মা দারিদ্র্যের কারণে তাকে বৃদ্ধ রহিমুদ্দিনের সাথে দিয়ে দিতে চায়। কিন্তু রোজিনা আত্মনির্ভরশীল হতে চায়। এই জন্য সে লেখাপড়া শিখে স্বাবলম্বী হতে চায়। রোজিনা ছিল দৃঢ় মনোবলসম্পন্ন মানুষ। রোজিনার দৃঢ় মনোবল দেখে তার বাবা-মাও রোজিনাকে সমর্থন করেন। প্রতিবাদের দিক থেকে রোজিনা ও তাহেরা একে অপরের প্রতিরূপ । উদ্দীপক ও ‘বহিপীর' নাটকের আলোচনাসাপেক্ষে বলা যায় যে, রোজিনা ও তাহেরা প্রতিবাদী চেতনার দিক থেকে একে অপরের প্রতিরূপ। তাহেরা পীর প্রথার বিরোধিতা করেছিল, রোজিনা বাল্যবিবাহের বিরোধিতা করেছিল। তাদের প্রতিবাদের ফলে সমাজের কুসংস্কার ও অন্ধবিশ্বাসের পরিবর্তন সাধিত হয়েছিল। তাই বলা যায়, উদ্দীপকের রোজিনাকে ‘বহিপীর’ নাটকের তাহেরার প্রতিরূপ বলা যায়— কারণ তাহেরার মতো রোজিনাও ছিল প্রতিবাদী।"
        }
      ]
    },
    {
      "number": "11",
      "uddipok": "শামীম চৌধুরীর এক সময় বিশাল শান-শওকত ও প্রভাব প্রতিপত্তি ছিল। ধনে-জনে পরিপূর্ণ ছিল চৌধুরী বাড়ি। কিন্তু অর্থ ও নীতি-নৈতিকতার যথার্থ ব্যবহারের অভাব ছিল। ফলে কালের পরিক্রমায় সবই শেষ হয়ে যায়। এখন শুধু চৌধুরী নামটাই অবশিষ্ট রয়েছে।",
      "tag": "JB 23",
      "sub_questions": [
        {
          "label": "ক",
          "question": "'বহিপীর' নাটকটি প্রথম কত সালে প্রকাশিত হয়?",
          "explanation": "'বহিপীর' নাটকটি প্রথম ১৯৬০ সালে প্রকাশিত হয়।"
        },
        {
          "label": "খ",
          "question": "খোদেজা তাহেরাকে পীরের হাতে তুলে দিতে চায় কেন?",
          "explanation": "নাটক 'বহিপীর'-এ খোদেজা বেগম তাহেরাকে পীরের হাতে ফিরিয়ে দিতে চেয়েছিলেন। তিনি মনে করতেন, পীরের অভিশাপ থেকে রক্ষা পেতে তাহেরাকে ফিরিয়ে দেওয়া প্রয়োজন। এছাড়া, পীরের দোয়া পেতে তিনি তাহেরাকে ফিরিয়ে দিতে চেয়েছিলেন।"
        },
        {
          "label": "গ",
          "question": "উদ্দীপকের শামীম চৌধুরী 'বহিপীর' নাটকের কোন চরিত্রের সাথে সাদৃশ্যপূর্ণ ব্যাখ্যা করো।",
          "explanation": "উদ্দীপকের শামীম চৌধুরী 'বহিপীর' নাটকের ক্ষয়িষ্ণু জমিদার হাতেম আলির চরিত্রের সাথে সাদৃশ্যপূর্ণ। বহিপীর নাটকের অন্যতম প্রধান চরিত্র হাতেম আলি। হাতেম আলি ছিলেন একজন জমিদার। কিন্তু সূর্যাস্ত আইনের কবলে পড়ে হাতেম আলি জমিদারি হারিয়ে সর্বস্বান্ত হওয়ার উপক্রম। হাতেম আলির জমিদারিতে আগের সেই জৌলুশ নেই। উদ্দীপকের শামীম চৌধুরীও বিত্তশালী মানুষ। এককালে তার প্রভাব প্রতিপত্তি ছিল অসীম। শামীম চৌধুরীর সাম্রাজ্যও একসময় ধনে-জনে পরিপূর্ণ ছিল । কিন্তু নীতি-নৈতিকতা ও চারিত্রিক ত্রুটির কারণে সেই প্রভাব প্রতিপত্তি দিন দিন হ্রাস পেতে থাকে। কালক্রমে সমস্ত কিছু বিলুপ্ত হয়ে যায়। ধন-সম্পদ বলতে তার আর কিছু থাকে না, শুধু প্রদীপের শেষ আলোর মতো টিপটিপ করে চৌধুরী নামটাই অবশিষ্ট আছে। তাই বলা যায় যে, উদ্দীপকের শামীম চৌধুরী 'বহিপীর' নাটকের ক্ষয়িষ্ণু জমিদার হাতেম আলির চরিত্রের সাথে সাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকটি 'বহিপীর' নাটকের সমগ্র ভাবকে ধারণা করতে ব্যর্থ হয়েছে। বিশ্লেষণ করো।",
          "explanation": "উদ্দীপকটি 'বহিপীর' নাটকের সমগ্র ভাবকে ধারণ করতে ব্যর্থ হয়েছে।— উক্তিটি যথার্থ, কেননা, উদ্দীপকে শুধু হাতেম আলির ক্ষয়িষ্ণু জমিদারির প্রতিচ্ছবি ফুটে উঠেছে। 'বহিপীর' নাটকে পীর প্রথার ভয়াবহ রূপ ফুটে উঠেছে। তৎকালীন সমাজ ব্যবস্থায় পীর প্রথার প্রভাব ছিল ব্যাপক ও বিস্তৃত। বহিপীর নাটকে কুসংস্কারাচ্ছন্নতা থেকে সৃষ্টি হওয়া পীর প্রথার বর্ণনার পাশাপাশি আধুনিক চেতনাসম্পন্ন, প্রতিবাদী নারী সত্তার প্রতীক তাহেরার রূপ ফুটে উঠেছে। এছাড়া জমিদার ব্যবস্থার প্রচলন, সূর্যাস্ত আইন, বাঙালি মায়ের শাশ্বত চিরন্তন রূপ ফুটে উঠেছে। এই নাটকে ব্যক্তিত্বহীন, মেরুদণ্ডহীন ছাপোষা মানুষেরও মুখোশ উন্মোচিত হয়েছে।"
        }
      ]
    }
  ]
}