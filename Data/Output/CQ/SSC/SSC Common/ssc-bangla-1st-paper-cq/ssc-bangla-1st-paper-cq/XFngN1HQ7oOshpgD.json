{
  "title": "আইডিয়াল স্কুল অ্যান্ড কলেজ, মতিঝিল ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "'দৈনিক প্রথম আলো' পত্রিকার খবর: চাকরি জীবনে এমদাদুল হক (৬৫) ছিলেন দুর্নীতি দমন কমিশনের কনস্টেবল। ঢাকায় কর্মস্থল থেকে ব্রাহ্মণবাড়িয়ায় গ্রামের বাড়িতে যেতে তাঁর ভরসা ছিল ট্রেন। টিকিট কেটেই তিনি যাতায়াত করতেন। তবে বৃদ্ধ বয়সে এসে সবসময় লাইনে দাঁড়িয়ে টিকিট কাটার ধৈর্য থাকত না তাঁর। তাই তিনি কখনো কখনো বিনা টিকিটে ভ্রমণ করতেন। হঠাৎ বোধোদয় হয়েছে এমদাদুলের। বিবেকের তাড়না থেকে তিনি নিজেই কমলাপুরে আসেন। হিসাব করে আগের ট্রেন ভ্রমণের সব টাকা রেলওয়ে কর্তৃপক্ষের হাতে বুঝিয়ে দেন ।",
      "tag": "ISCM 24",
      "sub_questions": [
        {
          "label": "ক",
          "question": "কীসের নিগড়ে সকলে বন্দি?",
          "explanation": "অর্থচিন্তার নিগড়ে সকলে বন্দি।"
        },
        {
          "label": "খ",
          "question": "প্রাবন্ধিক শিক্ষার অপ্রয়োজনীয় দিকটিকে শ্রেষ্ঠ দিক কেন বলেছেন ?",
          "explanation": "শিক্ষার অপ্রয়োজনের দিকটি মানুষের মনুষ্যত্বের স্ফুরণ ঘটায় বলে তাকে লেখক শ্রেষ্ঠ দিক বলেছেন । ‘শিক্ষা ও মনুষ্যত্ব' প্রবন্ধে লেখক শিক্ষার দুটি দিকের কথা উল্লেখ করেছেন; যার প্রথমটি মানুষের জৈবিক চাহিদা তথা ক্ষুধা-তৃষ্ণাকে মেটায়। আর দ্বিতীয় দিকটি মানুষের অনুভূতির জগতে প্রবেশ করে তাকে কল্পনার রস আস্বাদনে সাহায্য করে তথা মনুষ্যত্ব বিকাশে সাহায্য করে। যেহেতু মনুষ্যত্বের বিকাশের মাধ্যমেই একজন মানুষ প্রকৃতার্থে মানুষ হতে পারে; তাই শিক্ষার দ্বিতীয় দিক তথা মনুষ্যত্ব বিকাশের দিককে লেখক শ্রেষ্ঠ দিক বলে মন্তব্য করেছেন।"
        },
        {
          "label": "গ",
          "question": "উদ্দীপকে বর্ণিত এমদাদুল হকের বিবেকের তাড়নায় 'শিক্ষা ও মনুষ্যত্ব' প্রবন্ধের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকে বর্ণিত এমদাদুল হকের বিবেকের তাড়নায় “শিক্ষা ও মনুষ্যত্ব' প্রবন্ধের মানবসত্তা তথা মনুষ্যত্বের দিকটি প্রতিফলিত হয়েছে। ‘শিক্ষা ও মনুষ্যত্ব' প্রবন্ধে শিক্ষার অপ্রয়োজনীয় দিকটি তথা মানবসত্তাকে শ্রেষ্ঠ বলা হয়েছে। প্রকৃত শিক্ষা মানুষের অন্তরকে অজ্ঞতার অন্ধকার হতে মুক্তি দেয়। এর মাধ্যমেই মানুষ সত্যিকারের মনুষ্যত্বের স্বাদ উপলব্ধি করতে পারে। তাই লেখক প্রবন্ধে শিক্ষাকে মানব মুক্তির প্রধান উপায় হিসেবে গ্রহণ করেছেন উদ্দীপকের এমদাদুল হক ছিলেন দুর্নীতি দমন কমিশনের কনস্টেবল। কর্মস্থল থেকে নিজ গ্রামে যেতে তিনি ট্রেনে চলাফেরা করতেন। তখন টিকিট কেটেই যাতায়াত করতেন। তবে বৃদ্ধ বয়সে এসে সবসময় লাইনে দাঁড়িয়ে টিকিট কাটার ধৈর্য ছিল না তার। তাই মাঝে মাঝে বিনা টিকিটেই ভ্রমণ করতেন। তিনি বিবেকের তাড়নায় কমলাপুর স্টেশনে এসে হিসাব করে ভ্রমণের পাওনা কর্তৃপক্ষকে পরিশোধ করে দেন । উদ্দীপকের আলোচ্য বিষয়ে ‘শিক্ষা ও মনুষ্যত্ব' প্রবন্ধে লেখকের প্রাধান্য দেওয়া শিক্ষার প্রকৃত উপলব্ধি মনুষ্যত্বের দিকটিই ফুটে উঠেছে। প্রকৃত শিক্ষার মাধ্যমেই মানুষের মূল্যবোধ জাগ্রত হতে পারে ।"
        },
        {
          "label": "ঘ",
          "question": "“উদ্দীপকের মূল উপজীব্যই যেন ‘শিক্ষা ও মনুষ্যত্ব' প্রবন্ধের উপজীব্য।”— মন্তব্যটি বিশ্লেষণ করো।'",
          "explanation": "“উদ্দীপকের মূল উপজীব্যই যেন ‘শিক্ষা ও মনুষ্যত্ব' প্রবন্ধের মূল উপজীব্য।”— মন্তব্যটি যথার্থ। ‘শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে একটি দোতলা ঘরের সাথে তুলনা করেছেন। জীবসত্তা হলো সেই ঘরের নিচ তলা এবং মানবসত্তা উপরের তলা। লেখকের মতে, জীবসত্তার ঘর থেকে মানবসত্তার কাছে পৌছাবার সিঁড়িই হলো শিক্ষা। আর প্রকৃত শিক্ষা মানুষের জীবনের আসল সত্তার উপলব্ধি তৈরি করতে সাহায্য করে। শিক্ষার ফলেই মনুষ্যত্বের জাগরণ ঘটে। উদ্দীপকের চরিত্র ইমদাদুল হক কর্মজীবনে দুর্নীতি দমন কমিশনের কনস্টেবল ছিলেন। নিজ গ্রামে যাওয়ার সময় তিনি ট্রেনেই চলাফেরা করতেন সবসময় টিকিট কেটেই। তবে বৃদ্ধ বয়সে লাইনে দাঁড়িয়ে টিকিট কাটার ধৈর্য তিনি আর রাখতে পারেন না। তাই মাঝেমধ্যে টিকিট ছাড়াই ট্রেনে ভ্রমণ করেন । তবে তার বোধোদয় হয় এবং বিবেকের তাড়নায় তিনি কমলাপুরে আসেন। ট্রেন কর্তৃপক্ষকে সব পাওনা পরিশোধ করে দেন তিনি । এর মাধ্যমে তিনি মনুষ্যত্ববোধের পরিচয় দিয়েছেন। ‘শিক্ষা ও মনুষ্যত্ব' প্রবন্ধে লেখক মানুষের দুটি সত্তার মধ্যে মানবসত্তাকে উপরে স্থান দিয়েছেন। শিক্ষা মানুষকে জীবসত্তার টানাপোড়েন থেকে মানবসত্তার স্বাদ দিতে সক্ষম, যা আমাদের অর্থের সাধনা হতে মুক্তির পথ দেখায়। প্রকৃত শিক্ষার ফলেই উদ্দীপকের ইমদাদুল হক জীবনের তাৎপর্যকে উপলব্ধি করতে পেরেছেন। সার্বিক আলোচনার প্রেক্ষিতে তাই বলা যায়, উদ্দীপকের মূল উপজীব্য মনুষ্যত্বের উপলব্ধিই যেন ‘শিক্ষা ও মনুষ্যত্ব' প্রবন্ধের মূল উপজীব্য— প্রশ্নোক্ত মন্তব্যটি যৌক্তিক।"
        }
      ]
    },
    {
      "number": "2",
      "uddipok": "উদ্দীপক-১: জাতের নামে বজ্জাতি সব জাত-জালিয়াত খেলছ জুয়া। ছুলেই তোর জাত যাবে? জাত ছেলের হাতের নয় তো মোয়া। উদ্দীপক-২: শুন হে মানুষ ভাই, সবার উপরে মানুষ সত্য, তাহার উপরে নাই।",
      "tag": "ISCM 24",
      "sub_questions": [
        {
          "label": "ক",
          "question": "‘অভাগীর স্বর্গ' গল্পে বর্ণিত শ্মশান কোন নদীর তীরে অবস্থিত?",
          "explanation": "‘অভাগীর স্বর্গ' গল্পে বর্ণিত শ্মশান গরুড় নদীর তীরে অবস্থিত।"
        },
        {
          "label": "খ",
          "question": "দারোয়ান রসিক দুলেকে চড় মেরেছিল কেন?",
          "explanation": "নিজ আঙিনার বেলগাছ কাটতে যাওয়ায় রসিক দুলেকে জমিদারের দারোয়ান চড় মেরেছিল। অভাগীর অন্তিম ইচ্ছা ছিল মৃত্যুর পর তার ছেলে যেন তার মুখাগ্নি করে। এ কারণে তার মৃত্যুর পর রসিক দুলে অভাগীর হাতে পোঁতা বেলগাছটা কাটতে যায়। নিচু জাতের হওয়ায় জমিদারের অনুমতি ছাড়া কোনো গাছ কাটতে পারে না তারা। তাই জমিদারের বিনা অনুমতিতে গাছ কাটতে যাওয়ায় রসিক দুলেকে জমিদারের দারোয়ান চড় মারে।"
        },
        {
          "label": "গ",
          "question": "উদ্দীপক-১-এ ‘অভাগীর স্বর্গ' গল্পের কোন দিকটি ফুটে উঠেছে? ব্যাখ্যা করো।",
          "explanation": "উদ্দীপক-১-এ 'অভাগীর স্বর্গ' গল্পের সামন্তবাদী সমাজের জাতপ্রথার নামে শ্রেণিবৈষম্যের দিকটি ফুটে উঠেছে। ‘অভাগীর স্বর্গ' গল্পে সামন্তবাদী সমাজব্যবস্থায় বিদ্যমান শ্রেণিবৈষম্য ও জাতপ্রথার ভয়ংকর রূপ তুলে ধরা হয়েছে। সমাজে নিচু জাতের হওয়ায় দরিদ্র অভাগীর শেষ ইচ্ছা পূরণে তার মৃত্যুর পর ছেলে তার মৃতদেহ দাহ করার জন্য এক টুকরা কাঠও পায়নি। অভাগীর অন্ত্যেষ্টিক্রিয়া সম্পন্ন করতে একটু কাঠের জন্য কাঙালী দ্বারে দ্বারে ঘুরেছে। নিচু জাতের হওয়ায় উঁচু জাতের তিরস্কার সহ্য করে শেষ অবধি মাকে মাটি চাপা দিয়ে শেষকৃত্য সম্পন্ন করে কাঙালী। উদ্দীপক-১ কবিতাংশ সমাজে প্রচলিত জাতপ্রথার বৈষম্যের বর্ণনা প্ৰকাশ পায়। ভয়ংকর জাতপ্রথায় নিম্ন জাতের মানুষ উচ্চ জাতের কাউকে ছুঁয়ে দিলে উচ্চ জাত নিজেদের অপবিত্র মনে করে। জাতের নামে সমাজে চালায় তারা অপকর্ম। জাতপ্রথাকে কেন্দ্র করে বজ্জাতি আর জুয়া চলে। ‘অভাগীর স্বর্গ' গল্পে সামন্তবাদী সমাজে নিম্ন জাতের মানুষের প্রতি সীমাহীন বৈষম্য তুলে ধরা হয়েছে। এর ভয়াবহতা এতই যে মৃত্যুর পরও জাতের বৈষম লাশের পিছু ছাড়ে না। নিষ্ঠুর সমাজে জাতের নামে একজন সন্তান তার মায়ের শেষ ইচ্ছা পূরণে সামান্য কাঠ জোগাড় করতে ব্যর্থ হয়।"
        },
        {
          "label": "ঘ",
          "question": "‘দ্বিতীয় উদ্দীপকের শিক্ষা ওই সমাজে বাস্তবায়ন থাকলে অভাগীর জীবনে এমন করুণ পরিণতি হতো না।'— মন্তব্যটি ‘অভাগীর স্বর্গ’ গল্পের আলোকে পর্যালোচনা করো।",
          "explanation": "উদ্দীপক-২-এ মানবতার শ্রেষ্ঠত্ব উপলব্ধির শিক্ষা দেয়, যা ‘অভাগীর স্বর্গ গল্পের বর্ণিত সমাজে থাকলে অভাগীর জীবনে এমন করুণ পরিণতি হতো না । ‘অভাগীর স্বর্গ' গল্পে জাতিগত বৈষম্য ও ধনী-দরিদ্রের ভেদাভেদের এক করুণ চিত্র দেখতে পাই । নিম্ন জাত ও হতদরিদ্র অভাগীর মৃত্যুর পর ছেলে কাঙালী মায়ের সৎকারে সামান্য কাঠটুকুও পায়নি। জমিদার ও মুখুয্যে মশাইয়ের বাড়িতে অসহায় নিবেদন করেও এক টুকরা কাঠ মেলেনি অভাগীর ভাগ্যে। সামন্তবাদী জাতিবৈষম্য তৈরিকারী তথাকথিত উঁচু জাতের কাছে কাঙালীর আর্তনাদ আর মৃত অভাগীর শেষ ইচ্ছা মূল্যহীন । উদ্দীপক-২ কবিতাংশে কবি মানবতার জয়গান গেয়েছেন । তিনি মনে করেন সবার উপরে মানুষ, তার উপরে আর কিছুই নয়। এর মাধ্যমে মানবতার শ্রেষ্ঠত্ব প্রকাশ পায়। সবকিছুর ঊর্ধ্বে মানবধর্মের প্রাধান্য দেওয়ার শিক্ষা পাওয়া যায় । কিন্তু আলোচ্য গল্পে এর বিপরীত চিত্র লক্ষ করা যায় । অভাগী নিচু জাতের হওয়ায় শেষ ইচ্ছার পূর্ণতা পায়নি । ‘অভাগীর স্বর্গ” গল্পে ফুটে উঠেছে, অমানবিক জাতিভেদ বৈষম্যের সমাজব্যবস্থা। উচ্চ জাত কিংবা সামন্তবাদী জমিদার শ্রেণির শোষণ, অবজ্ঞা ও নির্যাতনের শিকার হতদরিদ্র নিম্নশ্রেণির মানুষ। যার ভয়াবহ প্রভাব হতে রক্ষা পায়নি এক মৃত নারী ও তার শেষ ইচ্ছা। আলোচ্য গল্পের চিত্রের বিপরীত উদ্দীপকের ২-এর মূলভাব। যেখানে মানুষের শ্রেষ্ঠত্বের কথা বলা হয়েছে। উদ্দীপকের কবির কাঙ্ক্ষিত মানবতার শ্রেষ্ঠত্বের শিক্ষা যদি .‘অভাগীর স্বর্গ' গল্পে বর্ণিত সমাজে থাকত, তবে নিম্ন জাত অভাগীর কপালে এমন করুণ পরিণতি থাকত না। তাই বলা যায় যে, প্রশ্নোক্ত মন্তব্যটি যথার্থ।"
        }
      ]
    },
    {
      "number": "3",
      "uddipok": "আমাদের পূর্বদিকের দেশ মিয়ানমার। সেই দেশে ভ্রমণের ফলে লেখক বিপ্রতাশ বড়ুয়া যেসব অভিজ্ঞতা লাভ করেন, তার কিছু বিবরণ ‘মংডুর পথে’ পরিবেশিত হয়েছে। মিয়ানমারের পশ্চিম সীমান্তের শহর মংডু দিয়ে ওই দেশে সফর শুরু হয়েছিল। মংডুর মানুষের পোশাক-পরিচ্ছদ, খাদ্যাভ্যাস, ব্যাবসাবাণিজ্য সম্পর্কে একটি ধারণা এ ভ্রমণকাহিনি থেকে পাওয়া যায় ।",
      "tag": "ISCM 24",
      "sub_questions": [
        {
          "label": "ক",
          "question": "আবদুর রহমানের পায়ের সাইজ কীসের মতো?",
          "explanation": "আবদুর রহমানের পায়ের সাইজ ডিঙি নৌকার মতো।"
        },
        {
          "label": "খ",
          "question": "'জুতো বুরুশ থেকে খুনখারাবি'— বলতে লেখক কী বোঝাতেচেয়েছেন?",
          "explanation": "'জুতো বুরুশ থেকে খুনখারাবি।'- কথাটি দ্বারা আফগান আবদুর রহমানকে সকল কাজের কাজি হিসেবে উপস্থাপন করা হয়েছে। ‘প্রবাস বন্ধু’ ভ্রমণকাহিনির লেখক কাবুল ভ্রমণে গিয়ে গৃহকর্মী হিসেবে আফগান আবদুর রহমানকে পান। তবে আবদুর রহমান শুধু গৃহকর্মী নয়; গাইড, দেহরক্ষী এবং প্রয়োজনমতো যেকোনো কাজেই লেখককে সহায়তা করতে পারবে। আবদুর রহমানের এ ধরনের বহু গুণের পরিচয় দিতেই প্রশ্নোক্ত উক্তিটি করা হয়েছে।"
        },
        {
          "label": "গ",
          "question": "উদ্দীপকের সঙ্গে ‘প্রবাস বন্ধু' ভ্রমণকাহিনির সাদৃশ্যপূর্ণ দিকটি ব্যাখ্যা করো।",
          "explanation": "মানুষের জীবনযাত্রা এবং বিচিত্র খাদ্যাভ্যাস বর্ণনার দিক থেকে উদ্দীপকে সাথে 'প্রবাস বন্ধু' ভ্রমণকাহিনির সাদৃশ্য রয়েছে। 'প্রবাস বন্ধু' ভ্রমণকাহিনিতে লেখক আফগানিস্তানের মানুষের বিচিত্র জীবনযাত্রা, বিচিত্র খাদ্য, পরিবেশ ইত্যাদি হাস্যরসাত্মকভাবে ফুটিয়ে তুলেছেন। যেখানে লেখকের আফগানিস্তান ভ্রমণের আংশিক অভিজ্ঞতার পরিচয় মেলে। লেখকের দেখভালের দায়িত্বে থাকা আবদুর রহমানের চরিত্রের মধ্য দিয়ে আফগানদের সহজসরল জীবনাচরণ তুলে ধরেন। আবদুর রহমানের রান্না করা খাবারের মধ্যে আফগানি খাদ্যাভ্যাসের বিচিত্র ও সুস্বাদু দিকের পরিচয় ফুটে উঠেছে। উদ্দীপকে বিপ্রতাশ বড়ুয়ার মিয়ানমার ভ্রমণের অভিজ্ঞতা তুলে ধরা হয়েছে। মিয়ানমারের পশ্চিম সীমান্তের শহর মংডু ভ্রমণের মাধ্যমে তাঁর বিচিত্র অভিজ্ঞতা লাভ হয়। মংডুর মানুষের পোশাক-পরিচ্ছদ, খাদ্যাভ্যাস, ব্যাবসাবাণিজ্য সম্পর্কে লেখক তাঁর 'মংডুর পথে' নামক বইয়ে ধারণা দিয়েছেন। অনুরূপ, ‘প্রবাস বন্ধু' ভ্রমণকাহিনিতে লেখক তাঁর আফগানিস্তান ভ্রমণের অভিজ্ঞতার চিত্র তুলে ধরেছেন। তাঁর বর্ণনায় আন্তর্জাতিক প্রেক্ষাপটে মানুষের জীবন ও জগৎ, খাদ্যাভ্যাস, সমাজ ও সংস্কৃতি সম্পর্কে ধারণা পাওয়া যায় । তাই আফগানি মানুষের জীবনযাত্রা, বিচিত্র খাদ্যাভ্যাস বর্ণনার সাদৃশ্য উদ্দীপকের মংডু শহরের মানুষের জীবনযাত্রা বর্ণনার মধ্যেই প্রতিফলিত হয়েছে।"
        },
        {
          "label": "ঘ",
          "question": "“প্রবাস বন্ধু' ভ্রমণকাহিনিতে সৈয়দ মুজতবা আলীর সঙ্গে আবদুর রহমানের যে আত্মিক বন্ধন সৃষ্টি হয়েছে, এমন বাবুর্চিকে নিয়ে আবেগের বহিঃপ্রকাশ বিপ্রতাশ বড়ুয়ার 'মংডুর পথে’ প্রতিফলিত হয়নি।”— মন্তব্যটি বিশ্লেষণ করো।",
          "explanation": "প্রবাস বন্ধু' ভ্রমণকাহিনিতে সৈয়দ মুজতবা আলীর সঙ্গে আবদুর রহমানের যে আত্মিক বন্ধন এবং বাবুর্চির প্রতি লেখকের হৃদয়াবেগ বিপ্রতাশ বড়ুয়ার ‘মংডুর পথে’ অনুপস্থিত থাকায় প্রশ্নোক্ত মন্তব্যটি যথার্থ। 'প্রবাস বন্ধু' ভ্রমণকাহিনিতে লেখকের বর্ণনায় আবদুর রহমান নামক এক বাবুর্চির সহজসরল ও অতিথিপরায়ণতার পরিচয় পাওয়া যায়। লেখক প্রচুর পরিমাণে খেলেও তার দেখভালের দায়িত্বে থাকা আবদুর রহমান ভাবত বুঝি খাওয়া কম হয়েছে। সে লেখকের সেবা ও সন্তুষ্টির জন্য তাঁর সামনে বিচিত্র সুস্বাদু খাবার পরিবেশন করত। তার সরল আতিথেয়তায় লেখকের মনে সে আন্তরিকতার ও শ্রদ্ধার জায়গা দখল করে নেয় । উদ্দীপকের বর্ণনায় বিপ্রতাশ বড়ুয়ার মিয়ানমার ভ্রমণের চিত্র তুলে ধরা হয়েছে, যে অভিজ্ঞতা লেখক তাঁর 'মংডুর পথে' ভ্রমণকাহিনিতে উপস্থাপন করেছেন। পশ্চিম সীমান্তে মিয়ানমারের মংডু শহর দিয়েই এই দেশের পথচলা শুরু হয়েছিল। বিপ্রতাশ বড়ুয়া তাঁর বইয়ে, এই মংডু শহরের মানুষের জীবনযাত্রা, পোশাক, খাদ্যাভ্যাস ও ব্যাবসাবাণিজ্যের ধারণা দিয়েছেন। 'প্রবাস বন্ধু' ভ্রমণকাহিনিতে লেখক তাঁর দেখভাল করা আফগানি আবদুর রহমানের সরলতা ও অতিথিপরায়ণতার বর্ণনার আড়ালে তার প্রতি লেখকের হৃদয়াবেগ প্রকাশ করেন। সেবা-যত্নে দায়িত্বশীল আবদুর রহমানের সাথে ধীরে ধীরে লেখকের আন্তরিকতা বৃদ্ধি পায়। পক্ষান্তরে উদ্ধৃত উদ্দীপকে বিপ্রতাশ বড়ুয়ার ‘মংডুর পথে' কেবল মানুষের জীবনযাত্রা ও খাদ্যাভ্যাস সম্পর্কে ধারণা পাওয়া যায়। সৈয়দ মুজতবা আলীর সাথে বাবুর্চি আবদুর রহমানের আত্মিক বন্ধনের মতো কোনো বিষয় 'মংডুর পথে' ভ্রমণকাহিনিতে প্রতিফলিত হয়নি। তাই প্রশ্নোক্ত মন্তব্যটি যথার্থ।"
        }
      ]
    },
    {
      "number": "4",
      "uddipok": "সম্প্রতি ঢাকায় বৈষম্যবিরোধী ছাত্র আন্দোলনে রফিকের পায়ে পুলিশের গুলিবিদ্ধ হওয়ায় মারাত্মক সমস্যায় সম্মুখীন হয় তারই স্ত্রী ২০ বছর বয়সি সখিনা। স্বামীর ছোটো ব্যাবসা থাকলেও বর্তমানে দ্রব্যমূল্যের ঊর্ধ্বগতিতে তরিতরকারি কেনা ও দুই ছেলেমেয়ের লেখাপড়ার খরচ জোগাড় করতে তাকে হিমশিম খেতে হচ্ছে। তাই সংসারের আয়ের কথা ভেবে সে এক ফ্ল্যাটে বুয়ার কাজ নেয়। আশানুরূপ পারিশ্রমিক ঠিক হওয়াতে সে কাজ করে মনোযোগ সহকারে। কিন্তু গতকালকে ওই বাসার আট বছরের ছোটো ছেলেকে স্নেহের দৃষ্টিতে হাত ধরাতে ছেলেটির মা রেগে যান এবং সে আর যেন কাজ করতে না আসে তা জানিয়ে দেন। সখিনা মর্মাহত হয়ে সৃষ্টিকর্তার কাছে সাহায্য প্রার্থনা করেন।",
      "tag": "ISCM 24",
      "sub_questions": [
        {
          "label": "ক",
          "question": "মানিক বন্দ্যোপাধ্যায়ের আসল নাম কী?",
          "explanation": "মানিক বন্দ্যোপাধ্যায়ের আসল নাম প্রবোধ কুমার বন্দ্যোপাধ্যায় ।"
        },
        {
          "label": "খ",
          "question": "ছেলেটি রাগ করে স্কুলে গিয়েছিল কেন?",
          "explanation": "মমতাদি ভাব জমায়নি বলে ছেলেটি রাগ করে স্কুলে গিয়েছিল। গল্পকথক ছেলেটির প্রত্যাশা ছিল মমতাদি তাকে আপন করে নেবে। তাই খোকা ভাব জমানোর উদ্দেশ্যে দুবার খাবার জল চাইল। চার- পাঁচবার রান্নাঘরে মমতাদির কাছে গিয়ে দাঁড়ালেও তাকে সে রীতিমতো উপেক্ষা করে। তাই ভালোবাসার কোনো লক্ষণ না দেখে ছেলেটি ক্ষুণ্ণ হয়ে স্কুলে গিয়েছিল ।"
        },
        {
          "label": "গ",
          "question": "উদ্দীপকের সখিনার ব্যাপারটি ‘মমতাদি' গল্পের মমতাদির কোন ঘটনার সঙ্গে বৈসাদৃশ্য রয়েছে? ব্যাখ্যা করো ।",
          "explanation": "উদ্দীপকের সখিনার ব্যাপারটি ‘মমতাদি' গল্পের মমতাদির প্রতি গৃহকর্ত্রীর দৃষ্টিভঙ্গির সাথে বৈসাদৃশ্যপূর্ণ । দীর্ঘদিন স্বামীর চাকরি না থাকায় নিতান্ত বাধ্য হয়ে পর্দা ঠেলে কাজের সন্ধানে বের হতে হয় মমতাদিকে। গল্পকথকদের বাড়িতে কাজ নিলেও সে আত্মমর্যাদা বজায় রেখে চলেছে সবসময়। গৃহকর্ত্রীর বলার অপেক্ষায় না থেকে নিজেই সব কাজ বুঝে নিয়ে সুষ্ঠুভাবে সম্পন্ন করেছে। তার 'গৃহকর্ত্রীও সর্বদা তাকে সহানুভূতি দেখিয়েছেন। গৃহপরিচারিকা হওয়া সত্ত্বেও পরিবারের সদস্যদের মতোই আপন করে নিয়েছিলেন মমতাদিকে। তার এমন আন্তরিকতার কারণেই মমতাদি সে বাড়ির সঙ্গে - সহজে মানিয়ে নিতে পেরেছিল । উদ্দীপকের সখিনার স্বামী বৈষম্যবিরোধী ছাত্র আন্দোলনে গুলিবিদ্ধ হলে সংসারের সব দায়িত্ব সখিনার কাঁধে এসে পড়ে। অসুস্থ স্বামী-সংসার চালাতে হিমশিম খেলে, সখিনা বাধ্য হয়েই মানুষের বাসায় গৃহকর্মীর কাজ নেয়। কিন্তু তার গৃহকর্ত্রী একটুও আন্তরিক ছিল না। সে সখিনাকে একজন কাজের বুয়া ছাড়া কিছুই ভাবতে পারেনি। ফলে স্নেহের দৃষ্টিতে সখিনা বাড়ির ছোটো ছেলেটির হাত ধরলে তার চাকরি চলে যায়, যা মমতাদির ক্ষেত্রে ঘটেনি। বরং মমতাদির সাথে গল্পকথকের চমৎকার সম্পর্ক তৈরি হয়, যা গল্পকথকের মা ভালোভাবে নেয় ।"
        },
        {
          "label": "ঘ",
          "question": "“উক্ত ঘটনায় ‘মমতাদি' গল্পের লেখকের কাঙ্ক্ষিত প্রত্যাশা প্রতিফলিত হয়নি ।”— মন্তব্যটি বিশ্লেষণ করো।",
          "explanation": "যেহেতু সখিনার গৃহকর্ত্রী বাড়ির গৃহপরিচারিকার সাথে মানবিক আচরণ করতে ব্যর্থ হয়েছে, তাই ‘মমতাদি’ গল্পের লেখকের কাঙ্ক্ষিত প্রত্যাশা প্রতিফলিত হয়নি। ‘মমতাদি’ গল্পে আত্মমর্যাদাবোধসম্পন্ন মমতাদি দারিদ্র্যের জন্য বাধ্য হয়ে গৃহপরিচারিকার কাজ খুঁজে নেয়। অন্যের বাড়িতে কাজ করলেও তার আত্মসম্মান অটুট ছিল। মমতাদির দায়িত্ববোধ ও কর্মনিষ্ঠার জন্য গৃহকর্ত্রীসহ পরিবারের সবাই তাকে আপন করে নেয় । উদ্দীপকের সখিনার স্বামী সংসারের ভার একা বইতে ব্যর্থ হলে সখিনা নিজেই সংসারের জন্য মানুষের বাসায় বুয়ার কাজ জোগাড় করে । কিন্তু তার গৃহকর্ত্রী মোটেও আন্তরিক ও উদার মনের মানুষ ছিল না। সামান্য কারণেই সে সখিনাকে চাকরিচ্যুত করে। অন্যদিকে ‘মমতাদি' গল্পে মমতাদি গৃহকর্মী হলেও গল্পকথকদের পরিবার থেকে সাদর সম্ভাষণ পেয়েছে । গৃহকর্মীদের সঙ্গে সৌহার্দপূর্ণ সম্পর্ক বজায় রাখা প্রত্যেকের জন্য জরুরি। কেননা, গৃহকর্মে নিয়োজিত মানুষেরা ভালোবাসা পেলে, সম্মান পেলে গৃহস্থের পরিবারকেও নিজের বলে ভাবতে পারে যার প্রমাণ মমতাদি । গল্পকথকের বাড়িতে মমতাদি যেমন অপ্রত্যাশিতভাবেই সহমর্মিতা ও ভালোবাসা লাভ করে, তেমনি মমতাদিও পরিবারটিকে আপন করে নেয়। কিন্তু উদ্দীপকে আমরা এর বিপরীত চিত্র খুঁজে পাই। মমতাদির মতো সখিনার ভাগ্যে মানবিকতা ও সৌহার্দপূর্ণ আচরণ জোটেনি তাই তাকে চাকরিচ্যুত হতে হয়, যা লেখকের কাঙ্ক্ষিত প্রত্যাশার সাথে সংগতিপূর্ণ নয় ।"
        }
      ]
    },
    {
      "number": "5",
      "uddipok": "সম্প্রতি কুমিল্লা, ফেনী, লক্ষ্মীপুর, নোয়াখালীসহ কিছু এলাকায় ভয়াবহ বন্যা হওয়ার কারণে ওই এলাকাগুলো মারাত্মক ক্ষতিগ্রস্ত হয়ে পড়ে। আর তাই মানবিক চেতনা থেকে ওই সময় বাংলাদেশের মানুষ ও প্রবাসীরা বিভিন্ন ধরনের ত্রাণ বিতরণে এগিয়ে আসে। তারা জাত, ধর্ম, বর্ণ না দেখে শুধু বিপদগ্রস্ত মানুষদের পাশে দাঁড়িয়েছে। বিভিন্ন খাবার, কাপড়, ঔষধ, অর্থ দিয়ে সাহায্য-সহযোগিতা করেছে। সত্যি বাঙালির এমন একতাবদ্ধ কাজ দেখে অনেকেই মুগ্ধ হয়েছে ।",
      "tag": "ISCM 24",
      "sub_questions": [
        {
          "label": "ক",
          "question": "বাংলা ভাষা ও সাহিত্য ঐতিহ্যের প্রথম নিদর্শনের নাম কী?",
          "explanation": "বাংলা ভাষা ও সাহিত্য ঐতিহ্যের প্রথম নিদর্শনের নাম চর্যাপদ।"
        },
        {
          "label": "খ",
          "question": "'আমি তো এসেছি কমলার দীঘি, মহুয়ার পালা থেকে’– বলতে কবি কী বোঝাতে চেয়েছেন?",
          "explanation": "প্রদত্ত কথাটি দ্বারা কবি বাংলার প্রাচীন লোকসাহিত্যের সমৃদ্ধি ও বিবর্তনের বিষয়টি বোঝাতে চেয়েছেন । ‘কমলার দীঘি’ ও ‘মহুয়ার পালা' মৈমনসিংহ গীতিকার উল্লেখযোগ্য দুটি পালা। আবহমান বাংলার পল্লিসাহিত্যের নিদর্শন এগুলো। বাংলার মানুষ প্রাচীনকাল থেকেই মুখে মুখে পুথি, লোকছড়া ইত্যাদির মাধ্যমে যে লোকসাহিত্য গড়ে তুলেছে তার মধ্যে রয়েছে বাঙালি জাতির প্রকৃত ইতিহাস। কবি তাই আমি তো এসেছি কমলার দীঘি, মহুয়ার পালা থেকে— কথাটি দ্বারা বাংলা সাহিত্যের সমৃদ্ধি, বিবর্তন ও গুরুত্বের দিকটি বোঝাতে চেয়েছেন ।"
        },
        {
          "label": "গ",
          "question": "উদ্দীপকে 'আমার পরিচয়' কবিতার কোন সাদৃশ্যপূর্ণ ভাবটি প্রতিফলিত হয়েছে? ব্যাখ্যা করো ।",
          "explanation": "উদ্দীপকে 'আমার পরিচয়' কবিতার অসাম্প্রদায়িক ঐক্য, সর্বজনীন মানবতাবোধ ও সাম্যবাদী মানসিকতার ভাবটি প্রতিফলিত হয়েছে । ‘আমার পরিচয়' কবিতায় বর্ণিত হয়েছে বাঙালির হাজার বছরের পথচলার ইতিহাস ও ঐতিহ্য । এই চলার পথে বাঙালি সম্মুখীন হয়েছে অসংখ্য সংগ্রাম ও বিপ্লবের। দেখেছে অসংখ্য মতাদর্শের বিকাশ ও পরিবর্তন। বাঙালি অসাম্প্রদায়িক জীবনবোধে বিশ্বাসী বলেই হাজার বছরের পথ পেরিয়ে আজকের অবস্থানে এসে পৌঁছেছে। অন্যথায় সাম্প্রদায়িক ও শ্রেণিগত বিভাজনের সংঘর্ষে বাঙালি জাতিসত্তার বিলুপ্তি ঘটত। উদ্দীপকে সম্প্রতি দেশের দক্ষিণ-পূর্ব অঞ্চলে আঘাত হানা ভয়াবহ বন্যার জীবনে দুর্বিষহ পরিস্থিতি তৈরি হয় । এই অবস্থায় সারা বাংলাদেশের মানুষ ঐক্যবদ্ধ হয়ে বন্যার মোকাবিলা করে। সব ধরনের সহায়তা নিয়ে তারা বন্যাকবলিতদের পাশে দাঁড়ায়। মূলত উদ্দীপকের এই একতা ও সংঘবদ্ধতা ‘আমার পরিচয়' কবিতায় ফুটে ওঠা বাঙালির হাজার বছর ধরে সব বাধাকে অতিক্রম করে ঐক্যবদ্ধ থাকার সাথে সাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকে ফুটে ওঠা দিকটি ছাড়াও ‘আমার পরিচয়' কবিতায় আরও অনেক দিক রয়েছে।”— মন্তব্যটি বিশ্লেষণ করো।",
          "explanation": "উদ্দীপকে বাঙালির মধ্যে সর্বজনীন মানবিক ঐকমত্যের দিকটি ছাড়াও ‘আমার পরিচয়' কবিতায় আরও অনেক দিক রয়েছে । ‘আমার পরিচয়' কবিতায় কবি গভীর মমত্বের সঙ্গে বাঙালির হাজার বছরের ইতিহাস, ঐতিহ্য ও সংস্কৃতির পটভূমি তুলে ধরেছেন। কবির বর্ণনায় উঠে এসেছে আমাদের ঐতিহাসিক নিদর্শনগুলোর কথা। সেইসাথে যুগ যুগ ধরে বাঙালির করা আন্দোলন-সংগ্রামের কথাও বলা হয়েছে কবিতাটিতে। এছাড়াও হাজার বছরের পথ পরিক্রমার ফলস্বরূপ বাঙালির ব্যক্তিগত দর্শন মানবতার কথাও তুলে ধরেছেন কবি । উদ্দীপকে সম্প্রতি কুমিল্লা, ফেনী, লক্ষ্মীপুর, নোয়াখালীসহ দেশের বিভিন্ন এলাকায় ভয়াবহ বন্যা পরিস্থিতি তুলে ধরা হয়েছে। বন্যাকবলিত মানুষদের সহায়তায় সারা দেশের মানুষ একসাথে কাজ করে। এমনকি প্রবাসীরাও এগিয়ে আসে। ফলে খুব দ্রুতই এই ভয়াবহ ক্ষয়ক্ষতি সামলে ওঠা সম্ভব হয় । উদ্দীপকে কেবল বাঙালির ঐক্যবদ্ধ মানবিক স্বরূপ ফুটে উঠেছে। অন্যদিকে আমার পরিচয়' কবিতায় স্বাধীন ও সমৃদ্ধ বাঙালি জাতির সমৃদ্ধ ইতিহাসকে তুলে ধরা হয়েছে। যুগে যুগে নানা আন্দোলন, বিপ্লব-বিদ্রোহ, শিল্প-সাহিত্য আর মতাদর্শের বিকাশ হতে হতে বাঙালি আজকের পর্যায়ে পৌঁছেছে। কবিতায় এই বিবর্তনের বিচিত্র বাঁক ও মোড় তাৎপর্যপূর্ণ হয়ে উঠেছে। উদ্দীপকে বর্ণিত প্রসঙ্গটি ‘আমার পরিচয়' কবিতার একটি অংশমাত্র। তাই বলা যায়, উদ্দীপকটি 'আমার পরিচয়' কবিতার খণ্ডাংশ মাত্র, পূর্ণ চিত্র নয় ।"
        }
      ]
    },
    {
      "number": "6",
      "uddipok": "প্রথম ঘটনা: ইরফান চৌধুরী অনেক ধনসম্পদের মালিক। সে বেশি টাকা আয়ের জন্য অবৈধভাবে আরও দুর্নীতি করতে চায়। এবার দুদকের মামলায় তার ঘুম নষ্ট হয়ে গেছে। দ্বিতীয় ঘটনা: জনাব রিয়াজুল করিম অল্প পুঁজি নিয়ে হালাল ব্যাবসা করেন। তিনি যা রোজগার করেন তার বেশির ভাগই গরিবদের পিছনে খরচ করেন। তাঁর বিশ্বাস, 'দুনিয়াতে যার যত বেশি সম্পদ, আখিরাতে তার হিসাব তত কঠিন হবে।' তাই তিনি' অল্পতে তুষ্ট থেকে আর্তমানবতার সেবা করতে চান।",
      "tag": "ISCM 24",
      "sub_questions": [
        {
          "label": "ক",
          "question": "‘আশা' কবিতায় কবি কীসের পাহাড়ের কথা বলেছেন ?",
          "explanation": "‘আশা' কবিতায় কবি সোনা-রুপার পাহাড়ের কথা বলেছেন ।"
        },
        {
          "label": "খ",
          "question": "কবি অল্পতেই তুষ্ট হতে বলেছেন কেন?",
          "explanation": "মানুষের প্রত্যাশা কম হলে পৃথিবীর অনেক জটিলতা কমে যাবে বলে কবি অল্পতেই তুষ্ট হতে বলেছেন। কবি মনে করেন, এ পৃথিবী ক্রমশই জটিল হয়ে যাচ্ছে। আর মানুষে মানুষে বাড়ছে ব্যবধান। মানুষের মাঝে এই ব্যবধানের কারণ তাদের লাগামহীন প্রত্যাশা। প্রত্যাশার এ চাপ থেকে মুক্ত হতে পারলেই মানুষ মানসিক প্রশান্তি লাভ করবে। এ কারণেই আলোচ্য কবিতাটিতে কবি মানুষকে অল্পে তুষ্ট হতে বলেছেন।"
        },
        {
          "label": "গ",
          "question": "উদ্দীপকের প্রথম ঘটনায় 'আশা' কবিতার যে সাদৃশ্যপূর্ণ ভাবটি ফুটে উঠেছে তা ব্যাখ্যা করো ।",
          "explanation": "উদ্দীপকের প্রথম ঘটনায় 'আশা' কবিতার আত্মকেন্দ্রিক ও স্বার্থান্বেষী স্বভাবের কারণে সুখহীনতার দিকটি প্রতিফলিত হয়েছে। ‘আশা' কবিতায় অর্থসম্পদের প্রতি মানুষের মোহ এবং এর থেকে সৃষ্ট অশান্তিকেই দুরাশার গ্লানি বলে অভিহিত করা হয়েছে। সুখ একটি - আপেক্ষিক বিষয়। সুখ নির্ভর করে ব্যক্তির আত্মতুষ্টির উপর। কিন্তু কিছু মানুষ সুখের স্বরূপকে উপলব্ধি করতে ব্যর্থ হয়ে অর্থসম্পদ বা প্রতিপত্তির পিছনে ছোটে। অন্তহীন চাওয়ার সাথে তাদের প্রাপ্তির মিল থাকে না প্রায়শই । ফলে অর্থ-বিত্তের মোহ তাদের মানসিক শান্তিকে নষ্ট করে দেয়। উদ্দীপকের প্রথম ঘটনায় ইরফান চৌধুরী অনেক ধনসম্পত্তির মালিক হলেও খুশি না। তার আরও ধনদৌলত লাগবে। তাই তিনি অবৈধ ‘উপায়ে অর্থ উপার্জন শুরু করে। কিন্তু খুব দ্রুতই বিষয়টি দুদক জানতে পারলে তার বিরুদ্ধে মামলা দায়ের করে। এতে তার জীবনে অশান্তির ঝড় বইতে শুরু করে। মূলত অর্থ-বিত্তের মোহে পড়ে অন্যায় কাজে লিপ্ত হলে কখনো ভালো থাকা বা সুখী হওয়া যায় না। 'আশা' কবিতাতেও কবি এ কথাই প্রকাশ করেছেন। মূলত উদ্দীপকের প্রথম ঘটনায় 'আশা', কবিতার আত্মকেন্দ্রিকতা ও স্বার্থান্বেষী চিন্তা যে মানুষের অশান্তির কারণ এই দিকটি সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকের দ্বিতীয় ঘটনায় 'আশা' কবিতার কবির কাঙ্ক্ষিত আশা প্রতিফলিত হয়েছে।”— মন্তব্যটি বিশ্লেষণ করো ।",
          "explanation": "উদ্দীপকের দ্বিতীয় ঘটনায় ‘আশা' কবিতার কবির কাঙ্ক্ষিত মানসিকতা ও মনুষ্যত্ববোধের প্রতিফলন ঘটায় প্রশ্নোক্ত মন্তব্যটিকে যথার্থ বলা যায় । ‘আশা” কবিতায় কবি একটি বিশেষ প্রত্যাশা ব্যক্ত করেছেন। সেটি হলো ব্যক্তিগত লোভ-লালসা, স্বার্থ, ভোগ-কামনা ইত্যাদির ঊর্ধ্বে উঠে শান্তিপূর্ণ সমাজ গঠন করা। যারা প্রকৃত মানুষ তারা বিত্ত-ভাবনায় জীবন কাটায় না। জীবনকে তারা উপভোগ করতে জানে। মানুষকে ভালোবাসতে জানে। মানুষের বা প্রতিবেশীর বিপদে সহমর্মিতা জ্ঞাপন করে। কবির চোখে তারাই সত্যিকারের মানুষ। কবি এমন মানুষদেরই সান্নিধ্য পেতে চেয়েছেন । উদ্দীপকের রিয়াজুল করিম অল্প আয়ের হালাল ব্যাবসা করে জীবনযাপন করেন। তিনি বিশ্বাস করেন, সবাইকে নিয়ে ভালো থাকাই প্রকৃত সুখ। তাই তিনি তার যা আছে তা থেকেই গরিব-দুঃখীদের জন্য ব্যয় করেন। আর্তমানবতার সেবাই তার জীবনের লক্ষ্য। একইভাবে ‘আশা' কবিতায়ও সুখী মানুষের এহেন বৈশিষ্ট্য ফুটে উঠেছে । 'আশা' কবিতায় কবি বলেন, সমাজের অধিকাংশ মানুষই অর্থ-বিত্তের পিছনে ছুটে জীবনের মূল লক্ষ্য থেকে ক্রমশ দূরে সরে যাচ্ছে। আত্মকেন্দ্রিকতা মানুষকে যথার্থ মানুষ হিসেবে গড়ে উঠতে দেয় না। কিন্তু মানুষকে ভালোবেসে মানব-কল্যাণে নিজেকে নিবেদিত করার মাঝেই মানবজীবনের সার্থকতা নিহিত। যারা সত্যিকারের মানুষ তারা দরিদ্র হলেও অন্যের মঙ্গলের জন্য নিজেদের জীবন উৎসর্গ করে। 'আশা' কবিতায় কবি মনুষ্যত্ববোধসম্পন্ন এমন মানুষদেরই জয়গান গেয়েছেন এবং তাদের সান্নিধ্য কামনা করেছেন । উদ্দীপকের রিয়াজুল করিম মূলত এমনই একজন মানুষ। যিনি পরার্থে আত্মনিবেদন ও শান্তিপূর্ণ জীবনযাপনের মাঝেই জীবনের সার্থকতা খুঁজে পান। তাই বলা যায়, উদ্দীপকের দ্বিতীয় ঘটনায় জনাব রিয়াজুল করিমের জীবনাদর্শে কবির কাঙ্ক্ষিত আশার প্রতিফলন ঘটেছে।"
        }
      ]
    },
    {
      "number": "7",
      "uddipok": "প্রথম উদ্দীপক: বাংলার মুখ আমি দেখিয়াছি, তাই পৃথিবীর রূপ খুঁজিতে যাই না আর। দ্বিতীয় উদ্দীপক: এ পৃথিবী যেমন আছে তেমনি পড়ে রবে, সুন্দর এ পৃথিবী ছেড়ে একদিন চলে যেতে হবে।",
      "tag": "ISCM 24",
      "sub_questions": [
        {
          "label": "ক",
          "question": "চালতাফুল আর কীসের জলে ভিজবে না?",
          "explanation": "চালতাফুল আর শিশিরের জলে ভিজবে না ।"
        },
        {
          "label": "খ",
          "question": "‘এশিরিয়া ধুলো আজ— বেবিলন ছাই হয়ে আছে।'— কেন?",
          "explanation": "সভ্যতার নশ্বরতা বোঝাতে কবি প্রশ্নোক্ত উক্তিটি করেছেন । পৃথিবীর কোনো কিছুই চিরস্থায়ী নয় । মানুষের গড়া পৃথিবীর অনেক সভ্যতাই আজ বিলীন হয়ে গেছে। এশিরীয় ও বেবিলনীয় সভ্যতা এখন ধ্বংসস্তূপ ছাড়া কিছু নয়; কিন্তু প্রকৃতি তার আপন রুপ-রস-গন্ধ নিয়ে চিরকাল প্রাণময় হয়ে থাকে। পৃথিবীর অফুরন্ত সৌন্দর্য কখনো শেষ হয় না। আলোচ্য অংশে কবি মানবসভ্যতার এ অনিবার্য বিবর্তনকে দৃষ্টান্তসহ উপস্থাপন করেছেন।"
        },
        {
          "label": "গ",
          "question": "প্রথম উদ্দীপকে ‘সেইদিন এই মাঠ' কবিতার কোন সাদৃশ্যপূর্ণ ভাবটি ফুটে উঠেছে? ব্যাখ্যা করো ।",
          "explanation": "প্রথম উদ্দীপকে ‘সেইদিন এই মাঠ' কবিতার প্রকৃতিপ্রেমের দিকটি ফুটে উঠেছে । ‘সেইদিন এই মাঠ' কবিতায় কবি জীবনানন্দ দাশ প্রকৃতির রহস্যময় সৌন্দর্যকে তুলে ধরেছেন। সময়ের সঙ্গে সঙ্গে এই সৌন্দর্যে পরিবর্তন আসে। তবে প্রকৃতির রূপ-রস-গন্ধ কখনোই পুরোপুরি শেষ হওয়ার নয়। কবির মতে, আমাদের চারপাশের প্রকৃতির যে অপার সৌন্দর্য, যুগযুগান্তেও তার কোনো শেষ নেই ।প্রথম উদ্দীপকে কবি বাংলার প্রাকৃতিক সৌন্দর্যের মহিমাকীর্তন করেছেন । তিনি বাংলার সৌন্দর্যে এতটা মুগ্ধ যে, পৃথিবীর রূপ খোঁজার প্রয়োজন আর তার নেই । বাংলার প্রকৃতির মাঝেই তিনি নিজেকে হারিয়ে ফেলেছেন মুগ্ধতার আবেশে। ‘সেইদিন এই মাঠ' কবিতায়ও কবি প্রকৃতির নানান অকৃত্রিম সৌন্দর্যের বর্ণনা কাব্যিক ছন্দে তুলে ধরেছেন। তাই বলা যায়, প্রকৃতিপ্রেমের দিক থেকে উদ্দীপক এবং আলোচ্য কবিতাটি সাদৃশ্যপূর্ণ।"
        },
        {
          "label": "ঘ",
          "question": "প্রথম ও দ্বিতীয় উদ্দীপকের মূলভাবে ‘সেইদিন এই মাঠ' কবিতার সমগ্র ভাব উপস্থিত রয়েছে কি? তোমার মতের পক্ষে যুক্তি দাও।",
          "explanation": "প্রথম ও দ্বিতীয় উদ্দীপকের মূলভাবে ‘সেইদিন এই মাঠ” কবিতার সমগ্র ভাব উপস্থিত আছে বলে আমি মনে করি । ‘সেইদিন এই মাঠ' কবিতায় কবি মানবসৃষ্ট সভ্যতার ক্ষয়িষ্ণুতার বিপরীতে প্রকৃতির নিত্যতার বিষয়টিকে তুলে ধরেছেন। এ কবিতায় কবি এশিরিয় ও ব্যাবিলনীয় সভ্যতার উদাহরণ দিয়ে দেখিয়েছেন যে, সভ্যতার ধ্বংস হতে পারে, কিন্তু প্রকৃতি তার আপন গতিতেই বহমান থাকে । নানা বিবর্তনের মধ্যেও প্রকৃতি নতুনভাবে নিজেকে সাজায়। উদ্দীপকে বলা হয়েছে, প্রকৃত অবিনশ্বর হলেও মানুষ নশ্বর। মানুষকে একদিন মৃত্যুর মধ্য দিয়ে হারিয়ে যেতে হবে, কিন্তু তখনো প্রকৃতি যেমন আছে তেমনই থাকবে । ‘সেইদিন এই মাঠ’ কবিতার মূল বিষয় হিসেবে কবি প্রকৃতির শাশ্বত রূপকে চিত্রিত করেছেন । এছাড়াও কবিতাটিতে প্রকৃতির রূপ-সৌন্দর্যের প্রবহমানতা ও মৃত্যুতে মানুষের জীবন শেষ হয়ে যাওয়ার বিষয়টি তুলে ধরেছেন। কবির মতে, ব্যক্তিমানুষের মৃত্যু, হলেও প্রকৃতি তার স্বাভাবিক ছন্দেই প্রবহমান থাকবে। উদ্দীপকের প্রথম ও দ্বিতীয় উদ্দীপকের মধ্য দিয়েও এই বিষয়টিরই প্রকাশ ঘটেছে। একদিন কবি থাকবেন না কিন্তু প্রকৃতি থাকবে বহমান। তাই বলা যায়, প্রথম ও দ্বিতীয় উদ্দীপকে ‘সেইদিন এই মাঠ' কবিতার সমগ্র ভাব উপস্থিত রয়েছে।"
        }
      ]
    },
    {
      "number": "8",
      "uddipok": "ঢাকা বিশ্ববিদ্যালয় ২২ ফেব্রুয়ারি ১৯৫২ প্রিয় মা, সালাম রইল, তুমি হয়ত ভাবছ যে, প্রতিকূল অবস্থায় বিশ্ববিদ্যালয় বন্ধ হওয়াতে বাড়িতে আসতেছি। কিন্তু না, মা। কারণ তুমিও হয়তো রেডিওতে শুনেছ যে, গতকালকে পাকিস্তানি পুলিশরা রফিক, শফিক, জব্বার, সালামসহ অনেককে গুলি করে হত্যা করে। বলো মা, এটা কি মেনে নেওয়া যায়? তাই শপথ নিয়েছি— বাংলা ভাষাকে রাষ্ট্রভাষা করে তবেই বাড়িতে ফিরব । মা, তুমি দোয়া করিয়ো । ইতি তোমার স্নেহের বিজয়",
      "tag": "ISCM 24",
      "sub_questions": [
        {
          "label": "ক",
          "question": "উপন্যাসের প্রধান উপাদান কী?",
          "explanation": "উপন্যাসের প্রধান উপাদান প্লট বা কাহিনি।"
        },
        {
          "label": "খ",
          "question": "বুধা আলির কাছ থেকে কেরোসিনের শিশি চেয়ে নেয় কেন?",
          "explanation": "শান্তি কমিটির চেয়ারম্যান আহাদ মুন্সির বাড়িতে আগুন দেওয়ার জন্য বুধা আলির কাছ থেকে কেরোসিনের শিশি চেয়ে নেয় । বুধা দেখে বিদেশি শত্রুর সাথে সাথে নিজ গ্রামের কিছু মানুষ গাঁয়ের মানুষদের উপর অত্যাচার করছে। আহাদ মুন্সি তেমনই একজন দেশীয় শত্রু। যে শান্তি কমিটির চেয়ারম্যান। পাকিস্তানি মিলিটারির সাহায্যকারী। তার উপর বুধার ঘৃণা বাড়তে থাকে। তাই তার উপর প্রতিশোধ নেওয়ার জন্য তার বাড়ি পুড়িয়ে দিতে মনস্থির করে সে। এ কারণে বুধা আলির কাছ থেকে এক শিশি কেরোসিন চেয়ে নিয়ে আসে ।"
        },
        {
          "label": "গ",
          "question": "চিঠিতে ও ‘কাকতাড়ুয়া' উপন্যাসে পাকিস্তানি শাসকগোষ্ঠীর আচরণে কোন সাদৃশ্যপূর্ণ দিকটি ফুটে উঠেছে? ব্যাখ্যা করো ।",
          "explanation": "চিঠিতে ও ‘কাকতাড়ুয়া' উপন্যাসে পাকিস্তানি শাসকগোষ্ঠীর আচরণে অমানবিক ও নির্মমতার দিকটি ফুটে উঠেছে । ‘কাকতাড়ুয়া' উপন্যাসটি ১৯৭১ সালের মুক্তিযুদ্ধের প্রেক্ষাপটে রচিত। উপন্যাসটিতে বুধার সাহসিকতার পাশাপাশি পাকিস্তানি শাসকগোষ্ঠীর অমানবিক ও নিষ্ঠুর নির্যাতনের দিকটি প্রকাশ পেয়েছে। হঠাৎ একদিন পাকিস্তানি মিলিটারিরা বুধার গ্রামে প্রবেশ করে। মানুষের ঘরবাড়ি, দোকানপাট আগুন দিয়ে জ্বালিয়ে দেয়। গুলি করে নির্মমভাবে হত্যা করে গ্রামের মানুষদের । উদ্দীপকে বিজয় তার মাকে চিঠি লিখেছে। চিঠিটি ১৯৫২ সালের ২২ ফেব্রুয়ারিতে লেখা। বিজয় মাকে বলেছে প্রতিকূল অবস্থায় বিশ্ববিদ্যালয় বন্ধ হলেও সে বাড়ি যাবে না। কারণ ২১শে ফেব্রুয়ারি পাকিস্তানি পুলিশরা রফিক, শফিক, জব্বার, সালামসহ অনেককে গুলি করে নির্মমভাবে হত্যা করে। আলোচ্য উপন্যাসেও পাকিস্তানি সৈন্যদের এমন অমানবিক ও নির্মম আচরণ করতে দেখা যায়। তাই বলা যায় যে, চিঠিতে ও আলোচ্য উপন্যাসে পাকিস্তানি শাসকগোষ্ঠীর আচরণে অমানবিক ও নির্মমতার দিকটি ফুটে উঠেছে।"
        },
        {
          "label": "ঘ",
          "question": "“প্রেক্ষাপট ভিন্ন হলেও ‘কাকতাড়ুয়া' উপন্যাসের বুধা, শাহাবুদ্দিন ও উদ্দীপকে বর্ণিত বিজয়ের মধ্যে স্বদেশপ্রেমের চেতনা গ্রথিত হয়েছে।”— মন্তব্যটির যথার্থতা নিরূপণ করো।",
          "explanation": "প্রেক্ষাপট ভিন্ন হলেও ‘কাকতাড়ুয়া উপন্যাসের বুধা, শাহাবুদ্দিন ও উদ্দীপকে বর্ণিত বিজয়ের মধ্যে স্বদেশপ্রেমের চেতনা গ্রথিত হয়েছে কারণ তারা সবাই স্বদেশে হওয়া অন্যায়ের বিরুদ্ধে প্রতিবাদী হয়ে উঠেছে। কাকতাড়ুয়া' উপন্যাসটি মুক্তিযুদ্ধের পটভূমিতে রচিত। ১৯৭১ সালে সারা দেশে মুক্তিযুদ্ধ শুরু হলে বুধার গ্রামও আক্রান্ত হয়। পাকিস্তানিরা বুধার গ্রামের স্কুলে ক্যাম্প স্থাপন করে। গ্রামের ঘরবাড়ি, বাজার আগুন দিয়ে জ্বালিয়ে দেয়। গুলি করে হত্যা করে গ্রামের মানুষদের। পাকিস্তানিদের এই হত্যাযজ্ঞ দেখে সাহসী বুধা হয়ে ওঠে প্রতিবাদী । গ্রামের ভিতর থেকে । মুক্তিযোদ্ধা কমান্ডারের নেতৃত্বে সে কাজ করতে থাকে। শাহাবুদ্দিনের অর্ডার ও সাহায্যে মাইন দিয়ে উড়িয়ে দেয় শত্রুর বাঙ্কার । উদ্দীপকের চিঠি ১৯৫২ সালের প্রেক্ষাপটকে স্মরণ করিয়ে দেয় । বিজয় তার মাকে ২২ ফেব্রুয়ারি চিঠি লিখে জানায় বিশ্ববিদ্যালয় বন্ধ হলেও সে বাড়ি ফিরবে না। কারণ অন্যায়ভাবে পাকিস্তানি পুলিশ ২১শে ফেব্রুয়ারি ভাষা আন্দোলনকারী রফিক, শফিক, জব্বার, সালামসহ অনেককে গুলি করে হত্যা করেছে। তাই যতক্ষণ না রাষ্ট্রভাষা বাংলা প্রতিষ্ঠিত হবে ততক্ষণ সে বাড়ি ফিরবে না। ‘কাকতাড়ুয়া' উপন্যাসে বুধার মাঝে এমনই সংগ্রামী চেতনা লক্ষ করা যায়। ‘কাকতাড়ুয়া’ উপন্যাসের বুধা ও শাহাবুদ্দিন মুক্তিযোদ্ধা। দেশের প্রতি পাকিস্তানি সৈন্যদের নির্মম নির্যাতন রুখে দিতে তারা যুদ্ধে অবতীর্ণ হয়। উদ্দীপকের বিজয়ও একজন সাহসী সন্তান। মাতৃভাষাকে রাষ্ট্রভাষা হিসেবে প্রতিষ্ঠা করতে সে বদ্ধপরিকর। উদ্দীপকের প্রেক্ষাপট বায়ান্নর ভাষা আন্দোলন আর আলোচ্য উপন্যাসের প্রেক্ষাপট মুক্তিযুদ্ধ। উভয় জায়গা প্রেক্ষাপট ভিন্ন হলেও বুধা, শাহাবুদ্দিন ও বিজয় এরা সবাই দেশপ্রেমের চেতনায় উদ্বুদ্ধ । তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "9",
      "uddipok": "বিচ্ছু এলো বিচ্ছু যায় না দেখা কিচ্ছু, খবর শুনে খানসেনাদের ঘাড়গুলো সব নিচ্চু। রসগোল্লার প্যাকেট থেকে ফাটল গ্রেনেড যেই, লরি বোঝাই খানসেনাদের একটিও আর নেই।",
      "tag": "ISCM 24",
      "sub_questions": [
        {
          "label": "ক",
          "question": "বুধা তার জ্বরকে কীসের জ্বর বলেছে?",
          "explanation": "বুধা তার জ্বরকে ভাল্লুকের জ্বর বলেছে ।"
        },
        {
          "label": "খ",
          "question": "বানরের আবার চাঁদে যাওয়ার সাধ।'—এ কথা বলার কারণ ব্যাখ্যা করো।",
          "explanation": "বুধা নিজেকে বঙ্গবন্ধু নামে ডাকতে বললে মধু তাচ্ছিল্য করে বুধাকে বানরের সাথে তুলনা করে আলোচ্য কথাটি বলে। বুধা কানু দয়ালের বাড়িতে রেডিওতে বঙ্গবন্ধুর ৭ই মার্চের ভাষণ শুনে মুগ্ধ হয়। সে বুঝতে পারে গ্রামে যে মিলিটারি বাহিনী ধ্বংসযজ্ঞ চালাচ্ছে, বঙ্গবন্ধু তাদের বিরুদ্ধে সোচ্চার হওয়ার ডাক দিয়েছেন। তখন বুধা বঙ্গবন্ধুর নেতৃত্ব ও ব্যক্তিত্বে মুগ্ধ হয়ে নিজেকে বঙ্গবন্ধু নামে ডাকতে বললে মধু তাকে তাচ্ছিল্য করে আলোচ্য কথাটি বলে ।"
        },
        {
          "label": "গ",
          "question": "কোন ঘটনার প্রসঙ্গে উদ্দীপকের বিচ্ছু ও ‘কাকতাড়ুয়া' উপন্যাসের বুধার মধ্যে মিল রয়েছে? ব্যাখ্যা করো।",
          "explanation": "গ্রেনেড বা মাইন বিস্ফোরণ করে শত্রুদের ধ্বংস করার দিক দিয়ে উদ্দীপকের বিচ্ছু ও ‘কাকতাড়ুয়া' উপন্যাসের বুধার মিল রয়েছে। ‘কাকতাড়ুয়া' উপন্যাসের বুধা একজন সাহসী ও দেশপ্রেমিক। গ্রামের মানুষদের উপর পাকিস্তানি মিলিটারিদের করা নির্যাতন হতে দেখে বুধ প্রতিশোধপরায়ণ হয়ে ওঠে। সে সক্রিয়ভাবে মুক্তিযুদ্ধে জড়িয়ে পড়ে । মুক্তিযোদ্ধা কমান্ডার শাহাবুদ্দিনের পরামর্শে বুধা পাকিস্তানি মিলিটারি ক্যাম্পে বাঙ্কার খনন করার কাজে যায়। সেখানে সে কৌশলে মাইন পুঁতে আসে। মাইন দিয়ে উড়িয়ে দেয় শত্রু শিবির। উদ্দীপকের কবিতাংশে সাহসী বিচ্ছুসেনার সাহসিকতা প্রকাশ পেয়েছে। তারা কখন কোথায় আসে দেখা যায় না। তাদের কথা শুনে খানসেনাদের মাথা নিচু হয়ে যায়। রসগোল্লার প্যাকেটে তারা গ্রেনেড রেখে যায়। সেই প্যাকেটের গ্রেনেড ফেটে লরি বোঝাই খানসেনা মারা যায়। মূলত উভয় জায়গায় বুদ্ধি করে গ্রেনেড দিয়ে শত্রু নিধনের দিকটি প্রকাশ পেয়েছে। তাই বলা যায় যে, গ্রেনেড বিস্ফোরণ করে শত্রুদের ধ্বংস করার দিক দিয়ে উদ্দীপকের বিচ্ছু ও আলোচ্য উপন্যাসের বুধার মিল রয়েছে।"
        },
        {
          "label": "ঘ",
          "question": "“উক্ত ঘটনা ছাড়াও 'কাকতাড়ুয়া' উপন্যাসে অনেক ঘটনা বা দিক রয়েছে।”— মন্তব্যটির যথার্থতা বিচার করো।",
          "explanation": "উদ্দীপকের গ্রেনেড বা মাইন বিস্ফোরণ ঘটিয়ে শত্রুদের ধ্বংস করার ঘটনাটি ছাড়াও ‘কাকতাড়ুয়া' উপন্যাসে আরও অনেক ঘটনা বা দিক রয়েছে । ‘কাকতাড়ুয়া’ উপন্যাসটি ১৯৭১ সালের মুক্তিযুদ্ধের পটভূমিতে রচিত। বুধা এই উপন্যাসের প্রধান চরিত্র। বুধা এক রাতে পরিবারের সবাইকে হারিয়ে অসহায় হয়ে পড়ে। কিন্তু সাহসিকতা, মানবিকতা ও প্রতিশোধপরায়ণতার কারণে সে হয়ে ওঠে অনন্য। তাই তো মিলিটারি ও রাজাকারদের অন্যায়- অত্যাচার তাকে ক্ষুব্ধ করে তোলে। অন্যদের মতো গ্রাম ছেড়ে না গিয়ে সে শত্রুর বিরুদ্ধে প্রতিরোধ গড়ে তোলে। মুক্তিযোদ্ধা কমান্ডার শাহাবুদ্দিনের নির্দেশে বাঙ্কারের ভিতর মাইন পুঁতে শত্রুক্যাম্প উড়িয়ে দেয় সে। উদ্দীপকের কবিতাংশে বিচ্ছু বলতে গেরিলা যোদ্ধার কথা বোঝানো হয়েছে। এরা কখন কোথায় যায় তার নাগাল কেউ পায় না। তেমনি বিচ্ছু গেরিলা খানসেনাদের লরিতে রসগোল্লার প্যাকেটে গ্রেনেড রাখে। সেই গ্রেনেডের বিস্ফোরণ ঘটে মারা যায় খানসেনাদের দল। একইভাবে ‘কাকতাড়ুয়া’ উপন্যাসে বুধাও মিলিটারিদের বাঙ্কার মাইন পুতে আসে । ‘কাকতাড়ুয়া’ উপন্যাসে বুধার জীবন, জীবনের করুণ কাহিনি, গ্রামের মানুষদের সাথে সখ্য ভাব, মানবিকতা, হানাদার বাহিনীর অত্যাচার, গ্রামের ধ্বংসাত্মক চিত্র, বুধার প্রতিশোধ, মুক্তিযোদ্ধাদের কর্মকাণ্ড ইত্যাদি প্রকাশ পেয়েছে। সেইসাথে প্রকাশ পেয়েছে মুক্তিযোদ্ধা কমান্ডারের নির্দেশে মাইন পুঁতে শত্রুর বাঙ্কার ধ্বংস করার কথা। উদ্দীপকের কবিতাংশেও গেরিলা মুক্তিযোদ্ধা বা কিশোর মুক্তিযোদ্ধাদের গ্রেনেড বিস্ফোরণ ঘটিয়ে পাকিস্তানি সৈন্যদের হত্যা করার বিষয়টি প্রকাশ পেয়েছে। এই বিষয়টি ছাড়া আলোচ্য উপন্যাসের আর কোনো বিষয় উদ্দীপকে প্রকাশ পায়নি । তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "10",
      "uddipok": "জমির শেখ আচ্ছা বোকা, টাকা দিয়ে খাচ্ছে ধোকা । পির মাজারে মান্ত করতে, মোরগ, ছাগল হাতে হাতে । বেশি নেকির আশা করে, বুড়ো পিরকে জামাই ধরে। মেয়ের মতকে দেয় না পাত্তা, জোর বিয়েতে পরিণামে ভর্তা ।",
      "tag": "ISCM 24",
      "sub_questions": [
        {
          "label": "ক",
          "question": "হাশেম আলির বাল্যবন্ধুর নাম কী?",
          "explanation": "হাতেম আলির বাল্যবন্ধুর নাম আনোয়ারউদ্দিন।"
        },
        {
          "label": "খ",
          "question": "হাশেম আলি পির সাহেবকে সাবধানী লোক বলেছে কেন?",
          "explanation": "বিশেষ পরিস্থিতিতে পির সাহেবের স্থিরতা দেখে হাশেম আলি তাকে সাবধানী লোক বলেছে। হাশেমের মা যখন তাহেরার পরিচয় পিরের নিকট উপস্থাপন করেছে, তখন হাশেম ভেবেছিল যে পির সাহেব ক্রোধান্বিত হয়ে উঠবেন। কিন্তু . পির সাহেব রেগে যাননি বরং তিনি ঠান্ডা মাথায় পর্যবেক্ষণ করছিলেন কী হচ্ছে এবং কী হতে পারে? এসব বিরেচনা করেই হাশেম পির সাহেবকে ঠান্ডা মাথার সাবধানী লোক বলেছে।"
        },
        {
          "label": "গ",
          "question": "উদ্দীপকে জমির শেখের সঙ্গে ‘বহিপীর' নাটকের কোন চরিত্রের সাদৃশ্য রয়েছে? ব্যাখ্যা করো ।",
          "explanation": "নিম্নের অনুরূপঃ উদ্দীপক-১ এর সঙ্গে ‘বহিপীর' নাটকের কুসংস্কারাচ্ছন্ন অন্ধবিশ্বাসী সমাজব্যবস্থার দিকটি সাদৃশ্যপূর্ণ। ‘বহিপীর' নাটকের সমাজব্যবস্থায় মানুষকে অজ্ঞতাবশত বহিপীরের প্রতি ভক্তি প্রদর্শন করতে দেখা যায়। অন্ধবিশ্বাসী সহজ-সরল মানুষেরা মনে করে পিরকে দান-সদকা দিয়ে খুশি করলে তাদের কল্যাণ হবে। তাই তারা নিজেদের ক্ষতির কথা না ভেবেও পীরের সন্তুষ্টির দিকে নজর দেয় । সেই সুযোগে ধর্মব্যবসায়ী পীরও দান-দক্ষিণা পেয়ে ফুলে-ফেঁপে প্রতিষ্ঠিত হতে থাকে। উদ্দীপক-১ এ গ্রামের বোকা মানুষদের স্বরূপ উন্মোচন করা হয়েছে। তারা সহজ-সরল মনে পীরকে টাকা দিয়ে ধোঁকা খায়। মোরগ, ছাগল দিয়ে পীরের আনুকূল্য পেতে ব্যস্ত থাকে। সুযোগ বুঝে পীরও পেট ভরে জবাই করা আস্ত ছাগল খায়। ‘বহিপীর' নাটকের সমাজব্যবস্থায় উদ্দীপকের এমন বর্ণনা খুবই সামঞ্জস্যপূর্ণ। সেখানে বহিপীরকে মুরিদেরা দান, মানত দিয়ে তুষ্ট রাখে। দিন দিন সে বিত্তবান ও ক্ষমতাশালী হয়ে ওঠে। তখন মুরিদদের ওপর তার কর্তৃত্ব আরও প্রবল হতে থাকে। সমাজের ধর্মভীরু অন্ধবিশ্বাসী মানুষের কারণেই এই পিরেরা এমন হয় ।"
        },
        {
          "label": "ঘ",
          "question": "উক্ত চরিত্রকে কি 'বহিপীর' নাটকের কেন্দ্রীয় চরিত্র বলা যায়? যৌক্তিক বিশ্লেষণ করো।",
          "explanation": "উত্ত চরিত্র তথা তাহেরার পিতাকে 'বহিপীর' নাটকের কেন্দ্রীয় চরিত্র বলা যায় না। ‘বহিপীর' নাটকের কাহিনি গড়ে উঠেছে এক পিরকে কেন্দ্র করে। তিনি এই নাটকের কেন্দ্রীয় চরিত্র। যিনি অত্যন্ত ধূর্ত ও বাস্তবজ্ঞানসম্পন্ন মানুষ। তিনি মানুষের কুসংস্কার ও ধর্মবিশ্বাসকে পুঁজি করে তার ধর্মব্যাবসা পরিচালনা করেন। তার অনেক মুরিদ রয়েছে। তাহেরার পিতা এমন একজন মুরিদ। যিনি পিরের সেবার জন্য যথাসাধ্য চেষ্টা করেন। এমনকি নিজের অল্পবয়সি কন্যাকে বৃদ্ধ পিরের সাথে বিয়ে দেন পুণ্য লাভের আশায় । উদ্দীপকের কবিতাংশে একজন সাধারণ পিরভক্ত মানুষের কথা প্রকাশ পেয়েছে। যিনি পিরের মাজারে মোরগ-ছাগল, টাকাপয়সা দান করেন। বেশি নেকির আশায় বৃদ্ধ পিরের সাথে কন্যার অমতে বিয়ে দেয় । ‘বহিপীর' নাটকের তাহেরার বাবার চারিত্রিক বৈশিষ্ট্য বিশ্লেষণ করলে দেখা যায় তিনি একজন পিরভক্ত, কুসংস্কারাচ্ছন্ন ও ধর্মভীরু মানুষ । তার সাথে উদ্দীপকের জমির শেখের চারিত্রিক বৈশিষ্ট্যের মিল রয়েছে। কিন্তু আলোচ্য নাটকের তাহেরার পিতা একটি অপ্রধান চরিত্র। এই নাটকের প্রধান চরিত্র বহিপীর। সার্বিক আলোচনার প্রেক্ষিতে তাই বলা যায় যে, তাহেরার পিতাকে 'বহিপীর' নাটকের কেন্দ্রীয় চরিত্র বলা যায় না ।"
        }
      ]
    },
    {
      "number": "11",
      "uddipok": "মিয়ানমারের আরাকান রাজ্যের জনাব আবদুর রহমান অনেক ধনসম্পদের মালিক ছিলেন। কিন্তু ওই দেশের জান্তা সরকারের নির্যাতনে তাঁর বড়ো ব্যাবসা; জমিজমা, ঘরবাড়ি সব রেখে কোনো মতে জীবন রক্ষার জন্য পরিবারকে নিয়ে শরণার্থী হিসেবে চট্টগ্রামে চলে আসেন। এখন বৃদ্ধ বয়সে অসচ্ছলতার তাবুতে থাকতে থাকতে অতীতের কথা মনে করে চোখের পানি মুছতে থাকেন ।",
      "tag": "ISCM 24",
      "sub_questions": [
        {
          "label": "ক",
          "question": "শহরে বহিপীরের কয়জন ধনী মুরিদ আছে?",
          "explanation": "শহরে বহিপীরের তিনজন ধনী মুরিদ আছে ।"
        },
        {
          "label": "খ",
          "question": "“ইহা পরাজিত শত্রুর শেষ দাবি’–এ উক্তিটি বহিপীর কেন বলেছিলেন ?",
          "explanation": "“ইহা পরাজিত শত্রুর শেষ দাবি”— কথাটি হাতেম আলির জমিদারি পুনরুদ্ধারে শর্তসাপেক্ষে টাকা গ্রহণে অসম্মতি প্রসঙ্গে বহিপীর বলেছিল তাহেরাকে বহিপীরের হাতে সমর্পণের শর্তে টাকা গ্রহণে অসম্মতি জানায় জমিদার হাতেম আলি । নৈতিকবোধের উদ্বোধনে তিনি এমন সিদ্ধান্তে অনড়। এতে তাঁর জমিদারি গেলেও তিনি তার মূল্যবোধ থেকে সরে আসবেন না । তাঁর এমন অবস্থানে বহিপীরের মাথায় যেন আকাশ ভেঙে পড়ে । বহিপীর তখন শর্তহীন ভাবে হাতেম আলিকে টাকা দিয়ে উপকার করতে চায়। সে প্রসঙ্গে নিজেকে পরাজিত শত্রু আখ্যা দিয়ে তার টাকা গ্রহণের দাবি জানায় ।"
        },
        {
          "label": "গ",
          "question": "উদ্দীপকে বর্ণিত আবদুর রহমানের সঙ্গে ‘বহিপীর' নাটকের কোন চরিত্রে মিল পাওয়া যায়? ব্যাখ্যা করো।",
          "explanation": "উদ্দীপকে বর্ণিত আবদুর রহমানের সঙ্গে ‘বহিপীর' নাটকের জমিদার হাতেম আলি চরিত্রের মিল পাওয়া যায় । ‘বহিপীর' নাটকের হাতেম আলি একজন ক্ষয়িষ্ণু জমিদার। একসময় তার জমিদারির প্রচুর নামডাক ছিল । কিন্তু বর্তমানে খাজনা বাকি পড়ার কারণে তার জমিদারি সূর্যাস্ত আইনে নিলামে উঠতে চলেছে। জমিদারি রক্ষার জন্য তিনি বন্ধুর কাছ থেকে অর্থসংগ্রহের জন্য শহরে আসেন। কিন্তু তিনি অথসংগ্রহে ব্যর্থ হন। জমিদারি হারানোর আশঙ্ক্ষায় তিনি মানসিকভাবে ভেঙে পড়েন । উদ্দীপকের আবদুর রহমান ছিলেন মিয়ানমারের আরাকান রাজ্যের একজন বিত্তশালী বাসিন্দা। জান্তা সরকারের নির্যাতনে দেশের ব্যাবসা, জমি, ঘরবাড়ি সব ছেড়ে জীবন নিয়ে পালিয়ে আসেন। বৃদ্ধ বয়সে আর্থিক অসচ্ছলতা তাকে কষ্ট দেয়। অতীত দিনের কথা ভেবে তিনি চোখের পানি মুছতে থাকেন। তার এই অসহায়ত্ব ও অবস্থার সাথে ‘বহিপীর’ নাটকের জমিদার হাতেম আলির অসহায়ত্বের সাদৃশ্য রয়েছে। তাই বলা যায় যে, উদ্দীপকে বর্ণিত আবদুর রহমানের সঙ্গে ‘বহিপীর' নাটকের জমিদার হাতেম আলি চরিত্রের মিল পাওয়া যায়।"
        },
        {
          "label": "ঘ",
          "question": "“উদ্দীপকটি ‘বহিপীর' নাটকের আংশিক দিক মাত্র।”— মন্তব্যটি বিশ্লেষণ করো।",
          "explanation": "উদ্দীপকের বিষয়টি ‘বহিপীর' নাটকের শুধু হাতেম আলির অবস্থাকে নির্দেশ করে, যা আলোচ্য নাটকের আংশিক দিক মাত্র । ‘বহিপীর' নাটকটি গড়ে উঠেছে এক পিরকে কেন্দ্র করে। তাহেরা নামের এক অল্পবয়সি কিশোরীর সাথে তার বিয়ে হয়। বিয়ের রাতে পালিয়ে যায় তার স্ত্রী। ঘটনাক্রমে সে স্ত্রীকে খুঁজে পায় জমিদার হাতেম আলির বজরায় । জমিদার হাতেম আলি একজন ক্ষয়িষ্ণু জমিদার। যার জমিদারি নিলামে উঠতে চলেছে খাজনা বাকি পড়ার কারণে। এছাড়াও নাটকে জমিদারগিন্নির কুসংস্কারাচ্ছন্নতা, ধর্মভীরুতা, জমিদারপুত্র হাশেম আলির মানবিকতা, আধুনিকতা, তাহেরার প্রথা ভেঙে নতুন আলোর পথে গমন ও বহিপীরের মানবিক বোধের জাগরণের বিষয়সমূহও উঠে এসেছে। উদ্দীপকে আরাকান রাজ্যের একসময়ের বিত্তশালী বাসিন্দা আবদুর রহমানের দৈন্যদশার কথা প্রকাশ পেয়েছে। যিনি জান্তা সরকারের নির্যাতনে সব হারিয়ে বাংলাদেশের চট্টগ্রাম শরণার্থী শিবিরে আশ্রয় লাভ করেন । পূর্বের স্মৃতি আর বর্তমান অবস্থা দুটিই তার জন্য পীড়াদায়ক। ‘বহিপীর' নাটকে নানা ঘটনার অবতারণা হয়েছে। যার মধ্যে হাতেম আলির জমিদারি হারাতে বসার আশঙ্কা ও হাতেম আলির অবস্থার কথা বর্ণিত হয়েছে। এই বিষয়টি ছাড়াও আলোচ্য নাটকে আরও অনেক চরিত্র ও ঘটনার সমাবেশ ঘটেছে। উদ্দীপকে আবদুর রহমানের বিষয়টি আলোচ্য নাটকের শুধু হাতেম আলির অবস্থাকেই নির্দেশ করে, যেখানে নাটকের অন্যান্য বিষয় অনুপস্থিত। তাই বলা যায় যে, মন্তব্যটি যথার্থ।"
        }
      ]
    }
  ]
}