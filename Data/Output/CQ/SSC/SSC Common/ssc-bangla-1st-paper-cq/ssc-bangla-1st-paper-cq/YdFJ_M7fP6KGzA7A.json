{
  "title": "চট্টগ্রাম বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "আনোয়ার সাহেব অত্যন্ত সৎ ও বিচক্ষণ মানুষ হিসেবে সবার কাছে পরিচিত। তিনি তার কর্মস্থলে সততা ও নিষ্ঠার সাথে দায়িত্ব পালন করেন। এ বিষয়টিকেই কিছু সহকর্মী বিরূপ দৃষ্টিভঙ্গি পোষণ করে এবং সুযোগ পেলেই তারা তাঁকে অপদস্থ করার চেষ্টা করে। আনোয়ার সাহেব সব বুঝতে পারলেও তাঁর অবস্থান থেকে সরে পড়েননি বরং সৃষ্টিকর্তার কাছে তাদের জন্য দোয়া প্রার্থনা করেন।",
      "tag": "CTG.B 23",
      "sub_questions": [
        {
          "label": "ক",
          "question": "‘তায়েফ’ কোথায় অবস্থিত?",
          "explanation": "‘তায়েফ’ সৌদি আরবের দক্ষিণাঞ্চলে অবস্থিত।"
        },
        {
          "label": "খ",
          "question": "মানুষের একজন হইয়াও তিনি দুর্লভ— কেন?",
          "explanation": "অনন্য মানবিক গুণাবলির কারণে হযরত মুহম্মদ (স.) ছিলেন দুর্লভ। হযরত মুহম্মদ (স.) ছিলেন অত্যন্ত সহনশীল এবং নিরহংকারী একজন মানুষ। অত্যাচারীকে তিনি কখনো অভিশাপ দেননি। বংশগৌরব এক মুহূর্তের জন্যও তাঁর মাঝে স্থান পায়নি। উদারতার ক্ষেত্রে তাঁর জুড়ি নেই। সত্য সাধনায় তিনি ছিলেন বজ্রের মতো কঠিন, পর্বতের মতো অটল; অথচ করুণায় ছিলেন কুসুমকোমল। এককথায় বলা যায় ত্যাগ, প্রেম, সাধুতা, সৌজন্য, ক্ষমা, সাহস, অনুগ্রহ, আত্মবিশ্বাস, চারিত্রিক সৌন্দর্য এসব মানবিক দিকের সমাহার মানুষের মাঝে খুঁজে পাওয়া দুষ্কর। তাই তিনি মানুষের একজন হয়েও দুর্লভ।"
        },
        {
          "label": "গ",
          "question": "উদ্দীপকে উল্লিখিত সহকর্মীদের বিরূপ দৃষ্টিভঙ্গি ‘মানুষ মুহম্মদ (স.)' প্রবন্ধের কোন দিকটিকে আলোকপাত করে? ব্যাখ্যা করো ।",
          "explanation": "সত্য প্রচারের সময় মহানবি (স.)-এর উপর মক্কা ও তায়েফে যে উপহাস ও অমানুষিক অত্যাচার করা হয়েছিল, উদ্দীপকের সহকর্মীদের বিরূপ দৃষ্টিভঙ্গি সেই দিকটিতেই আলোকপাত করে । 'মানুষ মুহম্মদ (স.)' প্রবন্ধে হযরত মুহম্মদ (স.)-এর মানবিক গুণাবলি বিশ্লেষণ করা হয়েছে। তিনি ছিলেন মানুষের নবি। তাই মানুষের পক্ষে যা আচরণীয় তিনি তারই আদর্শ প্রতিষ্ঠা করে গেছেন। তায়েফে সত্য প্রচার করতে গিয়ে ভীষণ কঠিন পরীক্ষার সম্মুখীন হতে হয়েছিল। পথ চলতে গিয়ে তিনি শত্রুর পাথরের আঘাতে অবসন্ন হয়ে পড়েছিলেন। মক্কায়ও তাঁর উপর স্বজাতির লোকেরা চড়াও হয়েছিল। তারা তাঁকে তিরস্কার ও অত্যাচার করে হিজরত করতে বাধ্য করেছিল। উদ্দীপকের সৎ ও নিষ্ঠাবান আনোয়ার সাহেবকে তাঁর সহকর্মীদের দ্বারা অপমান-অপদস্ত হতে দেখা যায়। কর্মস্থলে তাঁর সততা ও নিষ্ঠার সঙ্গে দায়িত্ব পালনকে তারা ভালোভাবে নিতে পারেনি। তাই তারা আনোয়ার সাহেবের প্রতি বিরূপ দৃষ্টিভঙ্গি পোষণ করে এবং সুযোগ পেলেই তাঁকে অপমান করার চেষ্টা করে। আলোচ্য প্রবন্ধের তায়েফবাসী এবং মক্কাবাসীর আচরণেও আমরা এমনটি লক্ষ করি। উদ্দীপকের সহকর্মীদের মতো তারাও সত্যকে উপলব্ধি না করে মহানবি (স.)-এর উপর নির্মমভাবে অত্যাচার করেছে।"
        },
        {
          "label": "ঘ",
          "question": "উদ্দীপকের আনোয়ার সাহেবের মাঝে যে গুণাবলি পরিলক্ষিত হয়, তা মানুষ মুহম্মদ (স.)' প্রবন্ধের আলোকে মূল্যায়ন করো।",
          "explanation": "মহানবি (স.)-এর নানা গুণের মধ্যে উদ্দীপকে শুধু ক্ষমাশীলতার দিকটি ফুটে ওঠায় উদ্দীপকটি 'মানুষ মুহম্মদ (স.)' প্রবন্ধের সমগ্র ভাব ধারণ করে না। 'মানুষ মুহম্মদ (স.)' প্রবন্ধে মহানবি (স.)-এর বিচিত্র মানবীয় গুণাবলির কথা ব্যক্ত করা হয়েছে। মহানবি (স.) ছিলেন আবাল্য বিশ্বাসী, সত্যবাদী। সত্যে তিনি ছিলেন বজ্রের মতো কঠিন। তাঁর চরিত্রের অন্যতম বৈশিষ্ট্য হলো তিনি করুণায় ছিলেন কুসুমের মতো কোমল । তাঁর মধ্যে বংশগৌরব ও অহংকার বিন্দুমাত্র ছিল না। তাঁর চরিত্রে প্রেম, সাধুতা, সৌজন্যতা, ক্ষমা, তিতিক্ষা, সাহস, শৌর্য, অনুগ্রহ, আত্মবিশ্বাস, তীক্ষ্ণদৃষ্টি ও সমদর্শনের অপূর্ব সমন্বয় ঘটেছিল । উদ্দীপকে কবির ক্ষমাশীল মনোভাব ফুটে উঠেছে। কবির বুকে যে আঘাত করে গেছে কবি তার জন্যই কেঁদে বেড়ান। এছাড়া কবি বিষেভরা বাণের বিনিময়ে বুকভরা গান দেন। তিনি সারা জীবন ধরে কাঁটা পেয়ে ফুল দেওয়ার কথা বলেছেন। কবির এসব মনোভাব তাঁর ক্ষমাশীলতারই বহিঃপ্রকাশ ঘটিয়েছে। উদ্দীপকে হযরত মুহম্মদ (স.)-এর বহুগুণের মধ্যে শুধু ক্ষমাশীলতা প্রাধান্য পেয়েছে। ক্ষমাশীলতা ছাড়াও তাঁর চরিত্রে অনেক গুণাবলির সমাবেশ ঘটেছিল। কিন্তু উদ্দীপকটিতে সেই বিষয়গুলো আলোকপাত না করে শুধু ক্ষমাশীলতার গুণটি বিশেষভাবে সামনে আনা হয়েছে। মহানবি (স.)-এর সত্যবাদিতা, মহানুভবতা, ধৈর্যশীলতা ও বন্ধুবাৎসল্য গুণের কথা উদ্দীপকে বর্ণিত হয়নি । উদ্দীপকে শুধু ক্ষমাশীলতার গুণটি প্রতিফলিত হয়েছে। তাই বলা যায় যে, উদ্দীপকটি ‘মানুষ মুহম্মদ (স.) প্রবন্ধের সমগ্রভাব ধারণ করে না ।"
        }
      ]
    },
    {
      "number": "2",
      "uddipok": "শীতকালীন অবকাশে সেনাজ তার বাবা-মায়ের সাথে শেরপুরে বেড়াতে যায়। সেখানকার সবুজ-শ্যামল প্রকৃতি আর গারো পাহাড়ের সৌন্দর্যে সে বিমোহিত হয়। এই এলাকার, বিভিন্ন দৃষ্টিনন্দন দৃশ্যাবলি সবাই মিলে উপভোগ করে এবং গারো আদিবাসীদের সুন্দর ব্যবহারে অভিভূত হয়।",
      "tag": "CTG.B 23",
      "sub_questions": [
        {
          "label": "ক",
          "question": "‘ওরভোয়া' শব্দের অর্থ কী?",
          "explanation": "‘ও রভোয়া' শব্দের অর্থ ফরাসি ভাষার বাক্যবন্ধ যার অর্থ ‘আবার দেখা হবে’।"
        },
        {
          "label": "খ",
          "question": "আবদুর রহমানকে নরদানব বলার কারণ কী? ব্যাখ্যা করো ।",
          "explanation": "‘প্রবাস বন্ধু’ ভ্রমণকাহিনিতে আবদুর রহমানের বিশাল শারীরিক গড়ন দেখে লেখক তাকে ‘নরদানব' বলে অভিহিত করেছেন । 'প্রবাস বন্ধু' ভ্রমণকাহিনির লেখক সৈয়দ মুজতবা আলীর সাহায্যকারী আবদুর রহমান বিশাল দেহের অধিকারী, উচ্চতায় সে ছয় ফুট চার ইঞ্চি । যেমন সে লম্বা-চওড়ায়ও তেমনি। তার হাত-পায়ের আঙুল সবই অস্বাভাবিক রকমের লম্বা; কাঁধের পরিসরও বিস্ময়কর। আবদুর রহমানের দানবীয় শারীরিক বৈশিষ্ট্য লক্ষ করেই লেখক তাকে নরদানব উপাধি দিয়েছেন।"
        },
        {
          "label": "গ",
          "question": "উদ্দীপকের সেনাজের দেখা সৌন্দর্য ‘প্রবাস বন্ধু' ভ্রমণকাহিনির কোন দিকটির প্রতিফলিত হয়েছে? ব্যাখ্যা করো।",
          "explanation": "উদ্দীপকের সেনাজের দেখা সৌন্দর্যে 'প্রবাস বন্ধু' ভ্রমণকাহিনিতে বর্ণিত আফগানিস্তানের প্রাকৃতিক সৌন্দর্যের দিকটি প্রতিফলিত হয়েছে। ‘প্রবাস বন্ধু' ভ্রমণকাহিনিতে উল্লিখিত উত্তর আফগানিস্তানের পানশিরের আসল সৌন্দর্য চোখে পড়ে শীতকালে। তখন মাঠঘাট, পাহাড়-নদী, গাছপালা, রাস্তা সব বরফে ঢাকা পড়ে যায়। দিনের পর দিন শুধু বরফই পড়ে। কখনো ছেঁড়া ছেঁড়া, পেঁজা তুলোর মতো বরফ পড়ে। কখনো শুরু হয় প্রচণ্ড ঝড়। সেই ঝড়ের কবলে পড়লে রক্ষা থাকে না, কোথা থেকে কোথায় যে উড়িয়ে নিয়ে যাবে তার ঠিক নেই। বরফ পড়া থেমে গেলে দেখা যায়, সাদা বরফের উপর আলোর ঝলকানি। তখন চোখে কালো চশমা পরে সে সৌন্দর্য উপভোগ করতে হয়। উদ্দীপকের সেনাজ শেরপুরের অপরূপ সৌন্দর্য দেখে বিমোহিত হয় । সেখানকার সবুজ-শ্যামল প্রকৃতি ও গারো পাহাড়ের সৌন্দর্য তাকে মুগ্ধ করে । শীতকালে পাহাড়ের প্রাকৃতিক দৃশ্য মনোরম হয়ে ওঠে। অবকাশে গিয়ে সেই দৃষ্টিনন্দন বিভিন্ন দৃশ্য সে উপভোগ করে, যা তার হৃদয়কে স্পর্শ করে। সেনাজের দেখা এই সৌন্দর্য 'প্রবাস বন্ধু' রচনায় বিধৃত পানশিরের সৌন্দর্যকেই নির্দেশ করে। সে বিবেচনায় উদ্দীপকে 'প্রবাস বন্ধু' ভ্রমণকাহিনির প্রাকৃতিক সৌন্দর্য বর্ণনার দিকটি ফুটে উঠেছে।"
        },
        {
          "label": "ঘ",
          "question": "“উদ্দীপকের বিষয়বস্তু 'প্রবাস বন্ধু' ভ্রমণকাহিনির খণ্ডাংশ মাত্র।”— মন্তব্যটি বিশ্লেষণ করো ।",
          "explanation": "উদ্দীপকের প্রাকৃতিক সৌন্দর্যের বিষয়বস্তু ছাড়াও 'প্রবাস বন্ধু' ভ্রমণকাহিনিতে আফগানিস্তানের ভূ-প্রকৃতি, অতিথিপরায়ণতা ও জীবনাচরণ তুলে ধরা হয়েছে। 'প্রবাস বন্ধু' ভ্রমণকাহিনিতে লেখকের আফগানিস্তান ভ্রমণ অভিজ্ঞতার আংশিক বর্ণনা আছে। লেখক পেশাগত কারণে সেখানে গিয়েছিলেন। সেসময় তিনি সেখানকার পরিবেশ, মানুষ এবং তাদের জীবনাচরণ ও খাদ্যাভ্যাসের সাথে পরিচিত হয়েছিলেন। এছাড়াও রচনাটিতে আবদুর রহমানের সততা, প্রভুভক্তি, দায়িত্বশীলতা এবং অতিথিপরায়ণতা হাস্যরসের মাধ্যমে উপস্থাপিত হয়েছে। শীতকালে পানশিরের সৌন্দর্যের বর্ণনাও সেখানে চমৎকারভাবে তুলে ধরা হয়েছে । উদ্দীপকে শেরপুরের প্রাকৃতিক সৌন্দর্যের বর্ণনা দেওয়া হয়েছে। সেখানকার সবুজ শ্যামল প্রকৃতি ভ্রমণ পিপাসুদের বিমোহিত করে। বিশেষ করে এই অঞ্চলের গারো পাহাড়ের দৃষ্টিনন্দন সৌন্দর্য ও আদিবাসীদের সুন্দর ব্যবহারে যে কেউ অভিভূত হয়। 'প্রবাস বন্ধু' ভ্রমণকাহিনিতে আফগানিস্তানের ভূমি, পরিবেশ, সেখানকার মানুষ ও তাদের সহজসরল জীবনাচরণ, বিচিত্র খাদ্যবস্তু ইত্যাদি হাস্যরসাত্মকভাবে ফুটিয়ে তোলা হয়েছে। লেখক খাজামোল্লা নামক গ্রামে বসবাসের সময় তার দেখভাল করে আবদুর রহমান। সে লেখককে আদর- আপ্যায়নের মাধ্যমে অতিথিপরায়ণতার পরিচয় দিয়েছে। তার রান্না ও পরিবেশন করা দুম্বার মাংস, শামিকাবাব, কোফতা - পোলাও, মুরগির রোস্ট, ফালুদা, বরফি আঙুর, সবুজ চা, বাদাম-আখরোটের মধ্য দিয়ে আফগানিস্তানের বিচিত্র ও সুস্বাদু খাদ্যবস্তুর পরিচয় পাওয়া যায়। এর পাশাপাশি আবদুর রহমানের বর্ণনায় কাবুলের পরিবেশ-প্রকৃতি ও পানশিরের বরফ-শীতল জলবায়ুর আকর্ষণীয় বর্ণনাও পাওয়া যায়। উদ্দীপকে শুধু প্রাকৃতিক সৌন্দর্যের বর্ণনাই উঠে এসেছে, যা আলোচ্য রচনার একটি অংশমাত্র । প্রশ্নোক্ত মন্তব্যটিকে তাই যথার্থ বলা যায় ।"
        }
      ]
    },
    {
      "number": "3",
      "uddipok": "প্রতিভা বিকাশ উচ্চবিদ্যালয়ের প্রধান শিক্ষক শিক্ষার্থীদের সাথে মতবিনিময় সভায় শিক্ষার্থীদের পাঠ্যপুস্তকের পাশাপাশি অন্যান্য জীবনমুখী বই-পুস্তক পড়ার প্রতি উৎসাহিত করেন। তিনি আরও বলেন, সাহিত্য মানুষের মনকে সুন্দর করে। আর সুন্দর মনের মানুষেরা জ্ঞানী হয়। ১০ম শ্রেণির ছাত্রী মাইশা তার মায়ের কাছে প্রধান শিক্ষকের উপদেশবাণীর কথা বললে, মা ধমক দিয়ে বলেন, আগে পরীক্ষায় ভালো ফল অর্জন করো। তারপর অন্যান্য বই- পুস্তক পড়ার চিন্তা করো।",
      "tag": "CTG.B 23",
      "sub_questions": [
        {
          "label": "ক",
          "question": "দর্শনের চর্চা কোথায় হয়?",
          "explanation": "দর্শনের চর্চা হয় গুহায় ।"
        },
        {
          "label": "খ",
          "question": "“সুশিক্ষিত লোকমাত্রই স্বশিক্ষিত”– ব্যাখ্যা করো ।",
          "explanation": "‘সুশিক্ষিত লোক মাত্রই স্বশিক্ষিত' বলতে লেখক বুঝিয়েছেন, কেবল স্বেচ্ছায় জ্ঞান আহরণকারীরাই প্রকৃত অর্থে শিক্ষিত । সুশিক্ষিত হতে হলে শিক্ষার অন্তর্নিহিত তাৎপর্য উপলব্ধি করে মনের প্রসার ঘটানো দরকার। এ ক্ষেত্রে প্রচলিত পদ্ধতির সার্টিফিকেট নির্ভর প্রাতিষ্ঠানিক শিক্ষা যথেষ্ট নয়। লেখক মনে করেন, মনের প্রকৃত বিকাশ সাধনের জন্য স্বশিক্ষার বিকল্প নেই। একজন ব্যক্তি স্বেচ্ছায় লাইব্রেরিতে নিজের পছন্দমতো বই পড়েই শিক্ষার এ অভীষ্ট লক্ষ্যে পৌঁছাতে পারেন। এভাবে স্বশিক্ষিত হওয়া ছাড়া সুশিক্ষার ফল লাভ সম্ভব নয় ।"
        },
        {
          "label": "গ",
          "question": "উদ্দীপকের মাইশার মায়ের কোন দিকটি ‘বই পড়া' প্রবন্ধে ফুটে উঠেছে? ব্যাখ্যা করো।",
          "explanation": "উদ্দীপকের মাইশার মায়ের পরীক্ষায় ভালো ফল লাভের জন্য অতি আগ্রহী মনোভাবের দিকটি 'বই পড়া' প্রবন্ধে ফুটে উঠেছে। ‘বই পড়া' প্রবন্ধে লেখক তাদের সমালোচনা করেছেন, যারা বই পড়াকে কেবল চাকরি পাওয়ার মাধ্যম বলে মনে করে। তারা পাঠ্যবইয়ের বাইরে অন্যবই পড়াকে নিরুৎসাহিত করে। কারণ, সেগুলো চাকরি প্রাপ্তির জন্য খুব একটা সহায়ক হয় না। আলোচ্য প্রবন্ধে লেখক এমন মনোভাবাপন্ন লোকদের প্রতি কটাক্ষ করেছেন। উদ্দীপকে মাইশা নামের এক দশম শ্রেণির শিক্ষার্থীর কথা বলা হয়েছে। তার বিদ্যালয়ের প্রধান শিক্ষক শিক্ষার্থীদের পাঠ্যপুস্তকের পাশাপাশি জীবনমুখী বইপুস্তক পড়ার জন্য উৎসাহিত করেন। তার মতে, এতে শিক্ষার্থীদের মন সুন্দর হবে। মাইশার মা এই উপদেশবাণী শুনে মেয়েকে ধমক দেন এবং পরীক্ষায় ভালো ফলাফলের প্রতি গুরুত্ব দিতে বলেন। তার কাছে সাহিত্যের বই পড়ার চেয়ে পরীক্ষায় ভালো ফল করা অধিক গুরুত্বপূর্ণ। ‘বই পড়া’ •প্রবন্ধেও লেখক এমন প্রকৃতির মানুষদের কথা বলেছেন। এরা মূলত সার্টিফিকেটসর্বস্ব শিক্ষাকেই প্রাধান্য দিয়ে থাকে। তাদের মতে, বাজারমূল্য নেই এমন সবকিছুই অর্থহীন। সে বিবেচনায় মাইশার মায়ের ধারণা প্রবন্ধটিতে বর্ণিত শিক্ষার নগদ বাজারদরের দিকটিকে প্রতিফলিত করে।"
        },
        {
          "label": "ঘ",
          "question": "“উদ্দীপকের প্রধান শিক্ষক যেন ‘বই পড়া' প্রবন্ধের লেখকের সার্থক প্রতিনিধি।”— মন্তব্যটি বিশ্লেষণ করো।",
          "explanation": "সাহিত্যচর্চার গুরুত্ব উপলব্ধির সূত্রে উদ্দীপকের প্রধান শিক্ষক যেন 'বই পড়া' প্রবন্ধের লেখকের সার্থক প্রতিনিধি । ‘বই পড়া' প্রবন্ধের লেখক সুশিক্ষিত হয়ে ওঠার জন্য বই পড়ার উপর সর্বাধিক গুরুত্বারোপ করেছেন। তিনি লক্ষ করেছেন, আমাদের মুখস্থনির্ভর প্রচলিত শিক্ষাব্যবস্থায় শিক্ষার্থীদের মন নির্জীব হয়ে পড়ে। এক্ষেত্রে শিক্ষার্থীদের রুচি ও সামর্থ্য অনুযায়ী সাহিত্যচর্চাই তাদের আনন্দময় বিকাশে বড়ো ভূমিকা রাখতে পারে । উদ্দীপকে জীবনমুখী বই পড়া বিষয়ে প্রতিভা বিকাশ উচ্চবিদ্যালয়ের প্রধান শিক্ষকের মতামত সম্পর্কে বলা হয়েছে। তিনি শিক্ষার্থীদের পাঠ্যভ্যাস গড়ে তুলতে উৎসাহিত করেন। তিনি মনে করেন, প্রকৃত শিক্ষিত হতে হলে জ্ঞানার্জন আবশ্যক। কেননা, জ্ঞান শুধু পাঠ্যবইয়েই সীমাবদ্ধ থাকে না। তাই প্রকৃত শিক্ষিত হয়ে ওঠার জন্য পাঠ্যবইয়ের বাইরে আরও নানাধরনের বই পড়া প্রয়োজন । ‘বই পড়া' প্রবন্ধের লেখক সুশিক্ষায় শিক্ষিত হয়ে ওঠার জন্য সাহিত্যচর্চার আবশ্যকতার কথা বলেছেন। তাঁর মতে, প্রকৃত শিক্ষিত হয়ে ওঠার জন্য সাহিত্যচর্চার বিকল্প নেই। কেননা, শিক্ষাপ্রতিষ্ঠান থেকে লব্ধ জ্ঞান পূর্ণাঙ্গ নয়। এরূপ উদ্দেশ্যপ্রণোদিত শিক্ষায় মানসিক বিকাশ সেভাবে হয় না । পক্ষান্তরে, স্বশিক্ষায় শিক্ষিত ব্যক্তিরাই কেবল সুশিক্ষিত হয়ে উঠতে পারে, যা কেবল সাহিত্যচর্চার মধ্য দিয়েই সম্ভব। প্রকৃত শিক্ষিত হয়ে ওঠার ক্ষেত্রে উদ্দীপকের প্রধান শিক্ষকের বক্তব্যও অনুরূপ। এদিক থেকে উদ্দীপকের প্রধান শিক্ষক লেখক প্রমথ চৌধুরীর সার্থক প্রতিনিধি ।"
        }
      ]
    },
    {
      "number": "4",
      "uddipok": "যমজ দুই ভাই শিমুল ও পলাশ। তারা দুজনেই দশম শ্রেণির ছাত্র। শিমুল শিক্ষা-দীক্ষা অর্জন করে ইন্টারনেট ব্যবসায় যোগ দিতে আগ্রহী। তার মতে, বর্তমান বিশ্বে এই বিষয়টি সবচেয়ে বৈশি লাভজনক মাধ্যম। অপরদিকে, পলাশ উচ্চশিক্ষা অর্জন করে বিশ্ববিদ্যালয়ে অধ্যাপনায় আগ্রহী। সে মনে করে, জ্ঞানলাভ শুধু উপার্জনের মাধ্যম হলেও বিবেকের পরিপূর্ণতার জন্য নিজেকে যাচাই করা অপরিহার্য।",
      "tag": "CTG.B 23",
      "sub_questions": [
        {
          "label": "ক",
          "question": "শিক্ষার আসল কাজ কী?",
          "explanation": "শিক্ষার আসল কাজ হলো মানুষকে মনুষ্যত্বলোকের সঙ্গে পরিচয় করে দেওয়া।"
        },
        {
          "label": "খ",
          "question": "অর্থচিন্তার নিগড়ে সকলে বন্দি— কেন? ব্যাখ্যা করো ।",
          "explanation": "জীবনধারণের জন্য অর্থের অনিবার্যতাকে সর্বোচ্চ গুরুত্ব দেওয়ার ফলে মানুষ অর্থচিন্তার নিগড়ে বন্দি হয়েছে বলে প্রাবন্ধিক এ মন্তব্য করেছেন । প্রাবন্ধিকের পর্যবেক্ষণ অনুসারে জীবন পরিচালনার ক্ষেত্রে আমরা যে প্রাতিষ্ঠানিক শিক্ষা পেয়েছি, তা সম্পূর্ণ সঠিক নয়। ভুল এ শিক্ষা গ্রহণ করার ফলে আমাদের জীবনের নিচের তলা তথা জীবসত্তা এতটাই বিশৃঙ্খল হয়ে পড়েছে যে, আমরা তা থেকে চোখ ফেরাতে পারছি না। ফলে অর্থসাধনা আমাদের জীবনসাধনাতে রূপান্তরিত হয়েছে। এ কারণে এর গণ্ডিতে আমরা বন্দি হয়ে গেছি।"
        },
        {
          "label": "গ",
          "question": "উদ্দীপকের শিমুলের মানসিকতায় 'শিক্ষা ও মনুষ্যত্ব' প্রবন্ধের কোন দিকটি প্রতীয়মান? ব্যাখ্যা করো ।",
          "explanation": "উদ্দীপকের শিমুলের মানসিকতায় ‘শিক্ষা ও মনুষ্যত্ব' প্রবন্ধে উল্লিখিত শিক্ষার প্রয়োজনীয়তার দিকটি প্রতীয়মান হয়েছে। ‘শিক্ষা ও মনুষ্যত্ব' প্রবন্ধে প্রাবন্ধিক, শিক্ষার দুটি দিকের কথা উল্লেখ করেছেন। এর একটি হলো প্রয়োজনের দিক আর অন্যটি অপ্রয়োজনের দিক। বস্তুত, ক্ষুৎপিপাসার নিবৃত্তিই প্রয়োজনের দিকটির মূল উদ্দেশ্য। প্রাবন্ধিকের মতে, ক্ষুৎপিপাসার প্রয়োজন মেটাতে গিয়ে কেবল অর্থচিন্তায় মগ্ন থাকলে আত্মার অমৃত উপলব্ধি করা যায় না। তাই শিক্ষার মাধ্যমে বুদ্ধি ও আত্মপ্রকাশের স্বাধীনতা অর্জন করতে হয় । উদ্দীপকে শিমুল ও পলাশ নামের দুই ভাইয়ের কথা বলা হয়েছে। এর মধ্যে শিমুল শিক্ষাদীক্ষা অর্জন করে ইন্টারনেট ব্যাবসায় যোগ দিতে মনস্থির করে। কেননা, বর্তমান বিশ্বে এ ব্যাবসাটি অধিক লাভজনক। তার কাছে, প্রচুর অর্থ উপার্জনই শিক্ষার উদ্দেশ্য। আলোচ্য 'শিক্ষা ও মনুষ্যত্ব' প্রবন্ধেও প্রাবন্ধিক শিক্ষার দুটি দিকের কথা বলেছেন। এর মধ্যে শিক্ষার অপ্রয়োজনীয় দিকটির কাজ হলো মানুষকে মনুষ্যত্বলোকের সঙ্গে পরিচয় করিয়ে দেওয়া। এ দিকটি অর্জিত হলে উদ্দীপকের শিমুল এমন মনোভাব পোষণ করত না। সে বিবেচনায়, উদ্দীপকের শিমুলের মাঝে শিক্ষার প্রয়োজনীয় দিকটি প্রতিফলিত হয়েছে।"
        },
        {
          "label": "ঘ",
          "question": "“পলাশের মনোভাবটি 'শিক্ষা ও মনুষ্যত্ব' প্রবন্ধের মূলসুরেরই বহিঃপ্রকাশ।“— উক্তিটির যথার্থতা মূল্যায়ন করো ।",
          "explanation": "মনুষ্যত্ববোধের প্রকাশে উদ্দীপকের পলাশের মনোভাবটি সত্যিকার অর্থেই ‘শিক্ষা ও মনুষ্যত্ব' প্রবন্ধের মূলসুরেরই বহিঃপ্রকাশ । ‘শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে একটি দোতলা ঘরের সাথে তুলনা করেছেন। জীবসত্তা সেই ঘরের নিচের তলা, আর মানবসত্তা বা মনুষ্যত্ব উপরের তলা। প্রাবন্ধিকের মতে, জীবসত্তার ঘর থেকে মানবসত্তার ঘরে উঠবার মই হলো শিক্ষা। শিক্ষার ফলেই মানুষ জীবনের তাৎপর্য উপলব্ধি করতে পারে । উদ্দীপকের শিমুল ও পলাশ দুই ভাই। তাদের মধ্যে শিমুল শিক্ষাদীক্ষা অর্জন করে ইন্টারনেট ব্যাবসা করতে আগ্রহী। অন্যদিকে পলাশ উচ্চশিক্ষা অর্জন করে বিশ্ববিদ্যালয়ে অধ্যাপনা করতে চায়। সে মনে করে, অর্জিত জ্ঞানকে সমাজের বিভিন্ন স্তরে পৌঁছে দিতে পারার মধ্যেই এর সার্থকতা। তার কাছে জ্ঞানলাভ শুধু উপার্জনের মাধ্যম নয়, বিবেকের পরিপূর্ণতা যাচাই করাও অত্যাবশ্যক । ‘শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে জীবসত্তা ও মানবসত্তা এই দুটি ভাগে ভাগ করেছেন। জীবসত্তাকে তিনি সেই ঘরের নিচের তলা আর মনুষ্যত্বকে উপরের তলা বলে চিহ্নিত করেছেন। এ ক্ষেত্রে জীবসত্তার ঘর থেকে মানবসত্তার ঘরে ওঠার মই হলো শিক্ষা । এটি আমাদের শেখায়— অর্থসাধনাই জীবনসাধনা নয়। এছাড়া প্রকৃত শিক্ষা লাভের ফলে মানুষ জীবনের তাৎপর্যকে উপলব্ধি করতে পারে। উদ্দীপকের পলাশ তেমনি একজন মনুষ্যত্ববোধসম্পন্ন কিশোর। জীবনের তাৎপর্যকে উপলব্ধি করতে পেরেছে বলেই সে বিশ্ববিদ্যালয়ের শিক্ষকতার মতো মহান পেশার কথা ভেবেছে। সে বিবেচনায়, উদ্দীপকের পলাশের মনোভাব যেন ‘শিক্ষা ও মনুষ্যত্ব' প্রবন্ধের মূলসুর ।"
        }
      ]
    },
    {
      "number": "5",
      "uddipok": "নবম শ্রেণির ছাত্র সজলের প্রচণ্ড আগ্রহ ছবি আঁকার প্রতি। হঠাৎ এক রাত্রিতে তার সারা শরীরে ব্যথা ও জ্বর বাড়তে থাকে'। বাবা-মা তাকে নিয়ে ডাক্তারের শরণাপন্ন হলে বিভিন্ন পরীক্ষা-নিরীক্ষার পর রিপোর্ট আসে— তার দুটো কিডনিরই বিকল হয়ে গেছে। বাবা-মাকে পাশে পেয়ে সজল জিজ্ঞাসা করে, বাবা আমি কি এখন ছবি আঁকতে পারব না? বাবা-মা দুজনেই ছেলেকে সান্ত্বনা দেন আর সৃষ্টিকর্তার কাছে দুই হাত তুলে ছেলের জন্য দোয়া করতে থাকেন।",
      "tag": "CTG.B 23",
      "sub_questions": [
        {
          "label": "ক",
          "question": "'পল্লিজননী' কবিতায় অকল্যাণের সুর বলা হয়েছে কাকে?",
          "explanation": "‘পল্লিজননী' কবিতায় 'অকল্যাণের সুর' বলা হয়েছে হুতুমের ডাককে ।"
        },
        {
          "label": "খ",
          "question": "‘পল্লিজননী' কবিতায় 'মুসলমানের আড়ং দেখিতে নাই'— এই চরণ দ্বারা কী প্রকাশ পেয়েছে? ব্যাখ্যা করো।",
          "explanation": "পুতুল কেনার পয়সা জোগাড় করতে পারেননি বলে মা ছেলেকে প্রশ্নোক্ত কথাটি বলেছেন । অসুস্থ ছেলের শিয়রে বসে মায়ের পুরোনো দিনের নানা কথা মনে পড়ে। অভাব-অনটনের জন্য ছেলের ছোটোখাটো অনেক বায়নাই তিনি পূরণ করতে পারেননি। তাই নিজের দারিদ্র্য ও অসহায়ত্ব আড়াল করার জন্য মা বলেছিলেন, ‘মোসলমানের আড়ং দেখিতে নাই ।"
        },
        {
          "label": "গ",
          "question": "উদ্দীপকের সজলের সাথে 'পল্লিজননী' কবিতার সাদৃশ্যপূর্ণ চরিত্রটির ব্যাখ্যা করো।",
          "explanation": "কৈশোরের দুরন্তপনা ও অসুস্থতার দিক থেকে উদ্দীপকের সজলের সাথে ‘পল্লিজননী' কবিতার ছেলেটির চরিত্র সাদৃশ্যপূর্ণ । ‘পল্লিজননী' কবিতায় বর্ণিত ছেলেটি কঠিন রোগে বর্তমানে শয্যাশায়ী । কিন্তু শুয়ে থাকতে তার ভালো লাগে না। তাই সুস্থ হয়েই সে বন্ধুদের সাথে খেলতে যাওয়ার আশ্বাস আদায় করে নেয় মায়ের কাছ থেকে । মাকে সে নিজের খেলার সামগ্রীগুলো যত্ন করে রাখতে বলে। সুস্থ থাকাকালে সে নানা দস্যিপনায় মাকে ব্যস্ত রাখত। অসুস্থ হয়ে পড়ায় তার সমস্ত দুরন্তপনা স্তব্ধ হয়ে গিয়েছে । উদ্দীপকের সজল নবম শ্রেণির ছাত্র ছবি আঁকার প্রতি তার ভীষণ ঝোঁক। হঠাৎ অসুস্থ হয়ে সে বিছানায় ছটফট করে। তার দুটো কিডনিই নষ্ট হয়ে গেছে। এমতাবস্থায় সে বাবা-মায়ের কাছে ছবি আঁকতে পারবে কি না জানতে চায়। অসুস্থতার কারণে দুরন্ত এই কিশোরের মাঝে এখন প্রাণচাঞ্চল্য অনুপস্থিত । একইভাবে ‘পল্লিজননী' কবিতার ছেলেটি কঠিন রোগে আক্রান্ত হওয়ায় সেও কৈশোরের আনন্দ থেকে বঞ্চিত। এ বিষয়ে দুজনের মাঝে মিল লক্ষ করা যায় ।"
        },
        {
          "label": "ঘ",
          "question": "উদ্দীপকের সজলের বাবা-মায়ের প্রার্থনা ‘পল্লিজননী' কবিতার মূলসুরকে স্পর্শ করে কি? তোমার উত্তরের পক্ষে যুক্তি উপস্থাপন করো।",
          "explanation": "অপত্যস্নেহের দিক বিবেচনায় উদ্দীপকের সজলের বাবা-মায়ের প্রার্থনা ‘পল্লিজননী' কবিতার মূলসুরকেই যেন স্পর্শ করেছে। ‘পল্লিজননী' কবিতায় কবি জসীমউদ্দীন দরিদ্র এক পল্লিমায়ের অসহায়ত্বের চিত্র অঙ্কন করেছেন। এ নারীর সন্তান কঠিন রোগে আক্রান্ত হয়ে মৃত্যুশয্যায় শায়িত। ছেলের ওষুধ-পথ্য জোটানোর সামর্থ্য তাঁর নেই। তাই নানা সময়ে ছেলের আবদার মেটাতে না পারার আক্ষেপ তাঁর মনকে ক্ষতবিক্ষত করে । সন্তান হারানোর আশঙ্কায় বারবার কেঁপে ওঠে তাঁর মন । উদ্দীপকের সজলের বাবা-মা সন্তানের সুস্থতার জন্য ব্যাকুল হয়ে ওঠেন । ছবি আঁকার প্রতি আগ্রহী ছেলের এমন নিস্তেজ হয়ে যাওয়া তাঁরা মেনে নিতে পারেন না। ছেলেকে সুস্থ করতে তাঁরা চিকিৎসার ত্রুটি রাখেন না। পুত্রের আরোগ্য লাভই তাঁদের প্রধান ধ্যানজ্ঞান হয়ে ওঠে। একইভাবে আলোচ্য কবিতার পল্লিজননীর মাঝেও পুত্রের সুস্থতার জন্য এমন ব্যাকুলতা লক্ষ করা যায়। সন্তান মায়ের পরম আরাধ্য। সন্তানের বিপদে মায়ের মন আকুল হয় । সন্তানকে সর্বাবস্থায় সুস্থ ও বিপদমুক্ত রাখতে মায়েরা তাই সর্বদাই সচেষ্ট থাকেন। উদ্দীপক ও ‘পল্লিজননী' কবিতা উভয় ক্ষেত্রেই বিষয়টি লক্ষণীয়। উভয় স্থানেই সন্তানের অসুস্থতার কথা ভেবে বাবা-মায়েরা উদ্বিগ্ন হয়েছেন । সন্তানের আরোগ্যের জন্য নিজেদের সামর্থ্যের সবটুকু দিয়ে চেষ্টা করেছেন। এটিই বাবা-মায়ের অপত্যস্নেহের চিরন্তন রূপ। সন্তানের মঙ্গলই তাদের জীবনের সবচেয়ে বড়ো পাওয়া। উদ্দীপক ও কবিতার পল্লিজননী তাই সন্তানের সুস্থতা কামনার প্রার্থনায় একীভূত হয়েছে।"
        }
      ]
    },
    {
      "number": "6",
      "uddipok": "সাইমন মাতৃভাষা বাংলার প্রতি অনুরক্ত। এ ভাষা নিয়ে তার গর্বের অন্ত নেই। কিন্তু তারই সহপাঠী সিয়াম ইংরেজিকে অধিক গুরুত্ব দেয়। তার মতে ইংরেজি ভাষা ও সাহিত্যের জুড়ি মেলা ভার। বাংলা নিয়ে তার কোনো আগ্রহ নেই।",
      "tag": "CTG.B 23",
      "sub_questions": [
        {
          "label": "ক",
          "question": "'বঙ্গবাণী' কবিতাটি কোন শতকে রচিত?",
          "explanation": "'বঙ্গবাণী' কবিতাটি সপ্তদশ শতকে রচিত ।"
        },
        {
          "label": "খ",
          "question": "'যে সবে বঙ্গেতে জন্মি হিংসে বঙ্গবাণী'-বুঝিয়ে লেখো ।",
          "explanation": "বাংলা ভাষা অবজ্ঞাকারীদের স্বদেশ ও স্বভাষার প্রতি শ্রদ্ধাবোধ নেই বলে কবি তাদের ঘৃণা করেন । আরবি ও ফারসি ভাষার প্রতি কবির কোনো বিদ্বেষ নেই। কিন্তু সাহিত্যচর্চার জন্য মাতৃভাষাই যে সর্বোৎকৃষ্ট সে ব্যাপারে তিনি নিঃসন্দিগ্ধ। তাই যারা বাংলাদেশে জন্মগ্রহণ করেও বাংলা ভাষার প্রতি বিদ্বেষ পোষণ করে তাদের বংশ ও জন্মপরিচয় সম্পর্কে কবির মনে সন্দেহ জাগে। স্বদেশ ও স্বভাষার প্রতি তাদের এমন বিদ্বেষপূর্ণ মনোভাবে কবির মনে খেদ জাগে। এ কারণেই বাংলা ভাষা অবজ্ঞাকারীদের তিনি ঘৃণা করেন ।"
        },
        {
          "label": "গ",
          "question": "উদ্দীপকের সিয়ামের মধ্যে 'বঙ্গবাণী' কবিতায় প্রকাশিত দিকটি ব্যাখ্যা করো।",
          "explanation": "উদ্দীপকের সিয়ামের মধ্যে ‘বঙ্গবাণী' কবিতায় প্রকাশিত মাতৃভাষা বিদ্বেষের দিক ফুটে উঠেছে। ‘বঙ্গবাণী’ কবিতায় কবির মাতৃভাষাপ্রীতির দিকটি প্রকাশিত হয়েছে। বিদেশি ভাষার প্রতি তাঁর বিদ্বেষ নেই। কিন্তু মাতৃভাষার মাধ্যমে আমাদের বক্তব্য প্রাণ পায় বলে তিনি এ ভাষাতেই মনের ভাব প্রকাশ করতে চান । কিন্তু যারা স্বদেশ এবং স্বভাষার প্রতি বিদ্বেষ পোষণ করে, তাদের প্রতি তিনি কঠোর মনোভাব প্রদর্শন করেছেন । উদ্দীপকের সিয়ামের বাংলা ভাষার প্রতি অনুরাগ নেই। সে ইংরেজির প্রতি অধিক গুরুত্বারোপ করে এবং নিজের ভাষাকে অবজ্ঞার চোখে দেখে। বাংলা ভাষা তার কাছে অর্থহীন। 'বঙ্গবাণী' কবিতায় এ ধরনের মানুষের প্রতি কবি ধিক্কার জানিয়েছেন। তিনি সখেদে বলেছেন, যাদের নিজ ভাষা ও সংস্কৃতির' প্রতি মমতা নেই তারা যেন এদেশ পরিত্যাগ করে অন্যত্র চলে যায়। উদ্দীপকের সিয়ামের মাঝে আলোচ্য কবিতার এই মাতৃভাষা বিদ্বেষের দিকটিই ফুটে উঠেছে।"
        },
        {
          "label": "ঘ",
          "question": "উদ্দীপকের সিয়ামের মধ্যে 'বঙ্গবাণী' কবিতার কবির সুর ধ্বনিত হয়েছে-বিশ্লেষণ করো।",
          "explanation": "সাইমনের মাতৃভাষা বাংলার প্রতি আগ্রহ ও শ্রদ্ধাবোধের মানসিকতায় 'বঙ্গবাণী' কবিতার কবির ভাষার প্রতি অনুরাগ ও দেশপ্রেমের সুর ধ্বনিত হয়েছে। ‘বঙ্গবাণী' কবিতায় কবি আবদুল হাকিম মাতৃভাষার মর্যাদা বলিষ্ঠতার সাথে তুলে ধরেছেন। কবিতা জুড়ে তিনি মাতৃভাষার প্রতি তাঁর ভালোবাসার প্রকাশ করেছেন । প্রকৃতপক্ষে কবি অন্য ভাষাকে অপছন্দ করেন না কিন্তু বাংলা ভাষার অবজ্ঞাকারীদের তিনি অপছন্দ করেন। উদ্দীপকের সাইমনের মধ্যে বাংলা ভাষার প্রতি ভালোবাসা প্রকাশ পেয়েছে। বাংলা ভাষাকে নিজের অস্তিত্বে ধারণ করেছে বলেই সে এ ভাষার প্রতি দারুণভাবে অনুরক্ত। এজন্যই সাইমন বাংলা ভাষা নিয়ে গর্ববোধ করে। ‘বঙ্গবাণী' কবিতায় স্বদেশ ও স্বভাষার প্রতি কবির গভীর মমত্ববোধের পরিচয় পাওয়া যায়। মাতৃভাষার প্রতি অগাধ ভালোবাসা থেকেই তিনি সবাইকে মাতৃভাষা বাংলার প্রতি শ্রদ্ধাশীল হতে বলেছেন। পাশাপাশি কবিতাটিতে মাতৃভাষা অবজ্ঞাকারীদের প্রতি তীব্র শ্লেষও প্রকাশ করেছেন। দেশপ্রেমে উজ্জীবিত হয়ে কবি বাংলা ভাষার প্রতি গভীর শ্রদ্ধা ও হৃদয়ানুভূতি প্রকাশ করেছেন। উদ্দীপকের সাইমনের মধ্যেও একই 'চেতনা পরিলক্ষিত হয়। উভয় ক্ষেত্রে ভাষার প্রতি অনুরাগ প্রদর্শনের মাধ্যমে দেশপ্রেমের মূলসুর ধ্বনিত হয়েছে ।"
        }
      ]
    },
    {
      "number": "7",
      "uddipok": "অংশ-১: যদি তুমি ভয় পাও, তবে তুমি শেষ আর যদি তুমি রুখে দাঁড়াও তবে তুমি বাংলাদেশ । অংশ-২: প্রাণ-স্পন্দনের লক্ষ তরুর করে জীবন প্রবাহ সঞ্চারি মর্মরে বক্ষে জাগায়ে আগামী দিনের আশা, আমার দেশের একটি মধুর, মধুর আমার ভাষা।",
      "tag": "CTG.B 23",
      "sub_questions": [
        {
          "label": "ক",
          "question": "চর্যাপদ কী?",
          "explanation": "চর্যাপদ হলো বাংলা ভাষা ও সাহিত্য-ঐতিহ্যের প্রথম নিদর্শন ।"
        },
        {
          "label": "খ",
          "question": "“আমি যে এসেছি জয় বাংলার বজ্রকণ্ঠ থেকে”— চরণটি দ্বারা কবি কী বোঝাতে চেয়েছেন? ব্যাখ্যা করো।",
          "explanation": "প্রশ্নোক্ত চরণটির মাধ্যমে বোঝানো হয়েছে— জয় বাংলার বজ্রকণ্ঠের সঙ্গে বাঙালি জাতিসত্তা অবিচ্ছেদ্যভাবে যুক্ত। বাংলার অবিসংবাদী নেতা শেখ মুজিবুর রহমানের ৭ই মার্চের ভাষণের মধ্য দিয়ে বাঙালি জাতি স্বাধীনতার দিকনির্দেশনা পায়। তাঁর আহ্বানে সাড়া দিয়েই এদেশের মানুষ মুক্তিযুদ্ধে অংশ নেয় ও স্বাধীনতা অর্জন করে। এ সময় তাঁর উচ্চারিত \"জয় বাংলা' ধ্বনি আপামর জনমনে দেশাত্মবোধের এক অনন্য প্রেরণা সঞ্চার করে। বাঙালি জাতির আত্মপরিচয়ের সূত্র ধরে কবি তাই ঐতিহাসিক 'জয় বাংলা' ধ্বনি উপজীব্য করেছেন । প্রশ্নোক্ত উক্তিটি দ্বারা এ কথাই বোঝানো হয়েছে।"
        },
        {
          "label": "গ",
          "question": "অংশ-১ এর সাথে ‘আমার পরিচয়' কবিতার সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের অংশ-১-এর সঙ্গে 'আমার পরিচয়' কবিতায় বিধৃত আবহমান বাঙালির অদম্য সাহস ও অপরিসীম মনোবলের দিকটি সাদৃশ্যপূর্ণ। ‘আমার পরিচয়' কবিতার কবি আত্মপরিচয়ের স্বরূপ উদ্ঘাটন করতে গিয়ে বাঙালির ঐতিহাসিক পটভূমি তুলে ধরেছেন। পাল, সেন যুগে নিজের অস্তিত্ব টিকিয়ে রাখতে বাঙালি জীবনযুদ্ধে অবতীর্ণ হয়েছে। শুধু ওই সময়ই নয়, প্রতি পদে, প্রতি যুগে বাঙালিকে দিতে হয়েছে সাহসের পরীক্ষা। মুঘল, পাঠান, ইংরেজ থেকে পাকিস্তানি হানাদার বাহিনী— সবার সঙ্গেই অধিকার আদায়ের লড়াইয়ে নেমেছে বাঙালি। আর তাতেই সৃষ্টি হয়েছে তাদের সংগ্রামের গৌরবোজ্জ্বল ইতিহাস। উদ্দীপকের অংশ-১-এ বলা হয়েছে, যারা ভয় পায় তারা নিঃশেষ হয়ে যায়। অন্যায় ও অসত্যের বিরুদ্ধে যাঁরা সাহসের সঙ্গে রুখে দাঁড়াতে পারেন, সবশেষে তাঁরাই বিজয়ী হন। বাংলাদেশের ইতিহাস তেমনি বিপ্লব-বিদ্রোহের স্মারক। উদ্দীপকের এই ভাবনাই স্পষ্ট করে যে, ‘আমার পরিচয়' কবিতায় প্রকাশিত বাঙালির সংগ্রামী মনোভাবের দিকটি সেখানে প্রকাশ পেয়েছে।"
        },
        {
          "label": "ঘ",
          "question": "অংশ-২ 'আমার পরিচয়' কবিতার মূলভাব প্রকাশে সক্ষম কি? উত্তরের পক্ষে যুক্তি দাও।",
          "explanation": "অংশ-২ ‘আমার পরিচয়' কবিতার মূলভাব প্রকাশে সম্পূর্ণ সক্ষম নয় । বাংলাদেশ আজ স্বাধীন-সার্বভৌম একটি দেশ। এদেশটি যেন প্রাকৃতিক সৌন্দর্যের এক লীলাভূমি। এদেশের প্রকৃতির সংস্পর্শে যে আসে, সে-ই মুগ্ধ হয়ে যায়। ‘আমার পরিচয়' কবিতায় কবি বাঙালির হাজার বছরের ইতিহাস ও ঐতিহ্য তুলে ধরেছেন। উদ্দীপকে বলা হয়েছে, মরুর মাঝেও প্রাণের সঞ্চার ঘটে। লক্ষ তরুর স্পন্দনে শুষ্ক মরুও সতেজ হয়ে ওঠে। তখন নতুন করে বাঁচার স্বপ্ন জাগে মনে । বাংলা ভাষাও তার মধুরতা প্রাণে শিহরন জাগায়। এ ভাষা যেন শুষ্ক হৃদয় শীতল করে দেয় । ‘আমার পরিচয়' কবিতায় কবি বাঙালি জাতির ক্রমবিবর্তনের ইতিহাস তুলে ধরেছেন। সেখানে স্থান পেয়েছে বাংলা ও বাঙালি জাতির নানা ঐতিহ্যিক অনুষঙ্গের কথা। আলোচ্য উদ্দীপকে বাংলার প্রশংসাগাথা চিত্রিত হলেও কবিতার বিষয়বস্তু আরও ব্যাপক ও বিস্তৃত। কেননা এ কবিতায় স্বাধীন বাংলাদেশ প্রতিষ্ঠার পশ্চাতে নানা আন্দোলন-বিপ্লব-বিদ্রোহ আর মতাদর্শের বিকাশ সম্পর্কে আলোকপাত করেছেন, যা উদ্দীপকে অনুপস্থিত। তাই আমরা বলতে পারি, উদ্দীপকে উঠে আসা দিকটি 'আমার পরিচয়' কবিতার মূলভাব প্রকাশে সম্পূর্ণ সক্ষম হয়নি ।"
        }
      ]
    },
    {
      "number": "8",
      "uddipok": "বরিশালে নানা বাড়ি বেড়াতে যাবার সময় লঞ্চডুবিতে সিরাজের মা-বাবা, ভাই-বোন মারা যায়। সিরাজ অলৌকিকভাবে বেঁচে যায়। পরিবারের সবাইকে হারিযে সে স্তব্ধ হয়ে গেছে। চারপাশের জগৎ তার কাছে শূন্য মনে হয়। এখন সে এক ছন্নছাড়া মানুষ।",
      "tag": "CTG.B 23",
      "sub_questions": [
        {
          "label": "ক",
          "question": "“আমি ও তোমার সঙ্গে যুদ্ধ করব।” উক্তিটি কার?",
          "explanation": "“আমিও তোমার সঙ্গে যুদ্ধ করব।”— উক্তিটি কুন্তির।"
        },
        {
          "label": "খ",
          "question": "“মনে হয়, এই বুঝি দেশটা স্বাধীন হলো।” বুঝিয়ে লেখো।",
          "explanation": "“মনে হয়, এই বুঝি দেশটা স্বাধীন হলো।”— বুধার অদম্য সাহস ও দৃঢ়তা প্রত্যক্ষ করে মিঠুর মা প্রশ্নোক্ত মন্তব্যটি করেছে। বুধা এক অদম্য সাহসী কিশোর। তার দেশাত্মবোধ ও সংগ্রামী মনোভাব মিঠুর মাকে আশান্বিত করে। মাটি কাটার দল না আসায় বুধা মিঠুদের বাড়ি গিয়ে হাজির হয় । ভাত খাওয়ার জন্য সে ঐ বাড়িতে গেলে মিঠুর মা তাকে দেখে স্বস্তিবোধ করে। বুধা মুক্তিযোদ্ধাদের সাথে মিলে দেশ স্বাধীন করার জন্য যুদ্ধরত। তার এমন সাহস ও স্বাধীনতার লাভের স্পৃহা দেখে মিঠুর মায়ের মনে হয়— এই বুঝি দেশ স্বাধীন হলো ।"
        },
        {
          "label": "গ",
          "question": "উদ্দীপকের সিরাজের সাথে 'কাকতাড়ুয়া’ উপন্যাসের সাদৃশ্যপূর্ণ চরিত্রটি ব্যাখ্যা করো ।",
          "explanation": "স্বজন হারানোর দিক থেকে উদ্দীপকের সিরাজের সাথে ‘কাকতাড়ুয়া’ উপন্যাসের বুধা চরিত্রটি সাদৃশ্যপূর্ণ। ‘কাকতাড়ুয়া' উপন্যাসে কলেরার প্রকোপে বুধা তার সকল আপনজনকে হারিয়ে অসহায় হয়ে পড়ে। এক রাতের মধ্যেই তার চোখের সামনে একে একে ভাইবোন, মা-বাবা সকলে মৃত্যুর কোলে ঢলে পড়ে। মহামারি কলেরার করালগ্রাসে তার চোখের সামনে মোচড়াতে মোচড়াতে এক এক করে মারা যায় পরিবারের সবাই। উদ্দীপকে সিরাজের জীবনের করুণ অবস্থা বর্ণিত হয়েছে। নানাবাড়ি বেড়াতে যাওয়ার সময় লঞ্চডুবিতে তার মা-বাবা, ভাই-বোন মারা যায় । পরিবারের সবাইকে হারিয়ে কেবল সে-ই বেঁচে থাকে। এমন মৃত্যুতাণ্ডব ‘কাকতাড়ুয়া' উপন্যাসের বুধার জীবনে কলেরার বিধ্বংসী প্রভাবকেই যেন প্রতিফলিত করে। একসময় এই মহামারি যে কতটা ভয়ানক ছিল তা বুধার পরিবারের মাধ্যমে অনুমান করা যায়। এক ঘুটঘুটে অন্ধকার রাতে ওর চোখের সামনে মা-বাবা ছাড়াও কলেরায় মারা যায় ছোটো ভাইবোন— বিনু, তিনু, শিলু আর তালেব। উদ্দীপকের সিরাজের লঞ্চ ডুবিতে স্বজন হারিয়ে নিঃস্ব হওয়ার মতো আলোচ্য উপন্যাসের বুধা চরিত্রটিও কলেরায় সবাইকে হারিয়ে স্তব্ধ হয়ে যায় ।"
        },
        {
          "label": "ঘ",
          "question": "“উদ্দীপকটি ‘কাকতাড়ুয়া' উপন্যাসের সমগ্র ভাব ধারণ করেনি”— মন্তব্যটি বিশ্লেষণ করো ।",
          "explanation": "স্বজন হারানোর দিকটি ছাড়াও 'কাকতাড়ুয়া' উপন্যাসে বুধার জীবনসংগ্রাম ও মুক্তিযুদ্ধে ভূমিকা রাখার প্রেক্ষাপট তুলে ধরায় উদ্দীপকটি আলোচ্য উপন্যাসের সমগ্রভাবকে ধারণ করে না । ‘কাকতাড়ুয়া' উপন্যাসের প্রেক্ষাপট বুধার স্বজন হারানোর মধ্য দিয়ে শুরু হয়। এক রাতে কলেরায় পরিবারের সকলকে হারিয়ে একরকম যাযাবর জীবনে পদার্পণ করতে হয় তাকে। সেই জীবনে মুক্তিযুদ্ধকালীন পাকিস্তানি মিলিটারির বর্বরতা তাকে দেশমুক্তির প্রেরণা দেয় এবং মুক্তিযুদ্ধে মুক্তিযোদ্ধাদের সাথে সেও অসামান্য ভূমিকা রাখে । উদ্দীপকে সিরাজের স্বজন হারানোর পরিপ্রেক্ষিতে অসহায়ত্বের দিকটি ফুটে উঠেছে । লঞ্চডুবিতে তার বাবা-মা ও ভাই-বোন মারা যায়। সবাইকে হারিয়ে সে স্তব্ধ হয়ে পড়ে। তার চারপাশের জগৎ যেন শূন্য হয়ে যায় । সিরাজের ছন্নছাড়া জীবনের এ দিকটি ছাড়া আর কোনো বিষয় উদ্দীপকে আলোচিত হয়নি । 'কাকতাড়ুয়া' উপন্যাসের শুরুটা হয়েছে বুধার জীবনের অঘটন ও কষ্টের মধ্য দিয়ে। যেখানে ছোটো এ বালকটি এক ঘুটঘুটে অন্ধকার রাতে তার সকল আপনজনকে হারিয়ে অনিশ্চিত এক জীবনে পা বাড়ায়। সে ছাড়া তার মা-বাবা, ভাই-বোন সবাই কলেরায় মৃত্যুর কোলে ঢলে পড়ে । এমতাবস্থায় তার জায়গা হয় চাচির ঘরে। কিন্তু চাচি অর্থ উপার্জন করার কথা বলায় সেখান থেকেও চলে যায়। এরপর মুক্তিযুদ্ধ শুরু হলে পাকিস্তানি মিলিটারির দেওয়া আগুনে পুড়ে যাওয়া বাজারের পোড়া ঘরে আশ্রয় নেয় সে। সেখান থেকেই মুক্তিযোদ্ধা শাহাবুদ্দিন, মিঠুদের সহযোগী হয়ে সে রাজাকার কমান্ডার আহাদ মুন্সির বাড়ি আগুনে জ্বালিয়ে দেয়। বাঙ্কার খোঁড়ার মাটি কাটার দলে যোগ দেয় এবং মাইন পুঁতে মিলিটারি ক্যাম্প উড়িয়ে দেয়। তবে মুক্তিযুদ্ধের প্রেক্ষাপট উপন্যাসটিতে থাকলেও তা এর একমাত্র উপজীব্য নয়। বরং বুধার অনিশ্চিত জীবন ও অদম্য সাহসী ভূমিকাই এ উপন্যাসের মূল আলোচ্য বিষয়। উদ্দীপকটিতে উপন্যাসের এই বিস্তৃত প্রেক্ষাপট উঠে আসেনি ।"
        }
      ]
    },
    {
      "number": "9",
      "uddipok": "সবুজ মা-বাবা, ভাই-বোন নিয়ে আনন্দের সাথেই বেড়ে উঠছিল। ১৯৭১ সালে পাকবাহিনীর দোসর রমজান আলীর সহযোগিতায় মা-বাবা আর ভাই-বোনকে হানাদার বাহিনী মেরে ফেললেও কাকতালীয়ভাবে বেঁচে যায় সে। পাকিস্তানিদের প্রতি চরম ঘৃণা আর স্বজন হারানোর বেদনায় সবুজ চলে যায় যুদ্ধের ময়দানে ।",
      "tag": "CTG.B 23",
      "sub_questions": [
        {
          "label": "ক",
          "question": "মধু কীভাবে নিহত হয়েছে?",
          "explanation": "মধু মিলিটারির ব্রাশফায়ারে নিহত হয়েছে।"
        },
        {
          "label": "খ",
          "question": "বুধা মাটিকাটা দলে যোগ দিয়েছিল কেন ?",
          "explanation": "পাকিস্তানি বাহিনীর বাঙ্কারে মাইন পোঁতার জন্য বুধা মাটি কাটার দলে যোগদান করেছিল। 'কাকতাড়ুয়া' উপন্যাসে দেখা যায়, স্বাধীনতা যুদ্ধ শুরু হলে পাকিস্তানি বাহিনী গ্রামগঞ্জেও পৌঁছে যায়। দেশজুড়ে তারা নির্বিচার গণহত্যা, অগ্নিসংযোগ ও ধ্বংসযজ্ঞ চালায়। বুধার গ্রামেও একদিন ধ্বংসলীলা শুরু হলে কিশোর বুধার মধ্যে ভীষণ প্রতিশোধপরায়ণ মানসিকতা তৈরি হয়। তাই বুধা তার প্রিয় মানুষদের হত্যার প্রতিশোধ নিতে পাকিস্তানি বাহিনীর বাঙ্কারে মাটি কাটার কাজ নিয়ে মাইন পুঁতে শত্রুসেনাদের হত্যার উদ্যোগ নেয় ।"
        },
        {
          "label": "গ",
          "question": "উদ্দীপকের রমজান আলীর সাথে “কাকতাড়ুয়া উপন্যাসের যে চরিত্রের মিল খুঁজে পাওয়া যায় তার বর্ণনা করো ।",
          "explanation": "উদ্দীপকের রমজান আলীর সাথে 'কাকতাড়ুয়া' উপন্যাসের শান্তি কমিটির চেয়ারম্যান আহাদ মুন্সির চারিত্রিক মিল খুঁজে পাওয়া যায়। ‘কাকতাড়ুয়া' একটি মুক্তিযুদ্ধভিত্তিক উপন্যাস। এই উপন্যাসে পাকিস্তানিদের নির্মম অত্যাচার, নিপীড়ন ও নির্যাতনের কাহিনি তুলে ধরা হয়েছে। এছাড়াও সেখানে রাজাকাদের নির্যাতনের কথা তুলে ধরা হয়েছে, যারা নিজের দেশের মানুষের ওপর পৈশাচিক অত্যাচার ও নির্যাতন চালিয়েছিল। সেই নরপিশাচদের প্রতিনিধি চরিত্র শান্তি কমিটির চেয়ারম্যান আহাদ মুন্সি। উদ্দীপকের রমজান আলী ছিল পাকিস্তানিদের সমর্থক। সে মুক্তিযুদ্ধের সময় রাজাকারের ভূমিকা পালন করেছিল। সে বাংলাদেশে জন্মেও বাঙালিদের বিরুদ্ধাচরণ করেছিল। তার সহযোগিতায় ১৯৭১ সালে পাকিস্তানি বাহিনী সবুজের বাবা-মা ও ভাই-বোনকে হত্যা করে। সেসময় কাকতালীয়ভাবে বেঁচে যায় সবুজ। তাই বলা যায়, উদ্দীপকের রমজান আলীর সাথে 'কাকতাডয়া' গল্পের আহাদ মন্সিব চরিত্রটি সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকের সবুজ ও 'কাকতাড়ুয়া' উপন্যাসের বুধার মনোভাব এক ও অভিন্ন”- মন্তব্যটি মূল্যায়ন করো।",
          "explanation": "‘উদ্দীপকের সবুজ ও ‘কাকতাড়ুয়া' উপন্যাসের বুধার মনোভাব স্বাধীনতার চেতনায় এক ও অভিন্ন। ‘কাকতাড়ুয়া’ একটি মুক্তিযুদ্ধভিত্তিক উপন্যাস। এই উপন্যাসে পাকিস্তানিদের অত্যাচার-নির্যাতনের বিরুদ্ধে বাঙালিদের বিদ্রোহ ও প্রতিশোধ গ্রহণের কথা তুলে ধরা হয়েছে। এ উপন্যাসের মূল চরিত্র কিশোর বুধা ছিল অত্যন্ত সাহসী, খুদে মুক্তিযোদ্ধা। তার লক্ষ্য ও উদ্দেশ্য এই উপন্যাসে বাঙালির লক্ষ্য ও উদ্দেশ্যে পরিণত হয়েছিল। বুধা স্বজন হারানোর শোক ভুলে সে দেশকে শত্রুমুক্ত করতে দৃঢ়প্রত্যয়ী হয়। সে এরই অংশ হিসেবে মুক্তিযোদ্ধাদের সহযোগী হয়ে রাজাকার কমান্ডারের বাড়ি আগুনে জ্বালিয়ে দেয়। বাঙ্কার খননের দলে যোগ দিয়ে পাকিস্তানি মিলিটারি ক্যাম্পে মাইন পুঁতে বিস্ফোরণ ঘটায়। দেশকে স্বাধীন করার প্রবল বাসনাই তাকে মুক্তিযোদ্ধা হতে প্রেরণা দিয়েছে । উদ্দীপকের সবুজ বুধারই প্রতিচ্ছবি। সবুজ স্বজন হারানোর বেদনার প্রবল ঘৃণা থেকে মুক্তিযুদ্ধে অংশগ্রহণ করেছে। তাই তাকে ‘কাকতাড়ুয়া’ উপন্যাসের বুধা চরিত্রের সাথে তুলনা করা যায় । কেননা তাদের উভয়ের চেতনা দেশকে স্বাধীনতা এনে দেওয়ার তীব্র বাসনায় এক ও অভিন্ন।"
        }
      ]
    },
    {
      "number": "10",
      "uddipok": "স্বামীহারা জাহিদা দুটি কন্যা সন্তানকে নিয়ে ঢাকার বস্তিতে বাস করে। সে গার্মেন্টসে পোশাক কর্মীর কাজ করে। বড়ো মেয়ে আফরোজা নবম শ্রেণিতে পড়াশোনা করে। প্রতিবেশী রাহেলা জাহিদাকে তাড়াতাড়ি মেয়ে বিয়ে দিয়ে বোঝা কমাতে বলে। এ বিষয়ে জাহিদা কান না দিয়ে আফরোজাকে আরও পড়াশোনার ব্যাপারে উৎসাহ দিতে থাকে। রাহেলার মোটেও এ বিষয়টি পছন্দ লাগে না ।",
      "tag": "CTG.B 23",
      "sub_questions": [
        {
          "label": "ক",
          "question": "বহিপীরের বাড়ি কোথায় ?",
          "explanation": "বহিপীরের বাড়ি উত্তর সুনামগঞ্জে ।"
        },
        {
          "label": "খ",
          "question": "হাতেম আলির জমিদারি নিলামে উঠেছিল কেন?",
          "explanation": "সূর্যাস্ত আইনের কবলে পড়ে হাতেম আলির জমিদারি নিলামে উঠেছিল। রেশমপুরে হাতেম আলির কিঞ্চিৎ জমিদারি ছিল। সেই জমিদারি হারানোর শঙ্কায় তার মনে শান্তি নেই। তার বন্ধু টাকা ধরে দেওয়ার প্রতিশ্রুতি দিয়েও শেষমেশ ফিরিয়ে দিয়েছে। সময়মতো টাকা দিতে না পারায় সান্ধ্য আইনের কারণে হাতেম আলির জমিদারি নিলামে উঠেছে।"
        },
        {
          "label": "গ",
          "question": "উদ্দীপকের আফরোজার সাথে ‘বহিপীর' নাটকের কোন চরিত্রটির বৈসাদৃশ্য রয়েছে? ব্যাখ্যা করো।",
          "explanation": "উদ্দীপকের আফরোজার সাথে 'বহিপীর' নাটকের তাহেরা চরিত্রের বৈসাদৃশ্য রয়েছে । ‘বহিপীর' নাটকের তাহেরাকে তার বাবা ও সৎ মা বহিপীরের সাথে বিয়ে দেয়। মেয়ের অমতে তারা পীরকে প্রাধান্য দিয়ে এমন সিদ্ধান্ত নেয় । এমতাবস্থায় তাহেরা নিরুপায় হয়ে সে বাড়ি থেকে পালিয়ে যায় । উদ্দীপকের আফরোজা নবম শ্রেণিতে পড়ে। তার মা জাহিদা গার্মেন্টস কর্মী হলেও মেয়ের ভবিষ্যৎ নিয়ে খুব সচেতন। প্রতিবেশী রাহেলা জাহিদাকে বোঝায় মেয়েকে বিয়ে দিয়ে বোঝা কমাতে। কিন্তু জাহিদা সে কথায় কান না দিয়ে মেয়েকে পড়াশোনায় উৎসাহ দিতে থাকে । অন্যদিকে, ‘বহিপীর' নাটকের তাহেরার জীবনে কঠিন অবস্থা সৃষ্টি হয় বাবা ও সৎ মায়ের কারণেই। তারা মেয়েকে পিরের হাতে তুলে দিয়ে ঝামেলামুক্ত হতে চায় । তারা মনে করে, পির সাহেব বৃদ্ধ হলেও তার ঘরে মেয়ে ভালো থাকবে। তাছাড়া এতে পির সাহেবও খুশি হবেন। মেয়ের ভবিষ্যৎ নষ্ট করে তারা নিজেদের বোঝা কমাতে চায়। ফলে তাহেরা বাধ্য হয়ে বৃদ্ধ পিরের সাথে অন্যায় বিয়ে আগ্রহ্য করে বাড়ি থেকে পালিয়ে যায়। উদ্দীপকের আফরোজার ক্ষেত্রে এমনটি ঘটেনি বিধায় সে তাহেরা চরিত্রের সঙ্গে বৈসাদৃশ্যপূর্ণ।"
        },
        {
          "label": "ঘ",
          "question": "“বহিপীর' নাটকের তাহেরার বাবা উদ্দীপকের জাহিদার মতো হলে নাটকের পরিণতি ভিন্ন হতে পারত।”— মন্তব্যটি মূল্যায়ন করো।",
          "explanation": "মন্তব্যটির মূল্যায়ন: উদ্দীপকে জাহিদা তার মেয়ে আফরোজাকে আরও পড়াশোনা চালিয়ে যাওয়ার জন্য উৎসাহিত করছে, যদিও প্রতিবেশী রাহেলা মেয়ে বিয়ের জন্য তাড়না করছে। এটি খুবই তাৎপর্যপূর্ণ যে, জাহিদা তার মেয়ের ভবিষ্যৎ গড়তে চায় এবং তার পড়াশোনায় বাধা দেয় না, যদিও সে নিজে একা দুটি সন্তান নিয়ে বস্তিতে কঠিন জীবনযাপন করছে। রাহেলা, যারা হয়তো নিজের সামাজিক এবং অর্থনৈতিক অবস্থার কারণে দ্রুত বিয়ে দিয়ে মেয়েকে 'বোঝা' কমাতে চায়, কিন্তু জাহিদা তাতে কান না দিয়ে আফরোজার পড়াশোনাকে প্রাধান্য দেয়। এখন যদি আমরা 'বহিপীর' নাটকের প্রসঙ্গটি মনে রাখি, তাহলে তাহেরার চরিত্রের প্রতি কোনো না কোনো ভাবে এই উদ্দীপকটির সাথে মিল পাওয়া যায়। 'বহিপীর' নাটকে তাহেরার বাবা, যিনি হয়তো তার মেয়ে তাহেরাকে তাঁর নিজের মতো জীবন বাঁচানোর সুযোগ দেওয়ার পরিবর্তে তাকে কিছু বিশেষ আদর্শের দিকে ঠেলে দেন, তার মানসিকতা বাস্তব জীবনের একটি মডেল হয়ে উঠে, বিশেষত যখন তা সিদ্ধান্ত নেওয়ার ক্ষেত্রে মেয়ের স্বাধীনতার দিকে ধাবিত না হয়ে সমাজের ধারণা অনুসরণ করে। উদ্দীপকের ক্ষেত্রে, যদি জাহিদার মতো এক মা তাহেরার বাবা হত, তাহলে নাটকের পরিণতি ভিন্ন হতে পারত। তাহেরার মা যেমন তাকে নিজের স্বপ্ন পূরণের সুযোগ দিতে চেয়েছিলেন এবং নিজের সিদ্ধান্ত নিতে উৎসাহিত করেছিলেন, ঠিক তেমনি জাহিদাও তার মেয়ে আফরোজাকে আত্মবিশ্বাসী হতে, শিক্ষিত হতে এবং নিজের ভবিষ্যৎ গড়তে উৎসাহিত করছেন। তাহেরার চরিত্রও এক ধরনের প্রথাবদ্ধ চিন্তাধারার থেকে মুক্ত হয়ে নিজেকে প্রতিষ্ঠিত করার চেষ্টা করেছিল, কিন্তু যদি তাহেরার বাবা তাকে স্বাধীনভাবে জীবন বাচানোর সুযোগ দিতেন, তাহলে তার জীবন হয়তো ভিন্নরকম হয়ে উঠতে পারত, বা নাটকের পরিণতি ভিন্ন হতে পারত। এছাড়া, জাহিদার চরিত্রের মধ্যে রয়েছে একধরনের আত্মনির্ভরতা এবং সামাজিক ও অর্থনৈতিক কঠিন অবস্থার মধ্যেও পরিবারের ভবিষ্যত গড়ার জন্য চেষ্টার প্রেরণা, যা 'বহিপীর' নাটকের তাত্ত্বিক দৃষ্টিকোণ থেকে তাহেরার চরিত্রের সম্ভাব্য শক্তিশালী ভূমিকার প্রতিফলন হতে পারে।"
        }
      ]
    },
    {
      "number": "11",
      "uddipok": "মধ্যবিত্ত ঘরের মেয়ে মাজেদা স্থানীয় কলেজে এবার এইচএসসি পরীক্ষার্থী। ঘরে সত্মা তার বাবাকে শুধু বিয়ের জন্য ঘটক ডাকার চাপ দেয়। মাজেদা লেখাপড়া করে প্রতিষ্ঠিত হতে চায়। এ অবস্থায় সে গ্রামের সদ্য বিশ্ববিদ্যালয় পাস করা নিটোলের সহযোগিতায় বাবা-মাকে বিয়ে থেকে বিরত রাখতে সক্ষম হয়।",
      "tag": "CTG.B 23",
      "sub_questions": [
        {
          "label": "ক",
          "question": "বহিপীর কোন ভাষায় কথা বলে?",
          "explanation": "বহিপীর বইয়ের ভাষায় কথা বলে ।"
        },
        {
          "label": "খ",
          "question": "'খোদা ইচ্ছা করিলে পড়ন্ত ঘরও ঠ্যাকা দিয়া দাঁড় করাইয়া রাখা যায়' – বহিপীরের এই উক্তিতে কী মনোভাব ফুটে উঠেছে?",
          "explanation": "হাতেম আলি বহিপীরের কাছে নিজের অসহায়ত্বের কথা বলতে এলে বহিপীর প্রশ্নোক্ত মন্তব্যটি করে। হাতেম আলি একজন জমিদার। সান্ধ্য আইনের কারণে তার জমিদারি চলে যাবার পথে। এ কথা বহিপীরকে বলার সময় সে হাতেম আলিকে খোদার শক্তির কথা বলে সান্ত্বনা দেয়। ধর্মভীরু মানুষের মনে খোদাভক্তি থাকে। বহিপীর সেই ভক্তিকে কাজে লাগিয়ে মানুষের মনে জায়গা নেবার চেষ্টা করে। ধর্মগত দিক থেকে বহিপীরের কথা ঠিক থাকলেও ধর্মকে ব্যবহার করে বহিপীরের কূটকৌশল বাস্তবায়নের মনোভাবই ফুটে উঠেছে প্রশ্নোক্ত মন্তব্যটিতে।"
        },
        {
          "label": "গ",
          "question": "উদ্দীপকের নিটোলের সাথে 'বহিপীর' নাটকের যে চরিত্রের সাদৃশ্য রয়েছে তা ব্যাখ্যা করো।",
          "explanation": "পরোপকারী ও প্রগতিশীল মনোভাবের দিক থেকে উদ্দীপকের নিটোলের সাথে 'বহিপীর' নাটকের হাশেম চরিত্রের সাদৃশ্য রয়েছে। 'বহিপীর' নাটকের হাশেম এক মানবিক ও সাহসী যুবক। সে তাহেরার বিপদে তার পাশে দাঁড়ায়। বহিপীরের হাত থেকে তাহেরাকে রক্ষা করতে সে যুক্তি-বুদ্ধি দেয় এবং সহযোগিতার হাত বাড়ায়। মা খোদেজার অন্যায়কে সে প্রশ্রয় দেয় না । উদ্দীপকের এইচএসসি পরীক্ষার্থী মাজেদাকে তার সৎ মা বিয়ে দিতে চাপ দেয়। ঘটক ডাকার জন্য মাজেদার বাবাকে বলতে থাকে। কিন্তু মাজেদার ইচ্ছা সে লেখাপড়া করে প্রতিষ্ঠিত হবে। এমতাবস্থায় সে গ্রামের সদ্য বিশ্ববিদ্যালয় পাশ করা নিটোলের সহযোগিতা পায়। তার প্রচেষ্টায় মাজেদার বিয়ে থেকে মাকে বিরত রাখতে সক্ষম হয়। আধুনিক শিক্ষায় শিক্ষিত নিটোলের এই পরোপকারী মনোভাব ‘বহিপীর' নাটকের হাশেমের সাথে সাদৃশ্যপূর্ণ। শিক্ষিত হাশেমও তাহেরার জীবন সংকট অনুধাবন করে তার পাশে দাঁড়ায় । তার সহযোগিতায় তাহেরা বহিপীরের কবল থেকে মুক্ত হতে পারে ।"
        },
        {
          "label": "ঘ",
          "question": "“উদ্দীপকের মাজেদা 'বহিপীর' নাটকের তাহেরার চেয়ে অধিকতর আধুনিক”- বিশ্লেষণ করো ।",
          "explanation": "উদ্দীপকের মাজেদা ‘বহিপীর' নাটকের তাহেরার চেয়ে সিদ্ধান্ত গ্রহণে ও প্রজ্ঞায় অধিকতর আধুনিক । 'বহিপীর' নাটকের তাহেরা নিজেকে বাঁচাতে বাড়ি থেকে পালিয়ে যায়। তার এভাবে পালিয়ে যাওয়া যুক্তিসংগত হলেও তার বুদ্ধিমত্তার পরিচায়ক নয়। অসম বিয়ে রোধ করতে পালিয়ে গিয়ে সে অনিশ্চয়তার মধ্যেই পড়েছে। উদ্দীপকের মাজেদাকে আধুনিক চিন্তার অধিকারী বলা যায়। কেননা সে সময়োপযোগী সিদ্ধান্ত নিতে সক্ষম হওয়ায় নিজের ভবিষ্যৎ রক্ষা করতে পেরেছে। সৎ মা তাকে বিয়ে দিতে তার বাবাকে চাপ প্রয়োগ করে। এমন পরিস্থিতিতে সে বুদ্ধিমত্তাকে কাজে লাগায়। সে জানে লেখাপড়ার মর্ম কেবল শিক্ষিতজন বোঝে। তাই সে গ্রামের সদ্য বিশ্ববিদ্যালয় পাশ করা নিটোলের দ্বারস্থ হয়। নিটোল মাজেদার মাঝে বুঝিয়ে বিয়ে বন্ধ করে ‘বহিপীর' নাটকের তাহেরা যদি মাজেদার মতো প্রজ্ঞা ও বিচক্ষণতার অধিকারী হতো তাহলে সে নিজেকে আরও সুরক্ষিত রাখতে সক্ষম হতো। তার মতকে অগ্রাহ্য করে বাবা ও সত্মা তাকে বৃদ্ধ পিরের সাথে বিয়ে দেয়। সেই বিয়ের প্রতিবাদস্বরূপ সে বাড়ি থেকে পালিয়ে যায়। কাকতালীয়ভাবে হাতেম আলির বজরায় সে আশ্রয় নেয়। কিন্তু সেখানে দেখা হয় বহিপীরের সাথে। বহিপীর নানা কূটকৌশলে তাকে কব্জায় নিতে চায়। হাশেম পাশে থাকলেও তা এককভাবে তাহেরার কৃতিত্ব নয়। কেননা, শিক্ষিত হওয়ায় হাশেম তাহেরার সমস্যা অনুধাবন করে তার সহযোগী হয়েছে । কিন্তু তাহেরা যদি আরও বুদ্ধিমত্তার পরিচয় দিয়ে সংকট থেকে রক্ষার পথ খুঁজত, তবে অবশ্যই ভালো কোনো সমাধান বের করা সম্ভব হতো। এদিক দিয়ে উদ্দীপকের মাজেদাকে তাহেরার চেয়ে অধিকতর আধুনিক বলা যায় ।"
        }
      ]
    }
  ]
}