{
  "title": "চট্টগ্রাম বোর্ড ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "(i) নুন আনতে পান্তা ফুরায়, চাল আনতে ডাল, মাসের মধ্যেও কেনা হয়ে ওঠে না; আদা পেঁয়াজ আর ঝাল । (ii) আমরা কজন দুষ্টু ছেলের দল, গাছের তলায় গড়েছি মোদের আস্তানা । পাঠশালার শাসন বারণ ভেঙেছি মেলা, বড়ো দিঘির পানিতে ভাসিয়েছি ভেলা ।",
      "tag": "CTG.B 24,CB 24",
      "sub_questions": [
        {
          "label": "ক",
          "question": "ভেরেন্ডাকচার বেড়া কী?",
          "explanation": "'ভেরেণ্ডাকচার বেড়া' হলো এরন্ড বা রেড়ি গাছের বেড়া।"
        },
        {
          "label": "খ",
          "question": "‘তুই তো একটা হাবা ছেলে'- একথা বলার কারণ বুঝিয়ে লেখো ।",
          "explanation": "মায়ের কাছে কুড়িয়ে আনা আম খাওয়ার কথা প্রকাশ করে দেওয়ায় দুর্গা তার ছোটো ভাই অপুকে প্রশ্নোক্ত কথাটি বলেছে । বিভূতিভূষণ বন্দ্যোপাধ্যায় রচিত 'আম-আঁটির ভেঁপু' গল্পে অপু-দুর্গা হরিহর ও সর্বজয়ার সন্তান। দুর্গা বেশির ভাগ সময়ই বাইরে বাইরে ঘুরে বেড়ায়। সে আম কুড়িয়ে এনে জারানো আম ছোটো ভাই অপুকে সঙ্গে নিয়ে খায়। বোনের বারণ থাকলেও অপু মায়ের সাথে কথায় কথায় ভুলবশত এই বিষয়টি বলে দেয়। এতে মা দুর্গাকে বকুনি দেয়। ছোটো ভাইয়ের এ কাজকে দুর্গা চরম বোকামি মনে করে তাকে ভর্ৎসনা করে বলে, 'তুই তো একটা হাবা ছেলে ।'"
        },
        {
          "label": "গ",
          "question": "উদ্দীপকে (i)-এ ‘আম-আঁটির ভেঁপু' গল্পের যে চিত্র ধরা পড়েছে তা ব্যাখ্যা করো ।",
          "explanation": "উদ্দীপকে (i)-এ 'আম-আঁটির ভেঁপু' গল্পের হরিহর ও সর্বজয়ার সংসারের দুঃখ-দারিদ্র্যের দিকটি প্রস্ফুটিত হয়েছে। ‘আম-আঁটির ভেঁপু' গল্পে লেখক হরিহরের পরিবারের দুঃখ-দারিদ্র্যের চিত্র জীবনঘনিষ্ঠভাবে তুলে ধরেছেন। হরিহর ব্রাহ্মণ, পুথি পাঠ করাই তার পেশা। কিন্তু বর্তমান সমাজে এই পেশার মূল্য কমে যাওয়ায় তার সংসারে দুর্ভোগ শুরু হয়। হরিহরের এক মেয়ে ও এক ছেলে। তার সন্তানেরা কখনো তিন বেলা পেট পুরে খেতে পায় না। স্ত্রী সর্বজয়ার এই নিয়ে ক্ষোভের অন্ত নেই । অপু ও দুর্গা এক কাপড়ে বছর পার করে দেয়। কাপড়ের বিভিন্ন স্থানে ছিঁড়ে গেছে, তালি দিয়ে কোনো মতে চালিয়ে দেয়। চাল ভাজা, শুকনো খাবার, কখনো লঙ্কা পোড়া খেয়ে এক পেট-আধ পেট করে থাকে। ঋণের ভারে তাদের জীবন দুর্বিষহ । উদ্দীপকেও একটি পরিবারের দুঃখ-দারিদ্র্যের চিত্র নির্ণিত হয়েছে। সুখ- দুঃখ নিয়েই মানুষের জীবন। কিন্তু সংসারে এমন অনেক মানুষ আছেন যাদের জীবনে দুঃখ ও দারিদ্র্যের পরিমাণই বেশি। দুঃখ-দারিদ্র্য তাদের সংসার জীবনকে এমনভাবে আঁকড়ে ধরেছে যে, নুন আনতে পান্তা ফুরানোর মতো অবস্থা। অভাবের সংসার বলে একটির অভাব পূর্ণ হওয়ার আগেই অন্যটির প্রয়োজন দেখা দেয়। দারিদ্র্য তাদেরকে এমনভাবে গ্রাস করেছে যে, সংসারের নিত্যদিনের মৌলিক চাহিদাগুলো পূরণ করাই অসম্ভব হয়ে পড়েছে। তাই বলা যায়, উদ্দীপকে (i)-এ ‘আম-আঁটির ভেঁপু’ গল্পের হরিহর ও সর্বজয়ার সংসারের দুঃখ-দারিদ্র্যের দিকটি প্রস্ফুটিত হয়েছে।"
        },
        {
          "label": "ঘ",
          "question": "“উদ্দীপকে (i) কে ছাপিয়ে উদ্দীপক (ii)-এর মর্মার্থ যেন 'আম-আঁটির ভেঁপু' গল্পে প্রাধান্য বিস্তার করেছে।”— মন্তব্যটি বিচার করো।",
          "explanation": "‘আম-আঁটির ভেঁপু’ গল্পে দারিদ্র্যের তুলনায় শৈশবকালীন দুরন্তপনা প্রাধান্য পাওয়ায় আলোচ্য মন্তব্যটি যথার্থ । ‘আম-আঁটির ভেঁপু’ গল্পে হরিহর ও সর্বজয়ার সাংসারিক টানাপোড়েন, দারিদ্র্যের কশাঘাতের ভিতরেও নবজীবনের আশা ইত্যাদি বিষয়াদি ফুটে উঠেছে। বাড়িঘরের ভগ্নদশা তাদের দারিদ্র্যকে চোখে আঙুল দিয়ে দেখিয়ে দেয়। তবে সবকিছু ছাপিয়ে অপু-দুর্গার দুরন্তপনা গল্পের প্রধান অনুষঙ্গ হিসেবে উঠে এসেছে। উদ্দীপক (i)-এ দারিদ্র্যের বহিঃপ্রকাশ ঘটেছে। নুন আনতে পান্তা ফুরায়। তাই চাল, ডাল, তৈল, পেঁয়াজ, মরিচ কোনোকিছুই ঠিকমতো কেনা সম্ভব হয়ে ওঠে না। উদ্দীপক (ii)-এর দারিদ্র্যের দুঃসহ অবস্থার পাশাপাশি উদ্দীপক (i)-এর শৈশবের দুরন্তপনা উভয়ই 'আম-আঁটির ভেঁপু' গল্পে দৃশ্যমান। তবে দারিদ্র্যের কশাঘাতের চিত্রের তুলনায় গল্পে অপু-দুর্গার দুরন্তপনা, বিশেষত মায়ের বকুনি খাওয়ার পরও দুর্গার বাইরে বাইরে ঘুরে বেড়ানোর বিষয়টি প্রাধান্য পেয়েছে। তাই বলা যায় যে, উদ্দীপক (ii)-কে ছাপিয়ে উদ্দীপক (i)-এর ভাবার্থ যেন 'আম-আঁটির ভেঁপু' গল্পে প্রাধান্য বিস্তার করেছে।"
        }
      ]
    },
    {
      "number": "2",
      "uddipok": "কালাম পাঠ্যবইয়ের পাশাপাশি বিভিন্ন বই পড়তে ভালোবাসে। অবসর সময়ে সে নানারকম বই পড়ে। সে মনে করে অন্যান্য বই পড়লে তার জ্ঞানের রাজ্য অনেক বেশি সমৃদ্ধ হবে। সে বই পড়ার আগ্রহ থেকে জেলা সরকারি গণগ্রন্থাগারের সদস্য হয়। তার মা কখনো তাকে বাধা না দিলেও বাবাসহ অন্যান্য আত্মীয়স্বজন বিষয়টি ভালো চোখে দেখে না। তাঁরা মনে করে ভালো ফলাফল করে জীবনে প্রতিষ্ঠিত হতে হলে শুধু পাঠ্যবই পড়াই বাঞ্ছনীয় ।",
      "tag": "CTG.B 24",
      "sub_questions": [
        {
          "label": "ক",
          "question": "প্রমথ চৌধুরীর সাহিত্যিক ছদ্মনাম কী?",
          "explanation": "প্রমথ চৌধুরীর সাহিত্যিক ছদ্মনাম ছিল বীরবল ।"
        },
        {
          "label": "খ",
          "question": "সাহিত্যচর্চার জন্য লাইব্রেরির প্রয়োজনীয়তা ব্যাখ্যা করো ।",
          "explanation": "স্বাচ্ছন্দ্যের সঙ্গে বৃহৎ পরিসরে সাহিত্যচর্চার জন্য লাইব্রেরির প্রয়োজনীয়তা অপরিহার্য। জাতির মানসিক বিকাশ ও জ্ঞান বৃদ্ধির জন্য বই পড়ার গুরুত্ব অপরিসীম সুশিক্ষিত লোক মাত্রই স্বশিক্ষিত। যথার্থ শিক্ষিত হতে হলে মানসিক বিকাশ দরকার। আর তার জন্য প্রয়োজন অনেক বেশি বই পড়া। লাইব্রেরিতে বিভিন্ন ধরনের বই পাওয়া যায়। দেশ-বিদেশের বিভিন্ন দুর্লভ বইও লাইব্রেরিতে পাওয়া যায় বলে সাহিত্যচর্চা বা বই পড়ার জন্য লাইব্রেরির প্রয়োজনীয়তা খুব বেশি ।"
        },
        {
          "label": "গ",
          "question": "উদ্দীপকে কালামের বাবা ও অন্যান্য আত্মীয়দের মানসিকতায় 'বই পড়া' প্রবন্ধের যে ভাব ফুটে উঠেছে— তা ব্যাখ্যা করো ।",
          "explanation": "উদ্দীপকে কালামের বাবা ও অন্যান্য আত্মীয়দের মানসিকতায় ‘বই পড়া' প্রবন্ধের সাহিত্যচর্চার নগদ বাজারদর না থাকায় তা চর্চার বিষয়ে অনাগ্রহের বিষয়টি ফুটে উঠেছে। ‘বই পড়া' প্রবন্ধে লেখক বই পড়ার প্রকৃত স্বরূপ সম্পর্কে বলেছেন। আমাদের দেশের মানুষ এখন আর বই পড়তে চায় না। বই পড়ে জাতি যে জ্ঞানের আলোয় আলোকিত হবে, জাতি প্রকৃত মানুষ হবে- এ কথা সকলেই জানেন কিন্তু মানেন না। কারণ বই পড়ার কোনো নগদ বাজার দর নেই। সাহিত্যচর্চা করলে মানুষের মনের বিকাশ হলেও 'অর্থ প্রাপ্তির কোনো সম্ভাবনা নেই। আমাদের সমাজের মানুষের দৃষ্টি এখন নগদ বাজারমূল্যের দিকে । তাই অর্থের সাথে যোগসূত্র না থাকলে সেই বই আর কেউ পড়ে না । এই কারণে মানুষ পাঠ্যবই ছাড়া অন্য বই পড়তে চায় না উদ্দীপকের কালামের বাবা ও আত্মীয়স্বজনের দৃষ্টি অর্থের দিকে। তারা সন্তান জ্ঞানী হোক যতটা-না চায় তার থেকে বেশি চায় সন্তান অর্থ উপার্জনের জন্য তৈরি হোক। এই জন্য তাঁরা সন্তানকে পাঠ্যবইয়ের বাইরের বই পড়তে নিরুৎসাহিত করেন। কালাম যে সাহিত্যচর্চা করেন, জ্ঞানের আলোয় আলোকিত হন তা তার বাবা ও অন্যান্য আত্মীয়স্বজন চান না। কারণ সাহিত্যের নগদ বাজারদর নেই। অর্থাৎ সাহিত্যচর্চা করলে কালাম রাতারাতি অর্থ উপার্জনের জন্য প্রস্তুত হচ্ছে না। এই জন্য কালামের বাবা ও অন্যান্যরা পাঠ্যবইয়ের বহির্ভূত বই পড়তে নিষেধ করেন। তাই বলা যায়, উদ্দীপকে কালামের বাবা ও অন্যান্য আত্মীয়দের মানসিকতায় ‘বই পড়া' প্রবন্ধের সাহিত্যচর্চার নগদ বাজারদর না থাকায় তা চর্চার বিষয়ে অনাগ্রহের বিষয়টি ফুটে উঠেছে।"
        },
        {
          "label": "ঘ",
          "question": "“উদ্দীপকের কালাম যেন ‘বই পড়া' প্রবন্ধের লেখকের মানসপুত্র।”—মন্তব্যটির যথার্থতা বিচার করো ।",
          "explanation": "‘বই পড়া' প্রবন্ধে লেখক সাহিত্যচর্চায় আগ্রহী মানুষের প্রত্যাশা করেছেন, যা উদ্দীপকের কালামের মাঝে প্রত্যক্ষ হওয়ায় প্রশ্নোক্ত মন্তব্যটি যথার্থ । আলোচ্য প্রবন্ধে প্রাবন্ধিক প্রমথ চৌধুরী বই পড়াকে মানুষের জীবনের সর্বশ্রেষ্ঠ শখ হিসেবে অভিহিত করেছেন। কেননা, বই পড়ার মাধ্যমেই আমরা যথার্থ শিক্ষিত হয়ে উঠতে পারি । নিজের পছন্দ অনুযায়ী সাহিত্যচর্চার মাধ্যমে সুশিক্ষিত মানুষ হওয়ার পথ সুগম হয়। লেখক প্রত্যাশা করেন আমরা বই পড়ার প্রতি আগ্রহী হলেই প্রকৃত মানুষ হয়ে গড়ে উঠব । এতে আমাদের প্রগতিশীল জগতের সঙ্গে তাল মিলিয়ে চলা সহজ হবে। উদ্দীপকের কালাম পাঠ্যবইয়ের বাইরেও বিভিন্ন গল্পের বই পড়তে ভালোবাসে। এজন্য সে অবসরে লাইব্রেরিতে গিয়ে বই পড়ে। অবসরে তার বন্ধুরা খেলাধুলা করলেও সে বই পড়ার মাঝেই আনন্দ খুঁজে পায়। তার এরূপ মনোভাবের কারণে বাবা ও আত্মীয়স্বজনদের কাছে কটু কথাও শুনতে হয় তাকে। তবুও সে বই পড়ার মাঝেই নিজেকে নিয়োজিত রাখে । ‘বই পড়া' প্রবন্ধে লেখক চেয়েছেন মানুষকে সাহিত্যচর্চার প্রতি অনুরাগী করে তুলতে। এজন্য তিনি বই পড়ার প্রতি গুরুত্বারোপ করেছেন। আর উদ্দীপকের কালাম সাহিত্যচর্চায় আগ্রহী একজন মানুষ। ফলে তার মাঝে আলোচ্য প্রবন্ধের লেখকের প্রত্যাশারই প্রতিফলন ঘটেছে। এ বিবেচনায় উদ্দীপকের কালামকে 'বই পড়া' প্রবন্ধের লেখকের প্রত্যাশিত ব্যক্তি হিসেবেই বিবেচনা করা যায় ।"
        }
      ]
    },
    {
      "number": "3",
      "uddipok": "দৃশ্যপট-১: তুমি যাবে ভাই যাবে মোর সাথে আমাদের ছোটো গাঁয় গাছের ছায়ায় বনের লতায় উদাসী বনের বায়; মায়া মমতায় জড়াজড়ি করি মোর গেহখানি রহিয়াছে ভরি।' দৃশ্যপট-২ : রবীন্দ্রনাথ ঠাকুর তাঁর ‘পুরাতন ভৃত্য কবিতায় পুরাতন ভৃত্য কেষ্ট সম্পর্কে বলেছেন- ‘বড়ো প্রয়োজন ডাকি প্রাণপণ চিৎকার করি, কেষ্টা’ যত করি তাড়া নাহি পাই সাড়া, খুঁজে ফিরি সারা দেশটা । তিনখানা দিলে একখানা রাখে, বাকি কোথা নাহি জানে; একখানা দিলে নিমেষ ফেলিতে তিনখানা করে আনে।'",
      "tag": "CTG.B 24",
      "sub_questions": [
        {
          "label": "ক",
          "question": "'রুজ' কী?",
          "explanation": "'রুজ' হলো গাল রাঙানোর প্রসাধনী।"
        },
        {
          "label": "খ",
          "question": "‘শীতকালটা আমি পানশিরেই কাটাব'— বুঝিয়ে লেখো ।",
          "explanation": "আবদুর রহমানের কাছে পানশিরের চমৎকার আবহাওয়ার কথা শুনে লেখক শীতকাল পানশিরে কাটানোর আশা ব্যক্ত করে উক্তিটি করেন । উত্তর আফগানিস্তানের একটি জায়গা হলো পানশির। সেখানে শীতকালে প্রচণ্ড বরফ পড়ে। বরফে পথঘাট, মাঠ, পাহাড়, নদী সব বরফে ঢাকা পড়ে যায়। আবদুর রহমানের মতে সেখানকার বিশুদ্ধ বাতাসে শ্বাস নিলে আয়ু কয়েক বছর বেড়ে যায়। আবদুর রহমানের কাছে পানশিরের চমৎকার আবহাওয়ার কথা শুনে লেখক শীতকালটা পানশিরে কাটানোর বাসনা ব্যক্ত করেন।"
        },
        {
          "label": "গ",
          "question": "দৃশ্যপট-১ এর সাথে ‘প্রবাস বন্ধু' রচনার সাদৃশ্যপূর্ণ ভাবটি বর্ণনা করো ।",
          "explanation": "দৃশ্যপট-১-এর সাথে ‘প্রবাস বন্ধু' ভ্রমণকাহিনির আবদুর রহমানের জন্মভূমির প্রতি ভালোবাসার দিকটি প্রকাশিত হয়েছে। ‘প্রবাস বন্ধু' ভ্রমণকাহিনিতে লেখকের তত্ত্বাবধায়কের দায়িত্বে ছিলেন আবদুর রহমান। আবদুর রহমান কাবুলে থাকতেন কিন্তু তাঁর জন্মস্থান ছিল পানশির। আবদুর রহমানের বর্ণনায় পানশির অত্যন্ত ভালো শহর । পানশিরের আবহাওয়া অত্যন্ত চমৎকার। পানশিরের আবহাওয়ায় কোনো দষিত ময়লা নেই । শীতকালে পানশিরের পরিবেশ আরও মনোমুগ্ধকর। শীতকালে সেখানে পেঁজা তুলোর মতো বরফ পড়ে। আবদুর রহমানের বর্ণনায় মূলত পানশিরের প্রতি তার ভালোবাসার প্রকাশ ঘটেছে। উদ্দীপকের কবি বন্ধুকে নিমন্ত্রণ করেছেন তাঁর গ্রামের বাড়িতে যেতে। নিমন্ত্রণের বর্ণনায় উঠে এসেছে তাঁর গ্রামের অপরূপ সৌন্দর্যের দিকটি। সেখানে গাছগাছালিতে ভরা, সবুজ-শ্যামল প্রকৃতি এক মনোরম পরিবেশের সৃষ্টি করেছে। উদ্দীপকের কবিতাংশে মাতৃভূমির যে সৌন্দর্যের দিকটি উঠে এসেছে তেমনই উঠে এসেছে 'প্রবাস বন্ধু' ভ্রমণকাহিনির আবদুর রহমানের বর্ণনায়। সুতরাং, দৃশ্যপট-১-এ ফুটে ওঠা মাতৃভূমির প্রাকৃতিক সৌন্দর্যের দিকটি ‘প্রবাস বন্ধু' ভ্রমণকাহিনিতে একইভাবে প্রতিফলিত হয়েছে।"
        },
        {
          "label": "ঘ",
          "question": "“দৃশ্যপট-২ এর কেষ্টার বিপরীত বৈশিষ্ট্যই ‘প্রবাস বন্ধু' গল্পের আবদুর রহমান চরিত্রের বড়ো দিক।”— বিশ্লেষণ করো ।",
          "explanation": "“দৃশ্যপট-২-এর কেষ্টার বিপরীত বৈশিষ্ট্যই ‘প্রবাস বন্ধু’ ভ্রমণকাহিনির আবদুর রহমান চরিত্রের বড়ো দিক।”— উক্তিটি যথার্থ । ‘প্রবাস বন্ধু' ভ্রমণকাহিনিতে লেখক আফগানিস্তানে গিয়েছিলেন কৃষিবিজ্ঞান কলেজে অধ্যাপনা করার জন্য। সেখানে তাঁকে দেখাশোনার দায়িত্বে ছিলেন আবদুর রহমান। আবদুর রহমান ছিলেন অত্যন্ত অতিথিপরায়ণ ব্যক্তি। তাঁর দৈহিক বৈশিষ্ট্য ও আতিথেয়তার মাধ্যমে আমরা আফগানিস্তানের মানুষের সংস্কৃতি সম্পর্কে জানতে পারি। আবদুর রহমান অত্যন্ত পরিশ্রমী ও কর্মঠ ব্যক্তি। অতিথিকে কীভাবে আপ্যায়ন করতে হবে তা তাঁকে বলে দিতে হয় না । আবদুর রহমানের আন্তরিকতা ছিল নির্ভেজাল । উদ্দীপকের পুরানো ভৃত্য কেষ্টাও অত্যন্ত বিশ্বস্ত। কেষ্টাও তার মনিবকে যথেষ্ট ভালোবাসতেন এবং শ্রদ্ধা করতেন। কিন্তু বয়সের ভারে অনেক কিছু এখন মনে রাখতে পারেন না। তাছাড়া কেষ্টা ও মনিবের সম্পর্ক ছিল অত্যন্ত আবেগের। প্রয়োজনের সময় কেষ্টাকে খুঁজে পাওয়া যায় না। একটি কাজ করতে দিলে অন্যটি করে। উদ্দীপক ও 'প্রবাস বন্ধু' ভ্রমণকাহিনির আলোকে বলা যায় যে, আবদুর রহমান কেষ্টার চরিত্রের ঠিক বিপরীত। কেননা, আবদুর রহমান লেখককে অতিরিক্ত আপ্যায়ন করতেন। লেখক একা জেনেও আবদুর রহমান অনেক বেশি রান্না করেছিলেন যাতে লেখকের খাবার কম না পড়ে। খাবার শেষে একটার পর একটা খাবারের আয়োজন করতে থাকে যা লেখকের বিরক্তির কারণ হয়ে দাঁড়ায়। অন্যদিকে কেষ্ট তার মনিবকে আপ্যায়ন করতে গিয়ে অনেক কিছু ভুলে যেত। তাই বলা যায়, মনিবের সেবা করার দিকটিই আবদুর রহমান ও উদ্দীপকের কেষ্টার চরিত্রকে আলাদা করেছে ।"
        }
      ]
    },
    {
      "number": "4",
      "uddipok": "সৈকতের বাবা খাগড়াছড়ি জেলার বন বিভাগের কর্মকর্তা। এসএসসি পরীক্ষা শেষে সে বাবার কাছে খাগড়াছড়ি বেড়াতে যায় । সেখানে জঙ্গলাবৃত্ত পাহাড়ি পরিবেশ। বিকাল হতে না হতেই বুনো মশাদের উপদ্রব শুরু হয়। চারদিকে ডেঙ্গুজ্বরের ছড়াছড়ি যেন নৈমিত্তিক ব্যাপার। রাতের অন্ধকার নামলেই শোনা যায় বিভিন্ন বন্য প্রাণীর ডাক। ভয়ে গা ছমছম করে তার। আছে সাপের ভয়ও। দিনের বেলাতেও একাকী বাইরে বেড়ানো যায় না। এ অবস্থা ভালো লাগে না তার। তাই কয়েক দিন যেতে না যেতেই সে নিজ বাসা ঢাকায় ফিরে আসতে চায় ।",
      "tag": "CTG.B 24",
      "sub_questions": [
        {
          "label": "ক",
          "question": "মহানন্দ কী?",
          "explanation": "‘মহানন্দ’ হচ্ছে গভীর আনন্দ ।"
        },
        {
          "label": "খ",
          "question": "‘একে বলি নিয়তি?' কথাটি বুঝিয়ে লেখো ।",
          "explanation": "নিজের সন্তানের জীবন বাঁচায় যে কুকুরটি তাকে নিজ হাতে হত্যা করে লেখকের বাবা কষ্টে জর্জরিত হয়ে আলোচ্য উক্তিটি করেন । ‘নিয়তি’ গল্পে বেঙ্গল টাইগার নামক কুকুরটির নিষ্ঠুর নিয়তির কথা বর্ণিত হয়েছে। লেখকের ভাই-বোনসহ তিনি মহারাজার বাড়ির মন্দিরের চাতালে বসেছিলেন। এমন সময় মন্দিরের বন্ধ দরজার ফাঁক দিয়ে প্রকাণ্ড কেউটে সাপ বের হয়ে এলে লেখকের ছোটো ভাই শাহীন ছাড়া বাকি সবাই সরে যায়। তখন বেঙ্গল টাইগার দৌড়ে এসে সাপটিকে কামড়ে ফণা ছিঁড়ে ফেলে। কিন্তু সাপের কামড়ে কুকুরটি আক্রান্ত হওয়ায় দুদিন পর তার চামড়া পচে-গলে পড়তে লাগে। কুকুরটির যন্ত্রণা সহ্য করতে না পেরে লেখকের বাবা তাঁর ছেলের জীবন বাঁচায় কুকুরটি যে তাকে নিজ হাতে হত্যা করেন। কৃতঘ্নতার পরিচয় দেওয়ায় মনঃকষ্টে আক্রান্ত হয়ে তিনি বেদনায় কুঁকড়ে ওঠেন আর আপসোস করেন যে নিয়তি বুঝি এমনই হয় ।"
        },
        {
          "label": "গ",
          "question": "উদ্দীপকের সাথে ‘নিয়তি' গল্পের সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের সাথে ‘নিয়তি' গল্পের প্রাকৃতিক পরিবেশের দিক থেকে সাদৃশ্য রয়েছে । ‘নিয়তি' গল্পে লেখকের জগদলে অবস্থানের সময়কাল তুলে ধরা হয়েছে। লেখকের বাবা চাকরিসূত্রে জগদলে যান। ছায়া-শীতল ঘেরা, পাখির কূজনে ভরা জায়গা ছিল জগদল। জগদল প্রকৃতিসমৃদ্ধ হলেও সভ্যতা থেকে বেশ বঞ্চিত ছিল। এখানে কোনো স্কুল-কলেজ ছিল না। গাছপালায় ঘেরা জঙ্গলে আবৃত জগদলে মশার প্রাদুর্ভাব ছিল বেশি। মশার উপদ্রবে সেই সময় ম্যালেরিয়ার প্রকোপ ছিল। সেখানকার বনে খালি হাতে ঘোরা যেত না। তাই লেখকের বাবা বন্দুক নিয়ে বের হতেন। রাতে ঘর থেকেই শোনা যেত নানা পশু-প্রাণীর আওয়াজ । উদ্দীপকেও রাঙামাটির প্রাকৃতিক পরিবেশের কথা বলা হয়েছে। সেখানকার জঙ্গলাবৃত্ত পাহাড়ি পরিবেশ বেশ মনোমুগ্ধকর। কিন্তু রাঙামাটিতে বিকালের পর ঘুরতে বের হওয়া যায় না। সেখানে মশার উপদ্রব বেশি মশার উপদ্রবের কারণে সেখানে ম্যালেরিয়ার প্রকোপ বেশি ছিল। অন্ধকার নামলেই সেখানে শোনা যায় বিভিন্ন বন্যপ্রাণীর ডাক। তাছাড়া রাঙামাটিতে সাপের ভয়ও ছিল। দিনের বেলাতেও একা বাইরে বেড়ানো যেত না। তাই বলা যায় যে, উদ্দীপকের সাথে ‘নিয়তি' গল্পের প্রাকৃতিক পরিবেশের দিক থেকে সাদৃশ্য রয়েছে।"
        },
        {
          "label": "ঘ",
          "question": "“উদ্দীপকটি 'নিয়তি' গল্পের মূলবক্তব্যকে ধারণ করতে পারেনি।”—মন্তব্যটির সার্থকতা বিচার করো ।",
          "explanation": "উদ্দীপকে প্রকৃতি থাকলেও ‘নিয়তি' গল্পে প্রাকৃতিক পরিবেশকে ছাপিয়ে প্রাধান্য পেয়েছে কুকুরের মৃত্যু । ‘নিয়তি' গল্পে লেখক জগদলের জঙ্গলাবৃত পরিবেশের কথা বলেছেন। কিন্তু সব কিছু ছাপিয়ে কুকুরের নিয়তির বিষয়টি সকলের মনে দাগ কেটেছে। লেখকের ছোটো ভাই খেলা করছিল। খেলার সময় একটি বিষধর সাপ তাকে ছোবল দেওয়ার পূর্ব মুহূর্তে কুকুরটি সাপটিকে কামড়ে ছিঁড়ে ফেলে। এই ঘটনায় কুকুরটিও আহত হয় এবং কুকুরটির শরীরে পচন ধরে। কুকুরটির মৃত্যুযন্ত্রণা সহ্য করতে না পেরে লেখকের পিতা কুকুরটিকে গুলি করে হত্যা করেন । মূলত লেখকের বাবা কুকুরটির যন্ত্রণা সহ্য করতে না পেরে তাকে মুক্তি দেন । উদ্দীপকে বলা হয়েছে, রাঙামাটির পরিবেশ ছিল জঙ্গলাবৃত। সেখানে বিকেল হতে না হতেই শুরু হতো বুনো মশার উপদ্রব। বন্যপ্রাণীদের ডাকে গা ছমছম ও ভয় কাজ করত। এছাড়াও ছিল সাপের ভয়। এ অবস্থায় সিয়াম রাঙামাটি থেকে দ্রুত ঢাকায় ফিরতে চায়। 'নিয়তি' গল্পে প্রকৃতির বৈচিত্র্য ছাড়াও অনেক বিষয় নিয়ে আলোচনা করা হয়েছে। গল্পে মুক্তিযুদ্ধের পরবর্তী সময়ের কথা বলা হয়েছে, জমিদারের রুচি, কুকুরের প্রভুভক্তি এমনকি হিংস্র প্রাণীর কথাও উঠে এসেছে। সব কিছু ছাপিয়ে যার সন্তানকে বাঁচাতে মৃত্যুসজ্জাগত কুকুরের সেই বাবার হাতেই নির্মম মৃত্যু, যা পাঠকের হৃদয়ে ছাপ ফেলেছে। তাই বলা যায়, উদ্দীপকটি ‘নিয়তি' গল্পের মূল বক্তব্যকে ধারণ করতে পারেনি— মন্তব্যটি সার্থক, কারণ ‘নিয়তি' গল্পে জগদলের প্রাকৃতিক পরিবেশকে ছাপিয়ে প্রাধান্য পেয়েছে কুকুরের মৃত্যু।"
        }
      ]
    },
    {
      "number": "5",
      "uddipok": "উদ্দীপক-১: আমার যেতে ইচ্ছে করে নদীটির ওই পারে যেথায় ধারে ধারে বাঁশের খোঁটায় ডিঙি নৌকা বাঁধা সারে সারে । উদ্দীপক-২: ওগো আমার জন্মভূমি, ওগো অপরূপা ফিরে কী আর পাব তোমায়? - এ বিদেশ, বিভুঁয়ে তোমারে স্মরি আনমনে আঁখি মুছি সযতনে তবু আশা পারি না ছাড়িতে, বেঁধে রেখেছ যে মা, তোমার স্নেহডোরে।",
      "tag": "CTG.B 24",
      "sub_questions": [
        {
          "label": "ক",
          "question": "'কপোতাক্ষ নদ' কবিতার অষ্টকের মিল বিন্যাস কী?",
          "explanation": "‘কপোতাক্ষ নদ' কবিতার অষ্টকের মিলবিন্যাস কখকখকখখক ।"
        },
        {
          "label": "খ",
          "question": "'জুড়াই এ কান আমি ভ্রান্তির ছিলনে'— চরণটি ব্যাখ্যা করো ।",
          "explanation": "‘জুড়াই এ কান আমি ভ্রান্তির ছলনে' বলতে কবি আশার ছলনায় নিজের মনকে তৃপ্ত করার কথা বুঝিয়েছেন । 'কপোতাক্ষ নদ' কবিতার কবি খ্যাতি লাভের আশায় নিজ দেশ ও দেশের সংস্কৃতিকে ত্যাগ করে সুদূর ফ্রান্সে চলে গিয়েছিলেন। প্রবাসজীবনে মাতৃভূমি ও মাতৃভাষার প্রতি তাঁর তীব্র আকর্ষণ সৃষ্টি হয় । এ সময় তিনি কপোতাক্ষ নদের প্রতি স্মৃতিকাতর হয়ে পড়েন। অনুভূতির গভীরে কপোতাক্ষকে স্থান দেন বলে কবির মনে হয় তিনি যেন সে নদীর কলধ্বনি শুনছেন। প্রশ্নোক্ত উক্তির মাধ্যমে কবি নিজের আত্মতৃপ্তির বিষয়টিকেই বুঝিয়েছেন।"
        },
        {
          "label": "গ",
          "question": "উদ্দীপক-১ এ ‘কপোতাক্ষ নদ' কবিতার কোন দিকটির সাদৃশ্য রয়েছে? ব্যাখ্যা করো",
          "explanation": "উদ্দীপক-১-এ 'কপোতাক্ষ নদ' কবিতার মাতৃভূমির প্রতি স্মৃতিকাতরতার দিকটি ফুটে উঠেছে। ‘ কপোতাক্ষ নদ' কবিতায় কবির অত্যুজ্জ্বল দেশপ্রেমের প্রতিচ্ছবি ফুটে উঠেছে। কবি যৌবনে ইংরেজি সাহিত্যের প্রতি মোহগ্রস্ত হয়ে শৈশবের স্মৃতিবিজড়িত কপোতাক্ষ নদকে ত্যাগ করে, দেশমাতৃকা ও ভাষাকে ত্যাগ করে ফ্রান্সে পাড়ি জমান। কিন্তু কবির মোহভঙ্গ হওয়ার পরে তিনি তাঁর শৈশবের স্মৃতিবিজড়িত কপোতাক্ষ নদের কাছে ফিরে যেতে চান। কপোতাক্ষ নদে দল বেঁধে ম্লান করা, কপোতাক্ষ নদের জলে অঙ্গ জুড়ানোর সেই স্মৃতিকে তিনি ফিরে পেতে চান। সুদূরে বসে কবির মাতৃভূমির স্মৃতিঘেরা কপোতাক্ষ নদে ফিরে আসতে চান । উদ্দীপকেও স্মৃতিকাতরতার আবরণে জন্মভূমির প্রতি ভালোবাসার বহিঃপ্রকাশ ঘটেছে। উদ্দীপকের কবিও তাঁর স্মৃতিঘেরা নদীতে ছুটে যেতে চান। নদীতে গিয়ে নৌকা চালাতে চান। কবির ভালো লাগে সেই নদীর ঘাট যেখানে সারি সারি নৌকা বাঁধা আছে। কবি নদীর ঘাটে নৌকায় চড়ে দিগন্তে বেরিয়ে পড়তে চান। তাই বলা যায়, উদ্দীপক-১-এ ‘কপোতাক্ষ নদ' কবিতার মাতৃভূমির প্রতি স্মৃতিকাতরতার দিকটি ফুটে উঠেছে।"
        },
        {
          "label": "ঘ",
          "question": "“উদ্দীপক-২ ও ‘কপোতাক্ষ নদ' কবিতায় কবির মনোভাব একই সূত্রে গাঁথা।”— বিশ্লেষণ করো।",
          "explanation": "উদ্দীপকের দ্বিতীয়াংশে প্রকাশিত কবির অনুভূতি এবং ‘কপোতাক্ষ নদ' কবিতার ষষ্টকের ভাবধারায় কবির আত্মভাবনার উপলব্ধি একই সূত্রে গাঁথা। মাইকেল মধুসূদন দত্ত রচিত 'কপোতাক্ষ নদ' কবিতায় কবির স্মৃতিকাতরতার আবরণে তাঁর অত্যুজ্জ্বল দেশপ্রেম প্রকাশিত হয়েছে। ফ্রান্সে বসবাসরত অবস্থায় জন্মভূমির শৈশব-কৈশোরের বেদনা-বিধুর স্মৃতি তাঁর মনে জাগিয়েছে কাতরতা। আলোচ্য কবিতায় কপোতাক্ষ নদের প্রতি স্মৃতিকাতরতা প্রকাশের মাধ্যমে কবির স্বদেশপ্রেম ও গভীর ভাবাবেগ প্রকাশিত হয়। উদ্দীপক-২-এ কবি স্মৃতিকাতরতার আবরণে দেশমাতৃকার প্রতি অকৃত্রিম ভালোবাসায় আচ্ছন্ন। আলোচ্য কবিতায় জন্মভূমির প্রতি অগাধ ভালোবাসা ও স্মৃতিচারণার পাশাপাশি বিদেশে অবস্থানরত কবি আর জন্মভূমির দেখা পাবেন কি না এমন আশঙ্কাও প্রকাশ করেছেন। কবি তবুও আশা করেন মায়ের স্নেহডোরে বাঁধা জন্মভূমিতে তিনি ফিরবেন। উদ্দীপক-২ এবং ‘কপোতাক্ষ নদ' কবিতায় কবির দেশাত্মবোধ ও স্মৃতিকাতরতার দৃষ্টান্ত ফুটে উঠেছে। উভয় অংশের কবিই স্মৃতিবিজড়িত স্থানের সঙ্গে সাক্ষাৎ পাবেন কি না, এমন আশঙ্কা প্রকাশ করেছেন। এই আশঙ্কা থেকেই তাঁরা নিজ নিজ অবস্থান থেকে কপোতাক্ষ নদ কিংবা জন্মভূমির সঙ্গে সাক্ষাতের আশা ব্যক্ত করেছেন। তাই বলা যায়, উদ্দীপক-২ এবং ‘কপোতাক্ষ নদ' কবিতার ভাবধারা একই সূত্রে গাঁথা।"
        }
      ]
    },
    {
      "number": "6",
      "uddipok": "শফিক ঢাকায় একটি কোম্পানিতে নাইটগার্ডের চাকরি করে। সন্ধ্যা থেকে ভোর পর্যন্ত তার ডিউটি। সারারাত কোম্পানির মালামালের পাহাড়াদারির গুরুদায়িত্ব সে বিশ্বস্ততার সাথে পালন করে। ছয় মাস পর পর সে ছুটিতে বাড়ি আসে। এ দিকে তার স্ত্রী-সন্তানেরা তার পথ চেয়ে বসে থাকে । কবে সে ফিরবে । স্বমীর কথা ভাবতে ভাবতে তার স্ত্রীর কত নির্ঘুম রাত কাটে ।",
      "tag": "CTG.B 24",
      "sub_questions": [
        {
          "label": "ক",
          "question": "অবাক রাতের তারারা কীভাবে চায়?",
          "explanation": "অবাক রাতের তারারা আকাশে মিটমিট করে চায়।"
        },
        {
          "label": "খ",
          "question": "‘জীবনের সব রাত্রিকে ওরা কিনেছে অল্প দামে'- চরণটি ব্যাখ্যা করো ।",
          "explanation": "রানারের অসামান্য ত্যাগ ও শ্রমনিষ্ঠার বিনিময়ে সামান্য বেতন পাওয়ার বিষয়টি বোঝাতেই কবি প্রশ্নোক্ত উক্তিটি করেছেন। রানার ডাক পৌঁছে দেওয়ার কাজে নিয়োজিত সামান্য বেতনভুক্ত কর্মচারী। এ কাজ করতে গিয়ে ব্যাপক পরিশ্রমের পাশাপাশি তাকে যথেষ্ট সততা ও নিষ্ঠার পরিচয় দিতে হয়। তা সত্ত্বেও রানারের পারিশ্রমিক খুবই নগণ্য । রাতের ঘুম বিসর্জন দিয়ে সে যা পায় তাতে তার সংসার চলে না । আলোচ্য চরণটিতে রানারের অসামান্য ত্যাগ ও শ্রমনিষ্ঠার বিপরীতে দুর্ভাগ্যজনকভাবে তার এই সামান্য প্রাপ্তির বিষয়টিকেই বোঝানো হয়েছে ।"
        },
        {
          "label": "গ",
          "question": "উদ্দীপকে শফিকের স্ত্রীর মধ্যে 'রানার' কবিতার যে দিকটি ফুটে উঠেছে তা ব্যাখ্যা করো ।",
          "explanation": "উদ্দীপকের শফিকের স্ত্রীর মধ্যে ‘রানার' কবিতার রানারের প্রিয়ার নির্ঘুম রাত কাটানোর দিকটি ফুটে উঠেছে। ‘রানার' কবিতায় কবি শ্রমজীবী মানুষের দুঃখকষ্টের কথা তুলে ধরেছেন। রানার হলো শোষিত-বঞ্চিত শ্রমজীবী শ্রেণির প্রতিনিধি। রানার সামান্য বেতনে মানুষের চিঠি আনা-নেওয়ার কাজ করে। এজন্য তাকে ভোর হওয়ার পূর্বেই বিছানা ছেড়ে পথে নেমে পড়তে হয়। স্বামীর বিপদের শঙ্কা এবং স্বামীকে কাছে না পাওয়ার দুঃখ, বেদনা অভিমান ও অনুরাগ থেকে রানারের স্ত্রীর রাত কাটে নির্ঘুম। উদ্দীপকের শফিক ঢাকায় একটি কোম্পানিতে চাকরি করে। শফিক তার দায়িত্ব অত্যন্ত নিষ্ঠার সাথে পালন করে। কিন্তু বাড়িতে তার স্ত্রী-সন্তান তার জন্য দুর্ভাবনায় দিন কাটায়। স্বামীর চিন্তায় স্ত্রীর চোখে ঘুম আসে না। কারণ স্বামী বাড়িতে আসে ছয় মাস পরপর। স্বামীর কথা ভাবতে ভাবতে তার দিন কাটে। 'রানার' কবিতার রানারের প্রিয়ার ক্ষেত্রেও এই ঘটনার অনুকরণ দেখতে পাওয়া যায়। রানারের স্ত্রীও দিনের পর দিন একা শয্যায় বিনিদ্র রাত কাটায়। তাই বলা যায়, উদ্দীপকের শফিকের স্ত্রীর মধ্যে ‘রানার' কবিতার রানারের স্ত্রীর নির্ঘুম রাত কাটানোর বিষয়টির মিল রয়েছে।"
        },
        {
          "label": "ঘ",
          "question": "“উদ্দীপকের শফিক ‘রানার' কবিতার রানারের প্রতিচ্ছবি হয়ে ওঠেনি।”— মন্তব্যটি বিশ্লেষণ করো ।",
          "explanation": "“উদ্দীপকের শফিক 'রানার' কবিতার রানারের 'প্রতিচ্ছবি হয়ে ওঠেনি।”— মন্তব্যটি যথার্থ। 'রানার' কবিতায় কবি রানারদের জীবনের দুঃখ-বেদনার কাব্য বর্ণনা করেছেন। এই কবিতায় রানার দায়িত্ব পালনের এক মূর্ত প্রতীক। সে দিনরাত দায়িত্বের বোঝা নিয়ে ছুটে চলে। খুব ভোরে ওঠে তাকে পাড়ি দিতে হয় অনেক দুর্গম পথ, বিসর্জন দিতে হয় ঘুম, সুখ ও স্বাচ্ছন্দ্য। তার দুশ্চিন্তায় স্ত্রীও নির্ঘুম রাত কাটায়। রানারের দায়িত্বের জন্য পরিবার - পরিজন ভালোবাসা থেকে বঞ্চিত হয়। প্রতিদিন অনেকের সুখ-দুঃখের সংবাদ পৌছে দেয় কিন্তু তার দুঃখের খবর কেউ রাখে না । উদ্দীপকের শফিক একজন নাইটগার্ড। শফিককে রাত জেগে দায়িত্ব পালন করতে হয়। শফিক যেহেতু অল্প বেতনের কর্মচারী সেহেতু তার পরিবারকে তার সাথে রাখার সুযোগ নেই। তাই শফিক তার পরিবারকে গ্রামের বাড়িতে রেখে এসেছে। শফিকের পরিবারের দুঃখকষ্ট আছে। তার স্ত্রী স্বামীর চিন্তায় নির্ঘুম রাত কাটায় উদ্দীপক ও 'রানার' কবিতার আলোকে বলা যায় যে, উদ্দীপকে রানার কবিতার আংশিক বিষয় প্রস্ফুটিত হলেও সম্পূর্ণ প্রতিচ্ছবি প্রস্ফুটিত হয়নি। রানানের জীবনের সমস্ত সম্ভাবনা, সুখ-দুঃখ দূরে সরে গেছে। রানার অন্যের দায়িত্ব পালন করতে গিয়ে নিজের জীবন বিলিয়ে দিয়েছেন। তাকে বৃষ্টি-ঝড় যেকোনো প্রতিকূল পরিবেশ উপেক্ষা করে সূর্য ওঠার। পূর্বেই স্টেশনে যেতে হয়। রানারকে পাড়ি দিতে হয় কত দুর্গম ও প্রতিকূল পথ। উদ্দীপকের শফিক একটি কোম্পানির নাইটগার্ড। দায়িত্ব পালনে সেও রানারের মতো অবিচল । তার স্ত্রীও নির্ঘুম রাত কাটায় স্বামীর অপেক্ষায় কখন স্বামী আসবে। দায়িত্ব পালন ও স্ত্রীর প্রতীক্ষা ছাড়া রানারের জীবনের অন্য দিকগুলো শফিকের জীবনে অনুপস্থিত। তাই বলা যায়, উদ্দীপকের শফিক রানার কবিতার রানারের প্রতিচ্ছবি হয়ে ওঠেনি।"
        }
      ]
    },
    {
      "number": "7",
      "uddipok": "স্তবক-১: ওরা গরিব, ওরা নিঃস্ব পায় না দুবেলা খেতে ওরা দুর্বল, ভীরু-কাপুরুষ পারবে না মাথা তুলে দাঁড়াতে । স্তবক-২: এ মাটির তলে ঘুমায়েছে অবিরাম রফিক, শফিক, বরকত কত নাম । কত তিতুমীর কত ঈসা খান দিয়েছে জীবন দেয়নি তো মান ।",
      "tag": "CTG.B 24",
      "sub_questions": [
        {
          "label": "ক",
          "question": "‘সাহসী জননী বাংলা' কবিতায় চির কবিতার দেশ বলা হয়েছে কাকে ?",
          "explanation": "‘সাহসী জননী বাংলা' কবিতায় চির কবিতার দেশ বলা হয়েছে বাংলাদেশকে।"
        },
        {
          "label": "খ",
          "question": "'কবিতার হাতে রাইফেল' দ্বারা কী বোঝানো হয়েছে?",
          "explanation": "বাংলাদেশের মুক্তিযুদ্ধে কবিতাকে যুদ্ধের অস্ত্র হিসেবে ব্যবহার করা হয়েছিল বলে কবি ‘কবিতার হাতে রাইফেল' কথাটি বলেছেন । ‘সাহসী জননী বাংলা' কবিতায় ‘কবিতার হাতে রাইফেল' কথাটি রূপক অর্থে ব্যবহৃত হয়েছে। স্বাধীনতা যুদ্ধে কবিতার মাধ্যমেও প্রতিরোধ ও মুক্তির কথা বলা হয়েছে। কবি-সাহিত্যিকদের এই লেখা মুক্তিযোদ্ধাদের সাহস ও শক্তি সঞ্চার করেছিল। কবিতা-ই তখন হয়ে উঠেছিল যুদ্ধের অন্যতম অস্ত্র, যা মুক্তিযুদ্ধের বিজয় আরও ত্বরান্বিত করেছিল ।"
        },
        {
          "label": "গ",
          "question": "স্তবক-১ এর সাথে 'সাহসী জননী বাংলা' কবিতার ভাবগত মিল ব্যাখ্যা করো ।",
          "explanation": "স্তবক-১-এর সঙ্গে 'সাহসী জননী বাংলা' কবিতায় বাঙালিদের সম্পর্কে পাকিস্তানিদের দম্ভোক্তির ভাবগত মিল রয়েছে। ‘সাহসী জননী বাংলা' কবিতায় কবি বাঙালি সন্তানদের সাহসিকতা ও আত্মদানের কথা বলেছেন। পাকিস্তানিরা বাঙালিকে হেয়প্রতিপন্ন করত। তারা বাঙালিকে ভীতু বলে যে অপবাদ দিয়েছিল তাকে মিথ্যা প্রমাণ করে শৌর্যের মহিমায় অর্জন করেছে স্বাধীনতা। পাকিস্তানিরা ভেবেছিল তাদের সুসজ্জিত অস্ত্রের মুখে বাঙালি পিছু হটবে। কিন্তু দেখা গেল বাঙালি সাহসী তরুণেরা জীবন বাজি রেখে পাকিস্তানিদের অপমানের উচিত জবাব দিয়েছে । স্তবক-১-এ সমাজের একটি শ্রেণিকে গরিব, দুঃখী ও দুর্বলের দল বলে অবজ্ঞা করা হয়েছে। ওরা ভীরু-কাপুরুষ বলে ভেবেছিল মাথা তুলে দাঁড়াতে পারবে না। কবিতায় যেমন বাঙালিকে ভীরু-কাপুরুষ বলে অবজ্ঞা করা হয়েছে। তেমনি উদ্দীপকেও গরিব ও কাপুরুষ বলে অবজ্ঞা করা হয়েছে। স্তবক-১-এর সাথে ‘সাহসী জননী বাংলা' কবিতায় বাঙালিদের সম্পর্কে পাকিস্তানিদের দম্ভোক্তির ভাবগত মিল রয়েছে।"
        },
        {
          "label": "ঘ",
          "question": "“স্তবক-২ এর চেতনাই ‘সাহসী জননী বাংলা' কবিতার মূল ভিত্তি।”— মূল্যায়ন করো ।",
          "explanation": "“স্তবক-২-এর চেতনাই 'সাহসী জননী বাংলা' কবিতার মূল ভিত্তি।”- উক্তিটি যথার্থ । ‘সাহসী জননী বাংলা' কবিতায় কবি মাতৃভূমির জন্য মুক্তিযোদ্ধাদের আত্মদানের কথা বলেছেন। পাকিস্তানিদের শোষণ ও নির্যাতনের বিরুদ্ধে সাহসী বাঙালিকে তারা ভীরু জাতি বলে অবজ্ঞা করেছে। তাদের জানা -ছিল না বাঙালি মাথা নত করা জাতি না। লক্ষ শহিদের তাজা রক্তের বিনিময়ে স্বাধীনতা ছিনিয়ে আনতে জানে তারা। উদ্দীপকে ভাষার জন্য প্রাণোৎসর্গকারী শহিদদের কথা বলা হয়েছে। বাঙালিকে যুগে যুগে অনুপ্রেরণা জোগানো ব্রিটিশবিরোধী বিপ্লবী শহিদ তিতুমীরের প্রাণোৎসর্গের কথা বলা হয়েছে। বাংলার বারোভূঁইয়াদের নেতা ঈশা খাঁ-এর বীরত্বের কথাও বলা হয়েছে । 'সাহসী জননী বাংলা' কবিতায় পাকিস্তানিরা বাঙালিকে ভীরু জাতি হিসেবে অবহিত করলেও তারা দেখিয়ে দিয়েছে তাদের সামর্থ্য। এই বাঙালির অনুপ্রেরণা ছিল স্তবক-২-এর ভাষা শহিদরা। এই বাঙালির রক্তে বয়ে চলছে তিতুমীরের তেজি রক্ত ও ঈসা খাঁর নেতৃত্বগুণ। তাঁদের অনুপ্রেরণায় বাঙালি রুখে দিয়েছে পাকিস্তানিদের। তাই বলা যায়, উদ্দীপক ও ‘সাহসী জননী বাংলা' কবিতার আলোকে “স্তবক-২-এর চেতনাই ‘সাহসী জননী বাংলা' কবিতার মূল ভিত্তি।”"
        }
      ]
    },
    {
      "number": "8",
      "uddipok": "ডাকাতিয়া নদীতে ট্রলার ডুবে মারা যায় আলমের মা-বাবা। ঘটনাক্রমে বাড়িতে থাকায় বেঁচে যায় আলম ও তার ছোটো বোন সাদিয়া। অসহায় আলম বোনের মুখে দিকে তাকিয়ে মোটর গ্যারেজে কাজ নেয়। ঘটনা শুনে গ্যারেজের মালিকের স্ত্রী তাদেরকে বাড়িতে ডেকে নেয়। তাদের আর গ্যারেজে কাজ করতে হয়নি । মালিক ও তাঁর স্ত্রীর স্নেহাদরে তারা দুজনই এখন লেখাপড়া শিখছে।",
      "tag": "CTG.B 24",
      "sub_questions": [
        {
          "label": "ক",
          "question": "বুধার কী খেলে বুক ভরে?",
          "explanation": "বৃষ্টির পানি খেলে বুধার বুক ভরে।"
        },
        {
          "label": "খ",
          "question": "'অবাক হয় কুন্তি’– কেন? বুঝিয়ে লেখো ।",
          "explanation": "কুন্তি কখনো বুধাকে কাঁদতে দেখেনি বলে হঠাৎ বুধাকে কান্না করতে দেখে সে অবাক হয় । বুধা ও কুন্তি দুজনে বুধার মা-বাবার কবরের পাশে এসে দাঁড়ায়। কবরের মাটি স্পর্শ করে বুধা তার জীবনের আনন্দঘন দিনগুলো ফিরে পাওয়ার জন্য বাপের কাছে দোয়া চায়। দেশকে যুদ্ধ করে স্বাধীন করার জন্য সাহস না হারানোর জন্য দোয়া প্রার্থনা করে। এ সময় বুধা ডুকরে কেঁদে ওঠে, তাই দেখে কুন্তি অবাক হয় ।"
        },
        {
          "label": "গ",
          "question": "উদ্দীপকের ট্রলার ডুবির ঘটনাটি 'কাকতাড়ুয়া' উপন্যাসের যে ঘটনার সাথে সংগতিপূর্ণ তা ব্যাখ্যা করো।",
          "explanation": "উদ্দীপকের ট্রলার ডুবির ঘটনাটি 'কাকতাড়ুয়া' উপন্যাসের বুধার মহামারি কলেরায় স্বজন হারানোর ঘটনার সাথে সংগতিপূর্ণ । ‘কাকতাড়ুয়া' উপন্যাসের বুধা মহামারি কলেরার প্রকোপে এক রাতের ব্যবধানে চোখের সামনে মৃত্যুর কোলে ঢলে পড়তে দেখে মা-বাবা, ভাই-বোনকে। এক রাতের ব্যবধানে সে হয়ে পড়ে এতিম, নিঃস্ব ও অসহায় । কিছুদিনের জন্য চাচার বাড়িতে আশ্রয় পেলেও সে আশ্রয় তার জন্য স্থায়ী হয় না । উদ্দীপকের আসিফের বাবা-মা ট্রলার ডুবিতে মারা যায়। ঘটনাক্রমে সে এবং তার ছোটো ভাই আবির সেদিন বাড়িতে ছিল। ফলে তারা বেঁচে গেলেও বাবা-মা হারিয়ে নিঃস্ব হয়ে পড়ে। এ ঘটনাটি ‘কাকতাড়ুয়া' উপন্যাসের বুধার বাবা-মা মারা যাওয়ার ঘটনার সাথে সাদৃশ্যপূর্ণ। এক রাতে কলেরার আক্রমণে তার চোখের সামনে মারা যায় বাবা-মা, ছোটো ভাই ও বোন। মহামারি কলেরা তাঁর জীবনকে ছিন্নভিন্ন করে দেয়। চাচির বাসায় সাময়িক আশ্রয় হলেও শেষ পর্যন্ত তাকে ছন্নছাড়া জীবন বেছে নিতে হয়। বুধার মহামারি কলেরার আক্রমণে স্বজন হারিয়ে নিঃস্ব হওয়ার এ ঘটনাটি আসিফের বাবা-মায়ের ট্রলারডুবিতে মারা যাওয়ার ঘটনার সাথে সামঞ্জস্যপূর্ণ ।"
        },
        {
          "label": "ঘ",
          "question": "‘কাকতাড়ুয়া' উপন্যাসের বুধার চাচি যদি উদ্দীপকের গ্যারেজের মালিক ও তার স্ত্রীর মতো হতো তাহলে বুধাকে এতটা অসহায় জীবনযাপন করতে হতো না।”- মন্তব্যটি মূল্যায়ন করো ।",
          "explanation": "“কাকতাড়ুয়া উপন্যাসের বুধার চাচি যদি উদ্দীপকের গ্যারেজের মালিক ও তার স্ত্রীর মতো সহানুভূতিশীল ও দরদি হতো তাহলে বুধাকে এতটা অসহায় জীবনযাপন করতে হতো না । 'কাকতাড়ুয়া' উপন্যাসের বুধার চাচি বুধাকে পরিবারের বোঝা মনে করে। বাবামা হারানো বুধা অসহায় হয়ে পড়লে চাচার বাসায় সাময়িক আশ্রয় পায়। কিন্তু টানাটানির সংসারে বুধাকে খাওয়ানো-পরানোকে চাচি অতিরিক্ত চাপ মনে করে। তাই তাকে কাজ করে আয় করার কথা বলে । চাচির এমন মনোভাবে বুধা সেখান থেকে চলে যেতে বাধ্য হয় এবং উদ্‌দ্বাস্তুর জীবন বেছে নেয় । উদ্দীপকের গ্যারেজ মালিক ও তাঁর স্ত্রী উন্নত মানসিকতাসম্পন্ন। ট্রলারডুবিতে বাবা-মা হারানো আসিফ ও আবিরের অসহায় অবস্থায় তাঁরা পাশে দাঁড়ায়। গ্যারেজে কাজ করানো বাদ দিয়ে তাদেরকে বাসায় নিয়ে যায় এবং লেখাপড়ার বন্দোবস্ত করে। তারা দুই ভাই গ্যারেজ মালিক ও তাঁর স্ত্রীর স্নেহাদরে ভালোভাবে লেখাপড়া করার সুযোগ পায় । ‘কাকতাড়ুয়া’ উপন্যাসের বুধার চাচি স্বজন হারানো বুধার প্রতি মানবিক আচরণ করতে পারেনি। তিনি কেবল সংসারের আয়-রোজগারের বিষয়টিকে গুরুত্ব দিয়ে বুধাকে রোজগার করার কথা বলেছেন। অথচ সব হারিয়ে নিঃস্ব হওয়া ছেলেটির অভিভাবকত্ব কতটা প্রয়োজন ছিল তা তিনি অনুভব করতে পারেননি। তিনি যদি উদ্দীপকের গ্যারেজ মালিক ও তাঁর স্ত্রীর মতো আদর, স্নেহ ও ভালোবাসার সাথে বুধাকে প্রতিপালন করতেন তাহলে বুধার জীবনে এমন কঠিন পরিস্থিতির সৃষ্টি হতো না । আসিফ ও আবিরের মতো স্নেহাদর পেলে বুধাও একটি সুন্দর নিরাপদ জীবনযাপন করতে পারত ।"
        }
      ]
    },
    {
      "number": "9",
      "uddipok": "পাকিস্তানি হানাদার বাহিনীর নির্মম অত্যাচার ও হত্যাযজ্ঞ থেকে নিচিন্তপুরবাসীকে রক্ষার জন্য ঝাঁপিয়ে পড়েন স্কুল শিক্ষক জালাল মিয়া। তিনি গেরিলা বাহিনী গঠন করে পাকিস্তানি সেনাদের চেকপোস্ট ও ক্যাম্প ইত্যাদিতে ঝটিকা আক্রমণ করে সরে পড়তেন। গেরিলা বাহিনীর দুঃসাহসিক বিভিন্ন অপারেশন পাকিস্তানি সেনাদের ঘুম হারাম করে দেয়। এতে ক্ষিপ্ত হয়ে পাকিস্তানি হানাদার বাহিনী জালাল মিয়ার বাড়িঘর জ্বালিয়ে দেয়। এমনকি তাঁর বৃদ্ধ পিতামাতাসহ স্বজনদের গুলি করে হত্যা করে। স্বজন হারানোর ব্যথা নিয়ে জালাল মিয়া সিদ্ধান্ত নেন যে, বিজয়ের নিশান উড়িয়েই তিনি গ্রামে ফিরবেন।",
      "tag": "CTG.B 24",
      "sub_questions": [
        {
          "label": "ক",
          "question": "বুধাকে গোবর রাজা বলে ডাকে কে?",
          "explanation": "গাঁয়ের গোবর-কুড়ানি বুড়ি বুধাকে গোবররাজা বলে ডাকে ।"
        },
        {
          "label": "খ",
          "question": "আহাদ মুন্সির চোখ লাল হয়ে ওঠে কেন? বুঝিয়ে লেখো ।",
          "explanation": "বুধার ঔদ্ধত্যপূর্ণ আচরণে আহাদ মুন্সির চোখ ক্রোধে লাল হয়ে ওঠে। বুধা গ্রামের পাকিস্তানি ক্যাম্পে পেয়ারা নিয়ে যায় মিলিটারিদের সঙ্গে ভাব করতে। তার উদ্দেশ্য ছিল তাদের খোঁজখবর নেওয়া। লোহার টুপি পরা সৈন্যরা গরমে ঘামতে থাকলে তার হাসি পায় । এমন সময় আহাদ মুন্সি সেখানে আসে এবং বুধার হাসি আর অসংলগ্ন কথা শুনে তার চোখ রাগে লাল হয়ে ওঠে ।"
        },
        {
          "label": "গ",
          "question": "উদ্দীপকের পাকিস্তানি হানাদার বাহিনীর কর্মকাণ্ডে ‘কাকতাড়ুয়া' উপন্যাসের যে চিত্র ফুটে উঠেছে 'তা বর্ণনা করো।",
          "explanation": "উদ্দীপকে পাকিস্তানি হানাদার বাহিনীর কর্মকাণ্ডে ‘কাকতাড়ুয়া’ উপন্যাসের পাকিস্তানি হানাদার বাহিনী দ্বারা বাঙালির ঘরবাড়ি ও দোকানপাট জ্বালিয়ে দেওয়ার চিত্র ফুটে উঠেছে। 'কাকতাড়ুয়া' মুক্তিযুদ্ধভিত্তিক উপন্যাস। এই উপন্যাসে নিরীহ বাঙালির উপর পাকিস্তানিদের অত্যাচার, নির্যাতন ও অগ্নিদাহের চিত্র ফুটে উঠেছে। পাকিস্তানিরা হঠাৎ করেই নিরস্ত্র বাঙালির উপর আক্রমণ চালায়। ঘর-বাড়ি, ব্যাবসা প্রতিষ্ঠান জ্বালিয়ে-পুড়িয়ে ছারখার করে দেয়। নিরীহ মানুষের উপর নির্মম অত্যাচারের কারণে মানুষ ঘরবাড়ি ছেড়ে পালাতে বাধ্য হয় । উদ্দীপকে শিক্ষক জালাল মিয়া নিচিন্তপুরবাসীকে রক্ষার জন্য যুদ্ধে ঝাঁপিয়ে পড়েন। একের পর এক আক্রমণে পাকিস্তানি বাহিনী দিশাহারা হয়ে জালাল মিয়ার বৃদ্ধ পিতা-মাতাকে গুলি করে হত্যা করে এবং তাদের ঘরবাড়ি জ্বালিয়ে দেয়। উপন্যাসে পাকিস্তানি বাহিনীর নির্মম অত্যচার ও তাদের জঘন্য কর্মকাণ্ডের সঙ্গে উদ্দীপকের পাকিস্তানি বাহিনীর কর্মকাণ্ডের চিত্রের মিল পাওয়া যায়।"
        },
        {
          "label": "ঘ",
          "question": "“উদ্দীপকের জালাল মিয়া ও 'কাকতাড়ুয়া' উপন্যাসের বুধা একই আদর্শের ধারক।”- বিশ্লেষণ করো।",
          "explanation": "উদ্দীপকের জালাল মিয়া ও ‘কাকতাড়ুয়া' উপন্যাসের বুধা দুজনই মুক্তিযুদ্ধের চেতনা ধারণ করেন । 'কাকতাড়ুয়া' উপন্যাসের কেন্দ্রীয় চরিত্র বুধা। বুধা কলেরা মহামারিতে বাবা-মা,ভাই-বোন হারিয়ে সর্বস্বান্ত হয়ে যায়। কিন্তু দেশের প্রতি, দেশের মানুষের প্রতি বুধার অপরিসীম ভালোবাসা। এইজন্য পাকিস্তানি হানাদার বাহিনীর নির্মম নির্যাতন বুধার মনে ক্ষোভের সৃষ্টি করে। তাই বুধা পাকিস্তানিদের বিরুদ্ধে প্রতিশোধ নেওয়ার জন্য মুক্তিযুদ্ধে অংশগ্রহণ করে। সে রাজাকারদের ঘরবাড়িতে আগুন ধরিয়ে দেয়। পাকিস্তানিদের ক্যাম্পে মাইন পুতে ক্যাম্প উড়িয়ে দিতে প্রধান ভূমিকা পালন করে। বুধার বুকের মধ্যে মুক্তিযুদ্ধ আর বাঙালির মুক্তির কথা প্রতিধ্বনিত হয় প্রতি মুহূর্তে । উদ্দীপকের জালাল মিয়াও মুক্তিযোদ্ধা। তাঁর মধ্যেও পাকিস্তানিদের প্রতি প্রবল ক্ষোভ। পাকিস্তানিদের বিরুদ্ধে জালাল মিয়া তীব্র প্রতিরোধ গড়ে তোলেন। সে গেরিলা বাহিনী গঠন করে পাকিস্তানি সেনাদের চেকপোস্ট, ক্যাম্পে গেরিলা আক্রমণ করে পাকিস্তানি হানাদার বাহিনীর ঘুম হারাম করে দেয়। জালাল মিয়ার 'প্রতিজ্ঞা ছিল পাকিস্তানিদের পরাজিত করে বিজয় নিশান উড়াবেই। তাই উদ্দীপক ও ‘কাকতাড়ুয়া' উপন্যাসের আলোকে বলা যায় যে, জালাল মিয়া ও বুধা একই আদর্শের ধারক। তাঁরা দু'জনই মুক্তিযুদ্ধের চেতনা ধারণ করে ও লালন করে। এই জন্য তাঁরা নিজের জীবন বাজি রেখে মুক্তিযুদ্ধে ঝাঁপিয়ে পড়ে এবং বাঙালিকে শত্রুমুক্ত করার শপথ গ্রহণ করে। তাঁরা দু'জনেই পাকিস্তানিদের বিভিন্ন ক্যাম্পে আক্রমণ করে। তাই বলা যায়, “উদ্দীপকের জালাল মিয়া ও ‘কাকতাড়ুয়া' উপন্যাসের বুধা একই আদর্শের ধারক, অর্থাৎ তাঁরা দুজনই মুক্তিযুদ্ধের চেতনা ধারণ করেন ।"
        }
      ]
    },
    {
      "number": "10",
      "uddipok": "আলী সাহেব বিয়ে করেছেন দশ বছর হলো। কিন্তু তিনি এখনো নিঃসন্তান । সাত-পাঁচ ভেবে আলী সাহেবের মা ফকিরের কাছ থেকে পানি পড়া আনেন । এতে আলী সাহেব রাগ করলে তাঁর মা বলেন, এরা : আল্লাহর প্রিয় বান্দা, সকল অসম্ভবকে সম্ভব করতে পারে। বাবা চাইলে নিশ্চয়ই ঘর আলোকিত করে সন্তান আসতে পারে । কিন্তু আলী সাহেব পড়া পানি না খেয়ে বিশেষজ্ঞ ডাক্তারের কাছে যান ।",
      "tag": "CTG.B 24",
      "sub_questions": [
        {
          "label": "ক",
          "question": "‘আমাকে অকৃতজ্ঞ ভাববেন না'— উক্তিটি কার?",
          "explanation": "‘আমাকে অকৃতজ্ঞ ভাববেন না।'— উক্তিটি তাহেরার ।"
        },
        {
          "label": "খ",
          "question": "হাশেম দুই হাতে মুখ ঢেকে কাঁদতে শুরু করে কেন?",
          "explanation": "বাবার কষ্টের কথা ভেবে হাশেম দুই হাতে মুখ ঢেকে কাঁদতে শুরু করে। হাশেম আলির পিতা হাতেম আলি মিথ্যা কথা বলে শহরে এসেছিল টাকা জোগাড় করতে যেন তার জমিদারি রক্ষা করতে পারে । কিন্তু সব আশা যখন শেষ হয়ে যায় তখন হাতেম আলি সব সত্য কথা বলে দেয় পরিবারের কাছে। হাশেম তার বাবার কথা শুনে মনে কষ্ট পায় কারণ তাদের এতদিনের জমিদারি কাল নিলামে উঠবে। আর এই কথা শুনে হাশেম তার বাবার মনের অবস্থা চিন্তা করে দুই হাতে মুখ ঢেকে কাঁদতে শুরু করে ।"
        },
        {
          "label": "গ",
          "question": "উদ্দীপকে বর্ণিত আলী সাহেবের মা ‘বহিপীর' নাটকক্তের কোন চরিত্রের সাথে সাদৃশ্যপূর্ণ? ব্যাখ্যা করো ।",
          "explanation": "উদ্দীপকে বর্ণিত আলী সাহেবের মা ‘বহিপীর' নাটকের হাশেম আলির মায়ের চরিত্রের সঙ্গে সাদৃশ্যপূর্ণ । ‘বহিপীর' নাটকে তৎকালীন সমাজে ধনী-গরিব নির্বিশেষে পীর প্রথাকে বিশ্বাস করার চিত্রটি ফুটে উঠেছে। পীরকে খুশি করার জন্য তার মুরিদরা সর্বস্ব বিসর্জন দিতেও প্রস্তুত ছিল। হাশেম আলির মা পীর প্রথায় বিশ্বাসী একজন বাঙালি নারী চরিত্র। পীরের প্রতি তার অপরিসীম বিশ্বাস । এই জন্য তিনি সর্বদা চেষ্টা করতেন যেন হাশেমের উপর পীরের কোন বদদোয়া না লাগে। আবার নাটকের নায়িকা তাহেরাকে বোঝানো চেষ্টা করতেন যে, পীররা কোনো সাধারণ মানুষ না,তাদের স্ত্রী হওয়া স্বাভাবিক ব্যাপার নয় । তাই পীরকে স্বীকার করে সুখে সংসার করার পরামর্শ দিতেন। উদ্দীপকের আলী সাহেবের মা পীর প্রথায় বিশ্বাসী নারী চরিত্রের প্রতিনিধি । তৎকালীন সমাজের বাঙালি নারীরা মূলত এমনই ছিল। তারা সকলেই পীরকে আল্লাহ তায়ালার বান্দা বলে বিশ্বাস করতেন। তাদের ঐশ্বরিক ক্ষমতা আছে বলেও বিশ্বাস করতেন। পীররা ঐশ্বরিক ক্ষমতার বলে অনেক অসাধ্য সাধন করতে পারেন বলে ও তারা বিশ্বাস করতেন। এই জন্য আলী সাহেবের মা ডাক্তারের থেকে পীরের উপর বেশি বিশ্বাসী। তাই বলা যায়, হাশেমের মায়ের সঙ্গে উদ্দীপকে বর্ণিত আলী সাহেবের মার সাদৃশ্য বিদ্যমান।"
        },
        {
          "label": "ঘ",
          "question": "“ পরিস্থিতি ভিন্ন হলেও উদ্দীপকের আলী সাহেব ও ‘বহিপীর' নাটকের হাশেম একই চেতনায় উজ্জীবিত।”— মন্তব্যটির যথার্থতা যাচাই করো ।",
          "explanation": "“পরিস্থিতি ভিন্ন হলেও উদ্দীপকের আলী সাহেব ও ‘বহিপীর' নাটকের হাশেম একই চেতনায় উজ্জীবিত।”—উক্তিটি যথার্থ । ‘বহিপীর' নাটকে তৎকালীন সমাজে বিদ্যমান পীর প্রথার ভয়াবহ চিত্র তুলে ধরা হয়েছে। পীর প্রথা তখনকার সমাজে আগাছার মতো বিস্তার লাভ করেছিল। ধনী-গরিব সকলেই পীর প্রথার কবলে, আচ্ছন্ন ছিল। নাটকের জমিদার হাতেম আলি। তার একমাত্র সন্তান হাশেম আধুনিক শিক্ষায় শিক্ষিত। এজন্য হাশেম আলি পীর প্রথায় বিশ্বাসী না। হাশেমদের বজরায় আশ্রয় নেওয়া তাহেরা পীর প্রথার শিকার। হাশেম তাই বাবা-মার আজন্মলব্ধ বিশ্বাসের বাইরে গিয়ে পীর প্রথার বিরুদ্ধে দাঁড়িয়েছেন। তাহেরার অসহায় পরিস্থিতি দেখে সে পীরপ্রথার বিরুদ্ধে এবং তাহেরার পক্ষে অবস্থান করেছে। উদ্দীপকের আলী সাহেবও আধুনিক ভাবধারায় বিশ্বাসী বলে পীর প্রথায় বিশ্বাস করেন না । আলী সাহেবের মা চিরাচরিত বাঙালি মায়ের প্রতিচ্ছবি তার মা পীরকে আল্লাহ তায়ালার বান্দা বলে বিশ্বাস করেন। এজন্য তিনি পানিপড়ার মাধ্যমে অসুখ থেকে মুক্তি পাওয়ার প্রত্যাশা করেন। কিন্তু আধুনিক চেতনার ধারক আলী সাহেব মার বিশ্বাসকে উপেক্ষা করে ডাক্তারের স্মরণাপন্ন হন । উদ্দীপক ও ‘বহিপীর' নাটকের আলী সাহেব ও হাশেম আলি দু'জনই আধুনিক শিক্ষায় শিক্ষিত। তারা সমাজে জেঁকে বসা পীর প্রথায় বিশ্বাস করেন না। উভয়ই চান সমাজ থেকে এই ধরনের কুসংস্কার ও কুপ্রথা বিলুপ্ত হোক। তারা নতুন এক জীবনধারায় বিশ্বাসী, যেখানে ধর্ম ব্যবসায়ী, কুসংস্কার ও পীর প্রথা থাকবে না । তাই বলা যায়, “পরিস্থিতি ভিন্ন হলেও উদ্দীপকের আলী সাহেব ও ‘বহিপীর' নাটকের হাশেম একই চেতনায় উজ্জীবিত।'— উক্তিটি যথার্থ ।"
        }
      ]
    },
    {
      "number": "11",
      "uddipok": "কলির মায়ের মৃত্যুর পর তার বাবা দ্বিতীয় বিয়ে করে। কলি পড়াশোনা করে নিজের পায়ে দাঁড়াতে চায়। কিন্তু কলির সৎ-মা ও তার বাবা জোর করে এক বৃদ্ধের সাথে তার বিয়ে ঠিক করে। কিশোরী কলি বাধ্য হয়ে বিদ্যালয়ের শিক্ষককে জানায়। শিক্ষক আইনের আশ্রয় নিয়ে কলির বিয়ে বন্ধ করেন । তাকে নতুন জীবনের সন্ধান দেন। কলির বাবাও তার ভুল বুঝতে পারে ।",
      "tag": "CTG.B 24",
      "sub_questions": [
        {
          "label": "ক",
          "question": "বহিপীরের প্রথম স্ত্রী কত বছর আগে মারা যান?",
          "explanation": "বহিপীরের প্রথম স্ত্রী চৌদ্দ বছর আগে মারা যান ।"
        },
        {
          "label": "খ",
          "question": "'আমি যেন বার্তাবাহক' বুঝিয়ে লেখো ।",
          "explanation": "বজরায় উপস্থিত সবার উপর বিরক্ত হয়ে হাশেম আলি নিজের সম্পর্কে আলোচ্য কথাটি বলেন । হাশেম আলিদের বজরায় তাহেরা ও বহিপীর আশ্রয় গ্রহণ করে । বজরার দুটি কামরায় তারা দু'জন অবস্থান নেয়। ফলে দেখা যায় সারা দিন ধরে হাশেম আলিকেই এক কামড়া থেকে অন্য কামরায় খবর নিয়ে যেতে হয়। তাকেই বহিপীর ও তাহেরার পারস্পরিক মতামত এবং বজরার সার্বিক খবরাখবর সবাইকে জানাতে হয়। এতে হাশেম বিরক্ত হয়ে নিজেকে বার্তাবাহক ভেবে আলোচ্য উক্তিটি করে।"
        },
        {
          "label": "গ",
          "question": "উদ্দীপকের কলি ‘বহিপীর' নাটকের যে চরিত্রের প্রতিনিধিত্ব করে তা ব্যাখ্যা করো ।",
          "explanation": "উদ্দীপকের কলি ‘বহিপীর' নাটকের তাহেরার চরিত্রের প্রতিনিধিত্ব করে। ‘বহিপীর' নাটকে পীর প্রথায় বিশ্বাসী তাহেরার মা-বাবা অল্প বয়সি তাহেরাকে পীরের সঙ্গে বিয়ে দিয়ে দেয়। কিন্তু তাহেরা আধুনিকচেতা । এজন্য তাহেরা প্রচলিত পীর প্রথার বিরুদ্ধে প্রতিবাদ করে। তাহেরা তার উপর চাপিয়ে দেওয়া সিদ্ধান্তকে মেনে না নিয়ে প্রতিবাদ করেছে। সমাজ, পরিবার ও অন্ধকারাচ্ছন্ন পিতা-মাতাকে ছেড়ে বেরিয়ে পড়েছে হাশেম আলির হাত ধরে। উদ্দীপকের কলিও আধুনিকচেতা। কলি ধর্মান্ধ ও কুসংস্কারাচ্ছন্ন পীর প্রথা বিশ্বাস করে না। কলি লেখাপড়া শিখে নিজের পায়ে দাঁড়াতে চায় । কিন্তু কুসংস্কারাচ্ছন্ন কলির পিতা-মাতা তাকে বয়স্ক লোকের সঙ্গে বিয়ে দিতে চায়। কলি এই সিদ্ধান্ত মেনে নিতে পারেনি। এজন্য কলি বাধ্য হয়ে পিতা-মাতার বিরুদ্ধে অবস্থান নেয়। অবশেষে শিক্ষকের সহযোগিতায় কলি মুক্তি পায়। তাই বলা যায়, উদ্দীপকের কলি ‘বহিপীর নাটকের তাহেরার চরিত্রের প্রতিনিধিত্ব করে ।"
        },
        {
          "label": "ঘ",
          "question": "“উদ্দীপকের বিদ্যালয়ের শিক্ষক এবং ‘বহিপীর' নাটকের হাশেম সমচেতনায় বিশ্বাসী।” মূল্যায়ন করো ।",
          "explanation": "মন্তব্যটির মূল্যায়ন: উদ্দীপকে, কলি তার বাবা ও সৎ-মায়ের জোরাজোরি বিয়ের প্রস্তাবে বাধ্য হয়ে বিদ্যালয়ের শিক্ষককে জানায়। শিক্ষক আইনের আশ্রয় নিয়ে কলির বিয়েটি বন্ধ করেন এবং তাকে নতুন জীবনের পথে চলার জন্য উৎসাহিত করেন। এখানে বিদ্যালয়ের শিক্ষকের ভূমিকা অত্যন্ত গুরুত্বপূর্ণ, কারণ তিনি সমাজের এক প্রথাগত চিন্তাভাবনা থেকে বেরিয়ে এসে কলির স্বাধীনতা এবং ভবিষ্যতের দিকে মনোযোগ দেন। শিক্ষক শুধু আইনের সাহায্যেই কলির বিয়েটি বন্ধ করেন না, বরং তাকে একজন শিক্ষিত ও স্বাধীন নারী হিসেবে ভবিষ্যত গড়ার পথ দেখান। এটি 'বহিপীর' নাটকের হাশেম আলির চরিত্রের সাথে সঙ্গতিপূর্ণ। হাশেম আলি, যেমন সমাজের প্রথা ও আচার-অনুষ্ঠান থেকে বেরিয়ে আসার চেষ্টা করেন এবং নিজের অভ্যন্তরীণ বিশ্বাসের দিকে গুরুত্ব দেন, ঠিক তেমনি শিক্ষকও এখানে কলির স্বাধীনতা এবং তার ভবিষ্যতের দিকে মনোযোগ দেন। হাশেম আলি ‘বহিপীর’ নাটকে কুসংস্কার, সমাজের প্রচলিত প্রথা, এবং মানুষের আচার-আচরণের বিরুদ্ধে যে বক্তব্য রাখেন, ঠিক তেমনভাবেই বিদ্যালয়ের শিক্ষকও কলির জীবন বাঁচাতে তাকে নিজস্ব সিদ্ধান্ত নেওয়ার সুযোগ দিয়ে সমাজের তথাকথিত রীতিনীতি এবং কুসংস্কারকে চ্যালেঞ্জ করেন। বহিপীর নাটকের মূল চেতনা হল মানবতা, স্বাধীনতা এবং মানবিক মূল্যবোধের প্রতি শ্রদ্ধা, যা হাশেম আলি তার জীবনচর্চার মাধ্যমে প্রতিষ্ঠা করতে চান। শিক্ষকও কলির জন্য এক ধরনের নতুন পথের সন্ধান দেন, যেখানে কলি নিজের পায়ে দাঁড়াতে পারে এবং স্বাধীন জীবনযাপন করতে পারে। এভাবে উভয় চরিত্রে (হাশেম আলি ও শিক্ষক) সমচেতনা, মানবিক মূল্যবোধ এবং স্বাধীনতার প্রতি অঙ্গীকার প্রতিফলিত হয়। সুতরাং, বলা যায় যে, বিদ্যালয়ের শিক্ষক এবং 'বহিপীর' নাটকের হাশেম আলির চরিত্রের মধ্যে এক ধরনের সমচেতনা বিদ্যমান, যেখানে উভয়ে মানবিক অধিকার, স্বাধীনতা, এবং কুসংস্কারের বিরুদ্ধে দাঁড়িয়ে সমাজের পরিবর্তন ও উন্নতির দিকে পদক্ষেপ গ্রহণ করেছেন।"
        }
      ]
    }
  ]
}