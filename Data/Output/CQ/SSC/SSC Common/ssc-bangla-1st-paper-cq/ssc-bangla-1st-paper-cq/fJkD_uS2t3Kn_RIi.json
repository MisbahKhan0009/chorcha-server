{
  "title": "সিলেট বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "রনি অল্প বয়সেই টাইফয়েড জ্বরে আক্রান্ত হয়ে বিকলাঙ্গ হয়ে যায়। ভাই-বোন, মা-বাবা ও প্রতিবেশীদের সার্বিক সহযোগিতা পেয়ে সে স্বাভাবিক জীবন-যাপন করার চেষ্টা করে। স্কুলে ভর্তি হলে সহপাঠী ও শিক্ষকদের সহযোগিতায় পড়াশোনা করতে থাকে। গত এসএসসি পরীক্ষায় 'এ' প্লাস পেয়ে সে সবাইকে তাক লাগিয়ে দেয়।",
      "tag": "SB 23",
      "sub_questions": [
        {
          "label": "ক",
          "question": "\"সুভা\" গল্পে সুভার বাবার নাম কী ?",
          "explanation": "'সুভা' গল্পে সুভার বাবার নাম বাণীকণ্ঠ ।"
        },
        {
          "label": "খ",
          "question": "সুভার সমস্ত হৃদয় অশ্রুবাষ্পে ভরে যাওয়ার কারণ ব্যাখ্যা করো।",
          "explanation": "রবীন্দ্রনাথ ঠাকুরের 'সুভা' গল্পে, সুভা জন্মগতভাবে বাকপ্রতিবন্ধী একটি মেয়ে, যার জীবনের প্রধান আনন্দ ছিল তার চিরচেনা গ্রাম, প্রকৃতি এবং বন্ধুদের সঙ্গে সময় কাটানো। তার পিতা বাণীকণ্ঠ মেয়ের ভবিষ্যৎ বিবেচনা করে সপরিবারে কলকাতায় যাওয়ার সিদ্ধান্ত নেন, যাতে সুভার জন্য উপযুক্ত পাত্র খুঁজে পেতে পারেন। কথা বলতে না পারলেও সুভা বুঝতে পারে যে তাকে তার পরিচিত পরিবেশ, প্রিয়জন এবং স্বাভাবিক জীবন থেকে বিচ্ছিন্ন হয়ে অজানা এক জগতে পাড়ি জমাতে হবে। এই অজানা ভবিষ্যতের আশঙ্কা এবং প্রিয় গ্রাম ছেড়ে যাওয়ার বেদনা তার হৃদয়কে গভীর দুঃখে ভরিয়ে তোলে, যা 'সমস্ত হৃদয় অশ্রুবাষ্পে ভরে যাওয়া'র প্রতীকী প্রকাশ।"
        },
        {
          "label": "গ",
          "question": "উদ্দীপকের রনির সাথে 'সুভা' গল্পের সুভার বৈসাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের রনির সঙ্গে 'সুভা' গল্পের সুভার বৈসাদৃশ্যপূর্ণ দিকটি হলো— কাছের মানুষদের থেকে অসহযোগিতাপূর্ণ আচরণ পাওয়া । 'সুভা' গল্পের সুভা একজন বাক্প্রতিবন্ধী কিশোরী। তার বাক্প্রতিবন্ধিতার কারণে সমাজের মানুষের কাছে সে প্রতিনিয়ত অবহেলার শিকার হতো। তার মা তাকে নিজের ত্রুটি হিসেবে মনে করতেন। সকলের কাছে সে ছিল বিধাতার অভিশাপস্বরূপ। একজন প্রতিবন্ধী মানুষ হিসেবে যে সহানুভূতি তার পাওয়ার কথা ছিল, তা সে সমাজের মানুষদের কাছে পায়নি । উদ্দীপকের রনি অল্প বয়সে টাইফয়েড জ্বরে আক্রান্ত হয়ে বিকলাঙ্গ হয়ে পড়লেও কাছের মানুষদের কাছ থেকে সে অনেক সহযোগিতা পায়। ভাই-বোন, মা-বাবা ও প্রতিবেশীদের সহযোগিতার ফলে সে স্বাভাবিক জীবনযাপন করতে পারে এবং সহপাঠী ও শিক্ষকদের সহযোগিতায় পড়াশোনা করে এসএসসি পরীক্ষায় 'এ' প্লাস পায়। কিন্তু আলোচ্য গল্পের সুভার ক্ষেত্রে ভিন্ন চিত্র দেখা যায়, সে সবার অবহেলাই পেয়েছে, সহযোগিতা পায়নি। সুতরাং 'সুভা' গল্পের সুভার সঙ্গে উদ্দীপকের রনির অনুকূল পরিবেশের দিকটি বৈসাদৃশ্যপূর্ণ।"
        },
        {
          "label": "ঘ",
          "question": "'সুভা যদি রনির মতো অনুকূল পরিবেশ পেত, তাহলে তার জীবন এমন বিষাদাক্রান্ত হয়ে উঠত না।'— মন্তব্যটি বিশ্লেষণ করো।",
          "explanation": "'সুভা' গল্পের সুভা যদি উদ্দীপকের রনির মতো অনুকূল পরিবেশ পেত, তাহলে তার জীবন বিষাদময় না হয়ে সুখস্বাচ্ছন্দ্যময় হতে পারত। 'সুভা' গল্পের সুভা একজন বাকপ্রতিবন্ধী কিশোরী। তাকে প্রতিটা মুহূর্তে বেঁচে থাকতে হয়েছে সামাজিক প্রতিকূলতা ও ভর্ৎসনাকে সঙ্গী করে। তার . মা তাকে নিজের গর্ভের কলঙ্ক হিসেবে গণ্য করেন। তার ভবিষ্যৎ নিয়ে সকলেই দুশ্চিন্তা করলেও তার প্রতি কেউ সহযোগিতাপূর্ণ আচরণ করত না। তাই সুভা নিজেকে সকলের থেকে গোপন করে চলত । উদ্দীপকের রনি একজন প্রতিবন্ধী কিশোর। সে কাছের মানুষদের সার্বিক সহযোগিতা পেয়েছে। এই সহযোগিতা তার স্বাভাবিক জীবনযাপনের পথকে ত্বরান্বিত করেছে। আবার সহপাঠী ও শিক্ষকদের বন্ধুত্বপূর্ণ সাহায্যের ফলে সে পরীক্ষায় সাফল্য অর্জন করে। রনির এই অনুকূল পারিপার্শ্বিকতাই তাকে শারীরিক প্রতিবন্ধকতাকে অতিক্রম করে সাফল্যের পথে এগিয়ে যেতে অনুপ্রেরণা দেয়। 'সুভা' গল্পের সুভাও যদি উদ্দীপকের রনির মতো অনুকূল পরিবেশ পেত তাহলে তার জীবন অন্য রকম হতে পারত। সকলের অবহেলার কারণে তার সখ্য গড়ে উঠেছিল কেবল গৃহপালিত পশু ও গ্রামের নির্জন প্রকৃতির সঙ্গে। কিন্তু তার পরিবার ও গ্রামের মানুষেরা তাকে অবহেলা না করে যদি সহযোগিতার হাত বাড়িয়ে দিত, তাহলে তার জীবন এমন বিষাদাক্রান্ত হয়ে উঠত না; বরং রনির মতো সে-ও স্বাভাবিক জীবনযাপন করতে পারত।"
        }
      ]
    },
    {
      "number": "2",
      "uddipok": "সব সাধকের বড় সাধক আমার দেশের চাষা, দেশ মাতারই মুক্তিকামী, দেশের সে যে আশা। দধীচি কি তাহার চেয়ে সাধক ছিল বড়? পুণ্য অত হবে নাক সব করিলে জড়। মুক্তিকামী মহাসাধক মুক্ত করে দেশ, সবারই সে অন্ন জোড়ায় নাইক গর্ব লেশ। ব্রত তাহার পরের হিত, সুখ নাহি চায় নিজে রৌদ্র দাহে শুকায় তনু, মেঘের জলে ভিজে।",
      "tag": "SB 23",
      "sub_questions": [
        {
          "label": "ক",
          "question": "‘নিমগাছ' গল্পটি বনফুলের কোন গ্রন্থের অন্তর্ভুক্ত?",
          "explanation": "'নিমগাছ' গল্পটি বনফুলের 'অদৃশ্যলোক' গ্রন্থের অন্তর্ভুক্ত।"
        },
        {
          "label": "খ",
          "question": "কবিরাজরা 'নিমগাছের' প্রশংসায় পঞ্চমুখ কেন? বুঝিয়ে লেখো ।",
          "explanation": "কবিরাজদের চিকিৎসার কাজে নিমগাছ নানাভাবে ব্যবহৃত হয় বলে তারা এ গাছের প্রশংসায় পঞ্চমুখ থাকেন । বনফুল রচিত 'নিমগাছ' গল্পে বর্ণিত নিমগাছের রয়েছে ভেষজগুণ। যারা গাছগাছালির মাধ্যমে চিকিৎসা করেন তাদের কাছে এ গাছের আলাদা কদর রয়েছে। বিশেষত কবিরাজরা এ গাছের বিভিন্ন অংশ দিয়ে নানা রোগের চিকিৎসা করেন। তাই তারা এর প্রশংসায় পঞ্চমুখ। উদ্দীপকের সাথে 'নিমগাছ' গল্পের সাদৃশ্যপূর্ণ দিকটি হলো পরের হিতে নিজেকে উৎসর্গ করা।"
        },
        {
          "label": "গ",
          "question": "উদ্দীপকের সাথে 'নিমগাছ' গল্পের সাদৃশ্যপূর্ণ দিকটি তুলে ধরো ।",
          "explanation": "'নিমগাছ' গল্পের নিমগাছ মানুষের প্রয়োজনে আত্মোৎসর্গ করে। নিমগাছের ছাল, পাতা, ডাল, শিকড় সবই মানুষের কাজে লাগে। চর্মরোগ, যকৃতের রোগ, দাঁতের যত্ন ইত্যাদি কাজে নিমগাছের বিভিন্ন অংশ লোকে ব্যবহার করে। অথচ যত্নের অভাবে তার চারপাশে আবর্জনা এসে জমে। লেখক নিমগাছের প্রতীকে মূলত আমাদের দেশের নারীদের সংসারে আত্মোৎসর্গের দিকটি তুলে ধরেছেন। উদ্দীপকের কবিতাংশে এদেশের কৃষকদের অপরিসীম আত্মত্যাগের বিষয়টি ফুটে উঠেছে। রোদে পুড়ে, বৃষ্টিতে ভিজে তারা ফসল ফলিয়ে মানুষের অন্ন জোগান। অপরের মুখে অন্ন জোগানোর এ মহান ব্রতকে কবি তুলনা করেছেন দধীচির সাধনার সঙ্গে। সবার অন্ন জুগিয়েও তাদের মধ্যে লেশমাত্র অহংকার নেই। পরার্থপরতাই তাদের মহান ব্রত। আলোচ্য গল্পের নিমগাছের প্রতীকে চিত্রিত নারীরা সংসারে অন্যের প্রয়োজনে বিলিয়ে দেয় নিজেকে। উদ্দীপকের কৃষকদের এ মহান আত্মত্যাগ 'নিমগাছ' গল্পের নিমগাছের প্রতীকে ফুটিয়ে তোলা নারীদের আত্মদানের সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকটি 'নিমগাছ' গল্পের মূলভাবকে ধারণ করেছে কি? তোমার মতামত ব্যক্ত করো",
          "explanation": "উদ্দীপকের কবিতাংশটি 'নিমগাছ' গল্পের মূলভাবকে ধারণ করেনি। 'নিমগাছ' একটি প্রতীকী গল্প। এ গল্পের মাধ্যমে লেখক ফুটিয়ে তুলেছেন সংসার জীবনে নারীর অপরিসীম আত্মত্যাগ। নিমগাছ যেমন তার ছাল, বাকল, ডাল, পাতা, শিকড় প্রভৃতি দিয়ে মানুষের উপকার করে, তেমনি আমাদের সমাজে নারীরা তাদের সর্বস্ব ত্যাগ করে সংসারের সকলের মঙ্গলের জন্য। মাটির নিচে শিকড় বহুদূর বিস্তৃত হবার কারণে নিমগাছ যেমন কবির সঙ্গে চলে যেতে পারে না, তেমনি এ সমাজের গৃহবধূরাও দায়িত্ববোধ ও সম্পর্কের মায়াজালে আবদ্ধ হয়ে এ জাল ছিন্ন করে কোথাও যেতে পারে না । উদ্দীপকটি এদেশের কৃষকদের জনহিতকর ব্রত ও নিষ্ঠাকে তুলে ধরে। তারা রোদে পুড়ে ও বৃষ্টিতে ভিজে অক্লান্ত পরিশ্রম করে এদেশের মানুষের অন্নের জোগান দেন। তা সত্ত্বেও তাদের মধ্যে বিন্দুমাত্র অহংকার নেই। তাদের এ আত্মোৎসর্গকে কবি দধীচির সাধনার সাথে তুলনা করেছেন। কিন্তু তাদের এ আত্মত্যাগ সংসারে নারীর আত্মত্যাগের সাথে সাদৃশ্যপূর্ণ নয় । 'নিমগাছ' গল্পের মাধ্যমে প্রতীকীভাবে সমাজে নারীর অবদান ও আত্মত্যাগের দিকটি ফুটে উঠলেও উদ্দীপকে তা প্রতিফলিত হয়নি। একজন নারী সংসারের সকলের জন্য নিজেকে যেভাবে বিলিয়ে দেয় তা নিমগাছের ছাল, বাকল, ডাল, শিকড় ইত্যাদি দ্বারা মানুষের উপকৃত হবার সাথে তুলনীয়। কিন্তু এ দিকটি উদ্দীপকে পরিষ্কারভাবে প্রতিফলিত হয়নি। উপরন্তু, দায়িত্ববোধ ও সম্পর্কের বেড়াজাল ছিন্ন করে যে একজন নারী সংসার ছেড়ে কোথাও চলে যেতে পারে না, তা প্রতিফলিত হয় 'নিমগাছ' গল্পে নিমগাছের শিকড় মাটির নিচে বহুদূর বিস্তৃত হবার মাধ্যমে। কিন্তু এ বিষয়টি উদ্দীপকের কবিতাংশে তুলে ধরা হয়নি। সুতরাং, উদ্দীপকটি 'নিমগাছ' গল্পের মূলসুরকৈ ধারণ করে না।"
        }
      ]
    },
    {
      "number": "3",
      "uddipok": "বিয়ের অল্পদিন পরেই মনিরার স্বামী সড়ক দুর্ঘটনায় মারা যায়। পরিবারে নেমে আসে অভাব-অনটন। সে আমান সাহেবের বাসায় গৃহকর্মীর কাজ নেয়। গৃহের যাবতীয় কাজসহ আমান সাহেবের মা-মরা দুটো সন্তানকে গভীর মমতায় দেখাশোনা করে। আমান সাহেব ও তার সন্তানেরা মনিরাকে অত্যন্ত ভালোবাসে।",
      "tag": "SB 23",
      "sub_questions": [
        {
          "label": "ক",
          "question": "কয় মাস ধরে মমতাদির স্বামীর চাকরি নেই?",
          "explanation": "চার মাস ধরে মমতাদির স্বামীর চাকরি নেই।"
        },
        {
          "label": "খ",
          "question": "মমতাদি সমস্তটুকু কৃতজ্ঞতা নীরবেই প্রকাশ করল কেন?",
          "explanation": "পনেরো টাকা মাইনে ঠিক হওয়াতে মমতাদি সমস্ত কৃতজ্ঞতা নীরবেই প্রকাশ করল। 'মমতাদি' গল্পের মমতা নিম্নমধ্যবিত্ত ঘরের আত্মমর্যাদাবোধসম্পন্ন একজন গৃহবধূ। দীর্ঘদিন স্বামীর চাকরি না থাকায় নিতান্ত বাধ্য হয়ে তাকে পর্দা ফেলে কাজের সন্ধানে বের হতে হয়। মমতা যে বাড়িতে কাজ নেয় সেখানে সে বারো টাকা মাইনে আশা করেছিল। কিন্তু তার বদলে পনেরো টাকা মাইনে ঠিক হলে কৃতজ্ঞতায় তার দু চোখ সজল হয়ে ওঠে এবং সমস্ত কৃতজ্ঞতা সে নীরবেই প্রকাশ করে।"
        },
        {
          "label": "গ",
          "question": "উদ্দীপকের মনিরা মমতাদি' গল্পের যে চরিত্রের সাথে সাদৃশ্যপূর্ণ তা ব্যাখ্যা করো ।",
          "explanation": "উদ্দীপকের মনিরা 'মমতাদি' গল্পের মমতা চরিত্রের সাথে সাদৃশ্যপূর্ণ। 'মমতাদি' গল্পের মমতা নিম্নমধ্যবিত্ত ঘরের আত্মমর্যাদাবোধসম্পন্ন একজন গৃহবধূ। তার স্বামীর চাকরি চলে যাওয়ায় সে একটি বাড়িতে গৃহপরিচারিকার কাজ নেয়। সেখানে সে সুনিপুণভাবে ঘরের সমস্ত কাজ করে। ধীরে ধীরে ঘরের স্কুল পড়ুয়া ছোটো ছেলেটি তথা গল্পকথকের সঙ্গে তার ভাব জমে ওঠে এবং গল্পকথকের পরিবারও তাকে সম্মান ও সহমর্মিতার মাধ্যমে তার সঙ্গে সৌহার্দপূর্ণ একটি সম্পর্ক গড়ে তোলে এবং তাকে আপন করে নেয়। উদ্দীপকের মনিরার স্বামী সড়ক দুর্ঘটনায় মারা যাওয়ার পর সে আমান সাহেবের বাসায় গৃহকর্মীর কাজ নেয়। গৃহের সমস্ত কাজ সে করে এবং একই সাথে আমান সাহেবের মাতৃহারা দুই সন্তানকেও দেখাশোনা করে । এভাবে আমান সাহেব ও তার সন্তানদের সঙ্গে তার তৈরি হয় একটি মানবিক সম্পর্ক। সুতরাং উদ্দীপকের মনিরা 'মমতাদি' গল্পের মমতা চরিত্রের সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকটি ‘মমতাদি' গল্পের সমগ্রভাবকে ধারণ করে কি? তোমার উত্তরের সপক্ষে যুক্তি দেখাও ৷",
          "explanation": "উদ্দীপকটি 'মমতাদি' গল্পের খণ্ডাংশকে ধারণ করে। 'মমতাদি' গল্পের মমতা স্বামীর চাকরি চলে যাওয়ার পর একটি বাড়িতে গৃহপরিচারিকার কাজ নেয়। কাজের পাশাপাশি বাড়ির স্কুলপড়ুয়া ছোটো ছেলে ও অন্য সবার সাথে তার একটি হৃদ্যতাপূর্ণ সম্পর্ক গড়ে ওঠে আলোচ্য গল্পে এই চিত্রের পাশাপাশি আরেকটি ভিন্ন চিত্রও দেখা যায়, তা হলো মমতার দারিদ্র্য ও স্বামী কর্তৃক তার অত্যাচারিত হওয়া। উদ্দীপকের মনিরার স্বামী সড়ক দুর্ঘটনায় মারা যায়। আর্থিক অনটন ঘোচাতে সে আমান সাহেবের বাসায় গৃহকর্মীর কাজ নেয়। গৃহের সমস্ত কাজ ও আমান সাহেবের সন্তানদের দেখাশোনা করতে করতে পরিবারের সবার সাথে তার একটি সৌহার্দপূর্ণ সম্পর্ক গড়ে ওঠে। উদ্দীপকটি ‘মমতাদি' গল্পে মমতার গৃহকর্মী হিসেবে কাজ করা, এবং সে বাড়ির সবার সাথে একটি সুসম্পর্ক গড়ে ওঠার প্রতিনিধিত্ব করলেও মমতার দারিদ্র্য এবং স্বামী কর্তৃক অত্যাচারিত হওয়ার দিকটি তুলে ধরে না। গল্পকথক যখন মমতার সাথে তার বাড়িতে যায় তখন তার ঘরের জীর্ণ দশা প্রত্যক্ষ করে। উপরন্তু, গল্পকথক তার গালে যে তিনটি চড়ের দাগ দেখতে পায় তা তার স্বামীর অত্যাচারের চিহ্ন। এই বিষয়গুলো উদ্দীপকে ফুটে ওঠেনি। সুতরাং, উদ্দীপকটি 'মমতাদি' গল্পের সমগ্র ভাবকে ধারণ করে না।"
        }
      ]
    },
    {
      "number": "4",
      "uddipok": "আমি একা নই, অসংখ্য মানুষ পিঁপড়ের মতো ছুটছিল। মাথায় সুটকেস বগলে কাপড়ের গাঁটরি। হাতে হারিকেন। কোমরে বাচ্চা চোখেমুখে কী এক অস্থির আতঙ্ক। কথা নেই। মৌন সবাই। সহসা কে যেন বলল, ওদিকে যাবেন না। মিলিটারি। নৌকায় করে লোকজন সব ওপারে পালাচ্ছিল। মিলিটারি ওদের ওপরে গুলি করেছে। দু-তিনশ লোক মারা গেছে ওখানে। যাবেন না। মনে হলো, পায়ের সঙ্গে যেন কয়েক মন পাথর বেঁধে দিয়েছে কেউ । সামনে এগিয়ে যাব ভরসা পাচ্ছি না। পর মুহূর্তে একটা হেলিকপ্টারের শব্দ শুনতে পেলাম । তারপর মনে হলো, একসঙ্গে যেন অনেকগুলো বাজ পড়ল। মুখ থুবড়ে মাটিতে পড়ে গেলাম। কিছু দেখতে পাচ্ছি না। শুধু অনেকগুলো শব্দের তাণ্ডব। মেশিনগানের শব্দ বাচ্চাদের কান্না। কতগুলো মানুষের আর্তনাদ। কাতরোক্তি। কয়েকটা কুকুরের চিৎকার। মানুষের বিলাপ একটি কিশোরের কন্ঠস্বর। বাজান। বাজান। তারপর শ্মশানের নীরবতা।",
      "tag": "SB 23",
      "sub_questions": [
        {
          "label": "ক",
          "question": "১৯৭১ সালে ১৩ই এপ্রিল কী বার ছিল?",
          "explanation": "১৯৭১ সালের ১৩ এপ্রিল মঙ্গলবার ছিল।"
        },
        {
          "label": "খ",
          "question": "'ধরণী দ্বিধা হও' কেন এ কথাটি বলা হয়েছে?",
          "explanation": "মুক্তিযুদ্ধের সময় যাঁরা না দেখে পাকিস্তানিদের বিবৃতিতে সই করতে বাধ্য হয়েছিলেন সেটাই সকালের পত্রিকায় দেখে তারা লজ্জায় স্তম্ভিত হয়ে প্রশ্নোক্ত উক্তিটি করবেন বলে লেখিকা মন্তব্য করেছেন। দেশের পরিস্থিতি স্বাভাবিক বোঝাতে পাকিস্তান সরকার ১৯৭১ সালের ১৭ মে খবরের কাগজে ৫৫ জন বুদ্ধিজীবী ও শিল্পীর নাম দিয়ে একটি বিবৃতি বের করেছিল। এঁদের মধ্যে বেশির ভাগই পাকিস্তানিদের অস্ত্রের মুখে বিবৃতিটি না দেখেই সই দিতে বাধ্য হয়েছিলেন। তাঁরা কাগজে এই মিথ্যা বিবৃতি প্রথমবার দেখার পর লজ্জায় স্তম্ভিত হয়ে কিছুক্ষণ বসে থেকে প্রশ্নোক্ত কথাটি বলবেন বলে লেখিকা মন্তব্য করেছেন।"
        },
        {
          "label": "গ",
          "question": "উদ্দীপকটি ‘একাত্তরের দিনগুলি' রচনার কোন দিকটি ফুটে উঠেছে— ব্যাখ্যা করো ।",
          "explanation": "উদ্দীপকে 'একাত্তরের দিনগুলি' রচনায় বর্ণিত ১৯৭১ সালের মুক্তিযুদ্ধে পাকিস্তানি বাহিনীর বর্বরতার দিকটি ফুটে উঠেছে। 'একাত্তরের দিনগুলি' রচনায় দিনপঞ্জি আকারে মুক্তিযুদ্ধের স্মৃতিচারণ করা হয়েছে। এ রচনায় দেখা যায়, পাকিস্তানি মিলিটারি বাহিনীর হাতে গুলি খেয়ে মরা অনেক বাঙালির লাশ নদীতে ভেসে যাচ্ছে। লাশগুলোর পিছনে হাত বাঁধা। সদরঘাটে, সোয়ারীঘাটে পচা লাশের দুর্গন্ধে দাঁড়ানো যায় না। ট্রাকভর্তি করে বাঙালিদের চোখ বেঁধে নিয়ে যাওয়া হতো গুলি করে মারার জন্য। পাকিস্তানি সৈন্যদের দ্বারা ঢাকা শহরকে অবরুদ্ধ করা হয়েছিল। উদ্দীপকে বাংলার কোনো এক গ্রামে ১৯৭১ সালের মুক্তিযুদ্ধে পাকিস্তানি বাহিনীর নৃশংসতা তুলে ধরা হয়েছে। প্রাণভয়ে অসংখ্য মানুষ ছুটে পালাচ্ছে। যারা নৌকায় করে ওপারে পালাচ্ছিল, পাকিস্তানি মিলিটারিরা তাদের গুলি করে হত্যা করে। তারা গুলি করে দু-তিনশ বাঙালিকে হত্যা করে। মেশিনগানের শব্দে চাপা পড়ে যাচ্ছিল ভয়ার্ত মানুষের আর্তনাদ। পাকিস্তানি বাহিনী কর্তৃক বাঙালিদের উপর একই ধরনের বর্বরতার চিত্র পাওয়া যায় 'একাত্তরের দিনগুলি' রচনায়। সুতরাং বলা যায়, উদ্দীপকে 'একাত্তরের দিনগুলি' রচনায় বর্ণিত মুক্তিযুদ্ধে পাকিস্তানি বাহিনী কর্তৃক বাঙালিদের উপর অকথ্য নির্যাতনের চিত্র ফুটে উঠেছে।"
        },
        {
          "label": "ঘ",
          "question": "“উদ্দীপকটি 'একাত্তরের দিনগুলি' রচনার খণ্ডাংশ মাত্র”- মন্তব্যটি মূল্যায়ন করো।",
          "explanation": "উদ্দীপকে 'একাত্তরের দিনগুলি' রচনায় আলোচিত পাকিস্তানি বাহিনীর বর্বরতা উঠে আসলেও মুক্তিযুদ্ধ চলাকালীন বাংলার অবরুদ্ধ অবস্থা এবং মুক্তিযুদ্ধে বাংলার মানুষের ব্যক্তিক ও সামষ্টিক অংশগ্রহণের দিকটি ফুটে ওঠেনি। 'একাত্তরের দিনগুলি' রচনায় দিনপঞ্জি আকারে মুক্তিযুদ্ধের স্মৃতিচারণা করা হয়েছে। এ রচনায় দেখা যায়, পাকিস্তানি হানাদার বাহিনীর আক্রমণে ঢাকার নগরজীবন বিশৃঙ্খল হয়ে পড়েছিল। শিশু-কিশোরেরা স্কুলে যেতে না চাইলেও তারা জোর করে শিক্ষাপ্রতিষ্ঠান খোলা রাখে। বিখ্যাত ও পদস্থ ব্যক্তি এবং বুদ্ধিজীবী ও শিল্পীদের ধরে নিয়ে তাঁদের দিয়ে রেডিও, টেলিভিশন ও খবরের কাগজে বিবৃতি দেওয়ায় এবং নিরীহ বাঙালিদের ধরে নিয়ে গিয়ে হত্যা করে। এছাড়াও এ রচনা থেকে আরও জানা যায়, স্বাধীন বাংলা বেতারকেন্দ্রের চরমপত্র, কথিকাসহ বিভিন্ন অনুষ্ঠান কীভাবে বাঙালিদের সাহস জুগিয়েছে। উপরন্তু, সন্তানের প্রতি গভীর মমতা ও সংবেদনশীল অনুভূতি থাকা সত্ত্বেও জাতির প্রয়োজনে কীভাবে লেখিকা তাঁর সন্তানকে উৎসর্গ করেছেন তা এ রচনা পাঠের মাধ্যমে জানা যায়। উদ্দীপকে ১৯৭১ সালের মুক্তিযুদ্ধে পাকিস্তানি বাহিনী কর্তৃক বাঙালিদের উপর বর্বরতার দিকটি চিত্রিত হয়েছে। সেই সঙ্গে এখানে পাকিস্তানি বাহিনী কর্তৃক বাংলার মানুষদের উপর নির্বিচারে গণহত্যা, তাদের নির্যাতনের ভয়াবহতা, নির্যাতন থেকে বাঁচতে বাংলার মানুষদের প্রচেষ্টা তুলে ধরা হয়েছে। ‘একাত্তরের দিনগুলি' রচনায় মুক্তিযুদ্ধ চলাকালীন বাংলার মানুষদের অবরুদ্ধ অবস্থা, বিখ্যাত ব্যক্তিদের দ্বারা জোরপূর্বক বিবৃতি প্রদান, মুক্তিযুদ্ধে স্বাধীন বাংলা বেতারকেন্দ্রের ভূমিকা, একজন মায়ের আত্মত্যাগ প্রভৃতি বিষয়গুলো তুলে ধরা হয়েছে। কিন্তু উদ্দীপকে ১৯৭১ সালের মুক্তিযুদ্ধে পাকিস্তানি বাহিনীর নিষ্ঠুরতা ফুটে উঠলেও মুক্তিযুদ্ধের এসব দিকগুলো উঠে আসেনি। তাই বলা যায়, উদ্দীপকটি 'একাত্তরের দিনগুলি' রচনার খণ্ডাংশ মাত্র।"
        }
      ]
    },
    {
      "number": "5",
      "uddipok": "'দৃশ্যকল্প-১: রফিক সাহেব প্রতিবছর মেজবানের আয়োজন করেন । অভিজাত ব্যক্তিবর্গ, আত্মীয়-স্বজন, রাজনৈতিক নেতৃবৃন্দ ও উচ্চপদস্থ কর্মকর্তাদের নিমন্ত্রণ করেন। কিন্তু গরিব অসহায়দের মেজবানের প্রবেশ নিষিদ্ধ করেন। দৃশ্যকল্প-২: ১৮৫৩ সালে ক্রিমিয়ার যুদ্ধে আহত সৈনিকদের মাঝে নেমে আসে অবর্ণনীয় দুঃখ-দুর্দশা। তাদের যন্ত্রণা লাঘবের জন্য ফ্লোরেন্স নাইটিঙ্গেল সেবার ব্রত নিয়ে এগিয়ে আসেন। তিনি সেবায় এমনভাবে আত্মনিয়োগ করেন যে দিন-রাতে ২০ ঘণ্টা পরিশ্রম করতেন। তাঁর সেবা-শুশ্রূষা ও সান্ত্বনায় আহত পঙ্গু সৈনিকরা বেঁচে থাকার আশা ও ..জীবনের প্রতি মমত্ববোধ ফিরে পায়।",
      "tag": "SB 23",
      "sub_questions": [
        {
          "label": "ক",
          "question": "'মানুষ' কবিতায় ‘নমাজ পড়িস বেটা?'— উক্তিটি কার?",
          "explanation": "'মানুষ' কবিতায় 'নমাজ পড়িস বেটা?'- উক্তিটি মোল্লার।"
        },
        {
          "label": "খ",
          "question": "'সব দ্বার এর খোলা রবে, চালা হাতুড়ি শাবল চালা। — এ কথা বলার কারণ ব্যাখ্যা করো ।",
          "explanation": "প্রশ্নোক্ত উক্তিটি দ্বারা উপাসনালয়গুলোতে সংঘটিত সকল বৈষম্যের বিরুদ্ধে প্রতিরোধ গড়ার আহ্বান জানানো হয়েছে। কবি মানুষের ইচ্ছায় খোদার ঘরে কপাট লাগানো, তালা দেওয়ায় বিশ্বাসী নন। কারণ সর্বশক্তিমানের কাছে ইচ্ছা পূরণের কথা বলার অধিকার সবার রয়েছে। এ কারণে তিনি সমস্ত প্রার্থনাগৃহের দরজা সবার জন্য অবারিত করতে বলেছেন। নইলে হাতুড়ি ও শাবল দিয়ে ভেঙে ফেলতে আহ্বান জানিয়েছেন সমস্ত উপাসনালয়ের বন্ধ দরজাকে।"
        },
        {
          "label": "গ",
          "question": "দৃশ্যকল্প-১ এর সাথে 'মানুষ' কবিতার সাদৃশ্যপূর্ণ দিকটি ব্যাখ্যা করো।",
          "explanation": "দৃশ্যকল্প-১-এ 'মানুষ' কবিতায় উল্লিখিত পূজারি ও মোল্লা কর্তৃক মুসাফিরের প্রতি অমানবিক আচরণের দিকটি ফুটে উঠেছে। 'মানুষ' কবিতায় ক্ষুধার্ত মুসাফির কিছু খাবারের আশায় মন্দিরের দরজায় গিয়ে খাবার চাইলে পূজারি তার সঙ্গে অত্যন্ত দুর্ব্যবহার করে। পূজারি মন্দিরের দরজা বন্ধ করে তাকে পশুর মতো তাড়িয়ে দেয়। একইভাবে, মুসাফির মসজিদে গিয়ে খাবার চাইলে সেখানে মোল্লা তাকে নামাজ না পড়ার কারণে তাড়িয়ে দেয়। উদ্দীপক-১-এর রফিক সাহেব তাঁর মেজবানে অভিজাত ব্যক্তিবর্গ, আত্মীয়- স্বজন, রাজনৈতিক নেতৃবৃন্দ ও উচ্চপদস্থ কর্মকর্তাদের নিমন্ত্রণ করলেও গরিব-অসহায়দের মেজবানে প্রবেশ করতে দেন না। অর্থাৎ, উদ্দীপক-১ এর রফিক সাহেবের মধ্যে 'মানুষ' কবিতার মোল্লা ও পূজারির ছায়া দেখা যায়। মানুষ হয়ে মানুষকে অবমূল্যায়নের দিকটি পরিলক্ষিত হয় উদ্দীপক- ১-এর রফিক সাহেব এবং 'মানুষ' কবিতার মোল্লা ও পূজারির মধ্যে।"
        },
        {
          "label": "ঘ",
          "question": "'দৃশ্যকল্প-২ এ 'মানুষ' কবিতায় কবির প্রত্যাশার প্রতিফলন ঘটেছে'— মন্তব্য বিশ্লেষণ করো।",
          "explanation": "দৃশ্যকল্প-২-এ ফ্লোরেন্স নাইটিঙ্গেলের কর্মকাণ্ড যেন 'মানুষ' কবিতার কবির প্রত্যাশারই প্রতিচ্ছবি। 'মানুষ' কবিতায় কবি মানবতার জয়গান গেয়েছেন। তাই তো কবি বলেছেন— ‘মানুষের চেয়ে বড় কিছু নাই, নহে কিছু মহীয়ান'। দেশ-কাল- পাত্রের ভেদ তিনি খোঁজেন না। নিরন্ন অসহায় মানুষকে অনেক সময় সামর্থ্যবানেরা অন্ন দান করে না। কিন্তু মানুষের সেবাও যে ধর্মের অবিচ্ছেদ্য অংশ, একথা ধর্ম ব্যবসায়ীরা ভুলে যায়। আত্মস্বার্থ চিন্তায় তারা ধর্মের মৌলিক আদর্শ থেকে দূরে সরে থাকে। কিন্তু মানবতার এ অবমাননায় কবি প্রচণ্ডভাবে ক্ষুব্ধ। উদ্দীপক-২-এ উল্লিখিত ফ্লোরেন্স নাইটিঙ্গেলের কর্মকাণ্ডে মানবতার জয়ধ্বনি শুনতে পাওয়া যায়। ১৮৫৩ সালে ক্রিমিয়ার যুদ্ধে আহত সৈনিকদের সেবায় আত্মোৎসর্গ করেন তিনি। তাঁর অক্লান্ত পরিশ্রম ও শুশ্রূষায় আহত পঙ্গু সৈনিকেরা নতুন জীবন লাভ করে। আর্ত-মানবতার সেবায় আত্মনিয়োগের মাধ্যমে তিনি হয়ে উঠেছেন মানবতার মূর্ত প্রতীক । 'মানুষ' কবিতা ও উদ্দীপক-২ এর ফ্লোরেন্স নাইটিঙ্গেল উভয়ই মানবধর্মকে সবার উপরে স্থান দিয়েছেন। দেশ-ধর্ম-পাত্রের ঊর্ধ্বে মানুষের মানুষ পরিচয়টিই তাদের কাছে সবচেয়ে বড়ো হয়ে উঠেছে। সুতরাং বলা যায়, দৃশ্যকল্প-২-এ 'মানুষ' কবিতার কবির প্রত্যাশার প্রতিফলন ঘটেছে।"
        }
      ]
    },
    {
      "number": "6",
      "uddipok": "উদ্দীপক-১: বাদশা বাবর কাঁদিয়া ফিরিছে নিদ নাহি চোখে তার পুত্র তাঁহার হুমায়ুন বুঝি বাঁচে না এবার আর! চারিধারে তার ঘনায়ে আসিছে মরণ-অন্ধকার। উদ্দীপক-২: আসমানিরে দেখতে যদি তোমরা সবে চাও রহিমদ্দির ছোট্ট বাড়ি রসুলপুরে যাও বাড়ি তো নয় পাখির বাসা ভেন্না পাতার ছানি, একটুখানি বৃষ্টি হলেই গড়িয়ে পড়ে পানি।",
      "tag": "SB 23,DB 22",
      "sub_questions": [
        {
          "label": "ক",
          "question": "'পল্লিজননী' কবিতার মূলকথা কী ?",
          "explanation": "'পল্লিজননী' কবিতার মূলকথা হলো অপত্যস্নেহের অনিবার্য আকর্ষণ।"
        },
        {
          "label": "খ",
          "question": "'পল্লিজননী' কবিতায় বিরহী মায়ের একেলা পরাণ দোলে কেন?",
          "explanation": "রবীন্দ্রনাথ ঠাকুরের 'পল্লিজননী' কবিতায় বিরহী মায়ের একেলা পরাণ দোলার কারণ তার সন্তানের অনুপস্থিতিতে গভীর ভালোবাসা এবং বিরহের বেদনায় মন ভরে ওঠা। কবিতায় মা প্রকৃতির সঙ্গে একাত্ম হয়ে পল্লি জীবনের সৌন্দর্যের মধ্যে থেকেও এক শূন্যতা অনুভব করেন।"
        },
        {
          "label": "গ",
          "question": "উদ্দীপক-১: এর ভাবের সাথে 'পল্লিজননী' কবিতার যে সাদৃশ্য রয়েছে—তা ব্যাখ্যা ব্যাখ্যা করো।",
          "explanation": "‘পল্লিজননী' কবিতায় প্রকাশিত পল্লিজননীর সন্তান হারানোর শঙ্কার দিকটিই উদ্দীপকের বাদশা বাবরের সাথে সাদৃশ্যপূর্ণ । ‘পল্লিজননী' কবিতায় অসুস্থ ছেলের শয্যার পাশে বসে এক গ্রামীণ মায়ের দুশ্চিন্তার কথা বর্ণিত হয়েছে। তিনি রুগ্ণ সন্তানের জন্য সামান্য পথ্যেরও ব্যবস্থা করতে পারেননি। তাই ছেলের শিয়রে একা বসে প্রহর গুনছেন মা। আলোচ্য কবিতায় পল্লিমায়ের এই অসহায়ত্ব ও দুর্ভাবনার দিকটি প্রকট হয়ে উঠেছে। উদ্দীপকে দেখা যায়, দিল্লির সম্রাট বাবরের ছেলে হুমায়ুন দুরারোগ্য ব্যাধিতে আক্রান্ত। তার আরোগ্য লাভের কোনো সম্ভাবনাই দেখা যাচ্ছে না। দুশ্চিন্তা আর দুর্ভাবনায় বাবরের দুচোখে ঘুম নেই। তাঁর মনে হচ্ছে মৃত্যু যেন হিংস দানবের মতো চারদিক থেকে তাঁর ছেলের দিকে এগিয়ে আসছে। কবিতায়ও অসুস্থ ছেলের শিয়রে বসে দুর্ভাবনায় মগ্ন এক গ্রামীণ মাকে দেখা যাচ্ছে। ছেলের অনেক বায়নার স্মৃতি তাঁর মনে পড়ছে, যা তিনি পূরণ করতে পারেননি। পারিপার্শ্বিক পরিবেশ তাঁর মনের ভারাক্রান্ত অবস্থাকে যেন আরও বাড়িয়ে দিয়েছে। রুগ্ণ ছেলের জীবনভাবনা দিল্লির সম্রাট বাবর আর অজপাড়াগাঁর দুঃখিনী মাকে এককাতারে এনে দাঁড় করিয়েছে। এ বিবেচনায়, উদ্দীপকের কবিতাংশে 'পল্লীজননী' কবিতার সন্তানকে ঘিরে দুর্ভাবনার দিকটিই বাদশা বাবরের সাথে পল্লিমায়ের সাদৃশ্য স্থাপন করেছে।"
        },
        {
          "label": "ঘ",
          "question": "উদ্দীপক-২ ‘পল্লিজননী' কবিতার মূলভাবকে ধারণ করেনি।' উক্তিটির যথার্থতা যাচাই করো ।",
          "explanation": "উদ্দীপক-২-এ অসুস্থ ছেলের জন্য মায়ের উদবিগ্নতার দিকটি না থাকায় উদ্দীপকটি ‘পল্লিজননী' কবিতার মূল ভাব ধারণ করতে পারেনি। ‘পল্লিজননী' কবিতায় এক পল্লিমায়ের অসহায়ত্ব ও দারিদ্র্যের জীবনযন্ত্রণার চিত্র অঙ্কিত হয়েছে। পল্লির এক মা ও ছেলের দারিদ্র্যক্লিষ্ট সংসারজীবনের কথা বলা হয়েছে। রুগ্ণ ছেলের জন্য সেই মা সামান্য ওষুধ-পথ্যেরও ব্যবস্থা করতে পারেননি। দারিদ্র্যের কারণে ছেলের অনেক আবদার তিনি পূরণ করতে পারেননি। কেবল পুত্রের মৃত্যু আশঙ্কায় হয়েছেন ভীত ও নিরুপায় । উদ্দীপক-২-এর বক্তব্য খুবই সংক্ষিপ্ত। এখানে আসমানিরা আসলে পল্লিমায়েদের মতোই; তাদের ভেন্না পাতার ছাউনি ঘরে সামান্য বৃষ্টি হলেই সেই ছাউনি ভেদ করে ঘরের ভিতরে পানি গড়িয়ে পড়ে। সামান্য হাওয়ায় নড়বড়ে হয়ে যাওয়া এই বাড়িতেই তারা বছরের পর বছর ধরে থাকছে। অনাহারে-অর্ধাহারে থাকা আসমানিদের জীবনচিত্র ফুটে উঠেছে উদ্দীপক-২ এ। 'পল্লিজননী' কবিতায় রুগুণ পুত্রের শিয়রে বসে রাত জাগা এক মায়ের মনঃকষ্ট উপস্থাপিত হয়েছে। সন্তান হারানোর মতো বেদনাবিধুর পরিস্থিতির মুখোমুখি সে। তাই তো কানা কুয়োর ডাক, বাদুড়ের পাখা ঝাপটানিতে মায়ের মন শঙ্কিত হয়ে ওঠে। সন্তানের প্রতি মায়ের অনিবার্য আকর্ষণই এ কবিতার মূলকথা। কিন্তু উদ্দীপক-২-এ এসবের কোনো অস্তিত্ব লক্ষ করা যায় না। উদ্দীপক-২-এ আসমানিরা দারিদ্র্যক্লিষ্ট জীবনের প্রতিচ্ছবি হিসেবে এসেছে। সেখানে কেবল তাদের রূঢ় জীবনযাত্রা এবং আর্থিক টানাপোড়েন উঠে এসেছে। উদ্দীপক-২-চিরায়ত মাতৃস্নেহ খুঁজে পাওয়া যায়নি। কবিতায় আমরা মাতৃস্নেহের যে করুণ আকুতি দেখতে পাই, তা উদ্দীপক-২-এর কোথাও পরিলক্ষিত হয় না। সে বিবেচনায় বলা যায়, আলোচ্য মন্তব্যটি যথাযথ ।"
        }
      ]
    },
    {
      "number": "7",
      "uddipok": "দৃশ্যকল্প-১: রহিম মিয়া বর্গাচাষি। রাতদিন পরিশ্রম করে ফসল ফলিয়েও ন্যায্য অংশ পান না। জমির মালিক জোর করে বেশি ফসল নিয়ে নেন। এতে রহিমের মন দুঃখ ভারাক্রান্ত হয়। দৃশ্যকল্প-১: আবুল মিয়া একটি দোকানের কর্মচারী। নিয়মিত বেতন পান। থাকা- খাওয়াসহ কোনো সমস্যা হয় না। মালিক প্রতিবছর বেতন বৃদ্ধি করেন। সেও সততা ও পরিশ্রমের সাথে কাজ করে।",
      "tag": "SB 23",
      "sub_questions": [
        {
          "label": "ক",
          "question": "'রানার' কবিতায় শয্যায় একা বিনিদ্র রাত জাগে কে?",
          "explanation": "ঘরে একা বিনিদ্র রাত জাগে রানারের প্রিয়া।"
        },
        {
          "label": "খ",
          "question": "'তার জীবনের “স্বপ্নের মতো পিছে সরে যায় বন – এ কথা বলার কারণ ব্যাখ্যা করো।",
          "explanation": "রানারের জীবন নিয়ে দেখা কোনো স্বপ্নই যে পূরণ হয়নি – এখানে সে কথাই বোঝানো হয়েছে। সবার জীবনেই স্বপ্ন থাকে— কারোটা পূরণ হয় আবার কারোটা পূরণ হয় না। তেমনি স্বপ্ন ছিল রানারেরও। তবে সে স্বপ্ন পূরণ হওয়ার কোনো তথ্য আমাদের জানা নেই। তার সকল স্বপ্ন পেছনে চলে গেছে যেমন তার চলার পথ থেকে বন-বনানী সরে যায় ক্রমশ। বন যেমন নানা গাছে সমৃদ্ধ থাকে তেমনি তার জীবনের স্বপ্নগুলোও হয়তো নানা শাখা-প্রশাখায় ভরপুর ছিল; কিন্তু পূরণ হয়নি কোনোটাই ।"
        },
        {
          "label": "গ",
          "question": "দৃশ্যকল্প-১ এর সাথে 'রানার কবিতার রানারের সাদৃশ্যপূর্ণ দিকটি ব্যাখ্যা করো।",
          "explanation": "\" দৃশ্যকল্প-১ এর সাথে 'রানার' কবিতার রানারের সাদৃশ্যপূর্ণ দিকটি হলো দুজনই ন্যায্য পারিশ্রমিক থেকে বঞ্চিত। 'রানার' কবিতার রানার হাজার হাজার মানুষের মধ্যকার চিঠিপত্র দূর- দূরান্তে পৌঁছে দিতে সারা রাত ছুটে বেড়ায়। তাদের পরিশ্রমের দাপটে ভিজে যায় মাটি, ভারি হয়ে ওঠে চারিপাশের বাতাস; ক্লান্ত নিশ্বাসে, একা শয্যা পেতে প্রিয়া রাতে জেগে থাকে রানারের বাড়ি ফেরার অপেক্ষায় । কিন্তু অবসাদে ভেঙে পড়া রানারের নেই জিরিয়ে নেওয়ার ফুরসত। দস্যুর ভয় এবং রাতের নির্জনতাকে উপেক্ষা করেই তাকে ছুটতে হবে। অথচ হাড়ভাঙা এই খাটুনির পরও দারিদ্র্য, অবহেলা, তাচ্ছিল্য, মূল্যহীনতা প্রভৃতি রানারের অদৃষ্টের লিখন । দৃশ্যকল্পে-১ এর রহিম মিয়া একজন বর্গাচাষি। কঠোর পরিশ্রম করেও তিনি ন্যায্য পারিশ্রমিক পান না। জমির মালিক জোর জুলুম চালায় নিরীহ রহিম মিয়ার উপর। সারা বছর মাথার ঘাম পায়ে ফেলে, জীবনের সব শখ-আহ্লাদ বিসর্জন দিয়েও বছরান্তে যখন তিনি দেখেন যে পুরো জাতির মুখে অন্ন তুলে দেওয়ার বিনিময়ে ন্যূনতম প্রতিদান তিনি পাচ্ছেন না, তখন তাঁর হৃদয় বিষাদে পূর্ণ হয়ে ওঠে। ঠিক একইভাবে, রানারও সারা বছর অক্লান্ত পরিশ্রম করে গেলেও দিনশেষে দারিদ্র্যই তার নিত্যসঙ্গী। তাই, উদ্দীপকের দৃশ্যকল্প-১ এর রহিম মিয়ার সাথে 'রানার' কবিতার রানারের যোগ্য পারিশ্রমিক না পাওয়ার বিষয়টি সাদৃশ্যপূর্ণ।"
        },
        {
          "label": "ঘ",
          "question": "দৃশ্যকল্প-২ এর আবুল মিয়ার মতো সুবিধা' পেলে রানারের জীবন সুখ-সমৃদ্ধিতে পূর্ণ থাকতো— মন্তব্যটি বিশ্লেষণ করো।",
          "explanation": "দৃশ্যকল্প-২ এর আবুল মিয়ার মতো সুবিধা পেলে রানারের জীবন সুখ-সমৃদ্ধিতে পূর্ণ থাকতো এ মন্তব্যটি রানারের শ্রমের যোগ্য মূল্য থেকে বঞ্চিত হওয়া সাপেক্ষে যথাযথ। দস্যুর আতঙ্ক, রাতের অনিরাপদ নিস্তব্ধতা, পাকস্থলিতে ক্ষুধা, দারিদ্র্যের অসহনীয় যন্ত্রণা মাথায় নিয়ে মানুষের সুখ-দুঃখ, প্রেম, আনন্দ, আবেগ, শোকভরা চিঠিগুলো রানারকে পৌঁছে দিতে হয় দূর থেকে দূরান্তে। কিন্তু এই শ্রমজীবী মানুষ যিনি নিজের জীবন উৎসর্গ করে দিয়েছেন মানুষের সেবায়, সেই রানারের জীবনের দুঃখ, কষ্ট, যন্ত্রণার খবর পথের তৃণ ব্যতীত রাখে না আর কেউ। কবির ভাষায়, রাত্রির কালো খাম ছাড়া কোনো রঙিন খাম হবে না এই হতভাগ্য রানারের চিঠির কভার। এই অবহেলা তাচ্ছিল্য রানারের জীবনে আনে শুধু ক্লান্তি আর ক্ষুধা । উদ্দীপকের দৃশ্যকল্প-২ এ আবুল মিয়া একটি দোকানের কর্মচারী। সে নিয়মিত বেতন পায়। ফলে তার থাকা-খাওয়ার কোনো সমস্যা হয় না। মালিক প্রতি বছর তার বেতন বৃদ্ধি করেন এবং সে-ও সততা ও পরিশ্রমের সাথে কাজ করে। উদ্দীপকের আবুল মিয়ার মতো ন্যায্য বেতন ও সুবিধা পেলে রানারের দারিদ্র্য ও ক্ষুধা ঘুচত, তার দুঃখের অবসান হতো, প্রাপ্তির আনন্দের কাছে ম্লান হয়ে যেত কঠোর পরিশ্রমের জ্বালা। তার অভাবের জীবনে সুদিন বয়ে আসত। তাই বলা যায়, দৃশ্যকল্প-২ এর আবুল মিয়ার মতো সুযোগ-সুবিধা পেলে রানারের জীবন সুখ ও সমৃদ্ধিতে পূর্ণ থাকত।"
        }
      ]
    },
    {
      "number": "8",
      "uddipok": "অমিত ছিল অত্যন্ত মেধাবী, নিরীহ ও শান্ত প্রকৃতির ছেলে। সে দাঙ্গা-হাঙ্গামাকে এড়িয়ে চলত। ১৯৭১ সালে মুক্তিযুদ্ধ চলাকালে পাকিস্তানি বাহিনী স্থানীয় রাজাকারদের সহায়তায় তাদের বাড়িতে হানা দিয়ে ঘর-বাড়ি জ্বালিয়ে দেয়। গ্রামের পর গ্রামে তাদের তাণ্ডব চলে। প্রতিশোধের আগুনে জ্বলে ওঠা অমিত হঠাৎ করে অত্যন্ত সাহসী হয়ে ওঠে। মুক্তিবাহিনীতে যোগ দেওয়া অমিত একের পর এক বীরত্বপূর্ণ অভিযানের কারণে পাকসেনা ও তাদের দোসরদের কাছে আতঙ্কের কারণ হয়ে ওঠে।",
      "tag": "SB 23",
      "sub_questions": [
        {
          "label": "ক",
          "question": "'কাকতাড়ুয়া' উপন্যাসে কার চোখ অপূর্ব ছিল?",
          "explanation": "'কাকতাড়ুয়া' উপন্যাসে বিনুর চোখ অপূর্ব ছিল।"
        },
        {
          "label": "খ",
          "question": "বুধা চাচির প্রতি কৃতজ্ঞ হয়ে ওঠে কেন?",
          "explanation": "বুধার মনে হয় চাচি মুক্তির কথা বলে বুধাকে আত্মপ্রত্যয়ী হতে সাহায্য করেছেন। তাই সে চাচির প্রতি কৃতজ্ঞ হয়ে ওঠে। বুধা পরিবারের সকলকে হারিয়ে চাচির বাড়িতে আশ্রয় পায়। কিন্তু চাচি দারিদ্র্যের কারণে তার কাছে মুক্তি চান। বুধার মাঝে আত্মমর্যাদাবোধ জেগে ওঠে এবং সে নিজের বোঝা নিজেই বইবার জন্য প্রতিজ্ঞ হয়। চাচি যেন বুধাকে স্বাধীন, আত্মনির্ভরশীল করে দিলো, এই ভাবনায় বুধা চাচির প্রতি কৃতজ্ঞ হয়।"
        },
        {
          "label": "গ",
          "question": "উদ্দীপকের অমিতের সাথে 'কাকতাড়ুয়া' উপন্যাসের বুধার সাদৃশ্যপূর্ণ দিকটি ব্যাখ্যা করো।",
          "explanation": "উদ্দীপকের অমিতের সাথে 'কাকতাড়ুয়া' উপন্যাসের বুধার সাদৃশ্যপূর্ণ দিকটি হলো মুক্তিযুদ্ধের চেতনায় উজ্জীবিত হয়ে সশস্ত্র যুদ্ধে ঝাঁপিয়ে পড়া। বাংলাদেশের কোনো একটি গ্রামে বেড়ে ওঠা বুধা মা-বাবা, পরিবারকে হারিয়ে ছন্নছাড়া জীবনে অভ্যস্ত হয়ে যায়। কিন্তু এক রাতে তার শান্তশিষ্ট গ্রামের নিরীহ মানুষের ওপর জানোয়ারের মতো ঝাপিয়ে পড়ে পাকিস্তানি মিলিটারিরা। চোখের সামনে নিজের গ্রামকে ছাই হতে দেখে প্রতিশোধের আগুনে জ্বলে ওঠে বুধা। মুক্তিযোদ্ধা আলি ও মিঠুর সহায়তায় সে সরাসরি যুদ্ধে জড়িয়ে পড়ে। শান্তি কমিটির চেয়ারম্যান আহাদ মুন্সী ও রাজাকার কমান্ডারের বাড়ি পুড়িয়ে দেয়। শাহাবুদ্দিনের নেতৃত্বে মাইন দিয়ে পাকিস্তানিদের মিলিটারি ক্যাম্প উড়িয়ে দিয়ে বুধা অসীম সাহসিকতার পরিচয় দেয় । উদ্দীপকের অমিত অত্যন্ত, মেধাবী, নিরীহ ও শান্ত প্রকৃতির ছেলে। ১৯৭১ সালের মুক্তিযুদ্ধে রাজাকার ও পাকিস্তানি বাহিনী মিলে অমিতের বাড়ি পুড়িয়ে দিলে অমিত প্রতিশোধের স্পৃহা বুকে নিয়ে জড়িয়ে পড়ে মুক্তিযুদ্ধে। একসময় অমিত পাকিস্তানি বাহিনীর কাছে হয়ে ওঠে একটি আতঙ্কের নাম। একই রকম প্রতিশোধের স্পৃহা বুকে নিয়ে মুক্তিযুদ্ধে অংশ নেওয়ার কারণেই আলোচ্য উপন্যাসের বুধা চরিত্রটি উদ্দীপকের অমিতের সাথে সাদৃশ্যপূর্ণ হয়ে ওঠে।"
        },
        {
          "label": "ঘ",
          "question": "“ মহান মুক্তিযুদ্ধ উদ্দীপকের অমিত ও কাকতাড়ুয়া' উপন্যাসের বুধার মতো তরুণদের সাহসী যোদ্ধায় পরিণত করেছে।”— উক্তিটি বিশ্লেষণ করো।",
          "explanation": "মহান মুক্তিযুদ্ধ উদ্দীপকের অমিত ও ‘কাকতাড়ুয়া' উপন্যাসের বুধার মতো কিশোরদের সাহসী যোদ্ধায় পরিণত করেছে— উক্তিটি যথার্থ বলে মনে করি। বাংলাদেশের কোনো একটি গ্রামের সাদামাটা এক কিশোর ছেলে বুধা। আশ্রয়হীন, সহায়-সম্বলহীন এই কিশোর গ্রামের হাটবাজার, বনজঙ্গল ও রাস্তাঘাটে রাত কাটায়। খুব সাদামাটা জীবনের এই কিশোর এক রাতে আবিষ্কার করল পাকিস্তানি মিলিটারিরা তাদের গ্রামের নিরীহ মানুষগুলোকে নির্বিচার হত্যা করছে, পুড়িয়ে দিচ্ছে তাদের বাড়িঘর। নিরপরাধ মানুষের কান্না আর আহাজারির শব্দে ভারী হওয়া বাতাসে প্রতিশোধের স্পৃহায় ক্ষুব্ধ হয়ে জ্বলে ওঠে বুধার পরবর্তী সময়ে মুক্তিযোদ্ধা আলি, মিঠু এবং শাহাবুদ্দিনের নেতৃত্বে বুধা আহাদ মুন্সি এবং রাজাকার কমাণ্ডারের বাড়িতে অগ্নিসংযোগ করে এবং মিলিটারি ক্যাম্প মাইন দিয়ে উড়িয়ে গ্রামকে হানাদার মুক্ত করে বুধা। .উদ্দীপকের অমিত মেধাবী ও শান্তশিষ্ট হলেও ১৯৭১ সালে তাদের বাড়িতে পাকিস্তানি বাহিনী হামলা চালালে প্রতিশোধ নিতে অমিত অসীম সাহস ও উদ্দীপনা নিয়ে মুক্তিযুদ্ধে অংশগ্রহণ করে। পাকিস্তানি বাহিনীর কাছে সে একটি ত্রাসের কারণ হয়ে দাঁড়ায়। ‘কাকতাড়ুয়া' ‘উপন্যাসের বুধা এবং উদ্দীপকের অমিত উভয়ই প্রথম দিকে অত্যন্ত সাধারণ চরিত্র হলেও মহান মুক্তিযুদ্ধের সংস্পর্শে এসে দেশমাতাকে শত্রুর হাত থেকে রক্ষা করার তীব্র বাসনায় তারা অসীম সাহসী হয়ে ওঠে। তাই বলা যায়, আলোচ্য উক্তিটি যথার্থ।"
        }
      ]
    },
    {
      "number": "9",
      "uddipok": "ভয়াবহ অগ্নিকাণ্ডে মিনারের পরিবারের সবাই মারা গেল। আপনজনের আদর স্নেহ থেকে বঞ্চিত মিনার তার এক নিকট আত্মীয়ের বাড়িতে আশ্রয় নিয়ে স্বস্তি খুঁজে পায়। সে একটি স্কুলে ভর্তি হয়। দেশসেবায় নিজেকে উৎসর্গ করার প্রত্যয়ে লেখাপড়া চালিয়ে যেতে থাকে ।",
      "tag": "SB 23",
      "sub_questions": [
        {
          "label": "ক",
          "question": "হাশেম মিয়া বুধাকে কী নামে ডাকত?",
          "explanation": "হাশেম মিয়া বুধাকে 'খোকন বাবু' বলে ডাকত।"
        },
        {
          "label": "খ",
          "question": "ভয় ওকে কাবু করে না” – কেন? বুঝিয়ে লেখো ।",
          "explanation": "ছোটোবেলায় বুধাকে কেউ ভূত বা জুজুর ভয় দেখায়নি বলে ভয় ওকে কাবু করে না । মা-বাবা ও পরিবার-পরিজনহারা বুধা নিজের নিয়মেই বেড়ে উঠেছে। ছোটোবেলায় কেউ তাকে ভূতের গল্প বলেনি। তাকে জুজুর ভয় দেখানোর মতোও কেউ ছিল না। ফলে ভয়টা কী তা সে জানেই না। এজন্য কোনো ভয় তাকে কাবু করে না।"
        },
        {
          "label": "গ",
          "question": "উদ্দীপকের মিনারের সাথে 'কাকতাড়ুয়া' উপন্যাসের যে চরিত্রের মিল রয়েছে তা উল্লেখ করো ।",
          "explanation": "উদ্দীপকের মিনারের সাথে 'কাকতাড়ুয়া' উপন্যাসের বুধা চরিত্রের মিল আছে। বাংলাদেশের কোনো এক গ্রামের কিশোর বুধা। বছর দুয়েক আগে কলেরার আক্রমণে সে তার মা, বাবা, বোন বিনু, ভাই তালেব আর বোন শিলুকে হারায়। আশ্চর্যজনকভাবে বুধা বেঁচে গেলে সে তার চাচির বাড়িতে আশ্রয় নেয়। কিন্তু দারিদ্র্যের কারণে চাচির বাড়ি ত্যাগ করে আশ্রয়হীন হয়ে বুধা ঘুরে বেড়ায় গ্রামের রাস্তাঘাট, হাটবাজার ও বনে- জঙ্গলে। ১৯৭১ সালে মুক্তিযুদ্ধ শুরু হলে সে যুদ্ধে অংশ নেয়। উদ্দীপকে মিনারের পরিবারের সবাই অগ্নিকাণ্ডে মারা গেলে সে তার এক নিকট আত্মীয়ের কাছে এসে আশ্রয় নেয়। সে এখানে একটি স্কুলে ভর্তি হয়। দেশের সেবায় নিজেকে উৎসর্গ করার প্রত্যয়ে পড়াশোনা করে। একইভাবে, বুধাও পরিবারকে হারিয়ে আশ্রয়হীন হয়ে পড়ে ও একসময় দেশের জন্য নিজেকে বিলিয়ে দেয়। তাই বলা যায়, উদ্দীপকের মিনারের সাথে 'কাকতাড়ুয়া' উপন্যাসের বুধা চরিত্রের মিল পাওয়া যায়।"
        },
        {
          "label": "ঘ",
          "question": "”উদ্দীপকটি ‘কাকতাড়ুয়া' উপন্যাসের সম্পূর্ণভাব প্রকাশ করেনি”— উক্তিটি মূল্যায়ন করো ।",
          "explanation": "উদ্দীপকটি 'কাকতাড়ুয়া' উপন্যাসের বুধার পারিবারিক জীবনের প্রতিচ্ছবি রয়েছে কিন্তু মুক্তিযুদ্ধের কোনো ছায়াপাত দেখা যায় না বিধায় উদ্দীপকটি উপন্যাসের সম্পূর্ণভাব প্রকাশ করেনি। 'কাকতাড়ুয়া' উপন্যাসের বুধা পরিবারের সকলকে হারিয়ে আশ্রয়হীন হয়ে একজন পথশিশুর জীবনযাপন করতে শুরু করে। একদিন হঠাৎ সে দেখে পাকিস্তানি মিলিটারি বাহিনী নির্বিচার তার গ্রামের নিরীহ মানুষদের হত্যা করছে ও বাড়িঘরে অগ্নিসংযোগ করছে। পাকিস্তানি বাহিনীর এহেন অত্যাচারে বুধার মনে প্রতিশোধের আগুনে জ্বলে ওঠে। সে মুক্তিযুদ্ধে অংশ নেয় । উদ্দীপকের মিনার অগ্নি-দুর্ঘটনায় তার পরিবারের সদস্যদের হারায়। কিন্তু এক নিকটাত্মীয়ের বাসায় আশ্রয় নেওয়ার পর সে মানসিক শান্তি খুঁজে পায় । এখানে থেকেই সে পড়াশোনা শুরু করে এবং দেশসেবায় ব্রতী হয়ে ওঠে। 'কাকতাড়ুয়া' উপন্যাসের বুধা এবং উদ্দীপকের মিনার উভয়ের জীবনেই ট্র্যাজেডি থাকলেও বুধা একজন সফল মুক্তিযোদ্ধা হিসেবে নিজেকে প্রমাণ করতে পেরেছে যা উদ্দীপকের মিনারের মাঝে অনুপস্থিত। উপরন্তু, উদ্দীপকের মিনার জীবনের ট্র্যাজেডি পেরিয়ে পড়াশোনা করার সুযোগ পেয়েছে যা আলোচ্য উপন্যাসের বুধা পায়নি। তাই, উদ্দীপকটি 'কাকতাড়ুয়া' উপন্যাসের সমগ্র ভাবকে ধারণ করেনি।"
        }
      ]
    },
    {
      "number": "10",
      "uddipok": "আরমান সাহেব বিয়ে করেছেন আট বছর হলো। কিন্তু তিনি এখনো নিঃসন্তান। সাত পাঁচ ভেবে আরমান সাহেবের মা পীরের পানি পড়া আনতে যায়। এতে আরমান সাহেব রাগ করলে তাঁর মা বলেন, এরা আল্লাহর অলি, সকল অসম্ভবকে সম্ভব করতে পারে । বাবা চাইলে নিশ্চয়ই ঘর আলোকিত করে সন্তান আসবে।",
      "tag": "SB 23",
      "sub_questions": [
        {
          "label": "ক",
          "question": "হাতেম আলির বাল্যবন্ধুর নাম কী?",
          "explanation": "হাতেম আলির বাল্যবন্ধুর উল্লেখ রয়েছে যার নাম আনোয়ার উদ্দিন।"
        },
        {
          "label": "খ",
          "question": "তাহারা তাহাদের নূতন জীবনের পথে যাইতেছে? বুঝিয়ে লেখো।",
          "explanation": "পরিস্থিতি মেনে নেওয়ার ইতিবাচক মানসিকতার জন্যই বহিপীর এই উক্তিটি করেছে। ‘বহিপীর' নাটকে দেখা যায়, হাশেম আলি তাহেরাকে নিয়ে ঘর বাঁধার স্বপ্নে বজরা থেকে পালিয়ে যায়। এভাবে চলে যাওয়াকে হাশেমের মা-বাবা ভালোভাবে নেয়নি। তাহেরাকে বশে আনার জন্য বহিপীর ইতঃপূর্বে নানা কৌশল করে শেষে পুলিশের ভয় দেখালেও শেষ পর্যন্ত হাশেম তাহেরার হাত ধরে চলে যায়। তারপর বহিপীর শান্তভাব ধারণ করে এবং বিষয়টি স্বাভাবিক হিসেবে মেনে নেওয়ার ইতিবাচক মানসিকতা তার মধ্যে সৃষ্টি হয়। কিন্তু তার এই ইতিবাচক মনোভাবের অন্তরালে ছিল তার অসহায়ত্ব।"
        },
        {
          "label": "গ",
          "question": "",
          "explanation": "উদ্দীপকের আরমান সাহেবের মা 'বহিপীর' নাটকের হাশেমের মা খোদেজার সাথে সাদৃশ্যপূর্ণ। ‘বহিপীর' নাটকে হাশেমের মা খোদেজা হলেন জমিদার গিন্নী। তার চরিত্র অত্যন্ত সাদামাটা। তিনি অত্যন্ত ধর্মভীরু ও কুসংস্কারাচ্ছন্ন। তাহেরা হাতেম আলির বজরায় আশ্রয় নেওয়ার পর খোদেজা তার আসল পরিচয় জানতে পারেন এবং তাহেরার অনিচ্ছাতেই তাকে পীরের কাছে হস্তান্তর করতে চান পীরের অভিশাপের ভয়ে। এ বিয়ে অন্যায় তবুও খোদেজা কোনো প্রতিবাদ করেননি। আবার, ছেলে ও বহিপীর মুখোমুখি অবস্থান নিলে তিনি পীরের পক্ষে থেকে নির্ঝঞ্ঝাট থাকতে চেয়েছেন। বাঙালি চিরায়ত মায়ের প্রতিমূর্তি এই খোদেজা । উদ্দীপকের আরমান সাহেবের মা-ও একজন কুসংস্কারাচ্ছন্ন মহিলা। তার ছেলের সন্তান হচ্ছে না বলে তিনি পীরের কাছে পানি পড়া আনতে যান। আরমান সাহেবের মা বিশ্বাস করেন, পীর-ফকিরেরা আল্লাহর অলি, এরা চাইলেই আরমানের ঘরে সন্তান আসবে। একই ধরনের ধর্মভীরুতা ও. কুসংস্কার লালন করার দিক থেকে উদ্দীপকের আরমান সাহেবের মা 'বহিপীর' নাটকের খোদেজার সাথে সাদৃশ্যপূর্ণ।"
        },
        {
          "label": "ঘ",
          "question": "উদ্দীপকে বর্ণিত বিষয়টি 'বহিপীর' নাটকের পূর্ণাঙ্গ প্রতিচ্ছবি নয়— মন্তব্যটি বিশ্লেষণ করো।",
          "explanation": "উদ্দীপকে 'বহিপীর' নাটকে বর্ণিত ধর্মীয় গোঁড়ামি ও কুসংস্কারের দিকটি ফুটে উঠলেও অন্যায়ের বিরুদ্ধে প্রতিবাদ ও মানবতাবোধের জাগরণের বিষয়গুলো ফুটে ওঠেনি। 'বহিপীর' নাটকটি বাঙালি মুসলমান সমাজে প্রচলিত পীর প্রথার একটি বিশ্বস্ত দলিল। এ নাটকে দেখা যায়, পীর সাহেবকে ধনী-গরিব সকলেই অসম্ভব ভয় ও মান্য করে। ধন-সম্পদ থেকে শুরু করে নিজ কন্যাকে পর্যন্ত তারা দান করে দেয় পীরের কাছে। কিন্তু নাটকটি শেষ পর্যন্ত আমাদের আলোর পথ দেখায়। জমিদার হাতেম আলির মানবতাবোধ জাগ্রত হওয়ায় তিনি বহিপীরের তাহেরাকে তুলে দিতে অস্বীকৃতি জানান । উদ্দীপকের আরমান সাহেব বিয়ে করার আট বছর পরও এখনো নিঃসন্তান তাই তার কুসংস্কারাচ্ছন্ন মা পীরের কাছে পানি পড়া আনতে যান। কারণ তিনি মনে করেন, পীর সাহেব আল্লাহর অলি। তিনি অসম্ভবকেও সম্ভব করতে পারেন । তিনি চাইলেই আরমান সাহেব সন্তান লাভ করতে পারবেন। আলোচ্য নাটকটিতে কুসংস্কারের ঊর্ধ্বে গিয়ে জমিদার হাতেম আলির কাছে মানবিকতা বড়ো হয়ে দেখা দেয়। তাহেরাও হাশেম আলির সহযোগিতায় মুক্ত হয়ে বেরিয়ে আসে। কুসংস্কার ও অন্ধবিশ্বাসের স্থানে মানবিকতার জয় হয়। অন্যদিকে উদ্দীপকে কুসংস্কারের বিষয়টি থাকলেও তা থেকে উত্তরণের কোনো পথ দেখানো হয়নি। তাই বলা যায়, উদ্দীপকের বর্ণিত বিষয়টি 'বহিপীর' নাটকের পূর্ণাঙ্গ প্রতিচ্ছবি নয়।"
        }
      ]
    },
    {
      "number": "11",
      "uddipok": "মাতৃহারা সুফিয়া সৎ মায়ের সংসারে বড়ো হয়েছে। বাবা তাকে গ্রামের ধনাঢ্য এক বয়স্ক লোকের সাথে বিয়ে দিতে চাইলে সুফিয়া অনিচ্ছা সত্ত্বেও রাজি হয়ে যায়। কিন্তু তার সৎমা প্রতিবাদ করেন এবং মেয়েকে অন্যত্র বিয়ে দেওয়ার ব্যবস্থা করেন।",
      "tag": "SB 23",
      "sub_questions": [
        {
          "label": "ক",
          "question": "শহরে বহিপীরের কয়জন ধনী মুরিদ আছেন?",
          "explanation": "শহরে বহিপীরের তিন জন ধনী মুরিদ আছেন।"
        },
        {
          "label": "খ",
          "question": "“একটা স্বপ্ন ভেঙে গেলে আরেকটা স্বপ্ন গড়তে পারবে” – কথাটি বুঝিয়ে লেখো ।",
          "explanation": "ছাপাখানা তৈরির স্বপ্ন ভেঙে যাওয়ার আশঙ্কা থাকলেও হাশেম আলি নিজের ওপর আস্থাশীল এটি বোঝাতেই আলোচ্য উক্তিটি করা হয়েছে। হাশেম আলির স্বপ্ন ছিল একটি ছাপাখানা প্রতিষ্ঠা করা। কিন্তু সূর্যাস্ত আইনে বাবার জমিদারি নিলামে উঠলে সেটি আর সম্ভব হবে না। তাই সে নিজের যোগ্যতার ওপর আস্থা রাখতে গিয়ে বলেছে— 'একটা স্বপ্ন ভেঙে গেলে আরেকটা স্বপ্ন গড়তে পারব।' মূলত বাস্তবতাকে মেনে নিতেই হাশেম আলি নিজের যোগ্যতার ওপর আস্থা রেখে প্রশ্নোক্ত কথাটি বলেছে।"
        },
        {
          "label": "গ",
          "question": "উদ্দীপকের বাবা চরিত্রটি 'বহিপীর' নাটকের কোন চরিত্রকে নির্দেশ করে— ব্যাখ্যা করো।",
          "explanation": "উদ্দীপকের বাবা চরিত্রটি 'বহিপীর' নাটকের তাহেরার বাবর চরিত্রটিকে নির্দেশ করে । ‘বহিপীর' নাটকে তাহেরার বাবা ও সৎমা বহিপীরের মুরিদ। বহিপীরকে সন্তুষ্ট করতে তারা তাহেরার মত না নিয়েই বহিপীরের সাথে তার বিয়ে ঠিক করে। গ্রামের সাধারণ মানুষেরা যে পীরকে পেলে হিতাহিত জ্ঞান হারিয়ে ফেলে তা-ই এই নাটকে তুলে ধরা হয়েছে। পীরের সেবা করার জন্য তারা পাগল হয়ে যায় এবং ধন-সম্পদ থেকে শুরু করে নিজের কন্যাকে পর্যন্ত পীরের কাছে দান করে দেয়। উদ্দীপকে সুফিয়ার বাবা টাকার লোভে গ্রামের এক বয়স্ক ধনী ব্যক্তির সাথে সুফিয়ার বিয়ে দিতে চায়। আলোচ্য নাটক এবং উদ্দীপকের প্রেক্ষাপট ভিন্ন হলেও উভয় ঘটনা থেকে এটাই প্রতীয়মান হয় যে, অর্থ এবং ধর্মীয় গোঁড়ামি তথা আত্মস্বার্থ চিন্তার ফলে মানুষ নিজের কন্যাকে বয়স্ক লোকের হাতে তুলে দিতে দ্বিধাবোধ করে না। তাই বলা যায়, উদ্দীপকের বাবা চরিত্রটি 'বহিপীর' নাটকের তাহেরার বাবার চরিত্রকে নির্দেশ করে।"
        },
        {
          "label": "ঘ",
          "question": "“উদ্দীপকের সুফিয়া এবং 'বহিপীর' নাটকের তাহেরার চারিত্রিক বৈশিষ্ট্য সম্পূর্ণ বিপরীতধর্মী” — উক্তিটি বিশ্লেষণ করো।",
          "explanation": "উদ্দীপকের সুফিয়া চুপচাপ তার সাথে হওয়া অন্যায় মেনে নিলেও 'বহিপীর' নাটকের তাহেরা তা মেনে নেয়নি। 'বহিপীর' নাটকটি বাঙালি মুসলমান সমাজে প্রচলিত পীর প্রথার একটি বিশ্বস্ত দলিল। এই পীর প্রথার বলি হয় এ নাটকের তাহেরা। তার কুসংস্কারাচ্ছন্ন বাবা ও সৎমা তাদের পীরকে সন্তুষ্ট করার জন্য বৃদ্ধ বহিপীরের সাথে তার বিয়ে ঠিক করে। কিন্তু তাহেরা এ অন্যায় বিয়ে মেনে নেয়নি। সে পালিয়ে যায় এবং শহরগামী একটি বজরায় আশ্রয় নেয়। উদ্দীপকের সুফিয়ার বাবা টাকার লোভে একজন বয়স্ক ধনী ব্যক্তির সাথে তার বিয়ের ব্যবস্থা করে। সুফিয়ার এ বিয়েতে মত ছিল না। তবুও সে রাজি হয়। উদ্দীপকের সুফিয়া ‘বহিপীর' নাটকের তাহেরার মতো পালিয়ে যাওয়ার সাহসী সিদ্ধান্ত নিতে পারেনি। নিজের ইচ্ছার পক্ষে এবং অন্যায়ের বিরুদ্ধে তাহেরা যেমন অনমনীয় ছিল, ততটা চারিত্রিক দৃঢ়তা উদ্দীপকের সুফিয়ার মধ্যে দেখা যায় না। তাই বলা যায়, উদ্দীপকের সুফিয়া ও ‘বহিপীর' নাটকের তাহেরার চারিত্রিক বৈশিষ্ট্য সম্পূর্ণ বিপরীতধর্মী।"
        }
      ]
    }
  ]
}