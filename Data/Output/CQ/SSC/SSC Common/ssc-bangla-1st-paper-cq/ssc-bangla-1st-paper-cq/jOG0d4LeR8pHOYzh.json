{
  "title": "ময়মনসিংহ বোর্ড ২০২২",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "পোলিও আক্রান্ত হয়ে শাহানের বাম পা বাঁকা হয়ে গেছে। হাঁটতে তার খুব কষ্ট হয়। স্কুলে যাওয়ার জন্য সবার আগে ঘর থেকে বেরিয়েও সে সময়মতো স্কুলে পৌঁছতে পারে না। রাস্তায় বেশ কয়েকবার বসতে হয়, তবুও প্রচণ্ড ব্যথা হয়, দেরি হয়ে গেলে প্রায়ই সে স্কুলে যায় না। স্কুলের পাশের প্রকাণ্ড মাঠের কোণে বসে সারাক্ষণ আকাশের পানে চেয়ে থাকে। শ্রমজীবী বাবাকে একথা জানালে তিনি বলেন, ‘এ সবই তার স্কুল কামাইয়ের অজুহাত'। এতে শাহান খুব কষ্ট পায় এবং কাঁদতে শুরু করে।",
      "tag": "DB 22,MB 22",
      "sub_questions": [
        {
          "label": "ক",
          "question": "সুভা দিনে কয়বার গোয়াল ঘরে যেত?",
          "explanation": "সুভা দিনে তিনবার গোয়ালঘরে যেত।"
        },
        {
          "label": "খ",
          "question": "প্রকৃতি যেন তাহার ভাষার অভাব পূরণ করিয়া দেয়'— ব্যাখ্যা করো।",
          "explanation": "প্রকৃতির সঙ্গে সুভার গভীর সম্পর্কের বিষয়টিই উন্মোচিত হয়েছে আলোচ্য মন্তব্যে। সুভা নদীর তীরে বসলে নদীর কলধ্বনি, লোকের কোলাহল, মাঝির গান, পাখির ডাক, তরুর মর্মর— সমস্ত মিলেমিশে একাকার হয়ে যেত। এগুলো যেন তার হয়ে কথা বলত। প্রকৃতির এই বিবিধ শব্দ এবং বিচিত্র গতিও সুভার ভাষার মতো নীরব অথচ বিশ্বব্যাপী বিস্তৃত। আর তাই লেখক বলেছেন, ‘প্রকৃতি যেন তাহার ভাষার অভাব পূরণ করিয়া দেয়।'"
        },
        {
          "label": "গ",
          "question": "উদ্দীপকের শাহানের বাবা ও 'সুভা' গল্পের সুভার বাবার মধ্যে যে সাদৃশ্য রয়েছে তা ব্যাখ্যা করো।",
          "explanation": "সন্তানের অসুখ-অসুবিধাকে উপেক্ষার দিক থেকে উদ্দীপকের শাহানের বাবার সঙ্গে ‘সুভা' গল্পের সুভার বাবার সাদৃশ্য পরিলক্ষিত হয় ৷ 'সুভা' গল্পের কেন্দ্রীয় চরিত্র সুভা বাক্প্রতিবন্ধী। প্রতিবন্ধী হওয়ায় আশপাশের সকলেই তাকে অবজ্ঞা-অবহেলা করে। এমনকি তার গর্ভধারিণী মা-ও তাকে গর্ভের কলঙ্ক জ্ঞান করেন। বাবা তাকে ভালোবাসলেও সমাজের চাপে শেষ পর্যন্ত সুভাকে অনিশ্চিত ভবিষ্যতের দিকে ঠেলে দেন। উদ্দীপকের শাহান একজন প্রতিবন্ধী কিশোর। পোলিও রোগের কারণে তার বাম পা বাঁকা হয়ে গেছে। এজন্য হাঁটতে অসুবিধা হওয়ায় সময়মতো সে স্কুলে পৌঁছতে পারে না। কিন্তু শাহানের বাবা তার এই সমস্যাকে গুরুত্ব না দিয়ে উলটো স্কুল কামাইয়ের জন্য তাকে ভর্ৎসনা করেন। অন্যদিকে, 'সুভা' গল্পের সুভার বাবা সুভাকে ভালোবাসলেও সমাজের চাপে বাধ্য হয়ে তাকে অনিশ্চিত ভবিষ্যতের দিকে ঠেলে দেন। এক্ষেত্রে সমস্যার প্রকৃতি ভিন্ন হলেও শাহান এবং সুভার বাবা উভয়েই সন্তানের অসুখ-অসুবিধাকে উপেক্ষা করেছে। এ বিষয়টিই তাদের মধ্যে সাদৃশ্য রচনা করেছে ।"
        },
        {
          "label": "ঘ",
          "question": "“উদ্দীপকের শাহান যেন 'সুভা' গল্পের সুভার মতোই সামাজিক অবস্থার স্বীকার” – 'সুভা' গল্প অবলম্বনে মন্তব্যটি মূল্যায়ন করো।",
          "explanation": "প্রতিবন্ধী হওয়ার কারণে অবহেলিত হওয়ার দিক থেকে উদ্দীপকের শাহান 'সুভা' গল্পের সুভার মতো একই পরিস্থিতির শিকার। 'সুভা' গল্পে বাক্‌প্রতিবন্ধী কিশোরী সুভার প্রতি লেখকের গভীর মমত্ববোধ প্রকাশ পেয়েছে। বাক্প্রতিবন্ধী হওয়ার কারণে সুডা সকলের অবজ্ঞা ও অবহেলার শিকার। মা তাকে নিজের ত্রুটিস্বরূপ মনে করেন। মা-বাবা দুজনই তাকে নিয়ে চিন্তিত থাকেন। অসহায় সুভা কেবল বিপুল নির্বাক প্রকৃতির মাঝেই মুক্তির আনন্দ খুঁজে পায়। উদ্দীপকের শাহান একজন প্রতিবন্ধী। পোলিও রোগের কারণে তার বাম পা বেঁকে যায়। ফলে চলাফেরা করতে তার খুবই কষ্ট হয়। এজন্য সময়মতো সে স্কুলে পৌঁছতে পারে না। এতদসত্ত্বেও তার এই সমস্যা বোঝার মতো কেউ নেই। শাহানের বাবাও তার এই সমস্যাকে গুরুত্ব দেন না। উপরন্তু, বিষয়টিকে অজুহাত বলে উড়িয়ে দেন। অসহায় শাহান তাই মন খারাপ করে স্কুলের মাঠের কোণো বসে আকাশের দিকে চেয়ে থাকে। প্রতিবন্ধীদের প্রতি এমন অবহেলার চিত্র আলোচ্য গল্পে আরও স্পষ্টরূপে ফুটে উঠেছে। 'সুভা' গল্পে প্রতিবন্ধীদের প্রতি পরিবার ও সমাজের উপেক্ষা ও অবজ্ঞার চিত্র ফুটে উঠেছে। প্রতিবন্ধী হওয়ার দরুন, সুভাকে সবাই অবহেলা করে। এমনকি সুভার মা পর্যন্ত তাকে নিজের ত্রুটিস্বরূপ মনে করেন। বাবা তাকে ভালোবাসেন ঠিকই, তবে সমাজের চাপে শেষ অবধি তাকে অনিশ্চিত ভবিষ্যতের দিকে ঠেলে দিতে বাধ্য হন। ফলত সুভার নির্বাক জগতে কেবল কয়েকটি অবলা প্রাণী আর অবারিত প্রকৃতিই তার আশ্রয় হয়ে ওঠে। একইভাবে, উদ্দীপকের শাহানও অবজ্ঞা-অবহেলার শিকার। তার অসুখ- অসুবিধার কথা তার বাবাও বুঝতে চান না। অর্থাৎ প্রতিবন্ধিতার কারণে সুভা এবং শাহান অন্তহীন মনোযাতনা ভোগ করে। এমনকি পরিবার এবং সমাজও তাদের মূল্য দেয় না। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "2",
      "uddipok": "জুঁই ও নিলয়ের আট বছরের সংসারে দুটি ফুটফুটে সন্তান রয়েছে। নিলয়ের মা-বাবা বৃদ্ধ হওয়ায় জুঁই নিজের মা-বাবার মতো সেবা-যত্ন দিয়ে তাদের আগলে রেখেছে। নিলয় একটি বহুজাতিক কোম্পানিতে চাকুরি করে। সংসারের প্রতি মন দেওয়ার সময় নেই তার। জুঁই সন্তানদের স্কুলে আনা-নেওয়ার, রান্না-বান্না, বাজার করাসহ সংসারের যাবতীয় কাজ করে থাকে। কিন্তু সামান্য ছোটোখাটো বিষয় নিয়ে নিলয় জুঁইয়ের সাথে কলহ করে। সে জুঁইকে বাবার বাড়ি পাঠিয়ে দেওয়ার হুমকি দেয়। কিন্তু সন্তানদের মুখের দিকে তাকিয়ে জুঁই নিলয়ের শত লাঞ্ছনা সহ্য করে যাচ্ছে।",
      "tag": "MB 22",
      "sub_questions": [
        {
          "label": "ক",
          "question": "বনফুলের প্রকৃত নাম কী?",
          "explanation": "বনফুলের প্রকৃত নাম বলাইচাঁদ মুখোপাধ্যায়।"
        },
        {
          "label": "খ",
          "question": "নিমের হাওয়া ভালো, থাক, কেটো না'- কথাটি দ্বারা কী বোঝানো হয়েছে?",
          "explanation": "নিমগাছের উপকারিতার প্রতি গুরুত্ব দিয়ে বিজ্ঞরা আলোচ্য উপদেশটি দিয়েছেন । নিমগাছ একটি ঔষধি গাছ। এর ছাল-বাকল, ডাল-পাতা সবই চর্মরোগের মহৌষধ। এমনকি এর হাওয়া উপকারী। এর হাওয়া বাতাস গায়ে লাগলে ছোঁয়াচে রোগ, চর্মরোগ ভালো হয়। কিন্তু আমাদের সমাজের অজ্ঞ লোকেরা নিমগাছের তেমন যত্ন নেয় না। অবহেলা করে কেটে ফেলে। তাই বিজ্ঞ নিমগাছের অপরিসীম উপকারের কথা ভেবে জনসাধারণকে তা কাটতে বারণ করেন ।"
        },
        {
          "label": "গ",
          "question": "উদ্দীপকের নিলয়ের আচরণের সাথে 'নিমগাছ' গল্পের কোন্ দিকের সাদৃশ্য রয়েছে? ব্যাখ্যা করো।",
          "explanation": "উদ্দীপকের নিপুণের আচরণের সাথে 'নিমগাছ' গল্পে বর্ণিত গৃহবধূর প্রতি সকলের অবহেলার দিকটির সাদৃশ্য রয়েছে। 'নিমগাছ' একটি প্রতীকী গল্প। এ গল্পে উপকারী নিমগাছের প্রতি সর্বসাধারণের অবহেলার প্রদর্শনের মধ্য দিয়ে সংসারে গৃহবধূর অবদান এবং উপেক্ষিত হওয়ার দিকটি তাৎপর্যমণ্ডিত হয়ে উঠেছে। সংসারের সবাই গৃহবধূটির সেবা-যত্ন পেলেও কেউ তার কথা ভাবে না। তাছাড়া সংসারের বেড়াজালে আবদ্ধ হওয়ার কারণে সে নিজের কথা ভাবার অবকাশও পায় না। উদ্দীপকের কলি একজন গৃহবধূ। বৃদ্ধ শ্বশুর-শাশুড়িকে নিজ পিতামাতার মতোই সেবা-যত্ন দিয়ে আগলে রেখেছে সে। এছাড়া সন্তানদের দেখাশোনা, রান্নাবান্নাসহ সাংসারিক প্রায় সকল কাজকর্মই তাকে করতে হয়। তা সত্ত্বেও স্বামী নিপুণ সামান্য বিষয় নিয়ে প্রায়ই তার সঙ্গে কলহ করে। একইভাবে, 'নিমগাছ' গল্পেও গল্পকার নিমগাছের প্রতীকাশ্রয়ে সংসারে গৃহবধূদের নিদারুণ অন্তর্ঘাতনার দিকটিই তুলে ধরেছেন। সেখানে তিনি দেখিয়েছেন, পরিবারের সকলে গৃহবধূর সেবা-যত্ন গ্রহণ করলেও কেউ তার অসুখ-অসুবিধার কথা তেমন ভাবে না, যা উদ্দীপকের নিপুণের আচরণকেই নির্দেশ করে ।"
        },
        {
          "label": "ঘ",
          "question": "উদ্দীপকের জুঁই যেন বাঙালি নারীর বাস্তব প্রতিচ্ছবি\"- 'নিমগাছ' গল্পের আলোকে মন্তব্যটি বিশ্লেষণ করো।",
          "explanation": "গৃহবধূ হিসেবে নিঃশর্তভাবে সংসারের দায়িত্ব পালনের দিক থেকে উদ্দীপকের কলি চিরায়ত বাঙালি নারীর প্রতিচ্ছবি হয়ে উঠেছে। 'নিমগাছ' গল্পে গল্পকার নিমগাছের প্রতীকে ভর করেই কাহিনির বিস্তার ঘটিয়েছেন। এ গল্পে তিনি দেখিয়েছেন নানা উপকারে আসা সত্ত্বেও নিমগাছ যেমন অযত্ন-অবহেলায় পড়ে থাকে, বাড়ির কর্ম-নিপুণা লক্ষ্মীবউটিও তেমনি সকলের অলক্ষেই অশেষ মনোযাতনা ভোগ করে। তা সত্ত্বেও সাংসারিক বন্ধনকে টিকিয়ে রাখতে সকল মনঃকষ্ট, সকল যাতনা নীরবে সহ্য করে যায়। উদ্দীপকের কলি নামের এক গৃহবধূর করুণ বাস্তবতা তুলে ধরা হয়েছে। পরিবারের সকলের প্রতি অত্যন্ত দায়িত্বশীল হওয়া সত্ত্বেও স্বামীর মনোযোগ পায় না সে। উপরন্তু ছোটো ছোটো বিষয়কে কেন্দ্র করে প্রায়শই স্বামী নিপুণ তার সঙ্গে কলহ বাধায়। এমনকি মাঝে মাঝে সে কলিকে বাবার বাড়ি পাঠিয়ে দেওয়ারও হুমকি দেয়। তা সত্ত্বেও সন্তানদের মুখ চেয়ে কলি সকল গঞ্জনা সহ্য করে যায়। উদ্দীপকে ফুটে ওঠা সংসারে নারীর অবদান ও ত্যাগের এই দিকটি আলোচ্য গল্পেও একইভাবে পরিলক্ষিত হয়। 'নিমগাছ' গল্পে নিমগাছের প্রতীকাশ্রয়ে সংসারে গৃহিণীদের অবদান ও অপ্রাপ্তির দিকটি ফুটে উঠেছে। বস্তুত, উপকারী হলেও নিমগাছের জন্ম ও বেড়ে ওঠা অযত্ন-অবহেলায়। কেউ হয়তো তার গুণের কদর করে, কিন্তু তাই বলে যত্ন নেয় না। একইভাবে, গৃহবধূরা সংসারে নানামুখী দায়িত্ব পালন করে যায়। সবার খেয়াল রাখলেও তাদের খেয়াল রাখে না কেউই। ফলে অযত্ন-অবহেলায় তাদের সংসার করতে হয়। উদ্দীপকের কলি তেমনি একজন গৃহবধূ। স্বামীর গঞ্জনা সয়েও সে সংসারের দায়িত্ব নিষ্ঠার সাথে পালন করে যায়, যেমনটি বাঙালি নারীদের ক্ষেত্রে পরিলক্ষিত হয়। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "3",
      "uddipok": "শাওন গোয়ালা ও সাগর গোয়ালা দুই বন্ধু। দুজনই স্নাতক পাশ করে আত্মকর্মসংস্থানের জন্য দুগ্ধখামার করেছে। শাওন উৎপাদিত দুধ থেকে তার অংশ পৃথক করে নেয় এবং অধিক মুনাফার লোভে তাতে পানি ও ক্ষতিকর রাসায়নিক মিশিয়ে বিক্রি করে। অপরদিকে সাগর তা করে না। সে বলে, 'ক্রেতারা নিরাপদ বিশুদ্ধ দুধ খেয়ে সুস্থ থাকলেই আমার খামার করা সার্থক হবে।'",
      "tag": "MB 22",
      "sub_questions": [
        {
          "label": "ক",
          "question": "শিক্ষার আসল কাজ কী?",
          "explanation": "শিক্ষার আসল কাজ হলো মানুষকে মনুষ্যত্বলোকের সঙ্গে পরিচয় করে দেওয়া ।"
        },
        {
          "label": "খ",
          "question": "'অর্থ সাধনাই জীবন সাধনা নয়'- ব্যাখ্যা করো।'",
          "explanation": "শুধু অর্থচিন্তাই যে জীবনের একমাত্র লক্ষ্য নয় সেটা বোঝাতেই লেখক উক্তিটি করেছেন । বর্তমানে সকলে শিক্ষাকে অর্থ উপার্জনের হাতিয়ার বলেই মনে করে। ফলে এই বিশেষ উদ্দেশ্য নিয়ে শিক্ষা গ্রহণ করে মানুষ মনুষ্যত্ব অর্জনে ব্যর্থ হলো। কিন্তু লেখক বিশ্বাস করেন— কেবল অর্থসাধনাই জীবনের একমাত্র সাধনা নয়। মানুষের জীবনে রয়েছে আরও মহত্ত্বর উদ্দেশ্য; আর তা হলো মনের মালিক হয়ে অনুভূতি ও কল্পনার রস আস্বাদনে উদ্‌বুদ্ধ হওয়া। এ দিকটি উপেক্ষিত হলে জীবনের অভীষ্ট লক্ষ্যে পৌঁছানো যাবে না।"
        },
        {
          "label": "গ",
          "question": "উদ্দীপকের শাওন গোয়ালার মধ্যে শিক্ষার কোন দিকটি গুরুত্বহীন হয়ে পড়েছে? 'শিক্ষা ও মনুষ্যত্ব' প্রবন্ধের আলোকে ব্যাখ্যা করো।",
          "explanation": "উদ্দীপকের শাওন গোয়ালার মাঝে শিক্ষার অপ্রয়োজনীয় দিকটি গুরুত্বহীন হয়ে পড়েছে। 'শিক্ষা ও মনুষ্যত্ব' প্রবন্ধে প্রাবন্ধিক শিক্ষার দুটি দিকের কথা উল্লেখ করেছেন। এর একটি হলো প্রয়োজনের দিক আর অন্যটি অপ্রয়োজনের দিক। বস্তুত, ক্ষুৎপিপাসার নিবৃত্তিই প্রয়োজনের দিকটির মূল। অপরপক্ষে শিক্ষার অপ্রয়োজনীয় দিকটির কাজ হচ্ছে মানুষকে মনুষ্যত্বলোকের সঙ্গে পরিচয় করিয়ে দেওয়া। প্রাবন্ধিকের মতে, অপ্রয়োজনীয় দিকটিই শিক্ষার শ্ৰেষ্ঠ দিক। উদ্দীপকে শাওন গোয়ালা ও সাগর গোয়ালা নামের দুই বন্ধুর কথা বলা হয়েছে। স্নাতক পাশ করার পর তারা কর্মসংস্থানের জন্য দুগ্ধখামার গড়ে তোলে। উৎপাদিত দুধ ভাগ করে নিয়ে অধিক লাভের আশায় শাওন তাতে পানি ও রাসায়নিক মেশায়, যা তার নৈতিক অবক্ষয়কে নির্দেশ করে। আলোচ্য 'শিক্ষা ও মনুষ্যত্ব' প্রবন্ধেও প্রাবন্ধিক শিক্ষার দুটি দিকের কথা বলেছেন। এর মধ্যে শিক্ষার অপ্রয়োজনীয় দিকটির কাজ হলো মানুষকে মনুষ্যত্বলোকের সঙ্গে পরিচয় করিয়ে দেওয়া। এই দিকটি অর্জিত হলে উদ্দীপকের শাওন এমন নীতিবিবর্জিত কাজ করতে পারত না। সে বিবেচনায়, উদ্দীপকের শাওনের মাঝে শিক্ষার অপ্রয়োজনীয় দিকটিই গুরুত্বহীন হয়ে পড়েছে।"
        },
        {
          "label": "ঘ",
          "question": "উদ্দীপকের সাগর গোয়ালা 'শিক্ষা ও মনুষ্যত্ব' প্রবন্ধে বর্ণিত 'ওপরের তলার বাসিন্দা হতে পেরেছে কি? যুক্তিসহ তোমার মতামত দাও।",
          "explanation": "মনুষ্যত্ববোধের প্রকাশে উদ্দীপকের সাগর গোয়ালা 'শিক্ষা ও মনুষ্যত্ব' প্রবন্ধে বর্ণিত উপরের তলার বাসিন্দা হতে পেরেছে বলেই আমি মনে করি। 'শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে একটি দোতলা ঘরের সাথে তুলনা করেছেন। জীবসত্তা সেই ঘরের নিচের তলা, আর মানবসত্তা বা মনুষ্যত্ব উপরের তলা। তাঁর মতে, শিক্ষাই আমাদের জীবসত্তার ঘর থেকে মানবসত্তার ঘরে উত্তরণ ঘটায়। এটি আমাদের শেখায় অর্থসাধনাই জীবনসাধনা নয়। এর ফলে মানুষ জীবনের তাৎপর্য উপলব্ধি করতে পারে। উদ্দীপকে দেখা যায়, শাওন গোয়ালা ও সাগর গোয়ালা নামের দুই বন্ধু আত্মকর্মসংস্থানের জন্য দুগ্ধখামার গড়ে তোলে। প্রতিদিন উৎপাদিত দুধ থেকে শাওন তার অংশ আলাদা করে তাতে পানি ও রাসায়নিক মিশিয়ে। অধিক মুনাফা করে। পক্ষান্তরে, তার বন্ধু সাগর গোয়ালা নৈতিকতা বজায় রেখে ক্রেতাদের খাঁটি দুধ সরবরাহ করে। সে মনে করে ক্রেতারা ভেজালবিহীন দুধ খেয়ে ভালো থাকলেই তার এই প্রচেষ্টা সার্থক হবে। 'শিক্ষা ও মনুষ্যত্ব' প্রবন্ধে মানুষের জীবনকে একটি দোতলা ঘরের সাথে তুলনা করা হয়েছে। প্রাবন্ধিকের মতে, জীবসত্তা সেই ঘরের নিচের তলা, আর মানবসত্তা বা মনুষ্যত্ব হলো উপরের তলা। এক্ষেত্রে জীবসত্তার ঘর থেকে মানবসত্তার ঘরে ওঠার মই হলো শিক্ষা। এটি আমাদের শেখায় কী করে জীবনকে উপভোগ করতে হয়, কী করে মনোরাজ্যের মালিক হয়ে অনুভূতি ও কল্পনার রস আস্বাদন করা যায়। প্রকৃত শিক্ষা লাভের ফলে মানুষ 'লোভে পাপ, পাপে মৃত্যু'—কথাটির মর্মার্থ উপলব্ধি করতে পারে। শিক্ষা মানুষকে সেকথা জানিয়ে দেয় বলে মানুষ লোভের ফাঁদে ধরা দেয় না, যেমনটি উদ্দীপকের সাগর গোয়ালার ক্ষেত্রেও পরিলক্ষিত হয়। সে বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "4",
      "uddipok": "আমাদের বিদ্যালয়ে সার্ধ শতবর্ষ উদ্‌যাপন উপলক্ষ্যে এবার একটি বিশেষ ম্যাগাজিন প্রকাশ হতে যাচ্ছে। প্রধানশিক্ষক শিক্ষার্থীদের নিকট লেখা আহ্বান করেছেন। হাবিব বিদ্যালয়ের ১৫০ বছরের ঐতিহ্য, সাফল্য ইত্যাদির তথ্য-উপাত্ত সংগ্রহ করে তথ্যবহুল একটি মননশীল লেখা জমা দিয়েছে। আর মুস্তাফিজ জমা দিয়েছে তার মুক্তিযোদ্ধা দাদার জীবনের খন্ড গল্প নিয়ে একটি ব্যঞ্জনাময় সরস লেখা। সম্পাদক হিসেবে লেখাটি পড়ে আমার হৃদয়ে অতৃপ্তির সৃষ্টি হয়েছে।",
      "tag": "MB 22",
      "sub_questions": [
        {
          "label": "ক",
          "question": "নাটকের লক্ষ্য কী?",
          "explanation": "নাটকের লক্ষ্য দর্শকসমাজ।"
        },
        {
          "label": "খ",
          "question": "সংবাদপত্রের যাবতীয় খবরাখবর গদ্য ভাষায় রচিত হলেও তা প্রবন্ধ সাহিত্য নয় কেন?",
          "explanation": "তথ্যসমৃদ্ধ গদ্য ভাষায় রচিত হলেও শুধু সাহিত্যরস ও সৃজনশীলতা না থাকায় সংবাদপত্রে প্রকাশিত লেখাকে প্রবন্ধ সাহিত্য বলা যায় না। তথ্য ও জ্ঞান-বিজ্ঞানের পাশাপাশি সৃজনশীলতা পরিলক্ষিত হয় প্রবন্ধে। সংবাদপত্রে যাবতীয় খবরাখবর গদ্য ভাষায় রচিত হলেও সে লেখায় লেখকের সৃজনশক্তির কোনো পরিচয় পরিস্ফুট হয় না । তাই সংবাদপত্রে প্রকাশিত সমস্ত লেখাকে প্রবন্ধ সাহিত্যের অন্তর্ভুক্ত করা যায় না।"
        },
        {
          "label": "গ",
          "question": "উদ্দীপকের হাবিবের লেখাটি 'সাহিত্যের রূপ ও রীতি' প্রবন্ধের সাহিত্যের কোন শাখার অন্তর্ভুক্ত? ব্যাখ্যা করো।",
          "explanation": "বৈশিষ্ট্য বিচারে উদ্দীপকের হাবিবের লেখাটি ‘সাহিত্যের রূপ ও রীতি' প্রবন্ধে উল্লিখিত প্রবন্ধ সাহিত্যের অন্তর্ভুক্ত। ‘সাহিত্যের রূপ ও রীতি' প্রবন্ধে সাহিত্যের বিভিন্ন শাখা নিয়ে আলোচনা করা হয়েছে। এসব শাখার মধ্যে প্রবন্ধ সাহিত্য অন্যতম। সাধারণত প্রবন্ধ সাহিত্য তথ্যবহুল হয়ে থাকে। তবে শুধু তথ্যসমৃদ্ধ হলেই হয় না, লেখকের কল্পনাশক্তির সঙ্গে বুদ্ধিবৃত্তির সমন্বয়ে রচিত হয় প্রবন্ধ সাহিত্য। উদ্দীপকের হাবিব স্কুল ম্যাগাজিনে প্রকাশের জন্য বিদ্যালয়ের দেড়শ বছরের ঐতিহ্য, সাফল্য প্রভৃতি তথ্য-উপাত্ত নিয়ে একটি মননশীল লেখা জমা দেয়। সাধারণত কল্পনাশক্তি ও বুদ্ধিবৃত্তিকে আশ্রয় করে লেখক কোনো বিষয়বস্তু সম্পর্কে যে আত্মসচেতনতামূলক নাতিদীর্ঘ সাহিত্য রূপ সৃষ্টি করেন তাকে প্রবন্ধ বলে। প্রবন্ধ আকৃতির দিক থেকে ছোটো, কিন্তু বিষয়বস্তুর ব্যাপকতার কারণে এর আয়তন দীর্ঘও হতে পারে। তবে প্রবন্ধ সাহিত্যে লেখকের সৃজনীশক্তির প্রকাশ ঘটতে হয়, যেমনটি উদ্দীপকের হাবিবের লেখাটিতে দেখা যায়। সে বিবেচনায়, উদ্দীপকের হাবিবের লেখাটি আলোচ্য প্রবন্ধে উল্লিখিত প্রবন্ধ সাহিত্যের অন্তর্ভুক্ত।"
        },
        {
          "label": "ঘ",
          "question": "'সাহিত্যের রূপ ও রীতি' প্রবন্ধের আলোকে উদ্দীপকের মুস্তাফিজের লেখাটির বৈশিষ্ট্যগুলো নিরূপণ করো ।",
          "explanation": "'সাহিত্যের রূপ ও রীতি' প্রবন্ধের আলোকে উদ্দীপকের মুস্তাফিজের লেখাটি ছোটোগল্প বলেই প্রতীয়মান হয়। 'সাহিত্যের রূপ ও রীতি' প্রবন্ধে সাহিত্যের বিভিন্ন শাখার পরিচয় বিধৃত হয়েছে। এসব শাখার মধ্যে ছোটোগল্প সর্বাপেক্ষা নবীন। সাধারণত ছোটোগল্পের পরিধি হয় খুবই সীমিত, পাত্র-পাত্রীও থাকে স্বল্পসংখ্যক। আকস্মিকভাবে আরম্ভ হয়ে এর পরিসমাপ্তিও ঘটে আকস্মিকভাবেই। বস্তুত, জীবনের খণ্ডাংশ নিয়েই ছোটোগল্প পরিণতি লাভ করে। উদ্দীপকের মুস্তাফিজদের বিদ্যালয়ে সার্ধশতবর্ষ উদযাপন উপলক্ষ্যে একটি ম্যাগাজিন প্রকাশের উদ্যোগ নেওয়া হয়। এজন্য প্রধান শিক্ষক শিক্ষার্থীদের কাছে লেখা আহ্বান করেন। এসময় মুস্তাফিজ তার মুক্তিযোদ্ধা দাদার জীবনের খণ্ড গল্প নিয়ে একটি ব্যঞ্জনাময় সরস লেখা জমা দেয়। কিন্তু তার এই লেখা পড়ে সম্পাদকের মনে এক অতৃপ্তির অনুভূতি তৈরি হয়। আলোচ্য প্রবন্ধেও অপূর্ণতার অনুভব সৃষ্টিকারী সাহিত্যের এমন এক শাখার কথা বলা হয়েছে। ‘সাহিত্যের রূপ ও রীতি' প্রবন্ধে প্রাবন্ধিক সাহিত্যের অন্যতম প্রধান শাখা হিসেবে ছোটোগল্পের বৈশিষ্ট্য আলোচনা করেছেন। ছোটোগল্প বাংলা সাহিত্যে অপেক্ষাকৃত নবতর সংযোজন। মানবজীবনের খণ্ডাংশই ছোটোগল্পের বিষয়। এটি রস সঞ্চার করে পাঠকসমাজকে যথেষ্ট আনন্দ দিতে সক্ষম হলেও দ্রুত পরিণতির দিকে ধাবিত হয়। ফলে ছোটোগল্প পাঠ শেষে পাঠকের মনে একধরনের অতৃপ্তির অনুভূতি থেকে যায়, যেমনটি উদ্দীপকের মুস্তাফিজের লেখার ক্ষেত্রে ঘটেছে। অর্থাৎ আলোচ্য প্রবন্ধে বর্ণিত ছোটোগল্পের বৈশিষ্ট্য অনুসারে মুস্তাফিজের লেখাটি একটি ছোটোগল্প। সাধারণত ছোটোগল্প স্বল্প পরিধির হয়। তাছাড়া আকস্মিক শুরু হয়ে এটি আকস্মিকভাবেই শেষ হয়।"
        }
      ]
    },
    {
      "number": "5",
      "uddipok": "i. সেই সাতজন নেই আজও টেবিলটা তবু আছে সাতটা পেয়ালা আজও খালি নেই, একই সে বাগানে আজ এসেছে নতুন কুঁড়ি, শুধু সেই সেদিনের মালি নেই। ii. মিছা মনি মুক্তা হেম, স্বদেশের প্রিয় প্রেম তার চেয়ে রত্ন নাই আর।",
      "tag": "MB 22",
      "sub_questions": [
        {
          "label": "ক",
          "question": "সনেটের ষষ্ঠকে কী থাকে?",
          "explanation": "সনেটের ষষ্টকে ভাবের পরিণতি থাকে।"
        },
        {
          "label": "খ",
          "question": "কপোতাক্ষ নদকে দুগ্ধস্রোতরূপী বলার কারণ ব্যাখ্যা করো।",
          "explanation": "জন্মভূমির প্রতি গভীর মমত্ববোধের কারণে কপোতাক্ষ নদকে কবি ‘দুগ্ধ-স্রোতোরূপী' বলে আখ্যায়িত করেছেন । প্রবাসে থাকাকালীন কবি জন্মভূমির প্রতি গভীর ভালোবাসা অনুভব করেছেন। শৈশব-কৈশোরের মধুর স্মৃতি কবির মনকে আচ্ছন্ন করেছিল । কবি বহু দেশ ঘুরে ঘুরে বহু নদনদী দেখেছেন কিন্তু নিজের দেশের মতো অনুভূতি কোথাও পাননি। কোনো জলেই তাঁর তৃষ্ণা নিবারণ হয়নি। শিশু যেমন মায়ের দুগ্ধ পান করেই তৃপ্তি পায় বা তৃষ্ণা মেটায় তেমনি কবি শুধু কপোতাক্ষের জলেই তাঁর তৃষ্ণা মেটাতে চান ।"
        },
        {
          "label": "গ",
          "question": "উদ্দীপকে i এ 'কপোতাক্ষ নদ' কবিতার যে দিকটি ফুটে উঠেছে, তা ব্যাখ্যা করো।",
          "explanation": "উদ্দীপক (i)-এ 'কপোতাক্ষ নদ' কবিতায় ফুটে ওঠা কবির স্মৃতিকাতরতার দিকটি প্রতিফলিত হয়েছে। 'কপোতাক্ষ নদ' কবিতায় স্মৃতিকাতরতার আবরণে কবি মাইকেল মধুসূদন দত্তের অত্যুজ্জ্বল দেশপ্রেম প্রকাশিত হয়েছে। এ কবিতায় শৈশবের স্মৃতিবিজড়িত কপোতাক্ষকে কেন্দ্র করে কবি তাঁর হৃদয়াবেগের প্রকাশ ঘটিয়েছেন। এর মূলে রয়েছে জন্মভূমির প্রতি তাঁর অপার মমত্ববোধ। উদ্দীপক (i)-এর কবিতাংশে এক চায়ের টেবিলকে ঘিরে স্মৃতিকাতরতার প্রকাশ ঘটিয়েছেন কবি। একসময় সে টেবিলে বসে সাতজন লোক চায়ের পেয়ালায় চুমুক দিতে দিতে আড্ডা দিলেও আজ সেখানে তাদের উপস্থিতি নেই। কবি মনে করেন, একই বাগানে মালীর পরিবর্তনে যেমন ফুল ফোটার ব্যত্যয় ঘটে না, তেমনি তাদের অনুপস্থিতিতেও চায়ের টেবিল ফাঁকা নেই । অন্যদিকে, 'কপোতাক্ষ নদ' কবিতায় কবি তাঁর শৈশবের স্মৃতিবিজড়িত কপোতাক্ষ নদের কথা ভেবে কাতর হয়েছেন। কবির এই স্মৃতিকাতরতা প্রকারান্তরে তাঁর দেশপ্রেমেরই নামান্তর। সে বিবেচনায়, উদ্দীপক (i)-এ আলোচ্য কবিতায় ফুটে ওঠা কবির স্মৃতিকাতরতার দিকটিই প্রতিফলিত হয়েছে।"
        },
        {
          "label": "ঘ",
          "question": "'কপোতাক্ষ নদ' কবিতার কবি হৃদয়ের আর্তিই উদ্দীপক- এ প্রতিধ্বনিত হয়েছে বলে কি তোমার মনে হয়? উত্তরের যথার্থতা বিচার করো।",
          "explanation": "স্বদেশপ্রেম প্রকাশিত হওয়ায় স্তবক-২ যেন 'কপোতাক্ষ নদ' কবিতার মূল চেতনাকেই ধারণ করেছে। 'কপোতাক্ষ নদ' কবিতায় স্মৃতিকাতরতা প্রকাশিত হলেও এর অন্তরালে মূলত কবির অত্যুজ্জ্বল স্বদেশপ্রেম প্রকাশিত হয়েছে। শৈশবের স্মৃতিবিজড়িত নদকে কবি ভুলতে পারেননি যেমন, তেমনি এ দেশ ও দেশের মানুষের সাথেও রয়েছে কবির আত্মিক বন্ধন। তাইতো কবি কপোতাক্ষ নদের মাধ্যমে 'বঙ্গজ জন'-এর কানে তাঁর স্বদেশপ্রীতির কথা পৌঁছে দিতে প্রয়াসী হয়েছে। স্তবক-২-এ কবি স্বদেশপ্রেমের তুলনায় মণি-মুক্তা -হেম মূল্যবান বস্তুসমূহের তুচ্ছতা তুলে ধরে স্বদেশপ্রেমকে শ্রেষ্ঠ জ্ঞান করেছেন। তাঁর মতে, স্বদেশপ্রেম সবচেয়ে দামি রত্ন। স্বদেশের যেকোনো শুভ সমাচার বা বার্তা কবির সকল তৃষ্ণা দূর করে দেয়। ‘কপোতাক্ষ নদ' কবিতায় কবি তাঁর শৈশবের স্মৃতিবিজড়িত নদের সাথে কথোপকথনে স্বদেশের প্রতি গভীর অনুরাগ প্রকাশ করেছেন। তিনি স্বদেশত্যাগী হয়েও স্বদেশকে ভুলতে পারেননি এক মুহূর্তের জন্য। স্তবক- ২ এও একই অনুভূতির প্রকাশ ঘটেছে। এক্ষেত্রে বক্তব্য স্বতন্ত্র হলেও স্বদেশপ্রেমের স্বতঃস্ফূর্ত প্রকাশে উভয়ই অনন্য। তাই বলা যায় যে, প্রশ্নে উল্লিখিত মন্তব্যটি যুক্তিসংগত।"
        }
      ]
    },
    {
      "number": "6",
      "uddipok": "(i) হাশরের দিন খোদা বলিবেন, 'হে আদম সন্তান, আমি চেয়েছিনু ক্ষুধায় অন্ন, তুমি করো নাই দান।' মানুষ বলিবে, 'তুমি জগতের প্রভু আমরা তোমাকে কেমনে খাওয়াব, সে কাজ হয় কি কভু?' বলিবেন খোদা, 'ক্ষদিত বান্দা গিয়েছিল তব দ্বারে মোর কাছে ফিরে পেতে তাহা যদি খাওয়াইতে তারে।' (ii) জাতি-ধর্ম-রাষ্ট্র ন্যায় সকলি যে মানুষের তরে মানুষ সবার ঊর্ধ্বে—নহে কিছু তাহার অধিক।",
      "tag": "MB 22",
      "sub_questions": [
        {
          "label": "ক",
          "question": "'কালা পাহাড়'-এর প্রকৃত নাম কী?",
          "explanation": "'কালাপাহাড়'-এর প্রকৃত নাম রাজচন্দ্র বা রাজকৃষ্ণ বা রাজনারায়ণ ।"
        },
        {
          "label": "খ",
          "question": "তোমার মিনারে চড়িয়া ভন্ড গাহে স্বার্থের জয়' পদ্ধতিটি দ্বারা কী বোঝানো হয়েছে?",
          "explanation": "ধর্মকে হাতিয়ার হিসেবে ব্যবহার করে মোল্লা-পুরোহিতরা নিজেদের স্বার্থকে হাসিল করছে— এ বিষয়টি বোঝাতেই আলোচ্য উক্তিটি করা হয়েছে। 'মানুষ' কবিতায় সাত দিনের অনাহারী পথিককে মন্দিরের পুরোহিত খেতে না দিয়ে তাড়িয়ে দিয়েছে। আবার মসজিদে অঢেল গোশত-রুটি বেঁচে যাওয়ার পরও ক্ষুধার্ত মুসাফির খাবার চাইলে মোল্লা তাকে খাবার না দিয়ে বিদ্রুপ করছে। মূলত ধর্মকে অবলম্বন হিসেবে ব্যবহার করে মোল্লা পুরোহিতরা নিজেদের স্বার্থকে প্রাধান্য দিচ্ছে।"
        },
        {
          "label": "গ",
          "question": "উদ্দীপক- (i) এর আদম সন্তান 'মানুষ' কবিতার কোন চরিত্রের সঙ্গে সাদৃশ্যপূর্ণ? ব্যাখ্যা করো।",
          "explanation": "উদ্দীপকের আদম সন্তান 'মানুষ' কবিতায় উল্লিখিত পূজারি ও মোল্লা সাহেব চরিত্রদ্বয়ের সাথে সাদৃশ্যপূর্ণ। 'মানুষ' কবিতায় কবি মানুষের নির্মমতাকে তুলে ধরেছেন। জীর্ণ-শীর্ণ পথিক খাবার ভিক্ষা চেয়ে পূজারির দ্বারা মন্দির থেকে প্রত্যাখ্যাত হয়। মোল্লা সাহেব লোভে পড়ে মসজিদের শিরনি উপলক্ষ্যে বেঁচে যাওয়া গোশত-রুটি বাঁচাতে তিরস্কার করে তাকে বের করে দেয়। তাদের দুর্ব্যবহারের দরুন অভুক্ত অবস্থায় ভুখারিকে রাস্তায় নামতে হয়। উদ্দীপকে হাশরের দিনে সৃষ্টিকর্তার নিকট মানুষের কৃতকর্মের জবাবদিহির একটা চিত্র ফুটে উঠেছে। খোদা মানুষের কাছে অন্ন প্রার্থনা করলেও মানুষ তাঁকে ফিরিয়ে দিয়েছে। আদম সন্তানকে এখানে হিংস্রতার নিদর্শন হিসেবে তুলে ধরা হয়েছে। হাশরের দিনের সেই মনুষ্যত্বহীন আদম সন্তান পৃথিবীর বুকে ধর্মের মুখোশধারী মোল্লা-পুরোহিতবর্গ। যারা নিজেদের স্বার্থ রক্ষার্থে গরিব-অসহায় মানুষের প্রতি বর্বর আচরণ করে। নির্দয় আচরণের দিক থেকে উদ্দীপকের আদম সন্তান 'মানুষ' কবিতার মোল্লা-পুরোহিতের প্রতিনিধি ।"
        },
        {
          "label": "ঘ",
          "question": "উদ্দীপক-(ii) 'মানুষ' কবিতায় বর্ণিত চেতনার প্রতিচ্ছবি\" - মুক্তিসহ মতামত দাও।",
          "explanation": "উদ্দীপক (ii)-এ মানবতার জয়গান ধ্বনিত হওয়ায় এটি 'মানুষ' কবিতায় বর্ণিত কবি চেতনার প্রতিচ্ছবি হয়ে উঠেছে। 'মানুষ' কবিতায় কবি কাজী নজরুল ইসলাম মানবতার জয়গান গেয়েছেন । তিনি লক্ষ করেছেন, স্বার্থান্ধ মানুষেরা মুখে ধর্ম ও আদর্শের কথা বললেও অসহায় ও নিরন্ন মানুষকে সাহায্য করে না। আলোচ্য কবিতার মোল্লা- পুরোহিত এমনই আত্মকেন্দ্রিক ও অমানবিক প্রকৃতির মানুষ। এদের স্বরূপ তুলে ধরে কবি মূলত এমন পরিস্থিতির অবসান কামনা করেছেন। উদ্দীপক (ii)-এ সবকিছুর উপরে মানুষকে স্থান দেওয়া হয়েছে। কবিতাংশটির কবি মনে করেন, জাতি, ধর্ম, বর্ণ বা ন্যায়-অন্যায় সবকিছুই মানুষের কল্যাণের জন্য। আর তাই মানুষের উপরে আর কিছু হতে পারে না। এর ভেতর দিয়ে কবি মূলত মানুষের শ্রেষ্ঠত্বকেই তুলে ধরেছেন। আলোচ্য কবিতাংশে ফুটে ওঠা মানুষের এই শ্রেষ্ঠত্বের দিকটি ‘মানুষ’ কবিতাতেও একইভাবে পরিলক্ষিত হয়। সেখানেও কবি মানুষ পরিচয়কেই সর্বাগ্রে গুরুত্ব দিয়েছেন। 'মানুষ' কবিতায় কবি মানুষ পরিচয়কে সর্বাধিক প্রাধান্য দিয়েছেন সাম্যবাদী কবির চোখে তাই মানুষে মানুষে কোনো ভেদাভেদ নেই। দেশ- কাল বা জাতি-ধর্ম নির্বিশেষে মানুষ পরিচয়ই কবির কাছে বড়ো। আর তাই কবিতাটিতে তিনি স্বার্থান্ধ ধর্মগুরুদের অমানবিক আচরণের মধ্য দিয়ে সামাজিক বিভেদরেখাকে তুলে ধরে এ অবস্থার অবসান কামনা করেছেন। মূলত অন্যায়ের বিরুদ্ধে প্রতিবাদ এবং মনুষ্যত্বের জয়গানই আলোচ্য কবিতার মূল বিষয়, যা উদ্দীপক (ii)-এও একইভাবে প্রতিফলিত হয়েছে। সে বিবেচনায় প্রশ্নোক্ত মন্তব্যটি যথার্থ।"
        }
      ]
    },
    {
      "number": "7",
      "uddipok": "নানা : শোনো নানাভাই, আমরা যে আজ স্বাধীনতার 'সুবর্ণজয়ন্তী' অনুষ্ঠানে যাচ্ছি, সে তো এদের জন্য মাঠে কর্মরত এক বৃদ্ধ কৃষকের দিকে তাকিয়ে ইশারা করে বললেন। নাতি : কী বলেন নানাভাই। এই লোকটা তাহলে এখনো কেন এত খাটুনি খাটছে। আমাদের কী তাদের জন্যও কিছু করা উচিত নয়? নাতি : আচ্ছা নানাভাই, এদেশের সে সময়কার সবাই কী দেশের জন্য যুদ্ধ করেছে? নানা : হ্যাঁ ভাই, সব শ্রেণি পেশার মানুষ জীবনপণ যুদ্ধ করে, জীবন দিয়ে দেশটাকে স্বাধীন করেছে।",
      "tag": "MB 22",
      "sub_questions": [
        {
          "label": "ক",
          "question": "কার পদভারে একটি নতুন পৃথিবীর জন্ম হতে চলেছে?",
          "explanation": "তেজি তরুণের পদভারে একটি নতুন পৃথিবীর জন্ম হতে চলেছে।"
        },
        {
          "label": "খ",
          "question": "সিঁথির সিঁদুর মুছে গেল হরিদাসির'- চরণটি ব্যাখ্যা করো।",
          "explanation": "মুক্তিযুদ্ধে হরিদাসীর বিধবা হওয়ার বিষয়টি বোঝাতে বলা হয়েছে সিঁথির সিঁদুর মুছে গেল। হিন্দু রমণীরা বিয়ের পর সিঁথিতে সিঁদুর পরে। ধর্মীয় বিশ্বাস অনুযায়ী স্বামীর হাত দিয়ে পরিয়ে দেওয়া এ সিঁদুর স্বামী মারা গেলে মুছে ফেলা হয়। মুক্তিযুদ্ধে হরিদাসীর স্বামী শহিদ হন। তাই হরিদাসীর সিঁথির সিঁদুর মুছে যায়। আর এ বিষয়টি বোঝাতেই প্রশ্নোক্ত কথাটি বলা হয়েছে।"
        },
        {
          "label": "গ",
          "question": "উদ্দীপকের কৃষক 'তোমাকে পাওয়ার জন্যে, হে স্বাধীনতা' কবিতার কোন শ্রেণির প্রতিনিধিত্ব করে? ব্যাখ্যা করো।",
          "explanation": "উদ্দীপকের কৃষক 'তোমাকে পাওয়ার জন্যে, হে স্বাধীনতা' কবিতার স্বাধীনতার জন্য আত্মদানকারী সাধারণ মানুষের প্রতিনিধিত্ব করে। ‘তোমাকে পাওয়ার জন্যে, হে স্বাধীনতা' কবিতায় কবি স্বাধীনতার জন্য এ দেশের আপামর জনতার ত্যাগ ও সংগ্রামকে সশ্রদ্ধচিত্তে স্মরণ করেছেন। সেসময় পাকিস্তানি শাসকদের রক্তচক্ষুকে উপেক্ষা করে মুক্তিযুদ্ধে অংশ নেয় এ দেশের ছাত্র, কৃষক, শ্রমিকের মতো সাধারণ মানুষ। সবার ত্যাগ ও সংগ্রামের মধ্য দিয়ে মুক্ত হয় বাঙালি জাতি, অর্জিত হয় কাঙ্ক্ষিত স্বাধীনতা। উদ্দীপকে নানা-নাতির কথোপকথনের মধ্য দিয়ে আমাদের স্বাধীনতা সংগ্রামে শ্রমজীবী মানুষের ভূমিকার কথা উঠে এসেছে। নানা মনে করেন, এ সকল ত্যাগী মানুষের জন্যই আমরা স্বাধীনতা লাভ করতে পেরেছি। একইভাবে আলোচ্য 'তোমাকে পাওয়ার জন্যে, হে স্বাধীনতা' কবিতায়ও কবি স্বাধীনতা অর্জনের পিছনে এ দেশের সর্বস্তরের সাধারণ মানুষের আত্মত্যাগের প্রসঙ্গ তুলে ধরেছেন। কবিতাটিতে উল্লিখিত কেষ্ট দাস, সগীর আলী বা মতলব মিয়া তাদেরই প্রতিনিধি। এসব ত্যাগী মানুষের অবদানেই স্বাধীনতা লাভ করেছি আমরা। সে বিবেচনায়, উদ্দীপকের কৃষক আলোচ্য কবিতার স্বাধীনতার জন্য আত্মদানকারী সাধারণ মানুষের প্রতিনিধি।"
        },
        {
          "label": "ঘ",
          "question": "উদ্দীপকের নানার শেষ সংলাপ 'তোমাকে পাওয়ার জন্যে, হে স্বাধীনতা' কবিতার মূলভাব ধারণ করতে পেরেছে কি? তোমার মতামত ব্যাখ্যা করো।",
          "explanation": "স্বাধীনতা অর্জনে এ দেশের সর্বস্তরের মানুষের অবদানের স্বীকৃতি ছাড়া অন্যান্য বিষয় অনুপস্থিত থাকায় উদ্দীপকের নানার শেষ সংলাপটি 'তোমাকে পাওয়ার জন্যে, হে স্বাধীনতা' কবিতার মূলভাব সম্পূর্ণরূপে ধারণ করতে পারেনি। ‘তোমাকে পাওয়ার জন্যে, হে স্বাধীনতা' কবিতায় কবি স্বাধীনতার জন্য এ দেশের মুক্তিকামী মানুষের ত্যাগ ও সংগ্রামের স্বরূপ উন্মোচন করেছেন। সে সময় দেশের সর্বস্তরের মানুষ স্বাধীনতার জন্য অপেক্ষমাণ ছিল। অবশেষে সীমাহীন ত্যাগ ও সবার ঐক্যবদ্ধ প্রতিরোধ-সংগ্রামের মধ্য দিয়ে অর্জিত হয় কাঙ্ক্ষিত স্বাধীনতা । উদ্দীপকটি নানা-নাতির কথোপকথন নিয়ে রচিত। সেখানে আমাদের দেশের স্বাধীনতা লাভের ক্ষেত্রে সর্বস্তরের মানুষের অবদানের কথা বলেছেন নানা । তিনি মনে করেন, আমরা যে স্বাধীনতার সুবর্ণজয়ন্তী পালন করছি তা সম্ভব হয়েছে কৃষক, শ্রমিকদের মতো শ্রমজীবী সাধারণ মানুষের জন্যই। তবে কেবল কোনো নির্দিষ্ট শ্রেণিই নয় বরং সর্বস্তরের আপামর জনতার সম্মিলিত প্রচেষ্টাতেই বাংলাদেশ স্বাধীনতা লাভ করে। আলোচ্য কবিতায় বিষয়টি একইভাবে উঠে এসেছে। 'তোমাকে পাওয়ার জন্যে, হে স্বাধীনতা' কবিতায় কবি মুক্তিযুদ্ধকালীন পাকিস্তানি বাহিনীর অন্যায়-অত্যাচার এবং বাঙালির আত্মত্যাগের বিষয়টি তুলে ধরেছেন। এছাড়াও সেখানে স্বাধীনতার জন্য বাঙালির প্রতীক্ষা, প্রতিরোধ যুদ্ধ, কুকুরের আর্তনাদের মাধ্যমে প্রাকৃতিক প্রতিবাদসহ তেজি তরুণদের পদভারে স্বাধীনতার স্বপ্নকে জিইয়ে রাখার প্রত্যয়ের মতো নানা বিষয়ের অবতারণা ঘটেছে। উদ্দীপকের নানার সংলাপে এসব বিষয় উঠে আসেনি। সেখানে কেবল আলোচ্য কবিতায় ফুটে ওঠা স্বাধীনতার জন্য সর্বস্তরের মানুষের ত্যাগ ও সংগ্রামের দিকটিরই ইঙ্গিত রয়েছে, উল্লিখিত অন্যান্য বিষয় নয়। সে বিবেচনায়, উদ্দীপকের নানার শেষ সংলাপটি কবিতার মূলভাব সম্পূর্ণরূপে ধারণ করতে পারেনি।"
        }
      ]
    },
    {
      "number": "8",
      "uddipok": "উদ্দীপক-১: এ দেশের মাটি আমার শরীরের মাংসের মতো, কেউ চাইলেই আমার শরীর থেকে মাংস কেটে দিতে পারি না। এ দেশের বাতাস, আমার প্রতিটি বিশুদ্ধ নিঃশ্বাস, কেউ চাইলেই আমার নিঃশ্বাসের বাতাসে বারুদের গন্ধ ছড়াতে পারে না। উদ্দীপক-২: মিয়ানমারের সরকারি বাহিনী রাখাইন প্রদেশের রোহিঙ্গা জনগোষ্ঠী নিধনে মেতে উঠেছে। তারা নির্বিচারে অগণিত রোহিঙ্গাকে হত্যা করছে এবং তাদের ঘরবাড়ি জ্বালিয়ে দিচ্ছে । প্রাণ ভয়ে তারা দলে দলে পালিয়ে বাংলাদেশে আশ্রয় নিচ্ছে।",
      "tag": "MB 22",
      "sub_questions": [
        {
          "label": "ক",
          "question": "'আমার নাম যুদ্ধ'- কথাটি বুধা কাকে বলেছিল?",
          "explanation": "\"আমার নাম যুদ্ধ\" কথাটি বুধা আহাদ মুন্সিকে বলেছিল।"
        },
        {
          "label": "খ",
          "question": "কলেরা আমাকে খেতে পারেনি। আমি তোমাদের জন্য বেঁচে আছি।'- ব্যাখ্যা করো।",
          "explanation": "পাকিস্তানি মিলিটারির প্রতি প্রতিশোধস্পৃহার কারণে তাদের উদ্দেশ্য করে বুধা প্রশ্নোক্ত কথাটি বলেছে। 'কাকতাড়ুয়া' উপন্যাসে এক রাতে কলেরার সংক্রমণে পরিবারের সবাই মৃত্যুবরণ করলেও বুধা বেঁচে যায়। কলেরা মহামারি যেমন হঠাৎ একদিন হানা দিয়ে গ্রাম উজাড় করে দেয় তেমনি পাকিস্তানি মিলিটারিও অকস্মাৎ আক্রমণ করে গ্রাম লন্ডভন্ড করে ফেলে। তারা আগুন লাগিয়ে বাজার পুড়িয়ে দেয়। নির্বিচারে মানুষ হত্যা করে। বুধা এসব অনাচার দেখে সহ্য করতে পারে না। তার মধ্যে প্রতিশোধস্পৃহা জেগে ওঠে। বুধার মনে হয় মিলিটারির প্রতি প্রতিশোধ নেওয়ার জন্যই কলেরা তাকে মারতে পারেনি।"
        },
        {
          "label": "গ",
          "question": "উদ্দীপক-১-এ 'কাকতাড়ুয়া' উপন্যাসের বুধা চরিত্রের কোন দিকটি ফুটে উঠেছে? ব্যাখ্যা করো ।",
          "explanation": "উদ্দীপক-১-এর কবিতাংশে 'কাকতাড়ুয়া' উপন্যাসের বুধা চরিত্রে ফুটে ওঠা শত্রুদের প্রতি আপসহীন মনোভাবের দিকটি ফুটে উঠেছে। 'কাকতাড়ুয়া' উপন্যাসের মুখ্য চরিত্র বুধা এক অনাথ কিশোর। তবে দেশাত্মবোধ তাঁর প্রবল। এ কারণেই দেশের মাটিতে বিদেশি সেনাদের আগ্রাসনকে সে মেনে নিতে পারে না। এ কারণে তাদের অন্যায়- অত্যাচারকে নস্যাৎ করার লক্ষ্যে যুদ্ধে শামিল হয় বুধা । উদ্দীপক-১-এর কবিতাংশে দেশমাতৃকার সাথে কবির গভীর সম্পর্কের স্বরূপ ফুটে উঠেছে। দেশকে ভালোবেসে এদেশের মাটিকে তিনি নিজের শরীরের মাংসের সাথে তুলনা করেছেন। এক্ষেত্রে কেউ চাইলেই যেমন শরীর থেকে মাংস কেটে দেওয়া যায় না, তেমনি কবি মনে করেন, কোনো শর্তেই মাতৃভূমির অধিকার ত্যাগ করা সম্ভব নয়। একইভাবে, 'কাকতাড়ুয়া' উপন্যাসের বুধাও নিজ গ্রামে বিদেশি সৈন্যদের আগ্রাসনকে মেনে নেয়নি। বরং এর বিরুদ্ধে যুদ্ধে নামে। সে বিবেচনায়, উদ্দীপক-১-এর কবিতাংশে আলোচ্য উপন্যাসের বুধার আপসহীন মনোভাবের দিকটি ফুটে উঠেছে।"
        },
        {
          "label": "ঘ",
          "question": "“ঘটনার সাদৃশ্য থাকলেও শুধু উদ্দীপক-২ 'কাকতাড়ুয়া' উপন্যাসের সম্পূর্ণ ভাব ধারণ করতে পারেনি। এর জন্য উদ্দীপক-১ এর ভাবকেও পরিপূরক হিসেবে গ্রহণ করতে হয়। - মন্তব্যটি বিশ্লেষণ করো।",
          "explanation": "উদ্দীপক-২-এ কেবল হানাদার বাহিনীর নৃশংসতা এবং অত্যাচারিত মানুষের পালানোর চিত্র উপস্থাপিত হওয়ায় এটি 'কাকতাড়ুয়া' উপন্যাসের সম্পূর্ণ ভাবকে ধারণ করে না। 'কাকতাড়ুয়া' একটি মুক্তিযুদ্ধভিত্তিক উপন্যাস। এ উপন্যাসে ঔপন্যাসিক পাকিস্তানি বাহিনীর অত্যাচার, রাজাকারদের বিশ্বাসঘাতকতাসহ মুক্তিযুদ্ধকালীন পরিস্থিতিকে আমাদের সামনে তুলে ধরেছেন। পাশাপাশি উপন্যাসটিতে তৎকালীন সমাজ বাস্তবতারও একটি বিশ্বস্ত ছবি অঙ্কিত হয়েছে। উদ্দীপক-২ এ মিয়ানমারের রাখাইন অঞ্চলের রোহিঙ্গা জনগোষ্ঠীর ওপর দেশটির সরকারি বাহিনীর নৃশংসতার কথা বলা হয়েছে। তারা অন্যায়ভাবে রোহিঙ্গাদের নিধনে নামে। রোহিঙ্গাদের হত্যা, লুণ্ঠন করাসহ তারা তাদের ঘরবাড়ি জ্বালিয়ে দেয়। ফলে প্রাণের ভয়ে রোহিঙ্গারা বাংলাদেশে আশ্রয় নেয়। হানাদার বাহিনীর এমন নৃশংসতা ও হত্যাযজ্ঞের কথা 'কাকতাড়ুয়া' উপন্যাসেও একইভাবে ফুটে উঠেছে। তবে এটিই এ উপন্যাসের একমাত্র বিষয় নয়। 'কাকতাড়ুয়া' উপন্যাসে বাংলাদেশের মুক্তিযুদ্ধের একটি পূর্ণাঙ্গ চিত্র ফুটে উঠেছে। এখানে হানাদার বাহিনীর নির্মমতা ছাড়াও তাদের কর্মকাণ্ডের প্রতি আপামর জনসাধারণের ঘৃণা এবং মুক্তিযোদ্ধাদের প্রতিরোধ তৎপরতার কথা বর্ণিত হয়েছে। অন্যদিকে, উদ্দীপক-২-এর ঘটনাবর্তে কেবল মিয়ানমারের সরকারি বাহিনীর অন্যায়-অত্যাচারের কথাই প্রতিফলিত হয়েছে। সেখানে তাদের আপসহীন মনোভাব বা প্রতিরোধ চিত্র উপস্থাপিত হয়নি, যা উদ্দীপক-১-এ প্রকাশিত হয়েছে। সে বিবেচনায় এককভাবে উদ্দীপক-২ আলোচ্য উপন্যাসের সম্পূর্ণভাবকে ধারণ করতে পারেনি। তবে এর সাথে উদ্দীপক-১-এর ভাবকে পরিপূরক হিসেবে গ্রহণ করলে তা সম্ভব হয় ।"
        }
      ]
    },
    {
      "number": "9",
      "uddipok": "উদ্দীপক-১: তেতাল্লিশের দুর্ভিক্ষে মুর্দা ফকির স্ত্রী-পুত্র-কন্যাদের অনাহারে মৃত্যুবরণ করতে দেখেছেন। লাশগুলোকে কবর পর্যন্ত দিতে পারেনি। সেগুলো শিয়াল-শকুনে খুবলে খেয়েছে। এসব দৃশ্য দেখে তিনি পাগল হয়ে গেছেন। উদ্দীপক-২: দুঃসহ বেদনার এ কণ্টক পথ বেয়ে শোষণের নাগপাশ ছিঁড়লে যারা আমরা তোমাদের ভুলব না ।",
      "tag": "MB 22",
      "sub_questions": [
        {
          "label": "ক",
          "question": "বুধাকে রেকি করার কাজ কে দিয়েছিল?",
          "explanation": "বুধাকে রেকি করার কাজ দিয়েছিল মুক্তিবাহিনীর কমান্ডার শাহাবুদ্দিন।"
        },
        {
          "label": "খ",
          "question": "লোহার টুপি কি মানুষের মগজ খায় – উক্তিটি দ্বারা কী বোঝানো হয়েছে? ব্যাখ্যা করো।",
          "explanation": "'লোহার টুপি কি মানুষের মগজ খায়' বলতে পাকিস্তানি সেনাদের নির্বুদ্ধিতার কথা বলা হয়েছে। ‘কাকতাড়ুয়া' উপন্যাসে এক কিশোর চরিত্র বুধা। দেশের মানুষের প্রতি মমত্ববোধের কারণে সে বিদেশি মিলিটারিদের প্রতি ঘৃণা পোষণ করে। যুদ্ধের সময় একদিন সে পেয়ারা নিয়ে মিলিটারি ক্যাম্পে যায়। নির্বিকার চিত্তে বুধা পাকিস্তানি সেনাদের পেয়ারা খেতে আহ্বান জানায়। তার আহ্বানে সাড়া দিয়ে তারা পেয়ারা খেতে শুরু করলে বুধা তাদের ঘর্মাক্ত চেহারার দিকে তাকিয়ে আলোচ্য উক্তি করে। অর্থাৎ, পাকিস্তানি বাহিনীর সদস্যরা লোহার টুপি মাথায় পরলেও আপাতপক্ষে তাদের কোনো বুদ্ধি নেই । বোধ হয় লোহার টুপিতে তাদের বুদ্ধিলোপ হয়েছে।"
        },
        {
          "label": "গ",
          "question": "উদ্দীপক-১ এ 'কাকতাড়ুয়া' উপন্যাসের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপক-১-এ 'কাকতাড়ুয়া' উপন্যাসের বুধার পরিবার-পরিজন হারানোর ট্র্যাজেডির দিকটি প্রতিফলিত হয়েছে। 'কাকতাড়ুয়া' উপন্যাসটি আবর্তিত হয়েছে বুধা নামের এক পিতৃ-মাতৃহীন অনাথ কিশোরকে কেন্দ্র করে। এক দুর্যোগময় রাতে কলেরার প্রকোপে বুধার চোখের সামনে তার পরিবারের প্রায় সবাই মারা যায়। ঘটনার আকস্মিকতায় শক্ত হয়ে যায় বুধা। এ ঘটনা তার জীবনকেই এলোমেলো করে দেয়। উদ্দীপক-১ তেতাল্লিশের দুর্ভিক্ষের প্রেক্ষাপটে রচিত। সেসময় উদ্দীপকটির মুখ্য চরিত্র মুর্দা ফকিরের চোখের সামনেই তার স্ত্রী-পুত্র-কন্যার মৃত্যু হয়। লাশগুলোকে শিয়াল-শকুনে খুবলে খেয়েছে। সেগুলোকে কবর দেওয়ার ব্যবস্থাও তিনি করতে পারেননি। এমন মর্মন্তুদ ঘটনার পরিপ্রেক্ষিতে তিনি পাগল হয়ে যান। একইভাবে, দুর্যোগের এক রাতে 'কাকতাড়ুয়া' উপন্যাসের প্রধান চরিত্র বুধার চোখের সামনেই কলেরায় আক্রান্ত হয়ে তার পরিবারের সবাই মারা যায়। অর্থাৎ উদ্দীপক-১ এবং আলোচ্য উপন্যাস উভয় ক্ষেত্রে পরিবার-পরিজন হারানোর ট্র্যাজেডির দিকটিই ফুটে উঠেছে।"
        },
        {
          "label": "ঘ",
          "question": "”উদ্দীপক-২ এর আত্মত্যাগ ও 'কাকতাড়ুয়া' উপন্যাসের মুক্তিবাহিনীর আত্মত্যাগ স্বদেশ প্রেমের অত্যুজ্জ্বল উদাহরণ। ”- মন্তব্যটির যথার্থতা নিরূপণ করো ।",
          "explanation": "উদ্দীপক-২ এর কবিতাংশ ও 'কাকতাড়ুয়া' উপন্যাসে মুক্তিযোদ্ধাদের আত্মত্যাগের স্বরূপ প্রকাশিত হয়েছে, যা তাদের দেশাত্ববোধেরই নামান্তর। 'কাকতাড়ুয়া' উপন্যাসে ঔপন্যাসিক পাকিস্তানি বাহিনীর অত্যাচার, রাজাকারদের বিশ্বাসঘাতকতা এবং এর বিরুদ্ধে মুক্তিযোদ্ধাদের জাগ্রত প্রতিরোধসহ মুক্তিযুদ্ধকালীন পরিস্থিতির একটি সামগ্রিক চিত্র আমাদের সামনে তুলে ধরেছেন। পাশাপাশি উপন্যাসটিতে তৎকালীন সমাজ- বাস্তবতারও একটি বিশ্বস্ত ছবি অঙ্কিত হয়েছে। উদ্দীপক-২ এর কবিতাংশে মুক্তিসেনাদের অবদানকে স্বীকার করে তাদের জয়গান গাওয়া হয়েছে। কবি মনে করেন, কঠিন ত্যাগ আর দুঃসহ বেদনা সয়ে দেশ ও জাতিকে যারা শোষণমুক্ত করেছে, তাদের সেই অবদান কিছুতেই বিস্মৃত হওয়ার নয়। মুক্তিসেনাদের এমন ভূমিকার দিকটি আলোচ্য 'কাকতাড়ুয়া' উপন্যাসেও একইভাবে উঠে এসেছে। মুক্তিযোদ্ধা শাহাবুদ্দিন বা বুধা চরিত্রকে কেন্দ্র করে সেখানেও দেশকে মুক্ত করতে তাদের বীরত্বপূর্ণ ভূমিকাকে উপস্থাপন করা হয়েছে। ‘কাকতাড়ুয়া’ উপন্যাসের প্রেক্ষাপট বাংলাদেশের মুক্তিযুদ্ধ। উপন্যাসটিতে এদেশের মুক্তিযুদ্ধের একটি পূর্ণ চিত্র ফুটে উঠেছে। সংগত কারণেই সেখানে এদেশের নিরীহ মানুষের ওপর পাকিস্তানি বাহিনীর নৃশংস অত্যাচার ও হত্যাযজ্ঞের কথা উপস্থাপিত হয়েছে। পাশাপাশি উপন্যাসটিতে শাহাবুদ্দিন ও বুধার মতো মুক্তিযোদ্ধাদের আত্মত্যাগ ও বীরত্বপূর্ণ ভূমিকাও ফুটে উঠেছে। একইভাবে, উদ্দীপক-২-এর কবিতাংশেও কবি মুক্তিসেনাদের অবদানকে সশ্রদ্ধচিত্তে স্মরণ করেছেন। উভয়ক্ষেত্রে মুক্তিযোদ্ধাদের এমন ত্যাগ ও অবদানের কারণ দেশের প্রতি তাদের অকৃত্রিম ভালোবাসা। সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "10",
      "uddipok": "দশম শ্রেণির মেধাবী ছাত্রী হাফসা একদিন প্রধানশিক্ষক রুবিনা বেগমের কক্ষে প্রবেশ করে অশ্রুসিক্তকণ্ঠে বলল, 'ম্যাডাম আমাকে বাঁচান। আমি পড়ালেখা করতে চাই কিন্তু বাবা আমাকে বিয়ে দিতে চাইছেন।' প্রধান শিক্ষক যথাযথ কর্তৃপক্ষের মাধ্যমে হাফসার বিয়ে বন্ধ করে তাকে পড়ালেখা চালিয়ে যাওয়ার সুযোগ করে দেন।",
      "tag": "MB 22",
      "sub_questions": [
        {
          "label": "ক",
          "question": "'বহিপীর' নাটকটি কত সালে প্রকাশিত হয়?",
          "explanation": "‘বহিপীর' নাটকটি ১৯৬০ সালে প্রকাশিত হয়।"
        },
        {
          "label": "খ",
          "question": "'সেই নিশানাটি হারাইয়াই তো মুশকিল হইয়াছে।'- কোন নিশানার কথা বলা হয়েছে? ব্যাখ্যা করো।",
          "explanation": "তাহেরার চাচাতো ভাই তাহেরার কাছ থেকে বিচ্ছিন্ন হওয়ায় তাহেরাকে শনাক্ত করা কঠিন হওয়ার বিষয়টি বোঝাতে বহিপীর আলোচ্য উক্তিটি করেছেন । সৈয়দ ওয়ালীউল্লাহ রচিত ‘বহিপীর' নাটকের অন্যতম প্রধান চরিত্র তাহেরা। বৃদ্ধ পীরের সাথে জোরপূর্বক দেওয়া বিয়ে মেনে নিতে না পেরে এক চাচাতো ভাইকে সঙ্গী করে সে বাড়ি থেকে পালায়। পথিমধ্যে চাচাতো ভাই তাকে ফেলে ফিরে যায় । আবার পীর সাহেবও তার বিবি তাহেরাকে খুঁজতে বেরিয়ে পড়েন। ঘটনাচক্রে তারা উভয়েই জমিদার হাতেম আলির বজরায় আশ্রয় পায়। পীর সাহেব তাঁর স্ত্রীকে চোখে দেখেননি বলে তাকে শনাক্ত করতে পারছেন না। তাহেরার সাথে চাচাতো ভাইটি থাকলে চিনতে সুবিধা হতো বিধায় তাকে. ‘নিশানা' বা শনাক্তকারী হিসেবে উপস্থাপন করে বলেছেন, ‘সেই নিশানাটি হারাইয়াই তো মুশকিল হইয়াছে।'"
        },
        {
          "label": "গ",
          "question": "উদ্দীপকের প্রধান শিক্ষক রুবিনার সাথে 'বহিপীর' নাটকের খোদেজা চরিত্রের পার্থক্য নিরূপণ করো ।",
          "explanation": "প্রগতিশীল ও আধুনিক দৃষ্টিভঙ্গির দিক থেকে উদ্দীপকের প্রধান শিক্ষক রুবিনার সাথে 'বহিপীর' নাটকের খোদেজা চরিত্রের পার্থক্য রয়েছে। 'বহিপীর' নাটকের অন্যতম চরিত্র খোদেজা অনেকটাই প্রাচীন ধ্যানধারণার অধিকারী। তাছাড়া তিনি অদৃষ্টবাদী এবং নানারকম কুসংস্কারে বিশ্বাসী। একারণেই বৃদ্ধ পীরের সাথে তাহেরার বিয়েকে তিনি সৌভাগ্যের বিষয় মনে করেন। পীরের প্রতি অন্ধবিশ্বাসই তার এমন ভাবনার কারণ। উদ্দীপকের হাফসা দশম শ্রেণিতে পড়ে। পড়াশোনাতেও সে যথেষ্ট ভালো। তা সত্ত্বেও হাফসার বাবা তার মতামতকে উপেক্ষা করে বিয়ে ঠিক করে। এমন পরিস্থিতিতে অসহায় হাফসা বিষয়টি তার স্কুলের প্রধান শিক্ষিকা রুবিনাকে জানায়। রুবিনা যথাযথ কর্তৃপক্ষের মাধ্যমে বিয়ে ভেঙে হাফসার পড়ালেখার পথকে সুগম করেন। পক্ষান্তরে, 'বহিপীর' নাটকের খোদেজা একজন কুসংস্কারাচ্ছন্ন ও রক্ষণশীল মহিলা। বৃদ্ধ পীরের সাথে তাহেরার বিয়েকে তিনি নিয়তি বলে মেনে নেন। অর্থাৎ নাটকের খোদেজার রক্ষণশীল এবং কুসংস্কারাচ্ছন্ন মানসিকতার বিপরীতে উদ্দীপকের রুবিনা একজন প্রগতিশীল ও আধুনিক মানুষ। এ দিক থেকে তাদের চরিত্রের পার্থক্য প্রতীয়মান হয়।"
        },
        {
          "label": "ঘ",
          "question": "উদ্দীপকের হাফসা 'বহিপীর' নাটকের তাহেরা অপেক্ষা আধুনিক বলেই সমস্যার সহজ সমাধান পেয়েছে।\"— উক্তিটির সঙ্গে তুমি কি একমত? যুক্তি দাও।",
          "explanation": "উদ্দীপকের হাফসা ‘বহিপীর’ নাটকের তাহেরা অপেক্ষা আধুনিক বলেই সমস্যার সহজ সমাধান পেয়েছে—এই উক্তিটির সঙ্গে একমত হওয়া যায়। কারণ হাফসা একটি আধুনিক সমাজব্যবস্থায় বসবাস করে, যেখানে শিক্ষার গুরুত্ব ও নারীর অধিকার সম্পর্কে সচেতনতা বৃদ্ধি পেয়েছে। সে প্রধান শিক্ষকের সাহায্যে বিয়ের মতো গুরুতর সমস্যার দ্রুত ও আইনসম্মত সমাধান পেয়েছে। অপরদিকে, তাহেরা ছিল এক রক্ষণশীল ও কুসংস্কারাচ্ছন্ন সমাজে, যেখানে নারীর স্বাধীন মত প্রকাশের সুযোগ সীমিত ছিল। তাহেরার মতো একটি মেয়ে সেখানে শিক্ষিত হতে চাওয়া এবং নিজের ভবিষ্যৎ গড়ার স্বপ্ন দেখাই ছিল সাহসিকতার পরিচয়। হাফসার সহজে সমস্যার সমাধান পাওয়া আধুনিক সামাজিক ও শিক্ষাগত উন্নতিরই প্রতিফলন, যেখানে তাহেরার পথ ছিল অনেক বেশি কঠিন ও সংগ্রামী।"
        }
      ]
    },
    {
      "number": "11",
      "uddipok": "নন্দীগ্রামের সহজ-সরল মানুষকে ঠকানোই হচ্ছে ভণ্ডপীর গিয়াসের কাজ। সে নানা কূট-কৌশলে গ্রামের সহজ-সরল মানুষের কাছে তাবিজ বিক্রি করে। ঝাড় ফুঁক দিয়ে প্রচুর আর্থিক ফায়দা লাভ করে। মুরিদদের বিশ্বাস পীরের অনেক ক্ষমতা রয়েছে। পীর খুশি থাকলে আল্লাহ তাদের প্রতি সন্তুষ্ট থাকবেন। কিন্তু তার কাজে বাধা হয়ে দাঁড়ায় বিশ্ববিদ্যালয়ে পড়ুয়া ছেলে রাশিক। সে গ্রামের মানুষকে বোঝায় আল্লাহর সন্তুষ্টির জন্য ভণ্ডপীরের দরকার নেই। স্রষ্টা নির্দেশিত পথে ইবাদতের মাধ্যমেই আল্লাহর সন্তুষ্টি নির্ভর করে।",
      "tag": "MB 22",
      "sub_questions": [
        {
          "label": "ক",
          "question": "'বহিপীর' নাটকের হাতেম আলির বাল্যবন্ধুর নাম কী?",
          "explanation": "‘বহিপীর' নাটকের হাতেম আলির বাল্যবন্ধুর নাম আনোয়ার উদ্দিন ।"
        },
        {
          "label": "খ",
          "question": "এবার তার সাধের স্বপ্নও ভাঙবে।' হাতেম আলির একথা বলার কারণ কী?",
          "explanation": "জমিদারি হারানোর ফলে ছেলে হাশেমের ছাপাখানা দেওয়ার স্বপ্ন নষ্ট হবে বলে হাতেম আলি প্রশ্নোক্ত উক্তিটি করেছেন। হাতেম আলি বহিপীরের কাছে তাঁর জমিদারি নিলামে ওঠা নিয়ে আফসোস করছিলেন। তাঁর ছেলে হাশেমের ছাপাখানা দেওয়ার স্বপ্ন ছিল। নিজে দেউলিয়া হবেন তা নিয়ে তাঁর আফসোস ছিল না। তাঁর আফসোস হচ্ছিল এই ভেবে যে, তাঁর ছেলে হাশেমের স্বপ্ন ভেঙে যাবে। মূলত হাতেম আলি জমিদারি হারানোর বিষয়টিকেই ছেলের স্বপ্নভঙ্গের কারণ হিসেবে উপস্থাপন করেন ।"
        },
        {
          "label": "গ",
          "question": "উদ্দীপকের গিয়াসের আচরণ 'বহিপীর' নাটকের কোন চরিত্রের প্রতিনিধিত্ব করে? ব্যাখ্যা করো ।",
          "explanation": "উদ্দীপকের গিয়াসের আচরণ 'বহিপীর' নাটকের পীর সাহেবের চরিত্রের প্রতিনিধিত্ব করে। 'বহিপীর' নাটকটি আবর্তিত হয়েছে এক বৃদ্ধ পীরকে কেন্দ্র করে। অত্যন্ত ধূর্ত এই পীর সাহেব মুরিদদের দান-খয়রাতেই অর্থ-প্রতিপত্তির মালিক হয়ে উঠেছেন। শুধু তা-ই নয়, শেষ বয়সে সেবা-যত্ন পাবার আশায় মুরিদের কিশোরী কন্যা তাহেরাকে বিয়ে করতে উদ্যত হন। এমনকি তাহেরা পালিয়ে গেলেও তার পিছু নেন তিনি । উদ্দীপকের গিয়াস একজন ভণ্ড পীর। নন্দীগ্রামের সহজসরল মানুষকে ঠকানোই তার কাজ। এরই অংশ হিসেবে গ্রামের মানুষকে ভুল বুঝিয়ে তাবিজ বিক্রি করে সে। এছাড়াও ঝাড়ফুঁক দিয়ে প্রচুর অর্থ উপার্জন করে। একইভাবে, 'বহিপীর' নাটকের পীর সাহেবও মুরিদদের দান-খয়রাতের ওপর নির্ভরশীল। শুধু তা-ই নয়, মুরিদের অন্ধভক্তিকে কাজে লাগিয়ে তার অল্পবয়সি কিশোরী কন্যাকেও বিয়ে করার ফন্দি আঁটেন তিনি। অর্থাৎ আলোচ্য নাটকের পীর সাহেব এবং উদ্দীপকের গিয়াস দুজনই স্বার্থান্বেষী এবং কূটকৌশলী। এদিক বিচারে গিয়াসের আচরণ আলোচ্য নাটকের পীর সাহেবের চরিত্রের প্রতিনিধিত্ব করে।"
        },
        {
          "label": "ঘ",
          "question": "উদ্দীপকের রাশিকের মানসিক চেতনা বহিপীর' নাটকের মূলসুরকেই তুলে ধরে।”- মন্তব্যটির যথার্থতা নিরূপণ করো ।",
          "explanation": "উদ্দীপকটি এবং 'বহিপীর' নাটকের মধ্যে বেশ কিছু সাদৃশ্য রয়েছে, যা রাশিকের চরিত্রের মানসিক চেতনার সঙ্গে সম্পর্কিত। উক্তির সঠিকতা বিশ্লেষণ করলে দেখা যায় যে, রাশিক এবং 'বহিপীর' নাটকের হাশেম আলী চরিত্রের মধ্যে মিল রয়েছে, কারণ উভয়েরই চিন্তা-ধারা সামাজিক কুসংস্কার এবং ভণ্ড পীরের প্রতি মানুষের অন্ধবিশ্বাসের বিরুদ্ধে দাঁড়ানো। উদ্দীপকে রাশিক, যে বিশ্ববিদ্যালয়ে পড়াশোনা করে, সহজ-সরল গ্রামের মানুষকে বোঝাতে চায় যে, আল্লাহর সন্তুষ্টি ভণ্ডপীরের মাধ্যমে অর্জিত হতে পারে না। তিনি বিশ্বাস করেন যে, স্রষ্টার নির্দেশিত পথে ইবাদত করলেই আল্লাহ সন্তুষ্ট হবেন। এটা মূলত হাশেম আলীর চিন্তাধারার সঙ্গে মিলে যায়। হাশেম আলী, 'বহিপীর' নাটকের প্রধান চরিত্র, প্রথাগত ধর্মীয় কুসংস্কারের বিরুদ্ধে দাঁড়িয়ে নিজেকে একজন আধুনিক ও শিক্ষিত ব্যক্তি হিসেবে প্রতিষ্ঠিত করার চেষ্টা করেন। তিনি সমাজকে বোঝান যে, মানুষকে সত্যিকার ধর্ম পালন করতে হবে এবং কুসংস্কারের অনুসরণ থেকে বেরিয়ে আসতে হবে। এভাবে, রাশিকের মতামত এবং হাশেম আলীর চরিত্রের মধ্যে একে অপরের প্রতি শ্রদ্ধা এবং আল্লাহর পথে চলার গুরুত্বের ধারণা রয়েছে। রাশিক যেমন ভণ্ডপীরের বিপক্ষে, তেমনি হাশেম আলীও সমাজে ভণ্ড ধর্মীয় নেতাদের বিরুদ্ধে অবস্থান নেন। অতএব, উক্তি যথার্থ যে, \"রাশিকের মানসিক চেতনা 'বহিপীর' নাটকের মূলসুরকেই তুলে ধরে\", কারণ উভয়েরই উদ্দেশ্য এক, যা হল কুসংস্কারের বিরুদ্ধে প্রতিবাদ এবং শিক্ষিত সমাজ গড়ে তোলার প্রয়াস।"
        }
      ]
    }
  ]
}