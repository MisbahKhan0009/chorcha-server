{
  "title": "ঢাকা বোর্ড ২০২২",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "পোলিও আক্রান্ত হয়ে শাহানের বাম পা বাঁকা হয়ে গেছে। হাঁটতে তার খুব কষ্ট হয়। স্কুলে যাওয়ার জন্য সবার আগে ঘর থেকে বেরিয়েও সে সময়মতো স্কুলে পৌঁছতে পারে না। রাস্তায় বেশ কয়েকবার বসতে হয়, তবুও প্রচণ্ড ব্যথা হয়, দেরি হয়ে গেলে প্রায়ই সে স্কুলে যায় না। স্কুলের পাশের প্রকাণ্ড মাঠের কোণে বসে সারাক্ষণ আকাশের পানে চেয়ে থাকে। শ্রমজীবী বাবাকে একথা জানালে তিনি বলেন, ‘এ সবই তার স্কুল কামাইয়ের অজুহাত'। এতে শাহান খুব কষ্ট পায় এবং কাঁদতে শুরু করে।",
      "tag": "DB 22,MB 22",
      "sub_questions": [
        {
          "label": "ক",
          "question": "সুভা দিনে কয়বার গোয়াল ঘরে যেত?",
          "explanation": "সুভা দিনে তিনবার গোয়ালঘরে যেত।"
        },
        {
          "label": "খ",
          "question": "প্রকৃতি যেন তাহার ভাষার অভাব পূরণ করিয়া দেয়'— ব্যাখ্যা করো।",
          "explanation": "প্রকৃতির সঙ্গে সুভার গভীর সম্পর্কের বিষয়টিই উন্মোচিত হয়েছে আলোচ্য মন্তব্যে। সুভা নদীর তীরে বসলে নদীর কলধ্বনি, লোকের কোলাহল, মাঝির গান, পাখির ডাক, তরুর মর্মর— সমস্ত মিলেমিশে একাকার হয়ে যেত। এগুলো যেন তার হয়ে কথা বলত। প্রকৃতির এই বিবিধ শব্দ এবং বিচিত্র গতিও সুভার ভাষার মতো নীরব অথচ বিশ্বব্যাপী বিস্তৃত। আর তাই লেখক বলেছেন, ‘প্রকৃতি যেন তাহার ভাষার অভাব পূরণ করিয়া দেয়।'"
        },
        {
          "label": "গ",
          "question": "উদ্দীপকের শাহানের বাবা ও 'সুভা' গল্পের সুভার বাবার মধ্যে যে সাদৃশ্য রয়েছে তা ব্যাখ্যা করো।",
          "explanation": "সন্তানের অসুখ-অসুবিধাকে উপেক্ষার দিক থেকে উদ্দীপকের শাহানের বাবার সঙ্গে ‘সুভা' গল্পের সুভার বাবার সাদৃশ্য পরিলক্ষিত হয় ৷ 'সুভা' গল্পের কেন্দ্রীয় চরিত্র সুভা বাক্প্রতিবন্ধী। প্রতিবন্ধী হওয়ায় আশপাশের সকলেই তাকে অবজ্ঞা-অবহেলা করে। এমনকি তার গর্ভধারিণী মা-ও তাকে গর্ভের কলঙ্ক জ্ঞান করেন। বাবা তাকে ভালোবাসলেও সমাজের চাপে শেষ পর্যন্ত সুভাকে অনিশ্চিত ভবিষ্যতের দিকে ঠেলে দেন। উদ্দীপকের শাহান একজন প্রতিবন্ধী কিশোর। পোলিও রোগের কারণে তার বাম পা বাঁকা হয়ে গেছে। এজন্য হাঁটতে অসুবিধা হওয়ায় সময়মতো সে স্কুলে পৌঁছতে পারে না। কিন্তু শাহানের বাবা তার এই সমস্যাকে গুরুত্ব না দিয়ে উলটো স্কুল কামাইয়ের জন্য তাকে ভর্ৎসনা করেন। অন্যদিকে, 'সুভা' গল্পের সুভার বাবা সুভাকে ভালোবাসলেও সমাজের চাপে বাধ্য হয়ে তাকে অনিশ্চিত ভবিষ্যতের দিকে ঠেলে দেন। এক্ষেত্রে সমস্যার প্রকৃতি ভিন্ন হলেও শাহান এবং সুভার বাবা উভয়েই সন্তানের অসুখ-অসুবিধাকে উপেক্ষা করেছে। এ বিষয়টিই তাদের মধ্যে সাদৃশ্য রচনা করেছে ।"
        },
        {
          "label": "ঘ",
          "question": "“উদ্দীপকের শাহান যেন 'সুভা' গল্পের সুভার মতোই সামাজিক অবস্থার স্বীকার” – 'সুভা' গল্প অবলম্বনে মন্তব্যটি মূল্যায়ন করো।",
          "explanation": "প্রতিবন্ধী হওয়ার কারণে অবহেলিত হওয়ার দিক থেকে উদ্দীপকের শাহান 'সুভা' গল্পের সুভার মতো একই পরিস্থিতির শিকার। 'সুভা' গল্পে বাক্‌প্রতিবন্ধী কিশোরী সুভার প্রতি লেখকের গভীর মমত্ববোধ প্রকাশ পেয়েছে। বাক্প্রতিবন্ধী হওয়ার কারণে সুডা সকলের অবজ্ঞা ও অবহেলার শিকার। মা তাকে নিজের ত্রুটিস্বরূপ মনে করেন। মা-বাবা দুজনই তাকে নিয়ে চিন্তিত থাকেন। অসহায় সুভা কেবল বিপুল নির্বাক প্রকৃতির মাঝেই মুক্তির আনন্দ খুঁজে পায়। উদ্দীপকের শাহান একজন প্রতিবন্ধী। পোলিও রোগের কারণে তার বাম পা বেঁকে যায়। ফলে চলাফেরা করতে তার খুবই কষ্ট হয়। এজন্য সময়মতো সে স্কুলে পৌঁছতে পারে না। এতদসত্ত্বেও তার এই সমস্যা বোঝার মতো কেউ নেই। শাহানের বাবাও তার এই সমস্যাকে গুরুত্ব দেন না। উপরন্তু, বিষয়টিকে অজুহাত বলে উড়িয়ে দেন। অসহায় শাহান তাই মন খারাপ করে স্কুলের মাঠের কোণো বসে আকাশের দিকে চেয়ে থাকে। প্রতিবন্ধীদের প্রতি এমন অবহেলার চিত্র আলোচ্য গল্পে আরও স্পষ্টরূপে ফুটে উঠেছে। 'সুভা' গল্পে প্রতিবন্ধীদের প্রতি পরিবার ও সমাজের উপেক্ষা ও অবজ্ঞার চিত্র ফুটে উঠেছে। প্রতিবন্ধী হওয়ার দরুন, সুভাকে সবাই অবহেলা করে। এমনকি সুভার মা পর্যন্ত তাকে নিজের ত্রুটিস্বরূপ মনে করেন। বাবা তাকে ভালোবাসেন ঠিকই, তবে সমাজের চাপে শেষ অবধি তাকে অনিশ্চিত ভবিষ্যতের দিকে ঠেলে দিতে বাধ্য হন। ফলত সুভার নির্বাক জগতে কেবল কয়েকটি অবলা প্রাণী আর অবারিত প্রকৃতিই তার আশ্রয় হয়ে ওঠে। একইভাবে, উদ্দীপকের শাহানও অবজ্ঞা-অবহেলার শিকার। তার অসুখ- অসুবিধার কথা তার বাবাও বুঝতে চান না। অর্থাৎ প্রতিবন্ধিতার কারণে সুভা এবং শাহান অন্তহীন মনোযাতনা ভোগ করে। এমনকি পরিবার এবং সমাজও তাদের মূল্য দেয় না। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "2",
      "uddipok": "রাফি দশম শ্রেণির ছাত্র। সে পাঠ্যবই ছাড়া অন্য কোনো বই পড়ে না। সে মনে করে, অন্য বই পড়ে কোনো লাভ নেই। পরীক্ষায় অন্য বই থেকে প্রশ্ন আসে না। আলোর ফেরিওয়ালা শিক্ষক আজিজ সাহেব একদিন তার বাড়িতে বেড়াতে আসেন। তিনি রাফিকে জিজ্ঞেস করেন, তুমি পাঠ্যবইয়ের পাশাপাশি আর কী ধরনের বই পড়ো। রাফি বলল, আমি পাঠ্যবইয়ের বাইরে আর কোনো ধরনের বই পড়ি না, স্যার। তখন আজিজ সাহেব তাকে বুঝান প্রকৃত শিক্ষিত হতে হলে জ্ঞানের দরকার। আর জ্ঞান শুধু পাঠ্যবইয়ে সীমাবদ্ধ থাকে না। তোমাকে পাঠ্যবইয়ের পাশাপাশি আরও অনেক ধরনের বই পড়তে হবে।",
      "tag": "DB 22",
      "sub_questions": [
        {
          "label": "ক",
          "question": "'কারদানি' শব্দের অর্থ কী?",
          "explanation": "‘কারদানি' শব্দের অর্থ— বাহাদুরি।"
        },
        {
          "label": "খ",
          "question": "'ব্যাধিই সংক্রামক, স্বাস্থ্য নয়'- ব্যাখ্যা করো।",
          "explanation": "সভ্যতার গুণ বর্জন করে দোষ আয়ত্তকরণের প্রসঙ্গে বলা হয়েছে— 'ব্যাধিই সংক্রামক, স্বাস্থ্য নয়।' নিয়মিত স্বাস্থ্যবিধি পালন ব্যতীত স্বাস্থ্যবান ব্যক্তির সংস্পর্শে থাকলেই স্বাস্থ্যবান হওয়া যায় না। তেমনই সচেতন প্রয়াস ছাড়া শুধু উন্নত সভ্যতার সংস্পর্শে এলেই তার ইতিবাচক দিকগুলো আয়ত্ত করা সম্ভব নয়। রোগ- জীবাণু ব্যাধিগ্রস্ত মানুষের চারপাশে রোগ বিস্তার করে বলে রোগীর সংস্পর্শে সুস্থ ব্যক্তিও অসুস্থ হয়ে পড়ে। অনুরূপভাবে সাধনা শূন্য হলে বিনা প্রয়াসেই যেকোনো সমুন্নত সভ্যতার গুণগুলোর পরিবর্তে দোষগুলো কোনো সভ্য জাতির জীবনেও সংক্রমিত হতে পারে ।"
        },
        {
          "label": "গ",
          "question": "উদ্দীপকের রাফির মনোভাবে ‘বই পড়া' প্রবন্ধের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকের রাফির মনোভাবে 'বই পড়া' প্রবন্ধে প্রকাশিত সাহিত্যচর্চার প্রতি অনীহার দিকটি প্রতিফলিত হয়েছে। ‘বই পড়া' প্রবন্ধের লেখক মনে করেন, বই পড়া মানুষের সর্বশ্রেষ্ঠ শখ হলেও শখ করে বই পড়ার পরামর্শ কেউ মানবে না। কেননা, আমাদের দেশের সাধারণ মানুষ বই পড়া বা শিক্ষাকে অর্থ উপার্জনের মাধ্যম মনে করে। ফলে যে কাজে ব্যাবসার সুসার নেই, সেই কাজকে মানুষ অকাজ বা নিষ্কর্ম বলে মনে করে। সেজন্য যেসব বই পড়লে অর্থ উপার্জন হয় বা প্রত্যক্ষ কাজে লাগে তার বাইরে অন্য কোনো বই পড়তে বা কিনতে আমরা ইচ্ছুক নই। উদ্দীপকে রাফি নামের দশম শ্রেণির এক ছাত্রের কথা বলা হয়েছে। পাঠ্যবই ছাড়া অন্য বই সে পড়ে না। কারণ, সেসব থেকে পরীক্ষায় প্রশ্ন আসে না বা প্রত্যক্ষভাবে তা কাজে লাগে না। আলোচ্য 'বই পড়া' প্রবন্ধেও লেখক সাহিত্যচর্চার প্রতি আমাদের এমন বিরূপ দৃষ্টিভঙ্গি তুলে ধরে আক্ষেপ করেছেন। তিনি দেখিয়েছেন, অর্থনৈতিক সুসার নেই এমন যেকোনো কাজের প্রতিই আমরা বিমুখ, তা যত গুরুত্বপূর্ণই হোক না কেন। উদ্দীপকের রাফির মানসিকতাও অনুরূপ। সে বিবেচনায়, রাফির মনোভাবে আলোচ্য প্রবন্ধে ফুটে ওঠা সাহিত্যচর্চার প্রতি আমাদের অনীহার দিকটিই ফুটে উঠেছে।"
        },
        {
          "label": "ঘ",
          "question": "“উদ্দীপকের আজিজ সাহেব যেন প্রমথ চৌধুরীর সার্থক প্রতিনিধি'— মন্তব্যটি বিশ্লেষণ করো।",
          "explanation": "সাহিত্যচর্চার গুরুত্ব উপলব্ধির সূত্রে উদ্দীপকের আজিজ সাহেব লেখক প্রমথ চৌধুরীর সার্থক প্রতিনিধি। ‘বই পড়া' প্রবন্ধে লেখক সুশিক্ষিত হয়ে ওঠার জন্য বই পড়ার উপর সর্বাধিক গুরুত্বারোপ করেছেন। তিনি লক্ষ করেছেন, আমাদের মুখস্থনির্ভর প্রচলিত শিক্ষাব্যবস্থায় শিক্ষার্থীদের মন নির্জীব হয়ে পড়ে। এক্ষেত্রে শিক্ষার্থীদের রুচি ও সামর্থ্য অনুযায়ী সাহিত্যচর্চাই তাদের আনন্দময় বিকাশে বড়ো ভূমিকা রাখতে পারে। উদ্দীপকে আজিজ সাহেব নামের এক শিক্ষকের সম্পর্কে বলা হয়েছে। নিজ এলাকার মানুষের মাঝে পাঠাভ্যাস গড়ে তুলতে তিনি গুরুত্বপূর্ণ ভূমিকা রেখে চলেছেন। তিনি মনে করেন, প্রকৃত শিক্ষিত হতে হলে জ্ঞানার্জন আবশ্যক । আর জ্ঞান শুধু পাঠ্যবইয়েই সীমাবদ্ধ থাকে না। তাই শিক্ষিত হয়ে ওঠার জন্য পাঠ্যবইয়ের বাইরে আরও নানা ধরনের বই পড়া প্রয়োজন। এমন কর্মকাণ্ডের জন্য আলোর ফেরিওয়ালা নামে পরিচিতি পেয়েছেন তিনি। “বই পড়া' প্রবন্ধের লেখক সুশিক্ষায় শিক্ষিত হয়ে ওঠার জন্য সাহিত্যচর্চার আবশ্যকতার কথা বলেছেন। তাঁর মতে, প্রকৃত শিক্ষিত হয়ে ওঠার জন্য সাহিত্যচর্চার বিকল্প নেই। কেননা, শিক্ষাপ্রতিষ্ঠান থেকে লব্ধ জ্ঞান পূর্ণাঙ্গ নয়। এরূপ উদ্দেশ্যপ্রণোদিত শিক্ষায় মানসিক বিকাশ সেভাবে হয় না । পক্ষান্তরে, স্বশিক্ষায় শিক্ষিত ব্যক্তিরাই কেবল সুশিক্ষিত হয়ে উঠতে পারে, যা কেবল সাহিত্যচর্চার মধ্য দিয়েই সম্ভব। প্রকৃত শিক্ষিত হয়ে ওঠার ক্ষেত্রে উদ্দীপকের শিক্ষক আজিজ সাহেবের বক্তব্যও অনুরূপ। এদিক থেকে উদ্দীপকের আজিজ সাহেব লেখক প্রমথ চৌধুরীর সার্থক প্রতিনিধি।"
        }
      ]
    },
    {
      "number": "3",
      "uddipok": "কলি ও নিপুণের ছয় বছরের সংসারে দুইটি ফুটফুটে সন্তান রয়েছে। নিপুণের মা-বাবা বৃদ্ধ হওয়ায় কলি নিজের মা-বাবার মতো সেবা যত্ন দিয়ে তাদের আগলে রেখেছে। নিপুণ একটি বহুজাতিক কোম্পানিতে চাকুরি করে। সংসারের প্রতি মন দেওয়ার সময় নেই তার। কলি সন্তানদের স্কুলে আনা-নেওয়া, রান্না-বান্না, বাজার করাসহ সংসারের যাবতীয় কাজ করে থাকে। কিন্তু সামান্য ছোটোখাটো বিষয় নিয়ে নিপুণ কলির সাথে কলহ করে। সে কলিকে বারার বাড়ি পাঠিয়ে দেওয়ার হুমকি দেয়। কিন্তু সন্তানদের মুখের দিকে তাকিয়ে কলি নিপুণের শত লাঞ্ছনা সহ্য করে যাচ্ছে।",
      "tag": "DB 22",
      "sub_questions": [
        {
          "label": "ক",
          "question": "বনফুলের প্রকৃত নাম কী?",
          "explanation": "বনফুলের প্রকৃত নাম বলাইচাঁদ মুখোপাধ্যায় ।"
        },
        {
          "label": "খ",
          "question": "নিমের হাওয়া ভালো, থাক, কেটো না'— কথাটি দ্বারা কী বোঝানো হয়েছে?",
          "explanation": "নিমগাছের উপকারিতার প্রতি গুরুত্ব দিয়ে বিজ্ঞরা আলোচ্য উপদেশটি দিয়েছেন । নিমগাছ একটি ঔষধি গাছ। এর ছাল-বাকল, ডাল-পাতা সবই চর্মরোগের মহৌষধ। এমনকি এর হাওয়া উপকারী। এর হাওয়া বাতাস গায়ে লাগলে ছোঁয়াচে রোগ, চর্মরোগ ভালো হয়। কিন্তু আমাদের সমাজের অজ্ঞ লোকেরা নিমগাছের তেমন যত্ন নেয় না। অবহেলা করে কেটে ফেলে । তাই বিজ্ঞ নিমগাছের অপরিসীম উপকারের কথা ভেবে জনসাধারণকে তা কাটতে বারণ করেন।"
        },
        {
          "label": "গ",
          "question": "উদ্দীপকের নিপুণের আচরণের সাথে 'নিমগাছ' গল্পের কোন দিকের সাদৃশ্য রয়েছে? ব্যাখ্যা করো ।",
          "explanation": "উদ্দীপকের নিপুণের আচরণের সাথে 'নিমগাছ' গল্পে বর্ণিত গৃহবধূর প্রতি সকলের অবহেলার দিকটির সাদৃশ্য রয়েছে। 'নিমগাছ' একটি প্রতীকী গল্প। এ গল্পে উপকারী নিমগাছের প্রতি সর্বসাধারণের অবহেলার প্রদর্শনের মধ্য দিয়ে সংসারে গৃহবধূর অবদান এবং উপেক্ষিত হওয়ার দিকটি তাৎপর্যমণ্ডিত হয়ে উঠেছে। সংসারের সবাই গৃহবধূটির সেবা-যত্ন পেলেও কেউ তার কথা ভাবে না। তাছাড়া সংসারের বেড়াজালে আবদ্ধ হওয়ার কারণে সে নিজের কথা ভাবার অবকাশও পায় না । উদ্দীপকের কলি একজন গৃহবধূ। বৃদ্ধ শ্বশুর-শাশুড়িকে নিজ পিতামাতার \" মতোই সেবা-যত্ন দিয়ে আগলে রেখেছে সে। এছাড়া সন্তানদের দেখাশোনা, রান্নাবান্নাসহ সাংসারিক প্রায় সকল কাজকর্মই তাকে করতে হয়। তা সত্ত্বেও স্বামী নিপুণ সামান্য বিষয় নিয়ে প্রায়ই তার সঙ্গে কলহ করে। একইভাবে, 'নিমগাছ' গল্পেও গল্পকার নিমগাছের প্রতীকাশ্রয়ে সংসারে গৃহবধূদের নিদারুণ অন্তর্ঘাতনার দিকটিই তুলে ধরেছেন। সেখানে তিনি দেখিয়েছেন, পরিবারের সকলে গৃহবধূর সেবা-যত্ন গ্রহণ করলেও কেউ তার অসুখ-অসুবিধার কথা তেমন ভাবে না, যা উদ্দীপকের নিপুণের আচরণকেই নির্দেশ করে ।"
        },
        {
          "label": "ঘ",
          "question": "উদ্দীপকের কলি যেন বাঙালি নারীর বাস্তব প্রতিচ্ছবি'— 'নিমগাছ' গল্পের আলোকে মন্তব্যটি বিশ্লেষণ করো।",
          "explanation": "গৃহবধূ হিসেবে নিঃশর্তভাবে সংসারের দায়িত্ব পালনের দিক থেকে উদ্দীপকের কলি চিরায়ত বাঙালি নারীর প্রতিচ্ছবি হয়ে উঠেছে। 'নিমগাছ' গল্পে গল্পকার নিমগাছের প্রতীকে ভর করেই কাহিনির বিস্তার ঘটিয়েছেন। এ গল্পে তিনি দেখিয়েছেন নানা উপকারে আসা সত্ত্বেও নিমগাছ যেমন অযত্ন-অবহেলায় পড়ে থাকে, বাড়ির কর্ম-নিপুণা লক্ষ্মীবউটিও তেমনি সকলের অলক্ষেই অশেষ মনোযাতনা ভোগ করে। তা সত্ত্বেও সাংসারিক বন্ধনকে টিকিয়ে রাখতে সকল মনঃকষ্ট, সকল যাতনা নীরবে সহ্য করে যায় । উদ্দীপকের কলি নামের এক গৃহবধূর করুণ বাস্তবতা তুলে ধরা হয়েছে। পরিবারের সকলের প্রতি অত্যন্ত দায়িত্বশীল হওয়া সত্ত্বেও স্বামীর মনোযোগ পায় না সে। উপরন্তু ছোটো ছোটো বিষয়কে কেন্দ্র করে প্রায়শই স্বামী নিপুণ তার সঙ্গে কলহ বাধায়। এমনকি মাঝে মাঝে সে কলিকে বাবার বাড়ি পাঠিয়ে দেওয়ারও হুমকি দেয়। তা সত্ত্বেও সন্তানদের মুখ চেয়ে কলি সকল গঞ্জনা সহ্য করে যায়। উদ্দীপকে ফুটে ওঠা সংসারে নারীর অবদান ও ত্যাগের এই দিকটি আলোচ্য গল্পেও একইভাবে পরিলক্ষিত হয়। 'নিমগাছ' গল্পে নিমগাছের প্রতীকাশ্রয়ে সংসারে গৃহিণীদের অবদান ও অপ্রাপ্তির দিকটি ফুটে উঠেছে। বস্তুত, উপকারী হলেও নিমগাছের জন্ম ও বেড়ে ওঠা অযত্ন-অবহেলায়। কেউ হয়তো তার গুণের কদর করে, কিন্তু তাই বলে যত্ন নেয় না। একইভাবে, গৃহবধূরা সংসারে নানামুখী দায়িত্ব পালন করে যায়। সবার খেয়াল রাখলেও তাদের খেয়াল রাখে না কেউই। ফলে অযত্ন-অবহেলায় তাদের সংসার করতে হয়। উদ্দীপকের কলি তেমনি একজন গৃহবধূ। স্বামীর গঞ্জনা সয়েও সে সংসারের দায়িত্ব নিষ্ঠার সাথে পালন করে যায়, যেমনটি বাঙালি নারীদের ক্ষেত্রে পরিলক্ষিত হয়। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "4",
      "uddipok": "নয়ন ও অয়ন দুই ভাই বিশ্ববিদ্যালয়ের সর্বোচ্চ ডিগ্রি নিয়ে কর্মজীবনে প্রবেশ করে। নয়ন একটি মাল্টিন্যাশনাল কোম্পানিতে উচ্চ পদের চাকুরি পায়, অপরদিকে অয়ন মফস্বলের একটি বিদ্যালয়ে শিক্ষকতার চাকুরি পায়, নয়ন মনে করে শিক্ষা-দীক্ষা লাভ করে প্রচুর অর্থ উপার্জন না করতে পারলে পরিবার তথা সমাজে মাথা উঁচু করে অবস্থান করা যায় না। অন্যদিকে অয়নের মতে, শিক্ষা-দীক্ষা লাভ করে নিজের জ্ঞানশক্তিকে সমাজের বিভিন্ন স্তরে পৌঁছে দিতে পারার মধ্যেই রয়েছে নিজেকে প্রতিষ্ঠিত করার বীজমন্ত্র। অয়নের লক্ষ্য, নিজের উপার্জিত অর্থ দিয়ে তার নিজ গ্রামে একটি দাতব্য চিকিৎসালয় গড়ে তোলা, সেখানে দুস্থ মানুষেরা চিকিৎসাসেবা সহজেই স্বল্প মূল্যে গ্রহণ করতে পারবে। আত্মিক সুখের বিকাশ লাভই তার জ্ঞানার্জনের পথকে এগিয়ে নিয়ে যাবে বলে অয়নের দৃঢ় বিশ্বাস।",
      "tag": "DB 22",
      "sub_questions": [
        {
          "label": "ক",
          "question": "'লেফাফাদুরস্তি' শব্দের অর্থ কী?",
          "explanation": "'লেফাফাদুরস্তি' শব্দের অর্থ হলো বাইরের দিক থেকে ত্রুটিহীনতা কিছু ভিতরে প্রতারণা ।"
        },
        {
          "label": "খ",
          "question": "'শিক্ষা ও মনুষ্যত্ব' প্রবন্ধে অপ্রয়োজনীয় দিককে শ্রেষ্ঠ দিক বলা হয়েছে কেন? ব্যাখ্যা করো।",
          "explanation": "শিক্ষার অপ্রয়োজনের দিকটি মানুষের মনুষ্যত্বের স্ফুরণ ঘটায় বলে তাকে লেখক শ্ৰেষ্ঠ দিক বলেছেন। 'শিক্ষা ও মনুষ্যত্ব' প্রবন্ধে লেখক শিক্ষার দুটি দিকের কথা উল্লেখ করেছেন; যার প্রথমটি মানুষের জৈবিক চাহিদা তথা ক্ষুধা-তৃষ্ণাকে মেটায়। আর দ্বিতীয় দিকটি মানুষের অনুভূতির জগতে প্রবেশ করে তাকে কল্পনার রস আস্বাদনে সাহায্য করে তথা মনুষ্যত্ব বিকাশে সাহায্য করে। যেহেতু মনুষ্যত্বের বিকাশের মাধ্যমেই একজন মানুষ প্রকৃতার্থে মানুষ হতে পারে; তাই শিক্ষার দ্বিতীয় দিক তথা মনুষ্যত্ব বিকাশের দিককে লেখক শ্রেষ্ঠ দিক বলে মন্তব্য করেছেন।"
        },
        {
          "label": "গ",
          "question": "উদ্দীপকের নয়নের মধ্যে শিক্ষা ও মনুষ্যত্ব' প্রবন্ধের কোন দিকটি প্রতিফলিত হয়েছে? ব্যাখ্যা করো।",
          "explanation": "উদ্দীপকের নয়নের মধ্যে 'শিক্ষা ও মনুষ্যত্ব' প্রবন্ধে উল্লিখিত শিক্ষার প্রয়োজনীয় দিকটি প্রতিফলিত হয়েছে। 'শিক্ষা ও মনুষ্যত্ব' প্রবন্ধে প্রাবন্ধিক, শিক্ষার দুটি দিকের কথা উল্লেখ করেছেন। এর একটি হলো প্রয়োজনের দিক আর অন্যটি অপ্রয়োজনের দিক। বস্তুত, ক্ষুৎপিপাসার নিবৃত্তিই প্রয়োজনের দিকটির মূল উদ্দেশ্য। প্রাবন্ধিকের মতে, ক্ষুৎপিপাসার প্রয়োজন মেটাতে গিয়ে কেবল অর্থচিন্তা করলে আত্মার অমৃত উপলব্ধি করা যায় না। তাই শিক্ষার মাধ্যমে বুদ্ধি ও আত্মপ্রকাশের স্বাধীনতা অর্জন করতে হয়। উদ্দীপকে নয়ন ও অয়ন নামের দুই ভাইয়ের কথা বলা হয়েছে। বিশ্ববিদ্যালয়ের শিক্ষা শেষ করার পর তারা নিজেদের রুচি অনুযায়ী কর্মজীবনে প্রবেশ করে। এর মধ্যে নয়ন একটি মাল্টিন্যাশনাল কোম্পানিতে উচ্চ বেতনের চাকরি পায়। তার মতে, প্রচুর অর্থ উপার্জনই শিক্ষার উদ্দেশ্য। আলোচ্য 'শিক্ষা ও মনুষ্যত্ব' প্রবন্ধেও প্রাবন্ধিক শিক্ষার দুটি দিকের কথা বলেছেন। এর মধ্যে শিক্ষার অপ্রয়োজনীয় দিকটির কাজ হলো মানুষকে মনুষ্যত্বলোকের সঙ্গে পরিচয় করিয়ে দেওয়া। এই দিকটি অর্জিত হলে উদ্দীপকের নয়ন এমন মনোভাব পোষণ করত না। সে বিবেচনায়, উদ্দীপকের নয়নের মাঝে শিক্ষার প্রয়োজনীয় দিকটি প্রতিফলিত হয়েছে।"
        },
        {
          "label": "ঘ",
          "question": "“উদ্দীপকের অয়ন যেন 'শিক্ষা ও মনুষ্যত্ব' প্রবন্ধের সার্থক প্রতিনিধি।” মন্তব্যটির যথার্থতা নিরূপণ করো ।",
          "explanation": "মনুষ্যত্ববোধের প্রকাশে উদ্দীপকের অয়ন সত্যিকার অর্থেই 'শিক্ষা ও মনুষ্যত্ব' প্রবন্ধের সার্থক প্রতিনিধি। 'শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে একটি দোতলা ঘরের সাথে তুলনা করেছেন। জীবসত্তা সেই ঘরের নিচের তলা, আর মানবসত্তা বা মনুষ্যত্ব উপরের তলা। প্রাবন্ধিকের মতে, জীবসত্তার ঘর থেকে মানবসত্তার ঘরে উঠবার মই হলো শিক্ষা। শিক্ষার ফলেই মানুষ জীবনের তাৎপর্য উপলব্ধি করতে পারে। উদ্দীপকের নয়ন ও অয়ন দুই ভাই। তারা বিশ্ববিদ্যালয় থেকে পড়াশোনা শেষ করে কর্মজীবনে প্রবেশ করে। এর মধ্যে নয়ন একটি মাল্টিন্যাশনাল কোম্পানিতে উচ্চ বেতনে কাজ পায়। আর অয়ন মফস্সলের একটি স্কুলে শিক্ষকতাকে বেছে নেয়। সে মনে করে, অর্জিত জ্ঞানকে সমাজের বিভিন্ন স্তরে পৌঁছে দিতে পারার মধ্যেই এর সার্থকতা। এছাড়াও সে গ্রামীণ দরিদ্র মানুষের চিকিৎসার জন্য একটি দাতব্য চিকিৎসালয় স্থাপনের স্বপ্ন দেখে। 'শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে জীবসত্তা ও মানবসত্তা এই দুটি ভাগে ভাগ করেছেন। জীবসত্তাকে তিনি সেই ঘরের নিচের তলা আর মনুষ্যত্বকে উপরের তলা বলে চিহ্নিত করেছেন। এক্ষেত্রে জীবসত্তার ঘর থেকে মানবসত্তার ঘরে ওঠার মই হলো শিক্ষা। এটি আমাদের শেখায় অর্থসাধনাই জীবনসাধনা নয়। এছাড়াও প্রকৃত শিক্ষা লাভের ফলে মানুষ জীবনের তাৎপর্যকে উপলব্ধি করতে পারে। উদ্দীপকের অয়ন তেমনি একজন মনুষ্যত্ববোধসম্পন্ন মানুষ। জীবনের তাৎপর্যকে উপলব্ধি করতে পেরেছেন বলেই তিনি সেবামূলক কর্মকাণ্ডের কথা ভেবেছেন। সে বিবেচনায়, উদ্দীপকের অয়ন যেন 'শিক্ষা ও মনুষ্যত্ব' প্রবন্ধের সার্থক প্রতিনিধি।"
        }
      ]
    },
    {
      "number": "5",
      "uddipok": "উদ্দীপক-১: বাদশা বাবর কাঁদিয়া ফিরিছে নিদ নাহি চোখে তার পুত্র তাঁহার হুমায়ুন বুঝি বাঁচে না এবার আর! চারিধারে তার ঘনায়ে আসিছে মরণ-অন্ধকার। উদ্দীপক-২: আসমানিরে দেখতে যদি তোমরা সবে চাও রহিমদ্দির ছোট্ট বাড়ি রসুলপুরে যাও বাড়ি তো নয় পাখির বাসা ভেন্না পাতার ছানি, একটুখানি বৃষ্টি হলেই গড়িয়ে পড়ে পানি।",
      "tag": "SB 23,DB 22",
      "sub_questions": [
        {
          "label": "ক",
          "question": "'পল্লিজননী' কবিতার মূলকথা কী ?",
          "explanation": "'পল্লিজননী' কবিতার মূলকথা হলো অপত্যস্নেহের অনিবার্য আকর্ষণ।"
        },
        {
          "label": "খ",
          "question": "'পল্লিজননী' কবিতায় বিরহী মায়ের একেলা পরাণ দোলে কেন?",
          "explanation": "রবীন্দ্রনাথ ঠাকুরের 'পল্লিজননী' কবিতায় বিরহী মায়ের একেলা পরাণ দোলার কারণ তার সন্তানের অনুপস্থিতিতে গভীর ভালোবাসা এবং বিরহের বেদনায় মন ভরে ওঠা। কবিতায় মা প্রকৃতির সঙ্গে একাত্ম হয়ে পল্লি জীবনের সৌন্দর্যের মধ্যে থেকেও এক শূন্যতা অনুভব করেন।"
        },
        {
          "label": "গ",
          "question": "উদ্দীপক-১: এর ভাবের সাথে 'পল্লিজননী' কবিতার যে সাদৃশ্য রয়েছে—তা ব্যাখ্যা ব্যাখ্যা করো।",
          "explanation": "‘পল্লিজননী' কবিতায় প্রকাশিত পল্লিজননীর সন্তান হারানোর শঙ্কার দিকটিই উদ্দীপকের বাদশা বাবরের সাথে সাদৃশ্যপূর্ণ । ‘পল্লিজননী' কবিতায় অসুস্থ ছেলের শয্যার পাশে বসে এক গ্রামীণ মায়ের দুশ্চিন্তার কথা বর্ণিত হয়েছে। তিনি রুগ্ণ সন্তানের জন্য সামান্য পথ্যেরও ব্যবস্থা করতে পারেননি। তাই ছেলের শিয়রে একা বসে প্রহর গুনছেন মা। আলোচ্য কবিতায় পল্লিমায়ের এই অসহায়ত্ব ও দুর্ভাবনার দিকটি প্রকট হয়ে উঠেছে। উদ্দীপকে দেখা যায়, দিল্লির সম্রাট বাবরের ছেলে হুমায়ুন দুরারোগ্য ব্যাধিতে আক্রান্ত। তার আরোগ্য লাভের কোনো সম্ভাবনাই দেখা যাচ্ছে না। দুশ্চিন্তা আর দুর্ভাবনায় বাবরের দুচোখে ঘুম নেই। তাঁর মনে হচ্ছে মৃত্যু যেন হিংস দানবের মতো চারদিক থেকে তাঁর ছেলের দিকে এগিয়ে আসছে। কবিতায়ও অসুস্থ ছেলের শিয়রে বসে দুর্ভাবনায় মগ্ন এক গ্রামীণ মাকে দেখা যাচ্ছে। ছেলের অনেক বায়নার স্মৃতি তাঁর মনে পড়ছে, যা তিনি পূরণ করতে পারেননি। পারিপার্শ্বিক পরিবেশ তাঁর মনের ভারাক্রান্ত অবস্থাকে যেন আরও বাড়িয়ে দিয়েছে। রুগ্ণ ছেলের জীবনভাবনা দিল্লির সম্রাট বাবর আর অজপাড়াগাঁর দুঃখিনী মাকে এককাতারে এনে দাঁড় করিয়েছে। এ বিবেচনায়, উদ্দীপকের কবিতাংশে 'পল্লীজননী' কবিতার সন্তানকে ঘিরে দুর্ভাবনার দিকটিই বাদশা বাবরের সাথে পল্লিমায়ের সাদৃশ্য স্থাপন করেছে।"
        },
        {
          "label": "ঘ",
          "question": "উদ্দীপক-২ ‘পল্লিজননী' কবিতার মূলভাবকে ধারণ করেনি।' উক্তিটির যথার্থতা যাচাই করো ।",
          "explanation": "উদ্দীপক-২-এ অসুস্থ ছেলের জন্য মায়ের উদবিগ্নতার দিকটি না থাকায় উদ্দীপকটি ‘পল্লিজননী' কবিতার মূল ভাব ধারণ করতে পারেনি। ‘পল্লিজননী' কবিতায় এক পল্লিমায়ের অসহায়ত্ব ও দারিদ্র্যের জীবনযন্ত্রণার চিত্র অঙ্কিত হয়েছে। পল্লির এক মা ও ছেলের দারিদ্র্যক্লিষ্ট সংসারজীবনের কথা বলা হয়েছে। রুগ্ণ ছেলের জন্য সেই মা সামান্য ওষুধ-পথ্যেরও ব্যবস্থা করতে পারেননি। দারিদ্র্যের কারণে ছেলের অনেক আবদার তিনি পূরণ করতে পারেননি। কেবল পুত্রের মৃত্যু আশঙ্কায় হয়েছেন ভীত ও নিরুপায় । উদ্দীপক-২-এর বক্তব্য খুবই সংক্ষিপ্ত। এখানে আসমানিরা আসলে পল্লিমায়েদের মতোই; তাদের ভেন্না পাতার ছাউনি ঘরে সামান্য বৃষ্টি হলেই সেই ছাউনি ভেদ করে ঘরের ভিতরে পানি গড়িয়ে পড়ে। সামান্য হাওয়ায় নড়বড়ে হয়ে যাওয়া এই বাড়িতেই তারা বছরের পর বছর ধরে থাকছে। অনাহারে-অর্ধাহারে থাকা আসমানিদের জীবনচিত্র ফুটে উঠেছে উদ্দীপক-২ এ। 'পল্লিজননী' কবিতায় রুগুণ পুত্রের শিয়রে বসে রাত জাগা এক মায়ের মনঃকষ্ট উপস্থাপিত হয়েছে। সন্তান হারানোর মতো বেদনাবিধুর পরিস্থিতির মুখোমুখি সে। তাই তো কানা কুয়োর ডাক, বাদুড়ের পাখা ঝাপটানিতে মায়ের মন শঙ্কিত হয়ে ওঠে। সন্তানের প্রতি মায়ের অনিবার্য আকর্ষণই এ কবিতার মূলকথা। কিন্তু উদ্দীপক-২-এ এসবের কোনো অস্তিত্ব লক্ষ করা যায় না। উদ্দীপক-২-এ আসমানিরা দারিদ্র্যক্লিষ্ট জীবনের প্রতিচ্ছবি হিসেবে এসেছে। সেখানে কেবল তাদের রূঢ় জীবনযাত্রা এবং আর্থিক টানাপোড়েন উঠে এসেছে। উদ্দীপক-২-চিরায়ত মাতৃস্নেহ খুঁজে পাওয়া যায়নি। কবিতায় আমরা মাতৃস্নেহের যে করুণ আকুতি দেখতে পাই, তা উদ্দীপক-২-এর কোথাও পরিলক্ষিত হয় না। সে বিবেচনায় বলা যায়, আলোচ্য মন্তব্যটি যথাযথ ।"
        }
      ]
    },
    {
      "number": "6",
      "uddipok": "উদ্দীপক-১: মুক্তিকামী মহাসাধক মুক্ত করে দেশ, সবারই সে অন্ন জোগায় নাইকো গর্ব লেশ। ব্রত তাহার পরের হিত সুখ নাহি চায় নিজে, রৌদ্রদাহে শুখায় তনু মেঘের জলে ভিজে। উদ্দীপক-২ : সিক্ত যাদের সারা দেহমন মাটির মমতা রসে এই ধরণির তরণির হাল রবে তাহাদেরি বশে। তারি পদরজ অঞ্জলি করি মাথায় লইব তুলি, সকলের সাথে পথে চলি যার পায়ে লাগিয়াছে ধূলি।",
      "tag": "DB 22",
      "sub_questions": [
        {
          "label": "ক",
          "question": "",
          "explanation": "রানারের কাঁধে জানা-অজানার বোঝা।"
        },
        {
          "label": "খ",
          "question": "'জীবনের সব রাত্রিকে ওরা কিনেছে অল্প দামে'- চরণটি দ্বারা কী বোঝানো হয়েছে?",
          "explanation": "রানারের অসামান্য ত্যাগ ও শ্রমনিষ্ঠার বিনিময়ে সামান্য বেতন পাওয়ার বিষয়টি বোঝাতেই কবি প্রশ্নোক্ত উক্তিটি করেছেন। রানার ডাক পৌঁছে দেওয়ার কাজে নিয়োজিত সামান্য বেতনভুক্ত কর্মচারী এ কাজ করতে গিয়ে ব্যাপক পরিশ্রমের পাশাপাশি তাকে যথেষ্ট সততা ও নিষ্ঠার পরিচয় দিতে হয়। তা সত্ত্বেও রানারের পারিশ্রমিক খুবই নগণ্য রাতের ঘুম বিসর্জন দিয়ে সে যা পায় তাতে তার সংসার চলে না। আলোচ্য চরণটিতে রানারের অসামান্য ত্যাগ ও শ্রমনিষ্ঠার বিপরীতে দুর্ভাগ্যজনকভাবে তার এই সামান্য প্রাপ্তির বিষয়টিকেই বোঝানো হয়েছে ।"
        },
        {
          "label": "গ",
          "question": "উদ্দীপক-১ এ 'রানার' কবিতার কোন দিকটির ইঙ্গিত রয়েছে? ব্যাখ্যা করো।",
          "explanation": "উদ্দীপক-১-এর কবিতাংশে 'রানার' কবিতায় প্রকাশিত রানারের ত্যাগ ও সেবামূলক ভূমিকার দিকটি ফুটে উঠেছে। 'রানার' কবিতায় রানারের দায়িত্ববোধ ও কর্তব্যনিষ্ঠার পরিচয় ফুটে উঠেছে। দরিদ্র হলেও সে সৎ ও দায়িত্বশীল। কর্মনিষ্ঠার গুণে সে স্ত্রীর অভিমান, পথের প্রতিবন্ধকতা সবকিছুকে তুচ্ছ করে দায়িত্ব পালন করে যায়। এভাবে কর্তব্য পালনের ক্ষেত্রে সে সর্বদা অবিচল থাকে। উদ্দীপক-১-এর কবিতাংশে কৃষকদের জয়গান গেয়েছেন কবি। তিনি লক্ষ করেছেন, রোদ-বৃষ্টি সয়ে আমাদের দেশের কৃষকরা অতি কষ্টে ফসল ফলায়। তাঁদের সীমাহীন ত্যাগ ও সাধনাতেই আমরা খাদ্যে স্বয়ংসম্পূর্ণ হতে পেরেছি। এত অবদান সত্ত্বেও তাঁরা কখনো অহংকার করে না। একইভাবে, 'রানার' কবিতার রানারও অত্যন্ত পরিশ্রমী ও কর্মনিষ্ঠ। ডাকের বোঝা সময়মতো পৌঁছে দিতে সারারাত সে ক্লান্তিহীন ছুটে চলে। অর্থাৎ উদ্দীপকের কৃষক এবং 'রানার' কবিতার রানার উভয়েই অসাধারণ ত্যাগী ও দায়িত্বশীল। সে বিবেচনায়, উদ্দীপক-১-এর কবিতাংশে আলোচ্য কবিতার রানারের ত্যাগ ও সেবামূলক ভূমিকার দিকটি ফুটে উঠেছে।"
        },
        {
          "label": "ঘ",
          "question": "“উদ্দীপক-২ 'রানার' কবিতার মর্মার্থের খণ্ডাংশ মাত্র” – উক্তিটি বিশ্লেষণ করো।",
          "explanation": "শ্রমজীবীদের প্রতি মমত্ব প্রকাশের সূত্রে উদ্দীপক-২-এর কবিতাংশ 'রানার' কবিতার মূলভাবকে আংশিক প্রকাশ করে। 'রানার' কবিতায় কবি শ্রমজীবী মানুষের প্রতিনিধি হিসেবে রানারের ত্যাগ ও সংগ্রামের কথা বর্ণনা করেছেন। দায়িত্ববোধের কারণে নিরন্তর ছুটে চললেও রানারের জীবনে কোনো আলো নেই। এত পরিশ্রমের বিনিময়ে সে যা পায়, তাতে তার দারিদ্র্য ঘোচে না। মানবদরদি কবির তাই প্রত্যাশা, রানারের জীবনে নিশ্চয়ই একদিন সুদিন আসবে। আলোর স্পর্শে কেটে যাবে তার দুঃখের কাল। উদ্দীপক-২-এর কবিতাংশে মাটির মমতারসে সিক্ত ভূমিপুত্র তথা কৃষকদের জয়গান গেয়েছেন কবি। তিনি মনে করেন, তাঁদের অবদানেই পৃথিবী সুজলা-সুফলা হয়েছে। সংগত কারণে ধরণির হাল প্রকৃতপক্ষে তাঁদেরই হাতে ন্যস্ত। কবি তাই মহান এই ভূমিজীবীদের পদধূলি নিতে চান। তাঁদের পদাঙ্ক অনুসরণ করে তাদের সাথে চলতে চান। উদ্দীপক-২-এর কবিতাংশে ফুটে ওঠা শ্রমজীবীদের প্রতি এমন শ্রদ্ধাবোধের দিকটি আলোচ্য কবিতায় কিছুটা ভিন্নভাবে ফুটে উঠেছে। 'রানার' কবিতায় কবিতায় রানার প্রকৃতপক্ষে শ্রমজীবী মানুষের প্রতিনিধি । আলোচ্য কবিতায় কবি এই শ্রমজীবীদের তাঁদের ত্যাগ ও অবদানকে সম্রদ্ধচিত্তে স্মরণ করেছেন। একইভাবে, উদ্দীপক-২-এর কবিতাংশেও কবি ভূমিপুত্র কৃষকদের অবদানকে তুলে ধরেছেন। এছাড়াও কবিতাটিতে রানারের জীবন-সংগ্রাম, মনোযাতনা, আর্থিক দৈন্যদশা এবং শোষিত হওয়াসহ নানা দিক ফুটে উঠেছে। উদ্দীপকের স্বল্প পরিসরে এসব বিষয় উঠে আসেনি। এর বাইরে কবিতাটিতে রানারের মতো শ্রমজীবীদের দুর্দিনের অবসান কামনা করেছেন কবি, যা উদ্দীপক-২-এর কবিতাংশে অনুপস্থিত। সেদিক বিবেচনায়, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "7",
      "uddipok": "বাঙ্গাল কা শের বলে পরিচিত বাঙালি সাঁতারু ব্রজেন দাস। ছয়বার ইংলিশ চ্যানেল পাড়ি দিয়েছিলেন বাংলার এই কিংবদন্তি। ১৯৫৮ সালের ১৮ আগস্ট ইংল্যান্ডের চারদিক কুয়াশার চাদরে মুড়ে ছিল, পানি ছিল প্রচণ্ড ঠান্ডা। এ ছিল এক যুদ্ধ জয়ের মতো। প্রথমবারেই ১৪ ঘণ্টা ৫২ মিনিটে অতিক্রম করেছিলেন ৩৫ মাইল জলপথ। ষষ্ঠবারে ১০ ঘণ্টা ৩৫ মিনিটে সর্বনিম্ন সময়ে ইংলিশ চ্যানেল পাড়ি দেওয়ার রেকর্ড করেন। রানি দ্বিতীয় এলিজাবেথ তাকে বলেছিলেন, 'তুমি তো ইংলিশ চ্যানেলকে নিজের বাথটাবে পরিণত করেছ। নিজের উদ্যম ও সাহসিকতায় আজ তিনি বাঙালির ইতিহাসে এক কিংবদন্তির আসনে আসীন হয়েছেন।",
      "tag": "DB 22,JB 22",
      "sub_questions": [
        {
          "label": "ক",
          "question": "'জীবন-সঙ্গীত' কবিতাটি কোন কবিতার ভাবানুবাদ?",
          "explanation": "'জীবন-সঙ্গীত' কবিতাটি কবি A Psalm of Life শীর্ষক ইংরেজি কবিতার ভাবানুবাদ।"
        },
        {
          "label": "খ",
          "question": "কবি সংসারকে সমরাঙ্গন বলেছেন কেন?",
          "explanation": "সংসারে নানা প্রতিবন্ধকতার সঙ্গে যুদ্ধ করে টিকে থাকতে হয় বলে কবি সংসারকে সমরাঙ্গন বলেছেন। সমরাঙ্গনে অর্থাৎ যুদ্ধক্ষেত্রে সৈনিকদের প্রাণপণ যুদ্ধ করে টিকে থাকতে হয়। কবি মনে করেন, সংসারও তেমনি এক মহা রণক্ষেত্র। এখানে টিকে থাকার জন্য নানা প্রতিকূলতার সঙ্গে প্রতিনিয়ত লড়ে যেতে হয়। এজন্যই কবি সংসারকে সমরাঙ্গন বলে অভিহিত করেছেন।"
        },
        {
          "label": "গ",
          "question": "উদ্দীপকটিতে 'জীবন-সঙ্গীত' কবিতার কোন দিকটি ফুটে উঠেছে? ব্যাখ্যা করো ।",
          "explanation": "উদ্দীপকে 'জীবন-সঙ্গীত' কবিতায় প্রকাশিত দৃঢ় সংকল্প এবং প্রাণপণ চেস্টার দিকটি ফুটে উঠেছে। 'জীবন-সঙ্গীত' কবিতায় কবি জীবনের প্রকৃত উদ্দেশ্য সম্পর্কে আলোকপাত করেছেন। তিনি মনে করেন, মানবজীবন ক্ষণস্থায়ী হলেও তা মহামূল্যবান। তাই মহৎকর্মের মধ্য দিয়ে জীবনকে অর্থবহ করে তুলতে হবে। এজন্য যুদ্ধক্ষেত্রের মতোই সংকল্পে অটল থেকে আমাদের সামনে এগিয়ে যেতে হবে। তবেই শৈবালের নীরের মতো জীবনকে আমরা মহিমান্বিত করে তুলতে পারব। উদ্দীপকে বিখ্যাত সাঁতারু ব্রজেন দাসের কথা বলা হয়েছে। সব প্রতিকূলতাকে অতিক্রম করে তিনি ছয়বার ইংলিশ চ্যানেল পাড়ি দিতে সক্ষম হন। সর্বশেষ তিনি মাত্র দশ ঘণ্টা পঁয়ত্রিশ মিনিটে ইংলিশ চ্যানেল পাড়ি দিয়ে রেকর্ড করেন। বস্তুত, সংকল্পে অটল থেকে দৃঢ়পণে চেষ্টা করেছেন বলেই তাঁর পক্ষে এমন সফলতা অর্জন করা সম্ভব হয়েছে। অর্থাৎ দৃঢ় সংকল্প ও প্রাণপণ চেষ্টাই ব্রজেন দাসকে স্মরণীয় ও বরণীয় করেছে। একইভাবে, 'জীবন-সঙ্গীত' কবিতায়ও কবি আমাদের দৃঢ় সংকল্প নিয়ে সামনে এগিয়ে যাওয়ার আহ্বান জানিয়েছেন, যেমনটি উদ্দীপকের ব্রজেন দাসের কর্মকাণ্ডে পরিলক্ষিত হয়। উদ্দীপকে আলোচ্য কবিতার এ দিকটিই ফুটে উঠেছে।"
        },
        {
          "label": "ঘ",
          "question": "“উদ্দীপকটি 'জীবন-সঙ্গীত' কবিতার সমগ্রভাব ধারণ করে নি” – মন্তব্যটি বিচার করো।",
          "explanation": "মানবজীবনের তাৎপর্যের দিকটি অনুপস্থিত থাকায় উদ্দীপকটি 'জীবন-সঙ্গীত' কবিতার সমগ্রভাব প্রতিফলিত করতে পারেনি। 'জীবন-সঙ্গীত' কবিতায় কবি মানবজীবনকে মহামূল্যবান বলে অভিহিত করেছেন। তাই অমূল্য এই জীবনকে মায়ার জগৎ ভেবে অবহেলায় কাটিয়ে দেওয়ার মাঝে তিনি মাহাত্ম্য খুঁজে পাননি। তিনি জীবনের মাহাত্ম্য খুঁজে পেয়েছেন সংসারে যথাযথ দায়িত্ব পালনে অগ্রণী ভূমিকা রাখার মাঝেই। উদ্দীপকে ব্রজেন দাসের সাফল্যগাথা বর্ণিত হয়েছে। তিনি একজন বিখ্যাত সাঁতারু। সমগ্র জীবনে তিনি ছয়বার ইংলিশ চ্যানেল অতিক্রম করেছেন । তাঁর এই অর্জন সম্ভব হয়েছে তাঁর দৃঢ় সংকল্প এবং কর্মনিষ্ঠার জন্যই। এর মধ্য দিয়ে তিনি কেবল নিজেকেই বিখ্যাত করেননি বরং সমগ্র জাতিকেই গর্বিত করেছেন। তাঁর এই অসামান্য কীর্তিতে রানি দ্বিতীয় এলিজাবেথ পর্যন্ত মুগ্ধ হয়েছিলেন। বস্তুত, নিজ উদ্যম ও কর্মপ্রচেষ্টার মধ্য দিয়ে তিনি আজ বাঙালির ইতিহাসে কিংবদন্তি হিসেবে নিজেকে প্রতিষ্ঠিত করেছেন। 'জীবন-সঙ্গীত' কবিতায় কবি মানবজীবনের লক্ষ্য ও উদ্দেশ্য সম্পর্কে মতামত দিয়েছেন। তিনি মনে করেন, মানবজীবন কেবল নিছক স্বপ্ন বা কল্পনার জগত নয়, বরং তা অমূল্য। তাই জীবনের নিরর্থকতার কথা ভেবে উদাসীন না হয়ে কর্মের মাধ্যমে একে অর্থপূর্ণ করে তোলার কথা বলেছেন তিনি। এজন্য প্রয়োজনে তিনি মহৎ ও সফল ব্যক্তিদের পদাঙ্ক অনুসরণের পরামর্শ দিয়েছেন। তাঁর মতে, বৈরাগ্য সাধনে মুক্তি নেই। সুকৃতিময় মহৎকর্মেই জীবনের সার্থকতা নিহিত। এসব বিষয় উদ্দীপকে আলোচিত হয়নি। সেখানে কেবল ব্রজেন দাসের দৃঢ় সংকল্প ও সাফল্যের দিকটিই উঠে এসেছে, যা এ কবিতার কর্মপ্রেরণার মধ্য দিয়ে সাফল্য অর্জনের বিষয়টিকে সমর্থন করে, অন্যান্য দিক নয়। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    },
    {
      "number": "8",
      "uddipok": "দশ বছরের ছেলে শান্ত। মা-বাবা ও দুই ভাই-বোন নিয়ে সুখের সাগরে বসবাস করছে। কোডিড-১৯ প্রথমে তার পাঁচ বছরের ভাই হৃদয়কে আক্রমণ করে। একে একে সপ্তাহের মধ্যে শান্ত ছাড়া পরিবারের সবাই মারা যায়। অসহায় শান্ত মামার বাড়িতে আশ্রয় নেয়। মামা তাকে আদর করলেও মামির কাছে সে যেন দুর্গ্রহের মতো। মামির নীরব অত্যাচার সহ্য করতে না পেরে সে তার বাড়িতে চলে আসে। তার বন্ধু-বান্ধবদের সাথে নিয়ে গ্রামে বাড়ি বাড়ি গিয়ে সাধারণ মানুষকে সঠিক উপায়ে হাত-মুখ ধোয়া, হ্যান্ড-স্যানিটাইজার ও মাস্ক ব্যবহারের উপকারিতার কথা তুলে ধরে। তারা কোভিড-১৯ এ আক্রান্ত রোগীদের নিরলস সেবা করতে থাকে। শান্তদের অক্লান্ত পরিশ্রমে কোভিড-১৯ এ আক্রান্তের সংখ্যা কমে যায়।",
      "tag": "DB 22",
      "sub_questions": [
        {
          "label": "ক",
          "question": "উপন্যাসের উৎস কী?",
          "explanation": "উপন্যাসের উৎস মানুষের জীবন।"
        },
        {
          "label": "খ",
          "question": "মরণের কথা মনে করলে যুদ্ধ করা যায় না: কুন্তির এ কথায় মধ্য দিয়ে কী প্রকাশ পেয়েছে?",
          "explanation": "মরণের কথা ভাবলে মনে এক ধরনের দুর্বলতা কাজ করে বলে যুদ্ধ করা যায় না। যুদ্ধ মানেই বাঁচা-মরার লড়াই। তবে যুদ্ধের সঙ্গে মরণের কথা বেশি ভাবলে সৈন্যের মন দুর্বল হয়ে পড়ে। ফলে যথাযথ উপায়ে যুদ্ধে মনোনিবেশ করতে ব্যর্থ হওয়ার আশঙ্কা থাকে। আর তাই যুদ্ধের সময় মরণের কথা মনে না করাই শ্রেয় ।"
        },
        {
          "label": "গ",
          "question": "উদ্দীপকের শান্তর মামির আচরণগত দিকের সাথে 'কাকতাড়ুয়া' উপন্যাসের কোন দিকের মিল রয়েছে? ব্যাখ্যা করো।",
          "explanation": "উদ্দীপকের শান্তর মামির আচরণের সাথে 'কাকতাড়ুয়া' উপন্যাসের বুধার চাচির ব্যবহারের মিল রয়েছে। 'কাকতাড়ুয়া' উপন্যাসের মুখ্য চরিত্র বুধা এক অনাথ কিশোর। এক দুর্যোগময় রাতে কলেরার প্রকোপে তার পরিবারের সবাই মারা গেলে বুধার ঠাঁই হয় চাচার সংসারে। কিন্তু অভাবের সংসারে চাচিও তাকে উপার্জন করে খেতে বলে। ফলে বাধ্য হয়ে এতিম বুধাকে চাচির ঘর ছাড়তে হয়। উদ্দীপকে বৈশ্বিক অতিমারি কোভিড-১৯ এর প্রেক্ষাপটে শান্তর পরিজন হারানোর মর্মস্তুদ কাহিনি বর্ণিত হয়েছে। ছোঁয়াচে এ রোগের প্রভাবে মাত্র এক সপ্তাহের মধ্যেই শান্তর চোখের সামনে পরিবারের সকলের মৃত্যু হয়। এমন পরিস্থিতিতে দশ বছরের শান্তর ঠাঁই হয় তার মামার বাড়িতে। কিন্তু মামির অনাদর-অবহেলায় একসময় সে সেখান থেকে চলে আসতে বাধ্য হয়। একইভাবে, দারিদ্র্যের কারণে এতিম বুধাকে তার চাচি উপার্জন করে খেতে বলে। অর্থাৎ পরিস্থিতি ভিন্ন হলেও শান্তর মামি বা বুধার চাচি এতিম শান্ত ও বুধার দায়িত্ব নিতে চায়নি। এদিক থেকে তাদের মধ্যে মিল রয়েছে।"
        },
        {
          "label": "ঘ",
          "question": "“প্রেক্ষাপট ভিন্ন হলেও উদ্দীপকের শান্ত ও কাকতাড়ুয়া' উপন্যাসের বুধার কর্মকাণ্ড একই সূত্রে গাঁথা”–এ সম্পর্কে তোমার অভিমত ব্যক্ত করো।",
          "explanation": "প্রেক্ষাপট ভিন্ন হলেও দেশ ও মানুষের কল্যাণে কাজ করার দিক থেকে উদ্দীপকের শান্ত ও 'কাকতাড়ুয়া' উপন্যাসের বুধার কর্মকাণ্ড একসূত্রে গাঁথা। 'কাকতাড়ুয়া' উপন্যাসে ঔপন্যাসিক মুক্তিযুদ্ধকালীন পরিস্থিতিকে আমাদের সামনে তুলে ধরেছেন। এ উপন্যাসে পরিবার-পরিজনহারা বুধা গ্রামবাসীকেই নিজ পরিবার হিসেবে গণ্য করে। তাই গ্রামবাসীর ওপর পাকিস্তানি সেনাদের হত্যাযজ্ঞ এবং অন্যায়-অত্যাচার দেখে তার মনে প্রতিশোধস্পৃহা জাগে। দেশকে শত্রুমুক্ত করতে সে মুক্তিযুদ্ধে যোগ দেয়। উদ্দীপকের শান্ত কোভিড-১৯ এর কারণে মাত্র দশ বছরেই পরিবারের সবাইকে হারায়। কাছের মানুষদের হারানোর যন্ত্রণা সে জানে। তাই কোভিড অতিমারির সময়ে সে বন্ধুদের নিয়ে গ্রামে গ্রামে ঘুরে সবাইকে স্বাস্থ্যবিধি মেনে চলার জন্য সচেতন করে। শুধু তাই নয়, আক্রান্ত ব্যক্তিদের সুস্থ করে তুলতেও তারা নিরলসভাবে কাজ করে যায়। ফলে তাদের এই প্রচেষ্টা সেসব এলাকায় কোভিড নিয়ন্ত্রণে ভূমিকা রাখে। 'কাকতাড়ুয়া' উপন্যাসে বাংলাদেশের মুক্তিযুদ্ধের একটি পূর্ণাঙ্গ চিত্র ফুটে উঠেছে। এখানে হানাদার বাহিনীর নির্মমতা ছাড়াও তাদের কর্মকাণ্ডের প্রতি আপামর জনসাধারণের ঘৃণা এবং মুক্তিযোদ্ধাদের প্রতিরোধ তৎপরতার কথা বর্ণিত হয়েছে। উপন্যাসটিতে বুধা একজন কিশোর মুক্তিযোদ্ধা। দেশকে শত্রুমুক্ত করতেই যুদ্ধে যোগ দেয় সে। অন্যদিকে, উদ্দীপকের শান্ত বন্ধুদের নিয়ে কোভিড-১৯ অতিমারির সময় মানুষকে স্বাস্থ্য সচেতন করে এবং আক্রান্তদের সেবা দেয়। অর্থাৎ ভিন্ন প্রেক্ষাপটে হলেও তারা উভয়েই দেশ ও মানুষের কল্যাণে কাজ করেছে। সে বিবেচনায় প্রশ্নোত্ত মন্তব্যটি যথাযথ।"
        }
      ]
    },
    {
      "number": "9",
      "uddipok": "জমিদার আকরাম সাহেবের নাম শুনলে সবাই ভয় পায়। তার হুকুমের অবাধ্য হলে আর রক্ষা নেই, সবুর আলি জমিদারের পেয়াদার কাজ করে। সবুর আলি তার দলবল নিয়ে জমিদারের নাম করে বাড়ি বাড়ি গিয়ে গরু, ছাগল, পশুপাখি লুট করত। জমিদারের ভয়ে কেউ এর প্রতিবাদ করেনি। পিতৃ- মাতৃহারা কিশোর রাবিতের একটিমাত্র পোষা গাভি ছিল। একদিন জমিদার পেয়াদা তার দলবল নিয়ে গাভিটিকে জোরপূর্বক নিয়ে গেল। রাবিত তার কয়েকজন বন্ধু নিয়ে জমিদার ও জমিদার পেয়াদার বিরুদ্ধে প্রতিবাদ করল। তাদের সাহসিকতা দেখে গ্রামের আরও অনেক মানুষ তাদের সাথে যোগ দিল। অবশেষে, জমিদারের অত্যাচার থেকে গ্রামের মানুষ নিষ্কৃতি পেল।",
      "tag": "DB 22",
      "sub_questions": [
        {
          "label": "ক",
          "question": "'কাকতাড়ুয়া' উপন্যাসের ফুলকলি কার বাড়িতে রান্নার কাজ করত ?",
          "explanation": "'কাকতাড়ুয়া' উপন্যাসের ফুলকলি রাজাকার কমান্ডার আহাদ মুন্সির বাড়িতে রান্নার কাজ করত।"
        },
        {
          "label": "খ",
          "question": "'তোর জন্য উৎকণ্ঠায় আমি প্রায় শেষ হয়ে যাচ্ছিলাম'- এ কথাটিতে কোন উৎকণ্ঠার কথা বলা হয়েছে? ব্যাখ্যা করো।",
          "explanation": "প্রশ্নোত্ত উক্তিটির মধ্য দিয়ে হানাদার বাহিনীর ক্যাম্পে মাইন পোঁতার কাজটি বুধা নিজেকে বাঁচিয়ে নির্বিঘ্নে করে আসতে পারবে কি না সেই আশঙ্কার কথা প্রকাশ পেয়েছে। 'কাকতাড়ুয়া' উপন্যাসে বুধাদের গ্রামে পাকিস্তানি মিলিটারিরা ক্যাম্প স্থাপন করে। সেখানে থেকে তারা গ্রামের মানুষের ওপর অকথ্য নির্যাতন চালায়। মুক্তিযোদ্ধা কমান্ডার শাহাবুদ্দিনের পরামর্শে বুধা সেই মিলিটারি ক্যাম্প উড়িয়ে দেওয়ার জন্য মাইন পুঁততে যায়। কাজটি সুচারুরূপে সম্পন্ন না হলে মুক্তিযোদ্ধাদের মিলিটারি ক্যাম্প উড়িয়ে দেওয়ার পরিকল্পনা নস্যাৎ হতো। এছাড়া জীবনের ঝুঁকি নিয়ে এই কাজ করতে গিয়ে বুধার জীবন বিপন্ন হওয়ারও আশঙ্কা ছিল। প্রশ্নোক্ত উক্তিটিতে সে উৎকণ্ঠার কথাই প্রকাশ পেয়েছে।"
        },
        {
          "label": "গ",
          "question": "উদ্দীপকের জমিদার পেয়াদা সবুর আলির সাথে 'কাকতাড়ুয়া' উপন্যাসের কোন দিকের সাদৃশ্য রয়েছে? ব্যাখ্যা করো।",
          "explanation": "উদ্দীপকের জমিদার পেয়াদা সবুর আলির সাথে 'কাকতাড়ুয়া' উপন্যাসের আহাদ মুন্সির অত্যাচারী শাসকের দোসরের ভূমিকা গ্রহণের দিকটির সাদৃশ্য রয়েছে। 'কাকতাড়ুয়া' উপন্যাসে বিধৃত আহাদ মুন্সি চরিত্রটিকে আমরা দেখতে পা‍ই রাজাকারের ভূমিকায়। দেশ, মাটি ও মানুষের সাথে বিশ্বাসঘাতকতা করে সে অত্যাচারী পাকিস্তানি সেনাদের পক্ষ নো। এলাকায় পাকিস্তানি মিলিটারি অত্যাচার-নির্যাতন করলে তাতে পরোক্ষ ভূমিকা রাখে। এমনকি ক্ষেত্রবিশেষে পাকিস্তানি বাহিনীর দোসর হিসেবে বুধসহ গ্রামবাসীর ওপর নিপীড়ন চালায়। উদ্দীপকের ঘটনাবর্তে দেখা যায়, তামিদারের সাথে সুসম্পর্কের কারণে সবুর আলি গ্রামের মানুষদের নানাভাবে অত্যাচার করে। বাড়ি বাড়ি গিয়ে জমিদারের নাম করে সে গরু-ছাগল লুট করে নিয়ে যায়। অন্যদিকে, 'কাকতাড়ুয়া' উপন্যাসের আহাদ মুন্সি পাকিস্তানি হানাদার বাহিনীর সঙ্গে সখ্য গড়ে গ্রামের সাধারণ মানুষদের ওপর অত্যাচারে সহযোগী ভূমিকা নেয়। এছাড়াও সে অন্যের সম্পদ দখল করা, পাকিস্তানিদের তথ্য দেওয়া, বাজারে আগুন লাগানোসহ কিশোর বুধাকে অত্যাচার করার মতো অমানবিক কাজ করে। সে বিবেচনায়, উদ্দীপকের সবুর আলির সাথে আলোচ্য উপন্যাসের আহাদ মুন্সির অত্যাচারী শাসকের দোসরের ভূমিকা গ্রহণের মিল পাওয়া যায়।"
        },
        {
          "label": "ঘ",
          "question": "উদ্দীপকের রাবিতের প্রতিবাদ যেন 'কাকতাড়ুয়া' উপন্যাসেরই মূলসুর।\" মন্তব্যটির যথার্থতা নিরূপণ করো ।",
          "explanation": "নিম্নের অনুরূপঃ অন্যায়ের বিরুদ্ধে রুখে দাঁড়ানোর দিক থেকে উদ্দীপকের রাবিতের প্রতিবাদী ভূমিকা 'কাকতাড়ুয়া' উপন্যাসের মূলসুরকেই তুলে ধরে। 'কাকতাড়ুয়া' উপন্যাসে ঔপন্যাসিক পাকিস্তানি বাহিনীর অত্যাচার, রাজাকারদের বিশ্বাসঘাতকতা এবং এর বিরুদ্ধে মুক্তিযোদ্ধাদের জাগ্রত প্রতিরোধসহ মুক্তিযুদ্ধকালীন পরিস্থিতির একটি সামগ্রিক চিত্র আমাদের সামনে তুলে ধরেছেন। পাশাপাশি উপন্যাসটিতে তৎকালীন সমাজ বাস্তবতারও একটি বিশ্বস্ত ছবি অঙ্কিত হয়েছে। উদ্দীপকের আকরাম সাহেব একজন অত্যাচারী জমিদার। সে এবং তার পেয়াদাদের ভয়ে এলাকাবাসী সবসময় তটস্থ থাকে। বিশেষ করে তার। পেয়াদা সবুর আলি জোর করে গরিব মানুষের গরু-ছাগল ও পশুপাখি লুট করে আনত। এমতাবস্থায় রাতি তার বন্ধুদের নিয়ে অত্যাচারিত গ্রামবাসীর পাশে দাঁড়ায়। অবশেষে তাদের সাহসী ভূমিকার কারণে গ্রামবাসী। জমিদারের অত্যাচার থেকে নিষ্কৃতি পায়। অন্যায়ের বিরুদ্ধে এমন প্রতিবাদী ভূমিকার দিকটি আলোচ্য উপন্যাসে বুধার ভূমিকার মধ্য দিয়ে ফুটে উঠেছে। ‘কাকতাড়ুয়া' উপন্যাসে বাংলাদেশের মুক্তিযুদ্ধের একটি পূর্ণ চিত্র ফুটে উঠেছে। সেখানে এদেশের নিরীহ মানুষের ওপর পাকিস্তানি বাহিনীর নৃশংস অত্যাচার ও হত্যাযজ্ঞের বিষয়টি উপস্থাপিত হয়েছে। পাশাপাশি উপন্যাসটিতে এসকল হত্যা-নির্যাতনের বিরুদ্ধে শাহাবুদ্দিন ও বুধার মতো মুক্তিযোদ্ধাদের সাহসী ও বীরত্বপূর্ণ ভূমিকা ফুটে উঠেছে। একইভাবে, উদ্দীপকেও জমিদার ও তার পেয়াদার অন্যায়-অত্যাচারের বিরুদ্ধে রাবিতদের কার্যকরী প্রতিবাদী ভূমিকা উপস্থাপিত হয়েছে, যা ‘কাকতাড়ুয়া’ উপন্যাসের মূলসুর । সেদিক বিবেচনায় প্রশ্নোক্ত মন্তব্যটি যথাযথ ।"
        }
      ]
    },
    {
      "number": "10",
      "uddipok": "নছিমনের বাবা একজন চা-শ্রমিক। দরিদ্রতার কারণে নছিমনের বাবা বয়স্ক এক ব্যবসায়ীর সাথে তার বিয়ে ঠিক করে। কিন্তু নছিমন এ বিয়েতে রাজি হয়নি। পরিবারের সবাই মিলে তাকে জোর করে ব্যবসায়ীর হাতে তুলে দিতে চাইলে প্রতিবেশী যুবক শিশির এর প্রতিবাদ করে। ফলে নছিমনের অসম বিয়ে ভেঙে যায়। অবশেষে, বিনা যৌতুকে নছিমনকে বিয়ে করার সিদ্ধান্ত নেয় যুবক শিশির।",
      "tag": "DB 22",
      "sub_questions": [
        {
          "label": "ক",
          "question": "সূর্যাস্ত আইন কী?",
          "explanation": "সূর্যাস্ত আইন হলো জমিদারি ব্যবস্থায় নির্ধারিত দিনে সূর্যাস্তের পূর্বে রাজস্ব জমা দেওয়ার আইন।"
        },
        {
          "label": "খ",
          "question": "বহিপীর নিজেকে পরাজিত শত্রু ভাবে কেন?",
          "explanation": "তাহেরাকে পাবার জন্য সব চেষ্টা ব্যর্থ হওয়ায় বহিপীর নিজেকে পরাজিত শত্রু ভেবেছেন । বয়স্ক পীরকে স্বামী হিসেবে মেনে নিতে না পেরে তাহেরা বিয়ের রাতেই পালিয়ে যায় এবং ঘটনাক্রমে জমিদারের বজরায় স্থান পায়। অন্যদিকে, পালিয়ে যাওয়া স্ত্রীর খোঁজে বেরিয়ে পীর সাহেব ঝড়ের কবলে পড়ে কাকতালীয়ভাবে সে বজরাতেই আশ্রয় নেয়। এসময় জমিদার পত্নীর কাছ থেকে এ বজরায় স্ত্রী তাহোর উপস্থিতির কথা জানতে পেরে তিনি তাকে ফিরিয়ে নিতে সচেষ্ট হন । এজন্য তিনি কূটকৌশলেরও আশ্রয় গ্রহণ করেন। কিন্তু তাহেরা জমিদার পুত্র হাশেমের হাত ধরে চলে যাওয়ায় তার সব চেষ্টা ব্যর্থতায় পর্যবসিত হয়। এজন্য তিনি নিজেকে পরাজিত শত্রু ভেবেছেন ।"
        },
        {
          "label": "গ",
          "question": "উদ্দীপকের নছিমন চরিত্রটি 'বহিপীর' নাটকের কোন চরিত্রের সাথে সাদৃশ্যপূর্ণ? ব্যাখ্যা করো।",
          "explanation": "উদ্দীপকের নছিমন 'বহিপীর' নাটকের তাহেরা চরিত্রের সাথে সাদৃশ্যপূর্ণ। 'বহিপীর' নাটকের অন্যতম প্রধান চরিত্র তাহেরা। পারমার্থিক কল্যাণের আশায় তাহেরার বাবা ও সৎ-মা বৃদ্ধ পীরের সঙ্গে তার বিয়ে ঠিক করলে তাহেরা তাতে সম্মত হয় না। অসম এই বিয়ে ঠেকাতে বিয়ের রাতেই সে পালিয়ে যেতে বাধ্য হয়। পরবর্তীতে পীর সাহেবের সাথে দেখা হলে তাহেরা এ সম্পর্ককে অস্বীকার করে। উদ্দীপকের নছিমন দরিদ্র পরিবারের মেয়ে। তার বাবা একজন চা-শ্রমিক। তার সামান্য আয়ে সংসার চালানোই দায়। একারণে অবস্থাপন্ন বয়স্ক ব্যবসায়ীর সাথে তিনি মেয়ের বিয়ে ঠিক করেন। কিন্তু অসম এ বিয়ের সিদ্ধান্ত নছিমন মেনে নিতে পারে না। অবশেষে প্রতিবেশী যুবক শিশিরের সহায়তায় এ বিয়ে ভাঙতে সে সক্ষম হয়। একইভাবে, 'বহিপীর' নাটকের তাহেরাও বৃদ্ধ পীরের সঙ্গে বিয়ের বিষয়টি মেনে নেয়নি। প্রতিবাদস্বরূপ বিয়ের রাতেই সে পালিয়ে যায়। অর্থাৎ আলোচ্য নাটকের তাহেরা এবং উদ্দীপকের নছিমন উভয়ের পরিস্থিতি এবং প্রতিবাদী মানসিকতার ধরন প্রায় একই। এদিক থেকে চরিত্র দুটির মধ্যে সাদৃশ্য প্রতীয়মান হয়।"
        },
        {
          "label": "ঘ",
          "question": "উদ্দীপকের শিশিরের সিদ্ধান্তটি 'বহিপীর' নাটকের লেখকের প্রত্যাশা পূরণ করতে সমর্থ হয়েছে কি? যুক্তিসহ তোমার মতামত দাও।",
          "explanation": "অন্যায়ের বিরুদ্ধে প্রতিবাদী মানসিকতার প্রকাশে উদ্দীপকের শিশিরের সিদ্ধান্তটি 'বহিপীর' নাটকের লেখকের প্রত্যাশা পূরণ করতে পেরেছে। 'বহিপীর' নাটকের নায়িকা তাহেরা। ভবিষ্যৎ সুখ-সমৃদ্ধির আশায় তাহেরার সৎ-মা ও বাবা বৃদ্ধ পীরের সঙ্গে তার বিয়ে দিতে চায়। কিন্তু স্বাধীনচেতা তাহেরা তাতে রাজি হয় না। এমন পরিস্থিতিতে বিয়ের রাতেই সে ঘর ছেড়ে পালাতে বাধ্য হয় এবং সবশেষে জমিদার পুত্র হাশেম আলির হাত ধরে ভবিষ্যতের পথে পা বাড়ায়। উদ্দীপকে নছিমন নামের এক দরিদ্র মেয়ের কথা বলা হয়েছে। তার চা- শ্রমিক পিতা এক অবস্থাপন্ন বয়স্ক ব্যবসায়ীর সাথে তার বিয়ে ঠিক করে। পরিবারের বাকি সদস্যরাও বিয়েতে রাজি হওয়ার জন্য নছিমনকে চাপ দেয়। তারা নছিমনের অনিচ্ছা সত্ত্বেও জোর করে তার বিয়ের ব্যবস্থা করে। বিষয়টি দেখে শিশির নামের এক যুবক নছিমনকে সাহায্য করতে এগিয়ে আসে। অবশেষে বিনা যৌতুকে বিয়ে করে নছিমনকে অসম বিয়ের হাত থেকে সে বাঁচায়। ‘বহিপীর' নাটকে তাহেরার অমতে তার বাবা-মা এক বৃদ্ধ পীরের সঙ্গে অল্পবয়সি তাহেরার বিয়ে ঠিক করেন। তাই নিজেকে বাঁচাতে একরকম বাধ্য হয়েই সে পালিয়ে আসে এবং জমিদারের বজরায় আশ্রয় নেয়। কিন্তু ঘটনাচক্রে তাহেরাকে খুঁজতে এসে পীর সাহেবও এ বজরাতেই ওঠেন। এমন পরিস্থিতিতে জমিদার পুত্র হাশেম আলি তাহেরাকে সমর্থন দেয় এবং অসম বিয়ের হাত থেকে তাকে রক্ষা করতে তাহেরার হাত ধরে সে বেরিয়ে যায়। একইরূপ বাস্তবতায়, উদ্দীপকের শিশিরও নছিমনকে বিনা যৌতুকে বিয়ে করে অসম বিয়ের হাত থেকে বাঁচায়, যা হাশেম আলিয় মধ্য দিয়ে প্রকাশিত লেখকের প্রত্যাশাকেই তুলে ধরে। সংগত কারণেই উদ্দীপকের শিশিরের সিদ্ধান্তটি 'বহিপীর' নাটকের লেখকের প্রত্যাশাকে প্রতিফলিত করেছে।"
        }
      ]
    },
    {
      "number": "11",
      "uddipok": "রীনা অষ্টম শ্রেণিতে পড়া এক মেধাবী ছাত্রী। বড়ো হয়ে সে ডাক্তার হওয়ার স্বপ্ন দেখে। কিন্তু তার বাবা কুয়েতপ্রবাসী এক মাঝবয়সি লোকের সাথে তার বিয়ে ঠিক করে। রীনা তার বাবাকে অনেক বোঝানোর চেষ্টা করেও ব্যর্থ হলে বান্ধবীদের সাথে এ বিষয়ে পরামর্শ করে। বিয়ের দিন তার বান্ধবীরা পুলিশ নিয়ে উপস্থিত হয়ে বাল্যবিবাহের হাত থেকে রীনাকে উদ্ধার করে। রীনাও এখন তার স্বপ্ন পূরণে উদ্যমী।",
      "tag": "DB 22,JB 22",
      "sub_questions": [
        {
          "label": "ক",
          "question": "নদীতে কেবল কী ভেসে যায়?",
          "explanation": "নদীতে কেবল কচুরিপানা ভেসে যায়।"
        },
        {
          "label": "খ",
          "question": "'আমার সবকিছু উচ্ছন্নে যাবে'-- হাতেম আলির এ কথা বলার কারণ কী?",
          "explanation": "জমিদারি বাঁচাতে ব্যর্থ হলে হাতেম আলির সব স্বপ্ন-পরিকল্পনা ধূলিসাৎ হয়ে যাবে- এ বিষয়টি বোঝাতে প্রশ্নোক্ত উক্তিটি করা হয়েছে। সূর্যাস্ত আইনের কবলে পড়ে হাতেম আলি তার জমিদারি হারাতে বসেছেন। শহুরে বন্ধু আনোয়ার উদ্দিন টাকা দিবে বলেও তাকে নিরাশ করে। এমতাবস্থায় জমিদারি নিলামে ওঠার চিন্তায় হাতেম আলি খুবই উদ্বিগ্ন। বস্তুত, তার সবকিছুই এই জমিদারির ওপর নির্ভরশীল। তাই জমিদারি হারানোর আশঙ্কায় তিনি বহিপীরকে উদ্দেশ করে প্রশ্নোক্ত কথাটি বলেছেন।"
        },
        {
          "label": "গ",
          "question": "উদ্দীপকের রীনার মনোভাবের সাথে 'বহিপীর' নাটকের কোন চরিত্রের মিল রয়েছে? ব্যাখ্যা করো।",
          "explanation": "নিম্নের অনুরূপ : উদ্দীপকের রীনার মনোভাবের সাথে 'বহিপীর' নাটকের তাহেরা চরিত্রের মিল রয়েছে। 'বহিপীর' নাটকে তাহেরা এক প্রতিবাদী চরিত্র। বৃদ্ধ পীর সাহেবের সঙ্গে অসম বিয়েকে সে মেনে নিতে পারেনি। তাই অনাকাঙ্ক্ষিত বিয়ে ভাঙতে সে পালিয়ে যেতে বাধ্য হয়। এ ঘটনার মধ্য দিয়ে তাহেরার প্রতিবাদী এবং স্বাধীনচেতা মনোভাবের বহিঃপ্রকাশ ঘটেছে। উদ্দীপকের রীনা অষ্টম শ্রেণিতে পড়ে। পড়াশোনাতেও সে যথেষ্ট ভালো। তা সত্ত্বেও রীনার বাবা তার মতামতকে উপেক্ষা করে কুয়েত-প্রবাসী এক মাঝবয়সি ব্যক্তির সাথে তার বিয়ে ঠিক করে। এমন পরিস্থিতিতে বাধ্য হয়েই রীনা তার বন্ধুদের সাথে পরামর্শ করে পুলিশের সহায়তায় বিয়ে বন্ধ করে। একইভাবে, 'বহিপীর' নাটকের তাহেরাও একজন প্রতিবাদী নারী। একারণে বৃদ্ধ পীর সাহেবের সাথে অসম বিয়েকে সে মেনে নেয়নি। অর্থাৎ উদ্দীপকের রীনা এবং আলোচ্য উপন্যাসের তাহেরা উভয়েই অধিকারসচেতন ও প্রতিবাদী নারী। এদিক থেকে তাদের চরিত্রের সাদৃশ্য প্রতীয়মান হয়।"
        },
        {
          "label": "ঘ",
          "question": "\"উদ্দীপকটিতে 'বহিপীর' নাটকের আংশিক ভাব ফুটে উঠেছে।\"-মন্তব্যটির যথার্থতা নিরূপণ করো।",
          "explanation": "নিম্নের অনুরূপ : রীনা চরিত্রের মধ্য দিয়ে কেবল 'বহিপীর' নাটকের তাহেরার প্রতিবাদী ভূমিকা তুলে ধরায় উদ্দীপকটিতে এ নাটকের আংশিক ভাবই প্রতিফলিত হয়েছে। 'বহিপীর' নাটকটি আবর্তিত হয়েছে এক বৃদ্ধ পীরকে কেন্দ্র করে। অত্যন্ত ধূর্ত এই পীর সাহেব শেষ বয়সে সেবা-যত্ন পাবার আশায় মুরিদের কিশোরী কন্যা তাহেরাকে বিয়ে করতে চান। এছাড়াও নাটকটিতে পীরপ্রথার অন্তঃসারশূন্যতাসহ কুসংস্কার ও প্রথাবদ্ধ জীবন ধারার বিপরীতে প্রগতিশীল ও মানবিক জীবনধারার জয় দেখানো হয়েছে। তাহেরা ও হাশেম আলি সে জাগরণের অগ্রপথিক। উদ্দীপকে রীনা নামের বাল্যবিবাহের শিকার এক স্কুল ছাত্রীর প্রসঙ্গ উপস্থাপিত হয়েছে। পড়াশোনায় ভালো হওয়া সত্ত্বেও তার বাবা অষ্টম শ্রেণি পড়ুয়া এই ছাত্রীর বিয়ে ঠিক করে। কিন্তু পড়াশোনায় আগ্রহী রীনা মাঝবয়সি বরকে মেনে নিতে পারে না। এ বিষয়ে নিজের অমতের কথা বাবাকে বোঝাতে ব্যর্থ হয়ে সে বন্ধুদের সঙ্গে পরামর্শ করে। অবশেষে পুলিশের সহায়তায় বাল্যবিবাহের হাত থেকে সে রক্ষা পায়। 'বহিপীর' নাটকে তাহেরার বাবা-মা এক বৃদ্ধ পীরের সঙ্গে অল্পবয়সি তাহেরার বিয়ে ঠিক করেন। কিন্তু অমত সত্ত্বেও তৎকালীন রক্ষণশীল সমাজে এর সুরাহা সম্ভব ছিল না। তাই এক রকম বাধ্য হয়েই তাকে পালিয়ে আসতে হয়। পক্ষান্তরে, উদ্দীপকের রীনা বন্ধুদের সহায়তায় এবং পুলিশের হস্তক্ষেপে বাল্যবিবাহের হাত থেকে নিষ্কৃতি পায়। এক্ষেত্রে নাটকের তাহেরার বৃদ্ধ পীরকে বিয়ে না করে নিজ অবস্থানে স্থিত থাকার দিকটি উদ্দীপকের রীনার ঘটনাবর্তের মধ্য দিয়ে প্রকাশিত হয়েছে। কিন্তু এছাড়াও নাটকটিতে পীরপ্রথার কুপ্রভাব, ক্ষয়িষ্ণু জমিদারির বেহাল দশা, সম্পর্কের টানাপোড়েনসহ নানা দিক উঠে এসেছে। উদ্দীপকের স্বল্প পরিসরে এসকল বিষয় ফুটে ওঠেনি। সে বিবেচনায়, প্রশ্নোক্ত মন্তব্যটি যথাযথ।"
        }
      ]
    }
  ]
}