{
  "title": "বরিশাল বোর্ড ২০২২",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "অসুস্থ স্বামী ও সন্তান নিয়ে চরম অভাবের তাড়নায় দিশেহারা শেফালী। কোনো উপায় না পেয়ে পরের বাড়িতে ঝিয়ের কাজ নেয় সে। সকাল থেকে সন্ধ্যা পর্যন্ত কাজ করলেও গৃহস্বামীর সন্তুষ্টি নেই। কাজেই তাকে সহ্য করতে হয় বিভিন্ন ধরনের কটূক্তি ও তিরস্কার। এমনকি বাড়ির ছেলে-মেয়েদেরও তার সাথে মিশতে দেয় না। গৃহস্বামীর ছোটে ছোটো ছেলেটিকেও কোলে নেওয়া নিষেধ। কেবল বেঁচে থাকার তাগিদে জলভরা চোখে সবই মেনে নেয় সে।",
      "tag": "BB 22",
      "sub_questions": [
        {
          "label": "ক",
          "question": "হরির লুট কী?",
          "explanation": "হরির লুট হলো ছড়িয়ে-ছিটিয়ে দান করা।"
        },
        {
          "label": "খ",
          "question": "\"বেশি আস্কার দিও না, জ্বালিয়ে মারবে\"- কথাটি বলার কারণ কী? বুঝিয়ে লেখো।",
          "explanation": "গল্পকথককে স্নেহাদর করবার প্রসঙ্গে গল্পকথকের মা মমতাদিকে উদ্দেশ্য করে প্রশ্নোক্ত উক্তিটি করেন। বাড়ির ছোটো ছেলেটি একদিন ভাব করবার আশায় রান্নাঘরে গিয়ে মমতাদির সঙ্গে গল্প জুড়ে দিলো। মমতাদিও তাকে আদর করে কাছে টেনে নিল। হঠাৎ গল্পকথকের মা এসে পড়লে মমতাদি বিব্রত হয়ে হাত সরিয়ে নিল। পরক্ষণেই আবার নিজেকে সামলে নিয়ে গল্পকথকের কপালে চুম্বন করে তার মাকে উদ্দেশ করে বলল, 'এত কথা কইতে পারে আপনার ছেলে'। উত্তরে গল্পকথকের মা তার ছেলের স্বভাব বোঝানোর জন্য উক্ত কথাটি বলেন।"
        },
        {
          "label": "গ",
          "question": "উদ্দীপকের গৃহস্বামী ও 'মমতাদি' গল্পের গৃহকত্রীর বৈসাদৃশ্য ব্যাখ্যা করো।",
          "explanation": "উদ্দীপকের গৃহস্বামী ও 'মমতাদি' গল্পের গৃহকত্রীর মধ্যে গৃহকর্মে নিয়োজিত মানুষের প্রতি সহানুভূতির দিক থেকে বৈসাদৃশ্য রয়েছে। 'মমতাদি' গল্পের কেন্দ্রীয় ও নাম চরিত্র মমতাদি সম্ভ্রান্ত ঘরের মানুষ। স্বামীর কাজ চলে যাওয়ায় অন্য কোনো উপায় না পেয়ে অন্যের বাড়িতে রান্নার কাজ নিতে হয়েছিল। মমতাদি যে বাড়িতে কাজ করতেন সেই বাড়ির গৃহকত্রী ছিলেন অত্যন্ত মানবিক মনের মানুষ। তিনি মমতাদিকে কাজ দিয়েছিলেন তার প্রয়োজন উপলব্ধি করে। মমতাদি যে বাড়িতে রান্নার কাজ করতেন সেই বাড়ির স্কুলপড়ুয়া ছেলেটিও মমতাদিকে সম্মান, মর্যাদা দিত। বিশেষ করে গৃহকত্রীর মানসিকতার জন্য মমতাদি তাদের পরিবারেরই একজন হয়ে কাজ করতেন। উদ্দীপকের শেফালীর গৃহস্বামী ছিলেন অত্যন্ত রূঢ় প্রকৃতির। তিনি শেফালীকে কাজের ঝিয়ের মতো মানুষ মনে করতেন। ঝিয়েদের যে কোনো অনুভূতি আছে সেই কথাটি তিনি মনে করতেন না। এই জন্য তিনি শেফালীর প্রতি কোনো সহানুভূতি, সহমর্মিতা দেখাতেন না। গৃহস্বামী পরিবারের ছোটো শিশুদের শেফালীর কাছে আসতে দিত না। সবসময় শেফালীর সাথে খারাপ আচরণ করত। তাই বলা যায়, উদ্দীপকের গৃহস্বামী ও 'মমতাদি' গল্পের গৃহকত্রীর মধ্যে গৃহকর্মে নিয়োজিত মানুষের প্রতি সহানুভূতির দিক থেকে বৈসাদৃশ্য রয়েছে।"
        },
        {
          "label": "ঘ",
          "question": "“অবস্থানগত সাদৃশ্য থাকলেও উদ্দীপকের শেফালী ও 'মমতাদি' গল্পের মমতাদির চেতনাগত বৈসাদৃশ্যও বিদ্যমান।\"-বিশ্লেষণ করো।",
          "explanation": "মমতাদি ও শেফালীর অবস্থানগত সাদৃশ্য থাকলেও উদ্দীপকের শেফালী ও 'মমতাদি' গল্পে মমতাদির মধ্যে আত্মসম্মানবোধের দিক থেকে বৈসাদৃশ্য বিদ্যমান। 'মমতাদি' গল্পে মমতাদি নামের একজন গৃহকর্মে নিয়োজিত মানুষের আত্মসম্মানবোধের দিকটি ফুটে উঠেছে। মমতাদি মর্যাদাসম্পন্ন ঘরের মানুষ। কিন্তু স্বামীর চাকরি চলে যাওয়ায় বিপদে পড়ে তাকে অন্যের বাড়িতে কাজ নিতে হয়। মমতাদি অন্যের বাড়িতে কাজ করলেও সম্মান, মর্যাদার সহিত কাজ করতে ভালোবাসতেন। মমতাদি নিজের কাজ অত্যন্ত যত্নের সাথে করতেন। মমতাদির কাজ ও গুণাবলির কারণে গৃহকত্রীর সঙ্গে তার ঘনিষ্ঠ সম্পর্ক গড়ে ওঠে। উদ্দীপকের শেফালীও অবস্থানগত দিক থেকে একই। শেফালীরও স্বামী কর্মক্ষম নয়। শেফালীর স্বামী কর্মহীন হয়ে পড়লে সংসার চালানোর জন্য লজ্জা-ঘৃণা ত্যাগ করে অন্যের বাড়িতে কাজ নিতে হয়। শেফালী যে বাড়িতে 'কাজ করত' সেই বাড়ির গৃহস্বামী তার সাথে ভালো ব্যবহার করত না। পরিবারের ছোটো ছোটো শিশুকে শেফালী আদর করতে চাইলেও তাদেরকে তার নিকটে আসতে দিতে চাইত না। শত অপমান ও বঞ্চনা সহ্য করে শেফালী বেঁচে থাকার তাগিদে কাজ করে যেত। উদ্দীপকের শেফালী ও 'মমতাদি' গল্পের মমতাদি আদর্শ ও চেতনাগত দিক থেকে দুইজন দুই মেরুর মানুষ। মমতাদি আত্মমর্যাদাসম্পন্ন মানুষ। মমতাদি আদর ও সম্মান প্রত্যাশী। যদি তিনি সম্মান, মর্যাদা না পেতেন তাহলে তিনি শুধু অর্থের প্রয়োজনে কাজ করতেন না। কিন্তু শেফালীর কাছে আত্মমর্যাদাবোধের চেয়ে অর্থের প্রয়োজনটা বড়ো ছিল। এই জন্য অসম্মান, অবহেলা সহ্য করে শুধু জীবিকানির্বাহের জন্য কাজ করে সে। তাই বলা যায়, উদ্দীপকের শেফালীর সঙ্গে আলোচ্য গল্পের মমতাদির অবস্থানগত সাদৃশ্য থাকলেও আত্মসম্মানবোধের দিক থেকে বৈসাদৃশ্য বিদ্যমান।"
        }
      ]
    },
    {
      "number": "2",
      "uddipok": "\"বৃক্ষের দিকে তাকালে জীবনের তাৎপর্য উপলব্ধি করা যায়। তাই, বারবার সেদিকে তাকানো প্রয়োজন। মাটির রস টেনে নিয়ে নিজেকে মোটাসোটা করে তোলাতেই বৃক্ষের সমাপ্তি নয়। তাকে ফুল ফোটাতে হয়, ফল ধরাতে হয়। নইলে তার জীবন অসম্পূর্ণ থেকে যাবে। তাই বৃক্ষকে সার্থকতার প্রতীক হিসেবে গ্রহণ করার প্রয়োজনীয়তা, সজীবতা ও সার্থকতার এমন জীবন্ত দৃষ্টান্ত আর নেই।\"",
      "tag": "BB 22",
      "sub_questions": [
        {
          "label": "ক",
          "question": "বনফুলের প্রকৃত নাম কী?",
          "explanation": "বনফুলের প্রকৃত নাম বলাইচাঁদ মুখোপাধ্যায়।"
        },
        {
          "label": "খ",
          "question": "নতুন লোকটি নিমগাছের দিকে মুগ্ধ দৃষ্টিতে চেয়ে রইল কেন?",
          "explanation": "নিমগাছের প্রাকৃতিক সৌন্দর্য দেখে বিমোহিত হয়ে নতুন লোকটা মুগ্ধ দৃষ্টিতে নিমগাছের দিকে চেয়ে রইল। নিমগাছের পরিচিতি মূলত ঔষধি গাছ হিসেবে। দৈনন্দিন নানা প্রয়োজনে নিমগাছের ছাল, পাতা ব্যবহার করা হয়ে থাকে। কিন্তু ঔষধি গুণের বাইরেও নিমগাছের যে অন্যরকম সৌন্দর্য আছে তা কেউ উপলব্ধি করে না। নতুন লোকটি এক্ষেত্রে ব্যতিক্রম। সেই প্রথম কবির চোখ দিয়ে দেখে অনুভব করেছে নিমগাছ সুন্দর। নিমের ফুলগুলো যেন একঝাঁক নক্ষত্রের মতো নেমে এসেছে নীল আকাশ থেকে আর পাতাগুলো যেন সবুজ সায়র। নিমগাছের এই সৌন্দর্য অবলোকন করে নতুন লোকটি নিমগাছের দিকে মুগ্ধ দৃষ্টিতে চেয়ে রইল।"
        },
        {
          "label": "গ",
          "question": "উদ্দীপকে 'নিমগাছ' গল্পের যে বিশেষ দিকের অবতারণা ঘটেছে তা ব্যাখ্যা করো।",
          "explanation": "উদ্দীপকে 'নিমগাছ' গল্পের মানুষের কল্যাণে জীবন উৎসর্গ করার মাঝেই মানবজীবনের সার্থকতার দিকটির অবতারণা করা হয়েছে। 'নিমগাছ' গল্পে অপরের কল্যাণে নিয়োজিত থাকার মধ্যেই মানবজীবনের চরম সার্থকতার বিষয়টি প্রস্ফুটিত হয়েছে। নিমগাছের প্রতীকী চরিত্র গৃহলক্ষ্মী বউটির জীবন আদর্শ মানবকল্যাণে নিয়োজিত থাকার বিষয়টি ইঙ্গিত করে। গৃহলক্ষ্মী বউটি সারাদিন পরিবারের সদস্যদের জন্য কাজ করেন। প্রত্যেকের সেবা-যত্নে নিজেকে সর্বদা ব্যস্ত রাখেন। নিজের জন্য তার একটু অবসর নেই। নিজস্ব ভালোমন্দের দিক তিনি কখনো লক্ষ রাখেন না। পরিবারের জন্য নিজেকে উজাড় করে বিলিয়ে দেন। পরিবারের সকলের সেবার মধ্যেই নিজের তৃপ্তি খুঁজে পান। উদ্দীপকে বর্ণিত গাছও সেবা ও কল্যাণের উজ্জ্বল দৃষ্টান্ত। গাছ মহানুভবতার প্রতীক। গাছ মানুষের কল্যাণে নিজেকে বিলিয়ে দেয়। শুধু নিজের ভোগ বিলাসিতার মধ্যে নিজেকে মত্ত রাখে না। মাটি থেকে রস নিয়ে নিজে মোটা ও সজীব হবে তা ভাবে না। অন্যকে সজীবতা দান করার মাধ্যমে গাছ নিজের জীবনের সফলতা খুঁজে পায়। নিজের সজীবতা সকলের মাঝে ছড়িয়ে দিয়ে নিজের জীবনের সার্থকতা খুঁজে পায়। তাই বলা যায়, উদ্দীপকে 'নিমগাছ' গল্পের মানুষের কল্যাণে জীবন উৎসর্গ করার মাঝেই মানবজীবনের সার্থকতার দিকটির অবতারণা করা হয়েছে।"
        },
        {
          "label": "ঘ",
          "question": "“উদ্দীপকটি 'নিমগাছ' গল্পের মূলভাবকে ধারণ করতে ব্যর্থ হয়েছে\"-মন্তব্যটির যথার্থতা নিরূপণ করো।",
          "explanation": "\"উদ্দীপকটি 'নিমগাছ' গল্পের মূলভাবকে ধারণ করতে ব্যর্থ হয়েছে\" মন্তব্যটি যথার্থ। 'নিমগাছ' গল্পে সংক্ষিপ্ত অবয়বে একান্নবর্তী পরিবারের এক গৃহলক্ষ্মীর অন্তরের বেদনার কথা ব্যক্ত করা হয়েছে। নিমগাছের পাতা, বাকল, ছায়া যেমন উপকারী, ঠিক তেমনি গৃহলক্ষ্মীটিও পরিবারের জন্য উপকারী। গৃহলক্ষ্মীটি পরিবারের জন্য নিজেকে উজাড় করে সেবা-যত্ন করে। এই দিক থেকে মানুষের কল্যাণে মানবজীবনের সার্থকতার দিকটি পরিলক্ষিত হয় বটে, কিন্তু বিনিময়ে সকলের নিকট থেকে লাঞ্ছনা-গঞ্জনা প্রাপ্তির বিষয়টিতে তার আপেক্ষ প্রকাশ পায়। উদ্দীপকে অপরের কল্যাণে নিজেকে নিয়োজিত করা মানবজীবনের সার্থকতা বলে উল্লেখ করা হয়েছে। ব্যক্তিগত সুখ-দুঃখ ও ভোগবাদী চিন্তা মানুষকে মহৎ করে না। ব্যক্তিস্বার্থ মানবজীবনের সার্থকতার অন্তরায়। তাই জীবনের পূর্ণতা পায় অন্যের কল্যাণে নিজেকে উৎসর্গ করার মাধ্যমে। উদ্দীপক ও 'নিমগাছ' গল্প অবলম্বনে বলতে পারি যে, উদ্দীপকে গল্পের সম্পূর্ণ মূলভাব প্রকাশে ব্যর্থ হয়েছে। গৃহলক্ষ্মীর জীবনে প্রাপ্তি ও বেদনা দুই ছিল। অন্যের সেবায় নিজেকে নিয়োজিত করে তিনি জীবন সার্থক করার ব্রত করেছিলেন। কিন্তু নিজের সর্বস্ব দিয়েও সকলের মন জয় করতে ব্যর্থ হয়েছেন। সকলের ভালোবাসা তিনি পাননি। তাই গৃহলক্ষ্মীটির জীবনে হতাশা ও গ্লানি ছিল। কিন্তু উদ্দীপকে শুধু মানবজীবনের সার্থকতার বিষয়টি ফুটিয়ে তুলা হয়েছে। ব্যক্তিস্বার্থ ত্যাগ করে অন্যের কল্যাণে নিজেকে বিলিয়ে দেওয়ার মাঝে মানবজীবনের সার্থকতার বিষয়টিই প্রাধান্য পেয়েছে। তাই বলা যায়, “উদ্দীপকটি 'নিমগাছ' গল্পের মূলভাবকে ধারণ করতে ব্যর্থ হয়েছে”- মন্তব্যটি যথার্থ।"
        }
      ]
    },
    {
      "number": "3",
      "uddipok": "পুতুলের মা খুকি আজ ভয়ানক ব্যস্ত। আজ কিনা ছোট্ট পুতুলের জন্মদিন, তাই খুব খাওয়ার ধুম লেগেছে। ছোট্ট টেবিলের ওপর ছোট্ট ছোট্ট থালা-বাটি সাজিয়ে তার মধ্যে কী চমৎকার করে খাবার তৈরি করে রাখা হয়েছে। আর চারিদিকে সত্যিকারের ছোট্ট ছোট্ট চেয়ার সাজানো রয়েছে, পুতুলেরা বসে খাবে বলে।",
      "tag": "BB 22",
      "sub_questions": [
        {
          "label": "ক",
          "question": "কালমেঘ কী?",
          "explanation": "'কালমেঘ' হচ্ছে যকৃতের রোগে উপকারী একপ্রকার তিক্ত স্বাদের গাছ।"
        },
        {
          "label": "খ",
          "question": "'আমার কাপড় যে বাসি'-অপু একথা কেন বলেছিল?",
          "explanation": "বাসি কাপড়ে তেলের ভাঁড় ছুঁলে মায়ের হাতে পিটুনি খেতে হতে পারে- এই আশঙ্কায় অপু প্রশ্নোক্ত কথাটি বলেছে। আমের কুশি জারানোর (মাখানোর) জন্য দুর্গার তেল, নুন ও লঙ্কার প্রয়োজন ছিল। ছোটো ভাইটিকে তাই সে তেল আর নুন নিয়ে আসতে বলেছিল। কিন্তু তৎকালীন গ্রামীণ সমাজে রান্নাঘরকে, পবিত্র জ্ঞান করে রান্নার উপকরণ বিশেষ যত্নের সঙ্গে সংরক্ষণ করা হতো। তাই বাসি কাপড়ে রান্নাঘরে গিয়ে তেলের ভাঁড় ছুঁলে তা এঁটো হয়ে যাবে বলে মা মারতে পারে- এই ভয়ে অপু প্রশ্নোক্ত কথাটি বলেছিল।"
        },
        {
          "label": "গ",
          "question": "উদ্দীপকের সাথে 'আম-আঁটির ভেঁপু'-গল্পের সাদৃশ্যপূর্ণ দিকটির ব্যাখ্যা করো।",
          "explanation": "উদ্দীপকের সাথে 'আম-আঁটির ভেঁপু' গল্পের অপুর খেলার সামগ্রী নিয়ে খেলা করার দিক দিয়ে খুকির খেলা করার দিকটির সাদৃশ্য আছে। 'আম-আঁটির ভেঁপু' গল্পটিতে গ্রামীণ জীবনে প্রকৃতিঘনিষ্ঠ দুই ভাই- বোনের আনন্দিত জীবনের আখ্যান তুলে ধরা হয়েছে। অপু ও দুর্গা হতদরিদ্র পরিবারের সন্তান হলেও তাদের শৈশব ছিল অত্যন্ত দুরন্ত। অপু সারাক্ষণ দুরন্তপনায় মেতে থাকত। তার একটা টিনের বাক্স ছিল। সেই টিনের বাক্সে তার খেলার সামগ্রী সাজানো থাকত। যখন মন চাইত তখন সেইগুলো নিয়ে বারান্দায় খেলতে বসত। রং-ওঠা কাঠের ঘোড়া, চার পয়সা দামের টোল খাওয়া টিনের ভেঁপু-বাঁশি, পিস্তল, নাটা ফল ছিল অপুর খেলার সম্পদ। সে এই খেলনাগুলো নিয়ে খেলত এবং মাঝে মাঝে চোখ বুজে কল্পনায় হারিয়ে যেত। উদ্দীপকের পুতুলের মা খুকিও ছিল অপুর অনুরূপ চঞ্চল ও দুরন্ত। খুকিও খেলা নিয়ে বেজায় ব্যস্ত। খুকি আপন মনে বসে তার পুতুলের জন্মদিন পালন করছে। পুতুলের জন্মদিন উপলক্ষ্যে নানা রকম খাবার রান্না করে টেবিলে সাজিয়ে রাখা হয়েছে। জন্মদিনে নিমন্ত্রিত অতিথিদের চেয়ারে বসে খাবার ব্যবস্থাও করা হয়েছে। তাই বলা যায়, উদ্দীপকের সাথে 'আম-আঁটির ভেঁপু' গল্পের অপুর খেলার সামগ্রী নিয়ে খেলা করার দিক দিয়ে সাদৃশ্য রয়েছে।"
        },
        {
          "label": "ঘ",
          "question": "“উক্ত সাদৃশ্যপূর্ণ দিকটি 'আম-আঁটির ভেঁপু' গল্পের সর্বজয়ার ঘর ছেড়ে এক দিকে বেরিযে যেতে চাওয়ার কারণ নয়\"-মূল্যায়ন করো।",
          "explanation": "'অপুর খেলার জন্যই 'আম-আঁটির ভেঁপু' গল্পের সর্বজয়ার ঘর ছেড়ে এক দিকে বেরিয়ে যেতে চাওয়ার কারণ নয়, ঘর থেকে বের হয়ে যাওয়ার অন্যতম কারণ হলো সংসারের দারিদ্র্য। 'আম-আঁটির ভেঁপু' গল্পে সর্বজয়ার হতদরিদ্র সংসারের চিত্র তুলে ধরা হয়েছে। সর্বজয়ার দুটি সন্তান ছিল অত্যন্ত চঞ্চল ও দুরন্ত। অপু ও দুর্গা সংসারের কাজে মাকে একবিন্দু সহযোগিতা করত না। তারা সারা দিন বনেবাদাড়ে ঘুরে বেড়াত। এই নিয়ে সর্বজয়ার মনে ক্ষোভ ছিল। কিন্তু এর জন্যই সর্বজয়া ঘর ছেড়ে চলে যেতে চায়নি। ঘর ছেড়ে অনির্দিষ্টতার পথে বেরিয়ে যাওয়ার অন্যতম কারণ ছিল তার সংসারের দরিদ্রতা। টানাটানির সংসার। সব সময় সন্তানদের পেট পুরে খেতে দিতে পারে না। তার উপর তারা অত্যন্ত দুরন্ত। সারা দিন খেলা নিয়ে ব্যস্ত। সবকিছু মিলিয়ে সর্বজয়ার এই উক্তি। উদ্দীপকে পুতুলের মা খুকিও সর্বজয়ার ছেলে অপুর মতো সারা দিন খেলায় ব্যস্ত। খুকি অপুর মতো পুতুল নিয়ে খেলা করে, পুতুলের জন্মদিন পালন করে। জন্মদিন উপলক্ষ্যে নানা খাবারের আয়োজন করে। উদ্দীপক ও 'আম-আঁটির ভেঁপু' গল্প অবলম্বনে বলা যায় যে, সন্তানের দুরন্তপনা ও সারা দিন খেলাধুলা নিয়ে ব্যস্ত থাকা সর্বজয়ার ঘর ছেড়ে চলে যেতে চাওয়ার কারণ নয়। সর্বজয়ার স্বামী হতদরিদ্র। তার স্বামী হরিহর পূজা-অর্চনা করে যা রোজগার করে তাতে সংসার চলে না। সংসারে অভাব- অনটন লেগেই থাকে। ঋণে জর্জরিত সর্বজয়ার সংসার। প্রত্যেকদিন পাওনাদার টাকার জন্য তাগিদ দেয়। এসব কারণে সর্বজয়া ঘর ছেড়ে এক দিকে বেরিয়ে যেতে চায়।"
        }
      ]
    },
    {
      "number": "4",
      "uddipok": "বিশিষ্ট শিল্পপতি গণি মিয়া তার স্কুলপড়ুয়া ছেলেকে ব্যবসায়ের কাজে নিয়োজিত করেন। তার ধারণা টাকাই জীবনের সব। অপরদিকে রহিম মিয়া তাঁর ছেলেকে আদর্শ শিক্ষায় শিক্ষিত করে গড়ে তোলার জন্য অনেক কষ্টে ঢাকা বিশ্ববিদ্যালয়ে লেখাপড়া করান। তার আশা ছেলে শিক্ষাজীবন শেষে দেশ ও জাতির কল্যাণে আত্মনিয়োগ করবে।",
      "tag": "BB 22",
      "sub_questions": [
        {
          "label": "ক",
          "question": "লেফাফাদুরস্তি কী?",
          "explanation": "'লেফাফাদুরস্তি' হলো বাইরের দিক থেকে ত্রুটিহীনতা কিন্তু ভেতরে প্রতারণা।"
        },
        {
          "label": "খ",
          "question": "'অন্নবস্ত্রের প্রাচুর্যের চেয়ে মুক্তি বড়'-উক্তিটি ব্যাখ্যা করো।",
          "explanation": "আত্মিক মুক্তি ব্যতীত মানুষ মনুষ্যত্বলোকের স্বাদ আস্বাদন করতে পারে না বলে লেখক অন্নপ্রাচুর্যের চেয়ে মুক্তির বিষয়টিকে বড়ো বলেছেন। অন্নবস্ত্র মানুষের জৈবিক প্রয়োজনে লাগে। তবে জৈবিক প্রয়োজনকে বড়ো করে দেখলে মনুষ্যত্বজ্ঞান রহিত হয়। এ ক্ষেত্রে শিক্ষার সংস্পর্শেই মানুষ মনের মুক্তি সম্পর্কে ধারণা পায়। এই আত্মিক বা মনের মুক্তি ঘটলে তবেই মানুষ মনুষ্যত্বের স্বাদ পায়। এর মধ্য দিয়ে জীবসত্তার ঘরকে অতিক্রম করে মানুষ মানবিকতাবোধের অধিকারী হয়ে ওঠে। এ কারণে আলোচ্য প্রবন্ধটিতে অন্নপ্রাচুর্যের চেয়ে মুক্তিকে বড়ো বলা হয়েছে।"
        },
        {
          "label": "গ",
          "question": "উদ্দীপকের গণি মিয়ার মাঝে 'শিক্ষা ও মনুষ্যত্ব' প্রবন্ধের যে দিকটি প্রতিফলিত হয়েছে তা ব্যাখ্যা করো।",
          "explanation": "উদ্দীপকে শিল্পপতি গণি মিয়ার মানসিকতায় 'শিক্ষা ও মনুষ্যত্ব' প্রবন্ধের জীবসত্তার দিকটি প্রতিফলিত হয়েছে। 'শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে দুই তলা ঘরের সাথে তুলনা করেছেন। জীবসত্তা হলো সেই ঘরের নিচ তলা। জীবসত্তায় বিশ্বাসী মানুষ মৌলিক চাহিদা তথা অন্ন ও বস্ত্রের চিন্তার শৃঙ্খলে বন্দি। এদের কাছে ব্যক্তিস্বার্থ ও অর্থ উপার্জন ছাড়া জীবনের কোনো উদ্দেশ্য নেই। জীবসত্তা যাদের মধ্যে বেশি সক্রিয় তারা অর্থসাধনাকেই জীবনসাধনা মনে করে। তাদের কাছে মানবিক ব্যাপার সম্পূর্ণই উপেক্ষিত। এই সকল মানুষ জাগতিক সুখ-সমৃদ্ধির জন্য মনুষ্যত্ব বিবর্জিত কাজ করতেও কুণ্ঠিত হয় না। উদ্দীপকের শিল্পপতি গণি মিয়ার মানসিকতায় জীবসত্তার বৈশিষ্ট্য বিদ্যমান। গণি মিয়ার কাছে মানবতা, পরোপকারিতা উপেক্ষিত। গণি মিয়ার জীবনের একমাত্র উদ্দেশ্য অর্থ উপার্জন করা ও সম্পদের মালিক হওয়া। এই উদ্দেশ্য অর্জনের জন্য তিনি মনুষ্যত্ব, মূল্যবোধ, সহানুভূতি ও বিবেকবর্জিত হয়েছেন। মানুষের দুঃখকষ্ট তাকে বিন্দুমাত্র ব্যথা দেয় না। গণি মিয়ার চারিত্রিক বৈশিষ্ট্য বিশ্লেষণ করে বলা যায় যে, শিল্পপতি গণি মিয়ার মানসিকতায় 'শিক্ষা ও মনুষ্যত্ব' প্রবন্ধের জীবসত্তার দিকটি প্রকাশ পেয়েছে।"
        },
        {
          "label": "ঘ",
          "question": "“উদ্দীপকের রহিম মিয়ার কার্যক্রমে শিক্ষার অপ্রয়োজনীয় দিকটাই প্রতিফলিত হয়েছে\"- 'শিক্ষা ও মনুষ্যত্ব' প্রবন্ধের আলোকে উক্তিটি বিশ্লেষণ করো।",
          "explanation": "উদ্দীপকের রহিম মিয়ার মধ্যে শিক্ষার অপ্রয়োজনীয় দিক তথা মনুষ্যত্বের দিকটি প্রতিফলিত হয়েছে। 'শিক্ষা ও মনুষ্যত্ব' প্রবন্ধে শিক্ষার দুটি দিকের কথা উল্লেখ করা হয়েছে। শিক্ষার দুটি দিকের মধ্যে অপ্রয়োজনীয় দিকটি সবচেয়ে শ্রেষ্ঠ। শিক্ষার অপ্রয়োজনীয় দিক তথা মনুষ্যত্বের দিক। শিক্ষা যাদের মধ্যে মনুষ্যত্বের আলো জ্বালাতে পারে তারা জীবনকে উপলব্ধি করতে শেখে। মনুষ্যত্বের আলোয় আলোকিত মানুষ জানে কীভাবে মানবজীবনে সোনা ফলানো যায়। অর্থসাধনা যে জীবনসাধনা নয়- এই কথা মনুষ্যত্বলোকের সন্ধান না পাওয়া গেলে উপলব্ধি করা যায় না। মনুষ্যত্বের শিক্ষায় শিক্ষিত মানুষই বোঝে যে, অন্নবস্ত্রের চেয়েও মুক্তি বড়ো। তাই তারা ক্ষুদ্র ব্যক্তিস্বার্থে নিয়োজিত না থেকে মানুষের কল্যাণে কাজ করে, দেশের কল্যাণে কাজ করে। উদ্দীপকের রহিম মিয়া শিক্ষাদীক্ষা ও মানসিকতা ছিল অত্যন্ত উন্নত। তিনি তার সন্তানকে মনুষ্যত্বের শিক্ষায় শিক্ষিত করে দেশের কল্যাণে আত্মনিয়োগ করার পরামর্শ দেন। রহিম মিয়ার কাছে টাকা উপার্জনের চেয়ে মানুষের কল্যাণ করা অনেক বেশি মর্যাদার ও সম্মানের। রহিম মিয়া উন্নত আদর্শ ও মনুষ্যত্বের শিক্ষা পেয়েছেন। এজন্য অর্থচিন্তার নিগড় থেকে মুক্ত হয়ে সমাজ ও দেশের কল্যাণে নিয়োজিত থাকার মাধ্যমে মনুষ্যত্বের সার্থকতা খুঁজে পেতে চান। 'শিক্ষা ও মনুষ্যত্ব' প্রবন্ধে মানবসত্তার জাগরণের কথা বলা হয়েছে। প্রাবন্ধিক মনে করেন, শিক্ষার আসল উদ্দেশ্য মানুষকে মনুষ্যত্বের শিক্ষায় শিক্ষিত করে তোলা। মানুষ যত মনুষ্যত্বের শিক্ষায় শিক্ষিত হবে সমাজ তত মানবিক হবে। মনুষ্যত্ব বিকাশের এই দিকটিকেই প্রাবন্ধিক অপ্রয়োজনীয় দিক বলেছেন। প্রাবন্ধিক মনে করেন, শিক্ষার শ্রেষ্ঠ দিক এই অপ্রয়োজনীয় দিকের মধ্যে নিহিত।"
        }
      ]
    },
    {
      "number": "5",
      "uddipok": "কামাল বাংলাদেশের একটি ছোট্ট গ্রামে জন্মগ্রহণ করে। এক সময় আমেরিকার ডিভি লটারিতে তার ভাগ্য খুলে যায়। কিন্তু আমেরিকায় গিয়ে বিপুল ঐশ্বর্যের মাঝেও সে নিজ দেশের কথা ভুলতে পারে না। নিজ গ্রামের সেই ছায়া ঢাকা, পাখি ডাকা নির্মল প্রকৃতি তার মনকে আলোড়িত করে সব সময়। সারাদিন কর্মব্যস্ত থাকলেও প্রতিরাতে কল্পনায় সে যেন ফিরে আসে তার নিজ গ্রামে, ফিরে পায় তার দুরন্ত শৈশব।",
      "tag": "BB 22",
      "sub_questions": [
        {
          "label": "ক",
          "question": "'কপোতাক্ষ নদ' কবিতায় অষ্টকের মিল বিন্যাস কী?",
          "explanation": "'কপোতাক্ষ নদ' কবিতায় অষ্টকের মিলবিন্যাস কখকখ কখখক।"
        },
        {
          "label": "খ",
          "question": "“দুগ্ধ-স্রোতোরূপী তুমি জন্মভূমি-স্তনে\"-বলতে কী বোঝানো হয়েছে?",
          "explanation": "জন্মভূমির প্রতি গভীর মমত্ববোধের কারণে কপোতাক্ষ নদকে কবি 'দুগ্ধ-স্রোতোরূপী' বলে আখ্যায়িত করেছেন। প্রবাসে থাকাকালীন কবি জন্মভূমির প্রতি গভীর ভালোবাসা অনুভব করেছেন। শৈশব-কৈশোরের মধুর স্মৃতি কবির মনকে আচ্ছন্ন করেছিল। কবি বহু দেশ ঘুরে ঘুরে বহু নদনদী দেখেছেন কিন্তু নিজের দেশের মতো অনুভূতি কোথাও পাননি। কোনো জলেই তাঁর তৃষ্ণা নিবারণ হয়নি। শিশু যেমন মায়ের দুগ্ধ পান করেই তৃপ্তি পায় বা তৃষ্ণা মেটায় তেমনি কবি শুধু কপোতাক্ষের জলেই তাঁর তৃষ্ণা মেটাতে চান।"
        },
        {
          "label": "গ",
          "question": "উদ্দীপকে কামালের অনুভূতিতে 'কপোতাক্ষ নদ' কবিতার যে দিকটির প্রতিফলন ঘটেছে তা ব্যাখ্যা করো।",
          "explanation": "উদ্দীপকে কামালের অনুভূতিতে 'কপোতাক্ষ নদ' কবিতার জন্মভূমির প্রতি ভালোবাসার দিকটি প্রতিফলিত হয়েছে। 'কপোতাক্ষ নদ' কবিতায় কবির জন্মভূমির প্রতি প্রবল ভালোবাসা প্রকাশ পেয়েছে। কবি ইংরেজি সাহিত্যে খ্যাতি লাভের আশায় মাতৃভূমি ছেড়ে সুদূর ফান্সে গিয়েছিলেন। কিন্তু ফ্রান্সে গিয়েও এক মুহূর্তের জন্য নিজ জন্মভূমিকে ভুলতে পারেননি। জন্মভূমির শৈশব-কৈশোরের বেদনাবিধুর স্মৃতি প্রতি মুহূর্তে মনে পড়ে। এই কবিতায় কবির জন্মভূমির প্রতি অত্যুজ্জ্বল প্রেম প্রকাশিত হয়েছে। উদ্দীপকেও জন্মভূমির প্রতি গভীর ভালোবাসা প্রকাশিত হয়েছে। কামাল ডিভি পেয়ে স্বপ্নের দেশ আমেরিকায় পাড়ি জমায়। কিন্তু তার শৈশবের স্মৃতিঘেরা গ্রাম, প্রকৃতি, পাখির ডাক, খেলার সাথিদের কখনো ভুলতে পারে না। যখনই একটু অবসর পায় তখনই কামালের স্মৃতিতে জেগে ওঠে নিজের গ্রাম ও শৈশবের স্মৃতিবিজড়িত পল্লি প্রকৃতি। তাই বলা যায়, উদ্দীপকে কামালের অনুভূতিতে 'কপোতাক্ষ নদ' কবিতার জন্মভূমির প্রতি ভালোবাসার দিকটি প্রতিফলিত হয়েছে।"
        },
        {
          "label": "ঘ",
          "question": "“উদ্দীপকে প্রতিফলিত অনুভূতির অন্তরালে, যে ভাবটি প্রকাশ পেয়েছে, তা-ই 'কপোতাক্ষ নদ' কবিতার মূলভাব\"-বিশ্লেষণ করো।",
          "explanation": "উদ্দীপকে প্রতিফলিত জন্মভূমির প্রতি ভালোবাসার অন্তরালে অত্যুজ্জ্বল দেশপ্রেম 'কপোতাক্ষ নদ' কবিতারই মূলভাব। 'কপোতাক্ষ নদ' কবিতাটি একটি স্মৃতিকাতরতামূলক কবিতা। এই কবিতায় কবি তার দেশপ্রেমের বেদনাবিধুর স্মৃতি ফুটিয়ে তুলেছেন। কবি মাতৃভাষা ও মাতৃভূমিকে ত্যাগ করে ফ্রান্সে চলে যান। সেখানে গিয়ে খ্যাতি অর্জন করতে না পেরে তাঁর মনে অনুশোচনা জন্মায়। তিনি কপোতাক্ষ নদকে কেন্দ্র করে শৈশবের স্মৃতিচারণা করেন। দেশের মানুষের প্রতি ভালোবাসা, দেশের প্রকৃতির প্রতি ভালোবাসা প্রকাশ করেন। তিনি সেই ভালোবাসা থেকেই দেশমাতৃকার বুকে অমর হওয়ার প্রত্যাশা ব্যক্ত করেন। কবি মনে করেন দেশকে ভালোবেসে, দেশের মানুষের মাঝে, দেশের মাটিতে শায়িত হতে পারাতেই মানবজীবনের সার্থকতা। উদ্দীপকে কামালের চরিত্রের মধ্যেও অপরিসীম দেশপ্রেম প্রকাশিত হয়েছে। কামাল গ্রামের সন্তান। গ্রামের পথঘাট, প্রকৃতি, ফুল, ফল ও পাখি কামালকে মুগ্ধ করে। গ্রামের সৌন্দর্যে কামাল মুগ্ধ ও বিমোহিত। এই জন্য কামাল স্বপ্নের দেশ আমেরিকাতে গিয়েও দেশের কথা ভুলতে পারে না। উদ্দীপক ও 'কপোতাক্ষ নদ' কবিতা আলোচনা প্রেক্ষাপটে একথা বলা যায় যে, কামালের মধ্যে প্রতিফলিত দেশপ্রেমই হলো 'কপোতাক্ষ নদ' কবিতার মূলভাব। উদ্দীপকে যেমন কামালের দেশপ্রেমের বহিঃপ্রকাশ ঘটেছে তেমনি কপোতাক্ষ নদ কবিতার কবির বক্তব্যেও দেশপ্রেম ফুটে উঠেছে। কামাল ও কবির দেশের প্রতি যে ভালোবাসা তা অকৃত্রিম। এই জন্য বলা যায়, উদ্দীপকে প্রতিফলিত স্মৃতিকাতরতার অন্তরালে অত্যুজ্জ্বল দেশপ্রেমের ভাবটি প্রকাশিত হয়েছে।"
        }
      ]
    },
    {
      "number": "6",
      "uddipok": "সেই সাতজন নেই টেবিলটা আজও আছে সাতটা পেয়ালা আজও খালি নেই। একই সে বাগানে আজ এসেছে নতুন কুড়ি শুধু সেই সেদিনের মালি নেই।",
      "tag": "BB 22",
      "sub_questions": [
        {
          "label": "ক",
          "question": "জীবনানন্দ দাশের কবিতার মৌলিক প্রেরণা কী?",
          "explanation": "জীবনানন্দ দাশের কবিতার মৌলিক প্রেরণা প্রকৃতির রহস্যময় সৌন্দর্য।"
        },
        {
          "label": "খ",
          "question": "'পৃথিবীর এইসব গল্প বেঁচে রবে চিরকাল'- বলতে কী বোঝানো হয়েছে?",
          "explanation": "প্রশ্নোক্ত পঙ্ক্তিটি দ্বারা কবি প্রকৃতির নিত্য ব্যস্ততার দিকটিকে উপস্থাপন করেছেন। পৃথিবীতে প্রাণের অস্তিত্ব চিরন্তন। কবি মনে করেন, জীবন বা প্রকৃতির সেই সৌন্দর্যের গল্প পৃথিবীতে বেঁচে থাকবে চিরকাল। ব্যক্তি মানুষ হয়তো চিরদিন বেঁচে থাকবে না। মানুষের গড়া সভ্যতাও বিলীন হবে একদিন; আবার গড়ে উঠবে নতুন সভ্যতা। কিন্তু প্রকৃতির নানা অনুষঙ্গ রহস্যময় সৌন্দর্যের দ্যোতনা সৃষ্টি করে মানুষের স্বপ্ন ও সাধকে পূরণ করে যাবে। আলোচ্য পঙ্ক্তিটির মাধ্যমে প্রকৃতি নিয়ে কবি তাঁর ব্যক্তিগত এই ভাবনাটিই প্রকাশ করেছেন।"
        },
        {
          "label": "গ",
          "question": "উদ্দীপকে 'সেইদিন এই মাঠ' কবিতার যে দিক প্রতিফলিত হয়েছে তা ব্যাখ্যা করো।",
          "explanation": "উদ্দীপকে 'সেইদিন এই মাঠ' কবিতার ব্যক্তি মানুষের বিলীন হওয়ার দিকটি প্রতিফলিত হয়েছে। সেইদিন এই মাঠ' কবিতায় কবি মানব জীবনের ক্ষয়িষ্ণু রূপের বর্ণনা করেছেন। পৃথিবীতে মানুষ ও মানবসৃষ্ট সভ্যতা চিরন্তন নয়। মানুষ যেমন ক্ষণস্থায়ী তেমনি মানুষের নির্মিত সভ্যতাও ক্ষণস্থায়ী। মানুষের মৃত্যুর সাথে সাথে তার স্মৃতিও মুছে যেতে থাকে। এই কবিতায় মরণশীল ব্যক্তিমানুষের ক্ষয়িষ্ণু জীবনের কথা বলা হয়েছে। ব্যক্তিজীবনের থেকে ব্যক্তির কর্ম বড়ো। কর্ম মানুষকে অমর করে রাখে। উদ্দীপকেও মানুষের ক্ষয়িষ্ণু জীবনের ইঙ্গিত দেওয়া হয়েছে। কফিহাউজ গানের চরণগুলোতে ব্যক্তিমানুষের ক্ষয়িষ্ণু চিত্র তুলে ধরা হয়েছে। একসময় সাত বন্ধু একত্রে কফিহাউজে আড্ডা দিলেও কালের বিবর্তনে সকলে হারিয়ে গিয়েছে। তাদের স্থলে নতুন মানুষ এসেছে। উদ্দীপকে যে অনুভূতি ব্যক্ত করা হয়েছে তাতেও মানুষের ক্ষয়িষ্ণুতার বৈশিষ্ট্য নিহিত। সব মানুষই প্রকৃতির মধ্যে বিলীন হয়ে যায়। তাই বলা যায়, উদ্দীপকে 'সেইদিন এই মাঠ' কবিতার ব্যক্তিমানুষের বিলীন হওয়ার দিকটি প্রতিফলিত হয়েছে।"
        },
        {
          "label": "ঘ",
          "question": "'সেইদিন এই মাঠ' কবিতার মূলভাবের সমগ্রতা প্রকাশে উদ্দীপকটির সক্ষমতা বিচার করো।",
          "explanation": "উদ্দীপকে 'সেইদিন এই মাঠ' কবিতার মূলভাব সম্পূর্ণরূপে প্রকাশ পায়নি, শুধু মানুষের ক্ষয়িষ্ণুতার দিকটি প্রতিফলিত হয়েছে। 'সেইদিন এই মাঠ' কবিতায় কবি সভ্যতার ক্ষয়িষ্ণু রূপটি বর্ণনার পাশাপাশি প্রকৃতির চিরন্তন বহমানতার চিত্র তুলে ধরেছেন। মরণশীল ব্যক্তিমানুষ মৃত্যুর কোলে ঢলে পড়ে, কিন্তু প্রকৃতিতে থাকে চিরকালের ব্যস্ততা। মাঠে থাকে চঞ্চলতা, চালতাফুলে পড়ে শীতের শিশির, লক্ষ্মীপেঁচার কণ্ঠে ধ্বনিত হয় মঙ্গলবার্তা, খেয়ানৌকা চলে নদীনালাতে। ব্যক্তি মানুষের মৃত্যুর রেশ কোথাও থাকে না। কিন্তু প্রকৃতি চিরন্তন ও অবিনশ্বর। প্রকৃতির বিনাশ বা ধ্বংস নেই। জগতের বিচিত্র বিবর্তনের মধ্যেও প্রকৃতি তাঁর রূপ-রস-গন্ধ কখনোই হারিয়ে ফেলে না। প্রকৃতি চিরন্তন ও শাশ্বত। উদ্দীপকের অনুভূতি 'সেইদিন এই মাঠ' কবিতার মূলভাবকে সম্পূর্ণরূপে প্রতিফলিত করে না। উদ্দীপকে মানুষের ক্ষয়িষ্ণু রূপটির বর্ণনা করা হয়েছে। মানুষ মরণশীল। মানুষ মৃত্যুর পর তার স্মৃতিচিহ্ন ধীরে ধীরে বিলীন হতে থাকে। মানুষের এই মৃত্যুকে কোনো কিছু রহিত করতে পারে না। উদ্দীপক ও 'সেইদিন এই মাঠ' কবিতার আলোকে বলা যায় যে, উদ্দীপক 'সেইদিন এই মাঠ' কবিতার সম্পূর্ণভাব প্রকাশ করতে ব্যর্থ হয়েছে। 'সেইদিন এই মাঠ' কবিতায় মানবজীবনের ক্ষয়িষ্ণুতার পাশাপাশি প্রকৃতির চিরন্তন ও শাশ্বত রূপের বর্ণনা করা হয়েছে। প্রকৃতি শাশ্বত ও চির বহমান। প্রকৃতির ধ্বংস বা বিনাশ নেই। প্রকৃতিতে থাকে চিরকালের ব্যস্ততা। কিন্তু উদ্দীপকে শুধু মানুষের ক্ষয়িষ্ণু রূপটি ফুটিয়ে তোলা হয়েছে। তাই বলা যায় উদ্দীপকটি 'সেইদিন এই মাঠ' কবিতার সম্পূর্ণ মূলভাবের প্রকাশ ঘটাতে ব্যর্থ হয়েছে।"
        }
      ]
    },
    {
      "number": "7",
      "uddipok": "১৯৪৭ সালে ইংরেজ শাসনের অবসানের পর পাকিস্তান ও ভারত নামে দুটি স্বাধীন রাষ্ট্রের জন্ম হয়। পাকিস্তানি শাসকগোষ্ঠী বাঙালিদের ওপর বৈষম্যনীতি শুরু করে। তারা পাকিস্তানের সংখ্যাগরিষ্ঠ মানুষের ভাষাকে বাদ দিয়ে উর্দুকে রাষ্ট্রভাষা করার ষড়যন্ত্রে লিপ্ত হয়। কিন্তু এদেশের ছাত্র-শিক্ষকসহ আপামর জনতা এর বিরুদ্ধে তীব্র বিক্ষোভ করে এবং বুকের তাজা রক্ত বিসর্জন দেয়।",
      "tag": "BB 22",
      "sub_questions": [
        {
          "label": "ক",
          "question": "শূন্য থালা হাতে পথের ধারে কে বসেছিল?",
          "explanation": "শূন্য থালা হাতে পথের ধারে হাড্ডিসার এক অনাথ কিশোরী বসেছিল।"
        },
        {
          "label": "খ",
          "question": "\"আর কতবার ভাসতে হবে রক্তগঙ্গায়\" বলতে কবি কী বুঝিয়েছেন?",
          "explanation": "অধিকার আদায়ের জন্য বাঙালিকে বারবার রক্ত দিতে হয়েছে বলে কবি এ কথা বলেছেন। বাঙালি জাতি জন্মলগ্ন হতেই নিষ্পেষণের শিকার। বহিঃশক্তি বারবারই নানাভাবে বাঙালির স্বাধীনতাকে হরণ করতে চেয়েছে; কিন্তু বাঙালি রুখে দাঁড়িয়েছে প্রবল প্রাণশক্তি দিয়ে। রক্তের বিনিময়ে অর্জন করে নিয়েছে ন্যায্য অধিকার। তাই স্বাধীনতার জন্য অপেক্ষমাণ কবির প্রশ্ন, আর কত বার ভাসতে হবে রক্তগঙ্গায়।"
        },
        {
          "label": "গ",
          "question": "উদ্দীপকে পাকিস্তানি শাসকগোষ্ঠীর আচরণে 'তোমাকে পাওয়ার জন্যে, হে স্বাধীনতা' কবিতার যে দিকটি প্রতিফলিত হয়েছে তা ব্যাখ্যা করো।",
          "explanation": "উদ্দীপকে পাকিস্তানি শাসকগোষ্ঠীর আচরণে 'তোমাকে পাওয়ার জন্যে, হে স্বাধীনতা' কবিতার পাকিস্তানিদের শোষণের দিকটি প্রতিফলিত হয়েছে। 'তোমার্কে পাওয়ার জন্যে, হে স্বাধীনতা' কবিতায় কবি স্বাধীনতা পাওয়ার জন্য বাঙালির আত্মত্যাগের কাহিনি তুলে ধরেছেন। এই কবিতায় পাকিস্তানিদের অত্যাচার, নির্যাতন ও শোষণের চিত্র তুলে ধরা হয়েছে। পাকিস্তানিরা বাঙালির উপর নির্মম অত্যাচার ও নির্যাতন চালিয়েছিল। তারা বাঙালির রক্তে রঞ্জিত করেছিল বাংলার মাটি। অনেক ছাত্রাবাস, বস্তি পুড়িয়ে ছাই করে দিয়েছিল। অনেক মায়ের কোল খালি করেছিল, অনেক মা-বোনের সম্ভ্রম নষ্ট করেছিল। তাদের নির্যাতনে সাধারণ মানুষের সঙ্গে প্রাণীরাও আর্তনাদ করে প্রতিবাদ করেছিল। উদ্দীপকেও পাকিস্তানিদের শোষণের চিত্র ফুটে উঠেছে। দেশ ভাগের পরে তারা পূর্ব বাংলার জনগণের সঙ্গে বৈষম্যমূলক আচরণ করতে থাকে। তারা সংখ্যাগরিষ্ঠ মানুষের ভাষাকে উপেক্ষা করে উর্দুকে মাতৃভাষা করার ষড়যন্ত্র করতে থাকে। এই ষড়যন্ত্রে বহু মানুষের রক্ত ঝরে। পাকিস্তানিদের নির্যাতন ও শোষণে বাঙালিরা তীব্র বিক্ষোভে ফেটে পড়ে। তাই বলা যায়, উদ্দীপকে পাকিস্তানি শাসকগোষ্ঠীর আচরণে 'তোমাকে পাওয়ার জন্যে, হে স্বাধীনতা' কবিতার পাকিস্তানিদের শোষণের দিকটি প্রতিফলিত হয়েছে।"
        },
        {
          "label": "ঘ",
          "question": "\"উদ্দীপকের ছাত্র-শিক্ষকসহ আপামর জনতার ভূমিকাই 'তোমাকে পাওয়ার জন্যে, 'হে স্বাধীনতা' কবিতার কবির মনে আশা জাগিয়েছে\"-মূল্যায়ন করো।",
          "explanation": "\"উদ্দীপকের ছাত্র-শিক্ষকসহ আপামর জনতার ভূমিকা অর্থাৎ ভাষা আন্দোলনকে কেন্দ্র করে বাঙালির জাগরণ 'তোমাকে পাওয়ার জন্যে, হে স্বাধীনতা' কবিতার কবির মনে আশা জাগিয়েছিল।”- উক্তিটি যথার্থ। 'তোমাকে পাওয়ার জন্যে, হে স্বাধীনতা' কবিতায় কবি বহুমূল্যের বিনিময়ে স্বাধীনতা অর্জনের বিষয়টি তুলে ধরেছেন। স্বাধীনতা যুদ্ধের শুরুতে পাকিস্তানি সেনাবাহিনী বাঙালিদের উপর বীভৎস ও 'ভয়ংকর আক্রমণ চালায়। তারা গ্রামের পর গ্রাম আগুনে পুড়িয়ে দেয়। তাদের সেই আক্রমণ থেকে ছাত্রাবাস, বস্তি, নারী, শিশু ও বৃদ্ধা কেউ রক্ষা পায়নি। তারা বাঙালিদের নির্বিচারে পুড়িয়ে নিশ্চিহ্ন করে দিয়েছিল। উদ্দীপকেও পাকিস্তানি শাসকদের নির্যাতন ও বৈষম্যের চিত্র লক্ষ করা যায়। পাকিস্তান প্রতিষ্ঠার পর থেকে তারা পূর্ব বাংলার জনগণের উপর বৈষম্য শুরু করে। তারা জোর করে মাতৃভাষা বাংলার পরিবর্তে উর্দুকে রাষ্ট্রভাষা করতে চাই। ছাত্র-শিক্ষক ও সাধারণ জনগণের উপর গুলি চালায়। বাঙালির রক্তে রঞ্জিত করে বাংলার মাটি। উদ্দীপক ও 'তোমাকে পাওয়ার জন্যে, হে স্বাধীনতা' কবিতার প্রেক্ষাপটে এ কথা বলা যায় যে, বাঙালিরা লড়াই, সংগ্রাম ও প্রতিবাদের অনুপ্রেরণা পেয়েছিল ভাষা আন্দোলন থেকে। ৫২ এর ভাষা আন্দোলন বাঙালিকে ঐক্যবদ্ধ হতে, পাকিস্তানিদের বিরুদ্ধে লড়াই-সংগ্রাম করতে উদ্বুদ্ধ করেছিল। বাঙালির জাতীয়তাবাদী সব আন্দোলনের পাশাপাশি স্বাধীনতা আন্দোলনেও ভাষাআন্দোলন সাহস ও অনুপ্রেরণা জুগিয়েছিল। তাই বলা যায়, \"উদ্দীপকের ছাত্র-শিক্ষকসহ আপামর জনতার ভূমিকা অর্থাৎ ভাষা- আন্দোলনকে কেন্দ্র করে বাঙালির জাগরণ 'তোমাকে পাওয়ার জন্যে, হে স্বাধীনতা' কবিতার কবির মনে আশা জাগিয়েছে।\"- উক্তিটি যথার্থ।"
        }
      ]
    },
    {
      "number": "8",
      "uddipok": "অপরাধীদের ধরার জন্য গোয়েন্দা পুলিশদের অনেক রকম পন্থা অবলম্বন করতে হয়। যেমন মাদক চোরাচালানকারী চক্রের সন্ধান ও তাদের হাতে নাতে ধরার জন্য অনেক সময় তাদেরকে মাদক ক্রেতার ভূমিকায় অভিনয় করতে হয়।",
      "tag": "BB 22",
      "sub_questions": [
        {
          "label": "ক",
          "question": "বাংলা সাহিত্যের প্রথম সার্থক উপন্যাসের নাম কী?",
          "explanation": "বাংলা সাহিত্যের প্রথম সার্থক উপন্যাসের নাম 'দুর্গেশনন্দিনী'।"
        },
        {
          "label": "খ",
          "question": "'এবার মৃত্যুর উৎপাত শুরু করেছে ভিন্ন রকমের মানুষ'-একথা বলার কারণ কী? বুঝিয়ে লেখো।",
          "explanation": "যুদ্ধের আগে গ্রামে কলেরা মৃত্যুর উৎপাত ঘটালেও এবারের গণহত্যার কারণ ভিনদেশি মানুষ বোঝাতে কথাটি বলা হয়েছে। মুক্তিযুদ্ধের আগে গ্রামে কলেরা, মহামারি লাগলে গ্রামের অনেক লোক মারা যায়। তখন বুধা বাদে তার পরিবারের সবাই মারা যায়। পাকিস্তানি হানাদার বাহিনীর নির্বিচারে মানুষ হত্যা দেখে বুধার সেই সময়ের মৃত্যুর উৎপাতের কথা মনে পড়ে যায়। কলেরার মৃত্যুর উৎপাতে অনেক মানুষ মারা গেলেও এবার মানুষ হয়ে আরেকজন মানুষকে খুন করছে ভিনদেশিরা, এ ভাবনাটি বোঝাতে সে উক্তিটি করে।"
        },
        {
          "label": "গ",
          "question": "উদ্দীপকের সাথে 'কাকতাড়ুয়া' উপন্যাসের সাদৃশ্যপূর্ণ ঘটনা বর্ণনা করো।",
          "explanation": "উদ্দীপকের সাথে 'কাকতাড়ুয়া' উপন্যাসের বুধার ছদ্মবেশে পাকিস্তানি ও তাদের দোসরদের তথ্য সংগ্রহের দিকটির সাদৃশ্য আছে। 'কাকতাড়ুয়া' একটি মুক্তিযুদ্ধভিত্তিক উপন্যাস। এই উপন্যাসের কেন্দ্রীয় চরিত্র বুধার মুক্তিযুদ্ধে নানা অবদানের কথা তুলে ধরা হয়েছে। বুধা খুব সাহসী। সে পাকিস্তানিদের প্রতি তীব্র ঘৃণার কারণে প্রতিশোধ স্পৃহায় মুক্তিযুদ্ধে যোগ দেয়। বুধা গোপনে রাজাকারদের তথ্য সংগ্রহ করে। শান্তি কমিটির চেয়ারম্যান ও রাজাকারের কমান্ডারের বাড়িতে আগুন লাগিয়ে দেয়। গোপনে পাকিস্তানিদের ক্যাম্পে মাইন পুঁতে রেখে আসে। বুধা বয়সে ছোটো ও ছন্নছাড়া হওয়ায় তাকে কেউ সন্দেহ করে না। তাই ছদ্মবেশে কাজ করতে বুধার কোনো অসুবিধা হয়নি। উদ্দীপকের গোয়েন্দা পুলিশও ছদ্মবেশে অপরাধীচক্রের সাথে জড়িয়ে থাকেন। গোপনে তাদের সকল তথ্য সংগ্রহ করেন। ফলে অপারেশন চালাতে সুবিধা হয়। অপরাধকারীরা কখন কোন রাস্তা দিয়ে চলে, কোন অপরাধের সাথে জড়িত থাকে তা আগে থেকে জানতে পারেন। এতে করে অনেক চোরাচালন ও মাদক অপরাধ দমন করা যায়। তাই বলা যায়, উদ্দীপকের সাথে 'কাকতাড়ুয়া' উপন্যাসের বুধার ছদ্মবেশে পাকিস্তানি ও তাদের দোসরদের তথ্য সংগ্রহের দিকটির সাদৃশ্য আছে।"
        },
        {
          "label": "ঘ",
          "question": "“সাদৃশ্য থাকলেও উদ্দীপকের গোয়েন্দা পুলিশের চেয়ে, 'কাকতাড়ুয়া' উপন্যাসের বুধার কর্মকাণ্ডের তাৎপর্য অনেক বেশি\"-মূল্যায়ন করো।",
          "explanation": "সাদৃশ্য থাকলেও উদ্দীপকের গোয়েন্দা পুলিশের চেয়ে, 'কাকতাড়ুয়া' উপন্যাসের বুধার 'কর্মকাণ্ডের তাৎপর্য ব্যাপক ও বিস্তৃত, কারণ বুধা দেশের স্বাধীনতার জন্য গোপনে কাজ করত। 'কাকতাড়ুয়া' একটি মুক্তিযুদ্ধভিত্তিক উপন্যাস। এই উপন্যাসে পাকিস্তানিদের বিরুদ্ধে বাঙালিদের ঐক্যবদ্ধ সংগ্রামের কথা বলা হয়েছে। পাকিস্তানিদের অত্যাচারের বিরুদ্ধে মুক্তিযোদ্ধারা তীব্র প্রতিবাদ গড়ে তুলেছিল। 'কাকতাড়ুয়া' উপন্যাসের কেন্দ্রীয় চরিত্র বুধাও মুক্তিযুদ্ধে সক্রিয়ভাবে জড়িয়ে পড়েছিল। বাঙালিদের দেশত্যাগ, মানুষের কষ্ট, ঘরবাড়ি জ্বালিয়ে দেওয়ার ঘটনা বুধাকে তীব্রভাবে আলোড়িত করেছিল। বুধা দেশের স্বার্থে, জাতির সার্থে দেশকে স্বাধীন করার জন্য যুদ্ধ করেছিল। বুধার মুক্তিযুদ্ধে অংশগ্রহণের উদ্দেশ্য ছিল ব্যাপক ও বিস্তৃত। উদ্দীপকের গোয়েন্দা পুলিশও দেশের স্বার্থে কাজ করেন। কিন্তু স্বাধীন দেশের শত সমস্যার মধ্যে গোয়েন্দা পুলিশ মাত্র একটি সমস্যা নিয়ে কাজ করতেন। এই দিক থেকে বুধার তুলনায় গোয়েন্দা পুলিশের কাজের তাৎপর্য কিছুটা কম। গোয়েন্দা পুলিশ দেশ থেকে চোরাচালানকারী, মাদক ব্যবসায়ীদের ধ্বংস করতে চেয়েছিলেন। কিন্তু বুধার কাজ ছিল আরও ব্যাপক। উদ্দীপক ও 'কাকতাড়ুয়া' উপন্যাসের আলোকে বলা যায় যে, বুধার কর্মকান্ডের তাৎপর্য ছিল ব্যাপক ও বিস্তৃত। বুধা দেশের মানুষকে শত্রুমুক্ত করতে, দেশকে পরাধীনতার শৃঙ্খল থেকে মুক্ত করতে মুক্তিযুদ্ধে অংশগ্রহণ করেছিল। পাকিস্তানিদের নির্যাতন ও নিপীড়ন সমূলে বিনষ্ট করে স্বাধীন ও সার্বভৌম রাষ্ট্র প্রতিষ্ঠা করার জন্য মুক্তিযুদ্ধ 'করেছিল। কিন্তু গোয়েন্দা পুলিশের কাজ ছিল প্রতিষ্ঠিত ও স্বাধীন দেশের একটি সমস্যা নিরসন করা। তাই বলা যায়, সাদৃশ্য থাকলেও গোয়েন্দা পুলিশের থেকে 'কাকতাড়ুয়া' উপন্যাসের বুধার কর্মকাণ্ড ছিল ব্যাপক ও বিস্তৃত।"
        }
      ]
    },
    {
      "number": "9",
      "uddipok": "মার্চের শেষ দিক পাকবাহিনী রসুলপুর গ্রামে ঘাঁটি স্থাপন করে। তারা মূল সড়ক দিয়ে গ্রামে প্রবেশ করলে মানুষের মাঝে আতঙ্ক সৃষ্টি হয়। সবাই গ্রাম ছাড়তে শুরু করলেও আরজ আলী গ্রাম ছাড়েননি বরং পরিকল্পনা মোতাবেক পাকবাহিনীর সাথে যোগাযোগ শুরু করেন এবং গোপনে পাক-হানাদারদের সকল তথ্য মুক্তিযোদ্ধাদের ক্যাম্পে পৌছে দিয়ে নিজেকে ও গ্রামের লোকদের রক্ষা করেন।",
      "tag": "BB 22",
      "sub_questions": [
        {
          "label": "ক",
          "question": "শান্তি কমিটির চেয়ারম্যান কে ছিল?",
          "explanation": "শান্তি কমিটির চেয়ারম্যান ছিল আহাদ মুন্সি।"
        },
        {
          "label": "খ",
          "question": "'আধা-পোড়া' বাজারটার দিকে তাকালে ওর চোখ লাল হয়ে ওঠে কেন?",
          "explanation": "আধ-পোড়া বাজারটা বুধার ভেতরে প্রতিশোধ নেওয়ার আকাঙ্ক্ষা জাগিয়ে তোলার কারণে ওর চোখ লাল হতে থাকে। 'কাকতাড়ুয়া' উপন্যাসে মিলিটারিরা বুধাদের গ্রামে এসে দানবীয় কর্মকাণ্ড শুরু করে। তারা ইচ্ছামতো গুলি ছুড়ে আর বাজারে আগুন লাগিয়ে দেয়। আগুনে পুড়ে, গুলি খেয়ে অনেক লোক মারা যায়। আগুন নেভানোর কাজে সহায়তা করতে করতে বুধা মনে মনে ফুঁসতে থাকে এবং প্রতিশোধ নেওয়ার কথা ভাবে। এই প্রতিশোধপরায়ণ মনোভাবের কারণেই আধ- পোড়া বাজারটার দিকে তাকিয়ে বুধার চোখ লাল হতে থাকে।"
        },
        {
          "label": "গ",
          "question": "উদ্দীপকে 'সবার গ্রাম ছাড়া'র দৃশ্যে 'কাকতাড়ুয়া' উপন্যাসের যে ঘটনার প্রতিফল্ম ঘটেছে তা বর্ণনা করো।",
          "explanation": "উদ্দীপকের 'সবার গ্রাম ছাড়া'র দৃশ্যের সাথে 'কাকতাড়ুয়া' উপন্যাসে পাকিস্তানিদের নির্যাতনের জন্য বাঙালিদের দেশ ছাড়ার ঘটনার প্রতিফলন ঘটেছে। 'কাকতাড়ুয়া' উপন্যাসে বাঙালিদের ওপর পাকিস্তানিদের নির্যাতনের চিত্র ফুটে উঠেছে। মুক্তিযুদ্ধের সময় পাকিস্তানিরা বাঙালিদের ওপর বীভৎস ও ভয়ংকর অত্যাচার করে। তাদের অত্যাচারে হাজার হাজার মানুষ গ্রাম ছেড়ে নিরাপদে আশ্রয় নেওয়ার জন্য অন্যত্র ছুটতে থাকে। কেউ কেউ দেশ ছেড়ে ভারতে আশ্রয় নেয়। নিরপরাধী মানুষের দেশ ছাড়ার কারণ ছিল পাকিস্তানিদের নির্মম নির্যাতন ও অত্যাচার। উদ্দীপকেও পাকিস্তানি বাহিনীর অত্যাচারের চিত্র ফুটে উঠেছে। পাকিস্তানিদের বাংলার মাটিতে ঘাঁটি স্থাপন করার দৃশ্য বাংলার সহজসরল মানুষের মনে ভয়ের সঞ্চার করে। পাকিস্তানিদের সড়কে চলাচলের দৃশ্য সাধারণ মানুষের মাঝে আতঙ্ক সৃষ্টি করে। তাই বলা যায়, উদ্দীপকে 'সবার গ্রাম ছাড়া'র দৃশ্যে 'কাকতাড়ুয়া' উপন্যাসে পাকিস্তানিদের নির্যাতনের জন্য বাঙালিদের দেশ ছাড়ার ঘটনার প্রতিফলন ঘটেছে।"
        },
        {
          "label": "ঘ",
          "question": "উদ্দীপকের আরজ আলীকে 'কাকতাড়ুয়া' উপন্যাসের বুধা বলা যায় কি? যৌক্তিক মতামত দাও।",
          "explanation": "মুক্তিযোদ্ধাদের সাহায্য করার দিক থেকে বুধার সাথে আরজ আলীর সাদৃশ্য থাকলেও আরজ আলীকে বুধা চরিত্রের পরিপূরক বলা যায় না। 'কাকতাড়ুয়া' উপন্যাসে বুধা একটি সাহসী কিশোর চরিত্র। বাস্তবতার সাথে সংঘাত করতে করতে বুধা হয়ে উঠেছে কঠিন ও সাহসী। অল্প বয়সে বাবা- মা, ভাই-বোনকে মরতে দেখেছে। আত্মীয়স্বজন, ঘরবাড়ি হারিয়ে বুধা এখন সর্বহারা। দেশের মানুষের প্রতি মমত্ববোধ, বিদেশি মিলিটারিদের প্রতি ঘৃণা বুধা চরিত্রের এক অনন্য বৈশিষ্ট্য। বুধা দেশকে ভালোবেসে মুক্তিযুদ্ধে যোগ দেয় শান্তি কমিটি আর রাজাকার কমান্ডারের বাড়িতে আগুন দিয়ে পুড়িয়ে দেয়। বুধার চরিত্রের অন্যতম গুণ আত্মমর্যাদাবোধ। উদ্দীপকের আরজ আলীর চরিত্রে আমরা দেশাত্ববোধ দেখতে পাই। দেশের প্রতি ভালোবাসা থেকে আরজ আলীও মুক্তিযুদ্ধের সময় দেশ ত্যাগ করেনি। আরজ আলী দেশের মানুষকে সাহায্য করার জন্য, পাকিস্তানিদের হাত থেকে রক্ষা করার জন্য সুকৌশলে পাকিস্তানিদের সাথে যোগ দেয়। পাকিস্তানিদের সাথে যোগ দিয়ে তাদের গোপন তথ্য মুক্তিযোদ্ধাদের দিয়ে সাহায্য করতেন। এই দিক থেকে বুধা ও আরজ আলী এক ও অভিন্ন। উদ্দীপক ও 'কাকতাড়ুয়া' উপন্যাসের বুধার চরিত্র বিশ্লেষণ করে বলা যায় যে, আরজ আলী বুধা চরিত্রটিকে সম্পূর্ণরূপে ধারণ করতে পারে না। 'কাকতাড়ুয়া' উপন্যাসে বুধার শৈশবকালের দুঃখ-যন্ত্রণার কথা উল্লেখ আছে, বাবা-মা হারানো বেদনা আছে। কিন্তু উদ্দীপকে আরজ আলী সম্পর্কে এমন কোনো তথ্য নেই। বুধা মুক্তিযোদ্ধাদের সাথে মুক্তিযুদ্ধে সশস্ত্র অংশগ্রহণ করেছিল, কিন্তু আরজ আলী বিরোধী শিবিরে অংশ গ্রহণ করে মুক্তিযোদ্ধাদের তথ্য প্রদান করত। তাই বলা যায়, মুক্তিযোদ্ধাদের সাহায্য করার দিক থেকে বুধার সাথে আরজ আলীর সাদৃশ্য থাকলেও আরজ আলীকে বুধা চরিত্রের পরিপূরক বলা যায় না।"
        }
      ]
    },
    {
      "number": "10",
      "uddipok": "(i) তোমার আজ যা আছে কাল তা অন্য কারও ছিল। পরশু সেটা অন্য কারও হয়ে যাবে, পরিবর্তনই সংসারের নিয়ম। (ii) নতুন দিনের অগ্রপথিক সত্য জাগ্রত করো। কুসংস্কার আর ভণ্ডামিকে ছিন্ন ভিন্ন করো।",
      "tag": "BB 22",
      "sub_questions": [
        {
          "label": "ক",
          "question": "বহিপীরের বাড়ি কোথায়?",
          "explanation": "বহিপীরের বাড়ি সুনামগঞ্জে।"
        },
        {
          "label": "খ",
          "question": "'বিয়ে হলো তকদিরের কথা'-বুঝিয়ে লেখো।",
          "explanation": "'বিয়ে হলো তকদিরের কথা।'- এখানে খোদেজার বক্তব্যে সবকিছুই বিধাতাকর্তৃক নির্ধারিত হওয়ার বিষয়টিই ফুটে উঠেছে। নৌকায় আশ্রয়প্রার্থী তাহেরার পালিয়ে আসার কারণ জানতে চাইলে তাহেরা বলে যে, এক বুড়ো মানুষের সাথে তার বিয়ে হওয়ায় সে পালিয়ে এসেছে। তখন খোদেজা তাহেরাকে বোঝানোর জন্য বলে যে, 'বিয়ে হলো তকদিরের কথা' অর্থাৎ বিয়ের ক্ষেত্রে মানুষের কোনো হাত নেই। খোদেজার এ বক্তব্যে তৎকালীন নারীর সবকিছু মেনে নেওয়ার প্রবণতাকেই বোঝানো হয়েছে।"
        },
        {
          "label": "গ",
          "question": "উদ্দীপক (i) 'বহিপীর' নাটকের যে ঘটনার ইঙ্গিত বহন করে তা বর্ণনা করো।",
          "explanation": "উদ্দীপক (i) 'বহিপীর' নাটকের হাতেম আলির জমিদার ব্যবস্থার ক্ষয়িষ্ণু অবস্থার ইঙ্গিত বহন করে। 'বহিপীর' নাটকের হাতেম আলি ছিলেন একজন প্রসিদ্ধ জমিদার। হাতেম আলির জমিদারি অনেক ভালো ছিল। জমিদারি যখন খুব ভালো অবস্থানে ছিল তখন তার জীবনযাত্রা ছিল উন্নত। চারিদিকে লোক-লস্কর, ধনদৌলত ভরপুর ছিল। কিন্তু খাজনা বাকি পড়ার জন্য হাতেম আলির জমিদারি সূর্যাস্ত আইনে নিলামে উঠেছে। পূর্বের সেই জৌলুস এখন আর নেই। এখন ঋণের ভারে জর্জরিত। হাতেম আলির জমিদারি ধ্বংসের দ্বারপ্রান্তে। এ থেকে বোঝা যায় জগতে কোনোকিছুই চিরস্থায়ী নয়। উদ্দীপক (i) এ কোনোকিছুই চিরস্থায়ী নয় এমন ইঙ্গিত দেওয়া হয়েছে। কোনোকিছু আঁকড়ে ধরে থাকা উচিত নয়। এই জগতের সকল কিছু ক্ষণস্থায়ী। আজ যা আছে তা কাল অন্য কারো ছিল, পরশু তা অন্য কারো হবে। জগতে কত রাজা ক্ষণিকের মধ্যে ফকির হয়েছে, কত ধনী মুহূর্তের মধ্যে গরিব হয়েছে। কারণ কোনোকিছুই চিরস্থায়ী নয়, পরিবর্তনই সংসারের নিয়ম। তাই বলা যায়, উদ্দীপক (i) 'বহিপীর' নাটকের হাতেম আলির জমিদারব্যবস্থার ক্ষয়িষ্ণু অবস্থার ইঙ্গিত বহন করে।"
        },
        {
          "label": "ঘ",
          "question": "'বহিপীর' নাটকের হাশেমকে উদ্দীপক (ii)-এর নতুন দিনের অগ্রপথিক বলা যায় কি? যৌক্তিক মতামত দাও।",
          "explanation": "'বহিপীর' নাটকের হাশেমকে উদ্দীপক (ii)-এর নতুন দিনের অগ্রপথিক বলা যায়, কারণ হাশেম আলি ধর্মীয় কুসংস্কারের বিরুদ্ধে বিদ্রোহ ঘোষণা করেছিলেন। 'বহিপীর' নাটকে হাশেম আলি মানবীয় মূল্যবোধ ও ন্যায়বোধসম্পন্ন মানুষ। হাশেম আলি তৎকালীন সমাজে প্রচলিত পীর প্রথাকে কুসংস্কার বলে মনে করতেন। হাশেম আলি এই পীর প্রথায় বলি হওয়া এক কিশোরী মেয়ে তাহেরার পাশে দাঁড়ান। তাহেরাকে পীরের হাত থেকে বাঁচানোর প্রতিশ্রুতি দেন। হাশেম আলির মা অত্যন্ত ধর্মভীরু। তার মা তাকে বারবার ধর্মীয় দৃষ্টিকোণ থেকে অপরাধ বলে তাহেরার নিকট থেকে দূরে রাখার চেষ্টা করেন। কিন্তু মায়ের সাবধানবাণী, বহিপীরের ভীতি প্রদর্শন, পিতার করুণমুখ কোনোকিছুই হাশেম আলিকে পিছু টলাতে পারেনি। হাশেম আলি ধর্মীয় কুসংস্কার ও সামাজিক অবিচারের বিরুদ্ধে প্রতিবাদ করে তাহেরাকে মুক্ত করেছেন। উদ্দীপকেও নতুন দিনের অগ্রপথিককে সত্যের পথে, কুসংস্কার ও ভণ্ডামির বিরুদ্ধে প্রতিবাদ করতে ইঙ্গিত করা হয়েছে। কুসংস্কার ও ভণ্ডামিকে ধ্বংস করে নতুন দিনের সূচনা করতে বলা হয়েছে। উদ্দীপকে এমন এক সমাজব্যবস্থার ইঙ্গিত করা হয়েছে যে সমাজব্যবস্থা হবে কুসংস্কার ও ভণ্ডামি মুক্ত। উদ্দীপক ও 'বহিপীর' নাটকের হাশেম আলি চরিত্র বিশ্লেষণ করে বলা যায় যে, হাশেম আলি নতুন দিনের প্রতীক। হাশেম আলি কুসংস্কার ও ভণ্ডামিমুক্ত সমাজ গঠনের প্রত্যয়ে কাজ করেছেন। তিনি শিক্ষিত, তাই ধর্মান্ধতা তাকে সমাজ পরিবর্তনে আবদ্ধ রাখতে পারেনি। ধর্মীয় কুসংস্কার, মায়ের বাধা, বাবার করুণ মুখ উপেক্ষা করে হাশেম আলি সমাজ পরিবর্তনের অগ্রপথিকের মতো নতুন জীবনের উদ্দেশ্যে পাড়ি জমিয়েছেন। তাই বলা যায়, 'বহিপীর' নাটকের হাশেমকে উদ্দীপক (ii)-এর নতুন দিনের অগ্রপথিক বলা যায়, কারণ হাশেম আলি ধর্মীয় কুসংস্কারের বিরুদ্ধে বিদ্রোহ ঘোষণা করেছিলেন।"
        }
      ]
    },
    {
      "number": "11",
      "uddipok": "পাশের গ্রামে রহমত হুজুরকে আনা হলো অসুস্থ রহিমার ভূত ছাড়ানোর জন্য। স্থানীয় স্কুলের শিক্ষিকা ও সমাজকর্মী সখিনা বেগম মেয়েটিকে উদ্ধার করে হাসপাতালে ভর্তি করেন। কারণ তিনি জানতেন এটি কুসংস্কার। কিন্তু গ্রামের লোক মনে করে হুজুরের অভিশাপে মেয়েটির ক্ষতি হতে পারে। বাবা এই ভয়ে কিশোরী রহিমাকে দ্রুত বিয়ে দেওয়ার ব্যবস্থা করেন।",
      "tag": "BB 22",
      "sub_questions": [
        {
          "label": "ক",
          "question": "'বহিপীর' নাটকের কেন্দ্রীয় চরিত্র কোনটি?",
          "explanation": "'বহিপীর' নাটকের কেন্দ্রীয় চরিত্র বহিপীর।"
        },
        {
          "label": "খ",
          "question": "'শাবাশ মেয়ে তুমি'-তাহেরাকে এ কথা কেন বলা হয়েছে? বুঝিয়ে লেখো।",
          "explanation": "বিপদে পড়েও ভেঙে পড়েনি বলে খোদেজা তাহেরাকে 'শাবাশ মেয়ে' বলেছেন। বাবা ও সৎ-মা মিলে তাহেরাকে বুড়ো একটা পীরের সাথে বিয়ে দেয়। কিন্তু তাহেরা এ বিয়ে মেনে নিতে না পারায় তার চাচাতো ভাইকে সাথে নিয়ে বাড়ি থেকে যায়। তাহেরার মধ্যে তখন কোনো ভয় বা চিন্তা ছিল না যে, সে বাড়ি থেকে পালিয়ে কোথায় যাবে, কী খাবে। এসব কিছু না ভেবেই তাহেরা বাড়ি থেকে পালায় এবং বিপদে পড়েও সে ভেঙে পড়েনি দেখে খোদেজা তাহেরাকে বলে 'শাবাশ মেয়ে'।"
        },
        {
          "label": "গ",
          "question": "উদ্দীপকে গ্রামের লোকের ধারণা 'বহিপীর' নাটকে প্রতিফলিত তৎকালীন সমাজ বাস্তবতার যে দিকটি ইঙ্গিত করে তা ব্যাখ্যা করো।",
          "explanation": "উদ্দীপকে গ্রামের লোকের ধারণা 'বহিপীর' নাটকে প্রতিফলিত পীর প্রথার প্রতি মানুষের অন্ধবিশ্বাসের দিকটি ইঙ্গিত করেছে। 'বহিপীর' নাটকে বাংলাদেশের প্রত্যন্ত অঞ্চলে জেঁকে বসা পীর প্রথা, কুসংস্কার ও অন্ধবিশ্বাসের চিত্র ফুটে উঠেছে। তৎকালীন সমাজব্যবস্থায় পীরসাহেবকে ধনী-গরিব সকলে অসম্ভব ভয় ও মান্য করতেন। পীরের আদর-আপ্যায়নে নিজেদের সবর্ষ উজাড় করে দিতেন। গ্রামের সাধারণ মানুষ তাদের পীরকে পেলে হিতাহিত জ্ঞান হারিয়ে ফেলতেন। তার সেবা করার জন্য পাগল হয়ে নিজের কন্যাকে পর্যন্ত তার হাতে তুলে দিতেন। ধর্মীয় কুসংস্কারে এমনই এক চিত্র 'বহিপীর' নাটকে ফুটিয়ে তোলা হয়েছে। উদ্দীপকেও পীর প্রথার সর্বগ্রাসী রূপ ফুটে উঠেছে। পীরের প্রতি অন্ধভক্তি ও অন্ধবিশ্বাস ছিল অত্যন্ত দৃঢ়। সাধারণ মানুষ ব্যক্তিগত জীবনের সমস্যা থেকে শুরু করে সামাজিক সমস্যা পর্যন্ত নিরসনের জন্য পীরের সাহায্য নিত। তৎকালীন সমাজে পীরপ্রথা এমনইভাবে জেঁকে বসেছিল। তাই বলা যায়, উদ্দীপকে গ্রামের লোকের ধারণা 'বহিপীর' নাটকে প্রতিফলিত পীর প্রথার প্রতি মানুষের অন্ধবিশ্বাসের দিকটি ইঙ্গিত করেছে।"
        },
        {
          "label": "ঘ",
          "question": "উদ্দীপকের সখিনা বেগমকে নারী অধিকার ও জাগরণের প্রতীক চরিত্র বলা যায় কি? 'বহিপীর' নাটক অবলম্বনে যৌক্তিক মতামত দাও।",
          "explanation": "হ্যাঁ, উদ্দীপকের সখিনা বেগমকে নারী অধিকার ও জাগরণের প্রতীক চরিত্র বলা যথার্থ। ‘বহিপীর’ নাটকে যেমন তাহেরা কুসংস্কার, ভণ্ডামি ও নারী নির্যাতনের বিরুদ্ধে সাহসিকতার সঙ্গে রুখে দাঁড়ায়, তেমনি সখিনা বেগমও রহিমার প্রতি হওয়া অন্যায় ও কুসংস্কারের বিরুদ্ধে অবস্থান নেন। তিনি জানেন, ভূতের গল্প ভণ্ডামিরই অংশ, এবং এই কুসংস্কার নারীকে নিপীড়িত করার একটি মাধ্যম। তাই তিনি নিজের দায়িত্ববোধ থেকে রহিমাকে উদ্ধার করে আধুনিক চিকিৎসার ব্যবস্থা করেন, যা তাহেরার মতোই সাহসী, যুক্তিবাদী ও মানবিক এক প্রতিরোধ। গ্রামবাসীর অন্ধ বিশ্বাসের সামনে দাঁড়িয়ে তিনি একজন শিক্ষিত, সচেতন ও দায়িত্বশীল নারী হিসেবে আত্মপ্রকাশ করেন। ফলে বলা যায়, সখিনা বেগম চরিত্রটি ‘বহিপীর’-এর মূল চেতনা, বিশেষ করে নারী স্বাধীনতা ও সামাজিক প্রতিবাদের প্রতিফলন।"
        }
      ]
    }
  ]
}