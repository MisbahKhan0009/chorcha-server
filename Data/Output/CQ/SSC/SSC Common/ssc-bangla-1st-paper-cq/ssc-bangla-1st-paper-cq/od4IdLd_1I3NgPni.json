{
  "title": "রাজশাহী বোর্ড ২০২৩",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "ফুলবাবু বাংলাদেশ থেকে চিকিৎসার উদ্দেশ্যে কোলকাতায় যান। তাঁর বন্ধু রবিন তাঁকে দেখাশোনার কাজে সোমেনকে নিয়োজিত করেন। রান্নাবান্না, ঘর গোছানো, বাজার করা, কোনো কাজে অলসতা নেই সোমেনের। আন্তরিকতার সাথে সে ফুলবাবুর সেবা যত্ন করে। দেশে ফেরার সময় হলে ফুলবাবু সোমেনকে সঙ্গে নিয়ে যেতে চাইলে সে বলে, “এ দেশ ছেড়ে আমি কোথাও যাব না বাবু। খাই বা না খাই, দেশের মাটি আঁকড়ে পড়ে থাকতে চাই।\"",
      "tag": "RB 23",
      "sub_questions": [
        {
          "label": "ক",
          "question": "বরফ আসে কোথা থেকে?",
          "explanation": "কাবুলে বরফ আসে পাগমানের পাহাড় থেকে।"
        },
        {
          "label": "খ",
          "question": "কাবুলের হাওয়া তো হাওয়া নয় আতসবাজির হল্কা— কেন এ কথা বলা হয়েছে? বুঝিয়ে লেখো।",
          "explanation": "কাবুলের খারাপ আবহাওয়ার কথা বোঝাতে বলা হয়েছে 'কাবুলের হাওয়া তো হাওয়া নয় আতশবাজির হল্কা।' 'প্রবাস বন্ধু' রচনার লেখকের ভৃত্য আবদুর রহমানের মতে, কাবুলের আবহাওয়া ভালো নয়। এখানকার আবহাওয়ায় তাপ বিকিরণ বেশি। বাতাস খুব গরম, এখানকার পানি খেলেও হজমে সমস্যা হয়। ফলে মানুষের খিদে লাগে না। কাবুলের আবহাওয়ার এই খারাপ অবস্থা বোঝাতেই প্রশ্নোক্ত কথাটি বলা হয়েছে।"
        },
        {
          "label": "গ",
          "question": "উদ্দীপকের ফুলবাবুর সেবাযত্ন পাওয়ার বিষয়টি 'প্রবাস বন্ধু' রচনার কোন দিককে ইঙ্গিত করে? ব্যাখ্যা করো।",
          "explanation": "উদ্দীপকের ফুলবাবুর সেবা-যত্ন পাওয়ার বিষয়টি 'প্রবাস বন্ধু' রচনায় বর্ণিত আবদুর রহমানের অতিথিপরায়ণতায় লেখকের আতিথ্য লাভের বিষয়টিকে ইঙ্গিত করে। 'প্রবাস বন্ধু' রচনায় লেখকের সব কাজ করে দেওয়ার জন্য আবদুর রহমানকে নিয়োগ দেওয়া হয়। আবদুর রহমান একইসঙ্গে দায়িত্বশীল ও অতিথিপরায়ণ ব্যক্তি, যে লেখকের জন্য সব রকম আরাম-আয়েশের ব্যবস্থা করে। এই সেবা-যত্নে লেখক মুগ্ধ হয়েছেন। উদ্দীপকে আমরা আবদুর রহমানের মতো একজন অতিথিপরায়ণ ও দায়িত্বশীল চরিত্রের দেখা পাই। সোমেন নামের সেই ব্যক্তি ফুলবাবুর রান্নাবান্না করে, ঘর গোছায়, বাজার করে, নিরলসভাবে সব কাজ করে যায়। আন্তরিকতার সঙ্গে ফুলবাবুর সেবা-যত্ন করে। এর ফলে ফুলবাবু মুগ্ধ হন । এদিক বিবেচনায় উদ্দীপকের ফুলবাবুর সেবা-যত্ন পাওয়ার বিষয়টি ‘প্রবাস বন্ধু' রচনার লেখকের আতিথ্য লাভের দিককে ইঙ্গিত করে।"
        },
        {
          "label": "ঘ",
          "question": "উদ্দীপকের সোমেন এবং 'প্রবাসবন্ধু' রচনার আবদুর রহমান দুজনেই স্বদেশপ্রেমে উদ্দীপ্ত - মন্তব্যটির যথার্থতা নিরূপণ করো।",
          "explanation": "“উদ্দীপকের সোমেন এবং 'প্রবাস বন্ধু' রচনার আবদুর রহমান দুজনেই স্বদেশপ্রেমে উদ্দীপ্ত।”- মন্তব্যটি যথার্থ। 'প্রবাস বন্ধু' রচনায় আবদুর রহমানের বয়ানে আফগানিস্তানের প্রাকৃতিক সৌন্দর্যের বর্ণনা উঠে এসেছে। বিশেষত আবদুর রহমান উত্তর আফগানিস্তানের যে প্রশংসা করেছে তা সত্যিই চমকপ্রদ। সেখানকার আবহাওয়া ও পরিবেশের বৈচিত্র্যময় রূপ যেন হৃদয় হরণ করে নেয়। নিজ মাতৃভূমির এই প্রশংসার মধ্য দিয়েই আবদুর রহমানের স্বদেশপ্রেমের পরিচয় পাওয়া যায়। উদ্দীপকের ফুলবাবু চিকিৎসার উদ্দেশ্যে কলকাতায় যান। সেখানে তাকে দেখাশোনার জন্য সোমেনকে নিয়েজিত করা হয়। সোমেনের আতিথেয়তায় মুগ্ধ হয়ে ফুলবাবু তাকে বাংলাদেশে নিয়ে আসতে চাইলেও সোমেন নিজ দেশ ত্যাগ করতে অস্বীকৃতি জানায়। শুধু তা-ই নয়, খেয়ে না খেয়ে দেশের মাটি আঁকড়ে পড়ে থাকতে চায় সে। এর মাধ্যমেই মূলত সোমেনের দেশপ্রেম প্রকাশ পায় । 'প্রবাস বন্ধু\" গল্পের লেখকের সেবক আবদুর রহমানও উদ্দীপকের ভৃত্যের মনোভাবের অনুসারী। লেখক উত্তর আফগানিস্তানের বর্ণনা শুনে চমকে উঠলেও আবদুর রহমান আবেগতাড়িত হয়ে আফগানিস্তানের তুষারপাতের বর্ণনা দিতে থাকে। শীতকালে অধিক বরফ পড়ার কারণে পাঁচ-সাত দিন গৃহবন্দি হয়ে থাকা যেখানে অন্যদের কাছে আতঙ্কের বিষয় সেখানে সাত দিন ধরে জানালার কাছে বসে বরফ পড়ার দৃশ্য অবলোকন করা আবদুর রহমানের কাছে পরম আকাঙ্ক্ষার। আর তাই লেখকের বেরসিক মন্তব্য শুনে আবদুর রহমান আহত হয়। করুণ চোখে তাকিয়ে সে অনুরোধ করে লেখক যেন অন্তত একবার জানালার পাশে বসে বরফ পড়ার দৃশ্য দেখে। দেখার পরে যদি তা লেখকের ভালো না লাগে তবে আবদুর রহমান তার গর্দান দেবে। এক্ষেত্রে স্বদেশের প্রতি আবদুর রহমানের প্রগাঢ় ভালোবাসাই তার এমন মনোভাবের কারণ। উদ্দীপকের সোমেনের মন্তব্যটিও একই মনোভাবের বহিঃপ্রকাশ ঘটিয়েছে সে বিবেচনায় প্রশ্নোক্ত মন্তব্যটি যথাযথ।"
        }
      ]
    },
    {
      "number": "2",
      "uddipok": "গৃহকর্মী হিসেবে গ্রাম থেকে আসেন পাতার মা। ষোলো বছর যাবত সুমনাদের বাসায় প্রায় সব কাজ করেন তিনি। পাতার মা সুমনাকে মাতৃস্নেহে লালন-পালন করছেন। সুমনার মাও পাতার মাকে কাজের মানুষ নয় বরং পবিরারের একজন সদস্য হিসেবে গণ্য করেন। সুখে দুঃখে সুমনাদের পরিবারে জড়িয়ে আছেন তিনি। কেবল সুমনা নয় পরিবারের সবার প্রতিই তার স্নেহদৃষ্টি।",
      "tag": "RB 23",
      "sub_questions": [
        {
          "label": "ক",
          "question": "মমতাদি কোথায় থাকত?",
          "explanation": "মমতাদি জীবনময়ের গলিতে সাতাশ নম্বর বাড়িতে থাকত।"
        },
        {
          "label": "খ",
          "question": "মতাদি উপার্জনের জন্য বাইরে এসেছিল কেন? বুঝিয়ে লেখো।",
          "explanation": "স্বামীর চাকরি না থাকায় সংসার চালানোর তাগিদে মমতাদি উপার্জনের জন্য বাইরে এসেছিল। মমতাদির স্বামীর চাকরি ছিল না প্রায় চার মাস। ঘরে একটি ছেলে সন্তানও ছিল তার। স্বামীর চাকরি না থাকার দরুন তার সংসার অচল হয়ে পড়েছিল। তাই সংসারের অভাব মেটাতে মমতাদি উপার্জনের জন্য বাইরে এসেছিল।"
        },
        {
          "label": "গ",
          "question": "উদ্দীপকের পাতার মায়ের মধ্যে 'মমতাদি' গল্পের মমতাদি চরিত্রের কোন গুণটি ফুটে উঠেছে? ব্যাখ্যা করো।",
          "explanation": "উদ্দীপকের পাতার মায়ের মধ্যে 'মমতাদি' গল্পের মমতাদি চরিত্রের কর্মনিষ্ঠা ও স্নেহশীলতার গুণটি ফুটে উঠেছে। ‘মমতাদি গল্পের মূল চরিত্র মমতাদি সংসারের অভাবের তাড়নায় অন্যের বাড়িতে গৃহকর্মীর কাজ নেয়। মূলত স্বামীর আর্থিক দুরবস্থার কারণেই গল্পকথকদের বাড়িতে কাজ নিতে বাধ্য হয় সে। কিন্তু সে কখনো তার দায়িত্বে অবহেলা করেনি। কর্মনিষ্ঠা ও স্নেহশীলতার সঙ্গে সে গল্পকথকদের বাড়ির সব কাজ করেছে। উদ্দীপকের পাতার মা একজন গৃহকর্মী সুমনাদের বাসায় কাজ করার জন্য ষোলো বছর আগে সে গ্রাম ছেড়ে শহরে এসেছে। এই বাসায় এসে সে সুমনাকে মাতৃস্নেহে লালনপালন করেছে। সুখে-দুঃখে সুমনাদের পরিবারের সঙ্গে জড়িয়ে থেকেছে। তবে সুমনা ছাড়াও পরিবারের সবার প্রতি তার ছিল স্নেহদৃষ্টি। 'মমতাদি' গল্পের মমতাদির মধ্যেও এই গুণটি লক্ষ করা যায়।"
        },
        {
          "label": "ঘ",
          "question": "উদ্দীপকের সুমনার মা এবং 'মমতাদি' গল্পের\" খোকার মা দুজনই সম্মান ও সহমর্মিতা নিয়ে গৃহকর্মীর পাশে দাঁড়িয়েছেন”— বিশ্লেষণ করো।",
          "explanation": "“উদ্দীপকের সুমনার মা এবং মমতাদি' গল্পের খোকার মা দুজনই সম্মান ও সহমর্মিতা নিয়ে গৃহকর্মীর পাশে দাঁড়িয়েছেন”- মন্তব্যটি যথার্থ। 'মমতাদি' গল্পের মমতাদি মর্যাদাসম্পন্ন ঘরের মেয়ে। আর্থিক দুরবস্থার কারণে সে গৃহকর্মীর কাজ নেয়। তবে গৃহকর্মীর কাজ করলেও আত্মমর্যাদাসম্পন্ন মমতাদি তার ভালো আচরণ দিয়ে সবার মন জয় করে নেয়। ফলে খোকার মা ও বাড়ির অন্যান্য লোকজন তার প্রতি সম্মান ও সহমর্মিতা নিয়ে পাশে দাঁড়ায়। উদ্দীপকের পাতার মা গৃহকর্মী হিসেবে কাজ করার জন্য গ্রাম থেকে শহরে এসেছে। ষোলো বছর যাবৎ সে সুমনাদের বাসায় কাজ করে। তার কাজের প্রতি নিষ্ঠা ও দায়িত্বশীলতা দেখে সুমনার মা তাকে কাজের মানুষ নয় বরং পরিবারের একজন সদস্য হিসেবে গণ্য করেন। আমাদের সমাজে যারা গৃহকর্মে নিযুক্ত থাকে তাদের প্রতি সাধারণত অন্যায্য আচরণ করা হয়, যা কোনোভাবেই কাম্য নয়। কিন্তু উদ্দীপকের সুমনার মা ও ‘মমতাদি' গল্পের খোকার মা গৃহকর্মীকে আপন করে নিয়েছেন। সম্মান ও সহমর্মিতা নিয়ে গৃহকর্মীর পাশে দাঁড়িয়েছেন। তাই বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "3",
      "uddipok": "ইকরাম আহমেদ উনিশশো একাত্তর সালের একজন যুদ্ধাহত বীর মুক্তিযোদ্ধা। তার শরীরের ক্ষত শুকিয়ে গেলেও মনের ক্ষত শুকায়নি। চোখের সামনে নিজের বাড়িঘর পুড়ে যেতে দেখেছেন, হানাদার বাহিনী টেনেহিঁচড়ে নিয়ে গেছে স্ত্রী ও বোনকে। যুদ্ধ শেষে বিজয়ীবেশে তিনি ফিরেছেন, কিন্তু তাদের ফিরে পাননি। সেসব ঘটনা মনে হলে এখনো শিউরে ওঠেন তিনি।",
      "tag": "RB 23",
      "sub_questions": [
        {
          "label": "ক",
          "question": "'মার্সি পিটিশন' কী?",
          "explanation": "'মার্সি পিটিশন' হলো— শাস্তি থেকে অব্যাহতি চেয়ে আবেদন।"
        },
        {
          "label": "খ",
          "question": "স্কুল খুললেও স্কুলে যাওয়া হবে না। কেন? বুঝিয়ে লেখো ।",
          "explanation": "দেশজুড়ে অস্থিরতা এবং যুদ্ধাবস্থা বিরাজ করছে বলে স্কুল খুললেও স্কুলে যাওয়া হবে না । 'একাত্তরের দিনগুলি' রচনার লেখিকার ছোটো ছেলে জামী দশম শ্রেণির ছাত্র। ১৯৭১ সালের যুদ্ধাবস্থায় যখন দেশবাসীর উপর হানাদার পাকিস্তানি বাহিনীর নির্মম নিষ্পেষণের স্টিমরোলার চলছে, তখন সরকার জোর করে স্কুল-কলেজ\" খোলার ব্যবস্থা করে। দেশের এই সংকটাপন্ন অবস্থায় কোনো মানুষের নিরাপত্তা নেই বললেই চলে। এমতাবস্থায় কোনো ছাত্রেরই উচিত নয় স্কুলে যাওয়া। এসব দিক বিবেচনায় স্কুল খুললেও জামী স্কুলে যাবে না।"
        },
        {
          "label": "গ",
          "question": "উদ্দীপকের হানাদার বাহিনীর নৃশংসতায় 'একাত্তরের দিনগুলি' রচনার কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকের হানাদার বাহিনীর নৃশংসতায় 'একাত্তরের দিনগুলি' রচনার পাকিস্তানি হানাদারদের অত্যাচার, নির্যাতনের দিকটি ফুটে উঠেছে। 'একাত্তরের দিনগুলি' রচনাটি ১৯৭১ সালের মুক্তিযুদ্ধের প্রেক্ষাপটে রচিত। সেসময় পাকিস্তানি হানাদার বাহিনীর অতর্কিত হামলায় প্রথমেই ঢাকার নগরজীবন বিশৃঙ্খল হয়ে পড়েছিল। যুদ্ধ শুরুর কিছুদিন পরেই শহরের আশপাশের নদীতে মানুষের লাশ ভাসতে থাকে। হত্যা-লুণ্ঠন-অগ্নিসংযোগ ছিল প্রতিমুহূর্তের ঘটনা। পাকিস্তানি সেনারা সেসময় কত পরিবারকে যে স্বজনহারা করেছে তার ইয়ত্তা নেই। উদ্দীপকে পাকিস্তানি হানাদার বাহিনীর নৃশংস আচরণ পরিলক্ষিত হয়। উনিশশো একাত্তর সালের যুদ্ধে বীর মুক্তিযোদ্ধা ইকরাম আহমেদের শরীরের সঙ্গে মনও ক্ষতবিক্ষত হয়েছিল। তার চোখের সামনে বাড়িঘর পুড়েছে। স্ত্রী ও বোনকে টেনে নিয়ে গেছে হানাদার বাহিনী। হানাদার বাহিনীর কারণে তার পারিবারিক জীবন ধ্বংস হয়ে গেছে। উদ্দীপকের এই নৃশংসতার দিকটি 'একাত্তরের দিনগুলি' রচনার পাকিস্তানি বাহিনীর অত্যাচার ও নির্যাতনের দিকটিকেই ফুটিয়ে তুলেছে।"
        },
        {
          "label": "ঘ",
          "question": "উদ্দীপকের ইকরাম আহমেদ-এর অনুভূতি 'একাত্তরের দিনগুলি' রচনার লেখিকার মধ্যেও লক্ষ্য করা যায়— মন্তব্যটি বিশ্লেষণ করো।",
          "explanation": "\"উদ্দীপকের ইকরাম আহমেদের অনুভূতি 'একাত্তরের দিনগুলি' রচনার লেখিকার মধ্যেও লক্ষ করা যায়।\"- মন্তব্যটি যথার্থ। 'একাত্তরের দিনগুলি' রচনায় লেখিকার স্বামী ও সন্তান হারানোর বেদনা গভীরভাবে ফুটে উঠেছে। দেশকে শত্রুমুক্ত করতে লেখিকার ছেলে রুমী যুদ্ধে ঝাঁপিয়ে পড়েছিল। যুদ্ধ শেষ হলেও তিনি রুমীকে ফিরে পাননি। যুদ্ধ চলাকালীনই তিনি হারিয়েছেন তাঁর স্বামীকে। তাই গভীর বেদনার সঙ্গে তিনি তাঁর হৃদয়ে রক্তক্ষরণের কথা আভাসে ইঙ্গিতে ব্যক্ত করেছেন। এ কারণে তাঁর লেখায় সবকিছু ছাপিয়ে উঠে এসেছে তাঁর ব্যক্তিগত বেদনার দিকটি। উদ্দীপকের ইকরাম আহমেদ উনিশশো একাত্তরের মুক্তিযুদ্ধের সময় তাঁর পরিবারকে হারিয়েছেন। তাঁর চোখের সামনেই পাকিস্তানি হানাদার বাহিনী তাঁর স্ত্রী ও বোনকে টেনে-হিঁচড়ে নিয়ে গেছে। যুদ্ধের শেষে তিনি ফিরে এলে স্ত্রী ও বোনকে ফিরে পাননি। এজন্য তাঁর শরীরের ক্ষত শুকালেও তাঁর মনের ক্ষত শুকায়নি। ‘একাত্তরের দিনগুলি’ রচনায় সবকিছু ছাপিয়ে প্রধান হয়ে উঠেছে লেখকের ব্যক্তিগত শোকানুভূতির দিকটি। স্বামী ও সন্তান হারানোর বেদনা তাঁর হৃদয়কে ভারাক্রান্ত করে রেখেছে। উদ্দীপকের ইকরাম আহমেদের মধ্যেও আমরা একই রকম অনুভূতির প্রতিফলন দেখতে পাই। এজন্য স্বাধীনতার এত বছর পরেও তিনি স্ত্রী ও বোন হারানোর বেদনা ভুলতে পারেননি। স্বজন হারানোর বেদনায় তাঁর হৃদয়ে এখনো রক্তক্ষরণ হয়। তাই এ কথা নির্দ্বিধায় বলা যায়, উদ্দীপকের ইকরাম আহমেদ-এর অনুভূতি ‘একাত্তরের দিনগুলি' রচনার লেখিকার মধ্যেও লক্ষ করা যায়।"
        }
      ]
    },
    {
      "number": "4",
      "uddipok": "(i) মনোরমা স্কুলের ম্যাগাজিনের জন্য একটি লেখা জমা দেয়। তার লিখিত বিষয়টি ছিল তথ্যবহুল ও সৃজনশীল। অতি দীর্ঘ না হলেও লেখাটিতে চিন্তনশীল মননের পরিচয় পাওয়া যায়। (ii) একটি কাহিনি লেখকের সাবলীল বর্ণনায় পাঠকের চোখে ভেসে ওঠে বেশ কিছু চরিত্রের পদচারণে। লেখকের সৃষ্টির মাঝে একাত্ম হয়ে মিশে যায় পাঠকের হৃদয়। জনপ্রিয় এই সাহিত্য মাধ্যমের দুর্বার আকর্ষণ রয়েছে।",
      "tag": "RB 23",
      "sub_questions": [
        {
          "label": "ক",
          "question": "বাংলা সাহিত্যে গীতিকবিতার আদি নিদর্শন কী?",
          "explanation": "বাংলা সাহিত্যে গীতিকবিতার আদি নিদর্শন বৈষ্ণব কবিতাবলি বলে ।"
        },
        {
          "label": "খ",
          "question": "নাটকের লক্ষ্য সর্বকালেই দর্শক সমাজ” – কথাটি কেন বলা হয়েছে? বুঝিয়ে লেখো।",
          "explanation": "নাটক প্রদর্শনের মাধ্যমে সরাসরি সমাজকে প্রভাবিত করা যায় বলে 'নাটকের লক্ষ্য সর্বকালেই দর্শকসমাজ' কথাটি বলা হয়েছে। হায়াৎ মামুদ তাঁর 'সাহিত্যের রূপ ও রীতি' প্রবন্ধে বিভিন্ন প্রকার সাহিত্যিক রূপের সম্যক পরিচয় ব্যক্ত করেছেন । সাহিত্যের অন্যতম প্রাচীন একটি রূপ নাটক। নাটককে একই সঙ্গে দৃশ্যকাব্য ও শ্রব্যকাব্য বলা হয়। কেননা, নাটক দৃশ্যায়ন বা অভিনীত হওয়ার মাধ্যমেই সার্থকতা লাভ করে। পাঠক নাটকের বই পড়ে নাটক সম্পর্কে যতটুকু ধারণা লাভ করতে পারে, তার চেয়ে নাট্যাভিনয় দেখে অনেক বেশি একাত্ম হতে পারে। তাই নাটকের মূল লক্ষ্যও দর্শকসমাজ। আলোচ্য উক্তিতে সে বিষয়টিই ফুটে উঠেছে।"
        },
        {
          "label": "গ",
          "question": "উদ্দীপকের (i) নং অংশে 'সাহিত্যের রূপ ও রীতি' প্রবন্ধে বর্ণিত সাহিত্যের কোন শাখাকে ইঙ্গিত করে? ব্যাখ্যা করো।",
          "explanation": "উদ্দীপকের (i) নং অংশে 'সাহিত্যের রূপ ও রীতি' প্রবন্ধে বর্ণিত সাহিত্যের অন্যতম শাখা প্রবন্ধকে ইঙ্গিত করে । সাধারণত কল্পনাশক্তি ও বুদ্ধিবৃত্তিকে আশ্রয় করে লেখক কোনো বিষয়বস্তু সম্পর্কে যে আত্মসচেতনতামূলক নাতিদীর্ঘ সাহিত্য রূপ সৃষ্টি করেন তাকে প্রবন্ধ বলে। আকৃতির দিক থেকে প্রবন্ধ ছোটো। প্রবন্ধের সূচনা থেকে সমাপ্তি পর্যন্ত চিন্তাধারার সামঞ্জস্যপূর্ণ প্রকাশ ঘটে। উদ্দীপকেও সাহিত্যের অন্যতম শাখা প্রবন্ধের প্রতি ইঙ্গিত করা হয়েছে। সেখানে দেখা যায় স্কুল ম্যাগাজিনের জন্য জমা দেওয়া মনোরমার লেখাটি তথ্যবহুল ও সৃজনশীল। এছাড়া লেখাটি খুব দীর্ঘ না হলেও তাতে চিন্তাশীল মননের পরিচয় পাওয়া যায়। 'সাহিত্যের রূপ ও রীতি' প্রবন্ধ অনুসারে কল্পনাশক্তি ও বুদ্ধিবৃত্তিকে আশ্রয় করে আত্মসচেতনতামূলক নীতিদীর্ঘ লেখাই প্রবন্ধ। তাই বলা যায়, উদ্দীপকের (i) নং অংশে বর্ণিত সাহিত্য শাখাটি 'সাহিত্যের রূপ ও রীতি' প্রবন্ধে বর্ণিত সাহিত্যের অন্যতম শাখা প্রবন্ধকে ইঙ্গিত করে।"
        },
        {
          "label": "ঘ",
          "question": "উদ্দীপকের (ii) নং অংশের সাহিত্য শাখাটি পাঠকসমাজকে সবচেয়ে বেশি মুগ্ধ করে ‘সাহিত্যের রূপ ও রীতি' প্রবন্ধের আলোকে মূল্যায়ন করো ।",
          "explanation": "‘সাহিত্যের রূপ ও রীতি' প্রবন্ধের আলোকে উদ্দীপকের (ii) নং অংশের সাহিত্য শাখাটি উপন্যাস, যা পাঠকসমাজকে সবচেয়ে বেশি মুগ্ধ করে। ‘সাহিত্যের রূপ ও রীতি' প্রবন্ধে বলা হয়েছে, উপন্যাসে কোনো একটি কাহিনি বর্ণিত হয়ে থাকে এবং কাহিনিটি গদ্যে লিখিত হয়। উপন্যাসের প্রধান উপজীব্য হলো প্লট বা কাহিনি। ওই প্লট বা আখ্যানভাগ তৈরি হয় গল্প ও বিভিন্ন চরিত্রের সমন্বয়ে। উদ্দীপকে যে কাহিনির বর্ণনা দেওয়া হয়েছে তা 'সাহিত্যের রূপ ও রীতি' প্রবন্ধ অনুসারে একটি উপন্যাস। কারণ, উপন্যাসে যেমন কাহিনি ও চরিত্রের প্রাধান্য থাকে উদ্দীপকেও তেমনি কাহিনি ও চরিত্রের প্রাধান্যের কথা বলা হয়েছে। সেই সঙ্গে উদ্দীপকে পাঠক সমাজে উপন্যাসের জনপ্রিয়তার প্রতিও ইঙ্গিত দেওয়া হয়েছে। 'সাহিত্যের রূপ ও রীতি' প্রবন্ধে সরাসরি বলা হয়েছে উপন্যাসে কোনো একটি কাহিনি বর্ণিত হয়ে থাকে, যা নির্মাণে গুরুত্বপূর্ণ ভূমিকা রাখে চরিত্র। সাহিত্যের এই শাখাটি পাঠকসমাজে সবচেয়ে বেশি জনপ্রিয়। অন্যদিকে উদ্দীপকেও উপন্যাসের প্রতি ইঙ্গিত করা হয়েছে। সেখানে কাহিনি ও চরিত্রের পাশাপাশি উপন্যাস পাঠক হৃদয়কে দুর্বারভাবে আকর্ষণ করার কথা বলা হয়েছে। তাই বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "5",
      "uddipok": "কামাল লেখাপড়া শেষ করে চাকরির জন্য অনেক চেষ্টা করেও সফল হয় না। বন্ধু জামালকে সে দুঃখ করে বলে, “আমি যে কাজই করি, যেদিকেই হাঁটি— কেবল ব্যর্থতা আর ব্যর্থতা।” জবাবে জামাল বলে, “তোমার এই নৈরাশ্যের কারণ অমনোযোগ আর কুঁড়েমি।\" প্রতিদিন কিছু না কিছু কাজ করো। বছর শেষে, এমনকি মাস শেষে তোমার কাজ দেখে তুমি নিজেই বিস্মিত হবে। জীবনকে ব্যবহার করো, দেখবে মৃত্যু জীবনের হাজার কীর্তির নিশান উড়িয়ে দিয়েছে।",
      "tag": "RB 23",
      "sub_questions": [
        {
          "label": "ক",
          "question": "কবি আয়ুকে কীসের সঙ্গে তুলনা করেছেন?",
          "explanation": "কবি আয়ুকে শৈবালের নীরের সঙ্গে তুলনা করেছেন।"
        },
        {
          "label": "খ",
          "question": "মহিমাই জগতে দুর্লভ' কবি কেন এ কথা বলেছেন? বুঝিয়ে লেখো।",
          "explanation": "জীবন সংগ্রামে জয়ী হয়ে মহিমা অর্জন করা সহজ নয় বলে একে দুর্লভ বলা হয়েছে। জীবন-সংসারে চলার পথে আসে নানা বাধা-বিপত্তি। এসব প্রতিকূলতার সঙ্গে লড়াই করেই বাঁচতে হয়। পালিয়ে গিয়ে বা বৈরাগ্যে মুক্তি মেলে না। ভীত না হয়ে সব প্রতিবন্ধকতাকে জয় করার মানসিকতাই মহিমা বা গৌরব বয়ে আনে। এভাবে মহিমা লাভে খুব কম মানুষই সফল হয়। এজন্য মহিমা লাভকে দুর্লভ বলা হয়েছে।"
        },
        {
          "label": "গ",
          "question": "উদ্দীপকের কামালের মধ্যে 'জীবন-সঙ্গীত' কবিতার কোন দিকটি ফুটে উঠেছে? ব্যাখ্যা করো।",
          "explanation": "উদ্দীপকের কামালের আচরণে 'জীবন-সঙ্গীত' কবিতায় বর্ণিত নৈরাশ্যবাদী মানুষের হতাশার দিকটি ফুটে উঠেছে। মানুষের জীবন ক্ষণস্থায়ী। আর ক্ষণস্থায়ী এই জীবনকে অর্থপূর্ণ ও সুন্দর করে তোলাতেই জীবনের সার্থকতা। মানবজীবনকে যদি কেউ অর্থবহ করে তুলতে না পারে, যদি কেবলই সংসারে জন্ম নেওয়াকে বৃদ্ধা মনে করে তাহলে হতাশার অন্ধকারে নিমজ্জিত সে। তার কাছে জীবনকে রাতের স্বপ্নের মতোই মিথ্যা বলে মনে হবে। উদ্দীপকে আমরা কামাল নামের একজন মানুষের ব্যর্থ জীবনের প্রতিচ্ছবি দেখতে পাই। অমনোযোগী ও কুঁড়ে প্রকৃতির কামাল তার স্বপ্ন বাস্তবায়নের পথে না গিয়ে হতাশার সাগরে নিমজ্জিত হয়। এ কারণে সে কেবল ব্যর্থতার মুখোমুখি হয়, সফলতার দেখা পায় না। পক্ষান্তরে তার বন্ধু জামাল তাকে বলে অমনোযোগ ও কুঁড়েমি থেকে বের হতে পারলেই সে সফল হবে। একইভাবে, 'জীবন-সঙ্গীত' কবিতায়ও কবি মানুষকে হতাশ না হয়ে যথাযথভাবে সংসারের দায়িত্ব পালন করতে বলেছেন। এজন্য তিনি নেতিবাচকতা পরিহার করে মহামানবের পদচিহ্ন অনুসরণ করে জীবনপাঠের দীক্ষা গ্রহণ করার কথা বলেছেন। আলোচ্য কবিতার এ দিকটিই উদ্দীপকে ফুটে উঠেছে।"
        },
        {
          "label": "ঘ",
          "question": "উদ্দীপকের জামালের বক্তব্যে 'জীবন-সঙ্গীত' কবিতার কবির আকাঙ্ক্ষার প্রকাশ ঘটেছে কি? উত্তরের সপক্ষে যুক্তি দাও।",
          "explanation": "উদ্দীপকের জামালের বক্তব্যে 'জীবন-সঙ্গীত' কবিতার কবির আকাঙ্ক্ষার প্রকাশ ঘটেছে। 'জীবন-সঙ্গীত' কবিতায় কবি এমন মানুষ প্রত্যাশা করেছেন, যারা পৃথিবীকে শুধু স্বপ্ন ও মায়ার জগৎ মনে করে না। মিথ্যা সুখের কল্পনা করে দুঃখ বাড়ায় না বরং সাহসী যোদ্ধার মতো জীবনের সব প্রতিকূলতাকে অতিক্রম করে বেঁচে থাকতে চায়। মহাজ্ঞানী ও মহান ব্যক্তিদের পথ অনুসরণ করে নিজের কর্মপথ নির্মাণ করে এবং মহামানবের পদচিহ্ন অনুসরণ করে জীবনপাঠের দীক্ষা গ্রহণ করে। উদ্দীপকের জামালের প্রত্যাশা তার নৈরাশ্যবাদী বন্ধু কামাল অমনোযোগ ও কুঁড়েমি ঝেড়ে ফেলে কাজে মনোযোগী হবে। প্রতিদিন কিছু না কিছু করার মাধ্যমে জীবনকে ইতিবাচকভাবে ব্যবহার করবে। জীবনের এই ইতিবাচক ব্যবহারই তাকে বাঁচিয়ে রাখবে অমনোযোগ ও কুঁড়েমি মানুষের জীবনের জন্য অভিশাপ। এগুলো মানুষকে নৈরাশ্যবাদী করে তোলে। আর নৈরাশ্যবাদী মানুষ সর্বদা জীবন থেকে পালিয়ে বেড়ায়। জীবন তার কাছে হয়ে পড়ে দুর্বিষহ। তাই উদ্দীপকের জামাল আশা করেছে যে, তার বন্ধু একদিন অমনোযোগ ও কুঁড়েমি ছেড়ে জীবনমুখী হয়ে উঠবে ও কর্মময় জীবনযাপন করবে। একইভাবে, 'জীবন-সঙ্গীত' কবিতার কবিও মানুষের জীবনকে সাফল্যমণ্ডিত করে তোলার জন্য এই মন্ত্রণাই দিয়েছেন। সেখানে তিনি দায়িত্ব না এড়িয়ে সংসারের দায়িত্ব যথাযথভাবে পালনের মাধ্যয়ে বরণীয় হতে বলেছেন। তাই বলা যায়, উদ্দীপকের জামালের বক্তব্যে 'জীবন-সঙ্গীত' কবিতার কবির আকাঙ্ক্ষার প্রকাশ ঘটেছে।"
        }
      ]
    },
    {
      "number": "6",
      "uddipok": "(i) জাতিতে জাতিতে ধর্মে নিশিদিন হিংসা ও বিদ্বেষ মানুষে করিছে ক্ষুদ্র, বিষাইছে বিশ্বের আকাশ 'মানবতা মহাধর্ম রোধ করি করিছে উল্লাস। (ii) জাতি ধর্ম রাষ্ট্র ন্যায় সকলি যে মানুষের তরে মানুষ সবার ঊর্ধ্বে, নহে কিছু তাহার অধিক।",
      "tag": "RB 23",
      "sub_questions": [
        {
          "label": "ক",
          "question": "মোল্লা ভুখারিকে কোথায় গিয়ে মরতে বলেছে? .",
          "explanation": "মোল্লা ভূখারিকে গো-ভাগাড়ে গিয়ে মরতে বলেছে।"
        },
        {
          "label": "খ",
          "question": "“তব মসজিদ মন্দিরে প্রভু নাই মানুষের দাবি\" — চরণটি বুঝিয়ে লেখো ।",
          "explanation": "এক শ্রেণির স্বার্থান্বেষী মোল্লা ও পুরোহিতের কারণে অসহায় মানুষ অধিকারবঞ্চিত হয় বলে কবি প্রতিবাদ ও অভিমান বোঝাতে আলোচ্য চরণটির অবতারণা করেছেন। সৃষ্টিকর্তার কাছে সৃষ্টির সকল মানুষের মর্যাদা সমান। কিন্তু মসজিদের মোল্লা ও মন্দিরের পুরোহিত নিজেদের স্বার্থ রক্ষার নিমিত্তে সে বিষয়টিকে আগ্রাহ্য করে চলে। তারা অসহায়, অভুক্ত মুসাফিরকে সাহায্য না করে মসজিদ ও মন্দিরে তালা দেয়। তখন অসহায়ের পক্ষ হয়ে অভিমান ও প্রতিবাদস্বরূপ কবি মসজিদ ও মন্দিরে প্রভু নাই বলেছেন।"
        },
        {
          "label": "গ",
          "question": "উদ্দীপক (i) এ মোল্লা-পুরোহিত চরিত্রের যে দিকটির প্রকাশ ঘটেছে তা বর্ণনা করো",
          "explanation": "উদ্দীপক (i) এ মোল্লা-পুরোহিত চরিত্রের অমানবিক ও স্বার্থান্বেষী দিকটির প্রকাশ ঘটেছে। 'মানুষ' কবিতায় উল্লিখিত মোল্লা-পুরোহিত স্বার্থান্ধ প্রকৃতির মানুষ। এ কারণেই ক্ষুধার্ত পান্থ খাবারের আশায় মন্দিরে গেলে পূজারি তাকে খাবার না দিয়েই তাড়িয়ে দেয়। আবার মসজিদের মোল্লা সাহেবের কাছে অঢেল গোশত-রুটি থাকলেও নামাজ না পড়ার অজুহাতে অভুক্ত মুসাফিরকে খাবার তো দেয়ই না, বরং গালি দিয়ে ফিরিয়ে দেয়। এর মধ্য দিয়ে তাদের অমানবিক ও আত্মকেন্দ্রিক মানসিকতাই প্রকাশ পেয়েছে। উদ্দীপকের প্রথম অংশে জাতপাত ও বর্ণবৈষম্যকে কেন্দ্র করে মানুষের হিংসা-বিদ্বেষের স্বরূপ উন্মোচিত হয়েছে। মানবিক বোধকে জলাঞ্জলি দিয়েছে বলেই তারা হিংসোন্মত্ত হয়ে পড়েছে। তাদের বিদ্বেষমূলক মনোভাবের কারণেই বিশ্বজুড়ে মানুষের মাঝে আজ এত হানাহানি। উদ্দীপকের প্রথম অংশে ফুটে ওঠা এই অমানবিকতা ও বিদ্বেষের দিকটি 'মানুষ' কবিতায় বর্ণিত মোল্লা ও পূজারির চরিত্রেও একইভাবে ফুটে উঠেছে। এ কারণেই ক্ষুধার্ত পাথকে খাবার না দিয়ে মোল্লা-পুরোহিত তার সাথে অমানবিক আচরণ করে। সে বিবেচনায় উদ্দীপকের প্রথম অংশে ফুটে ওঠা নেতিবাচকতার দিকটি 'মানুষ' কবিতার মোল্লা-পুরোহিত চরিত্রের অমানবিক ও স্বার্থান্বেষী দিকটির প্রতি ইঙ্গিত করে।"
        },
        {
          "label": "ঘ",
          "question": "উদ্দীপক (ii) এ 'মানুষ' কবিতার কবি চেতনারই প্রকাশ ঘটেছে।\" বিশ্লেষণ করো।",
          "explanation": "উদ্দীপক (ii)-এ মানবতার জয়গান ধ্বনিত হওয়ায় এটি 'মানুষ' কবিতায় বর্ণিত কবি চেতনার প্রতিচ্ছবি হয়ে উঠেছে। 'মানুষ' কবিতায় কবি কাজী নজরুল ইসলাম মানবতার জয়গান গেয়েছেন। তিনি লক্ষ করেছেন, স্বার্থান্ধ মানুষেরা মুখে ধর্ম ও আদর্শের কথা বললেও অসহায় ও নিরন্ন মানুষকে সাহায্য করে না। আলোচ্য কবিতার মোল্লা- পুরোহিত এমনই আত্মকেন্দ্রিক ও অমানবিক প্রকৃতির মানুষ। এদের স্বরূপ তুলে ধরে কবি মূলত এমন পরিস্থিতির অবসান কামনা করেছেন। উদ্দীপক (ii)-এ সবকিছুর উপরে মানুষকে স্থান দেওয়া হয়েছে। কবিতাংশটির কবি মনে করেন, জাতি, ধর্ম, বর্ণ বা ন্যায়-অন্যায় সবকিছুই মানুষের কল্যাণের জন্য। আর তাই মানুষের উপরে আর কিছু হতে পারে না। এর ভেতর দিয়ে কবি মূলত মানুষের শ্রেষ্ঠত্বকেই তুলে ধরেছেন। আলোচ্য কবিতাংশে ফুটে ওঠা মানুষের এই শ্রেষ্ঠত্বের দিকটি 'মানুষ' কবিতাতেও একইভাবে পরিলক্ষিত হয়। সেখানেও কবি মানুষ পরিচয়কেই সর্বাগ্রে গুরুত্ব দিয়েছেন। 'মানুষ' কবিতায় কবি মানুষ পরিচয়কে সর্বাধিক প্রাধান্য দিয়েছেন। সাম্যবাদী কবির চোখে তাই মানুষে মানুষে কোনো ভেদাভেদ নেই। দেশ- কাল বা জাতি-ধর্ম নির্বিশেষে মানুষ পরিচয়ই কবির কাছে বড়ো। আর তাই কবিতাটিতে তিনি স্বার্থান্ধ ধর্মগুরুদের অমানবিক আচরণের মধ্য দিয়ে সামাজিক বিভেদরেখাকে তুলে ধরে এ অবস্থার অবসান কামনা করেছেন। মূলত অন্যায়ের বিরুদ্ধে প্রতিবাদ এবং মনুষ্যত্বের জয়গানই আলোচ্য কবিতার মূল বিষয়, যা উদ্দীপক (ii)-এও একইভাবে প্রতিফলিত হয়েছে। সে বিবেচনায় প্রশ্নোক্ত মন্তব্যটি যথার্থ।"
        }
      ]
    },
    {
      "number": "7",
      "uddipok": "অংশ-১: মানুষ ক্ষণিক জীবনের তরে নতুন স্বপ্নগুলো করছে ৰপন পরাজিত হয়েও জীবন যুদ্ধে গড়ছে আপন ভুবন। অংশ-২: শুধু হেথা দুই তীরে, কেবা জানে নাম দোঁহা পানে চেয়ে আছে দুই খানি গ্রাম এই খেয়া চিরদিন চলে নদী শ্রোতে- কেহ যায় ঘরে, কেহ আসে ঘর হতে",
      "tag": "RB 23",
      "sub_questions": [
        {
          "label": "ক",
          "question": "খেয়া নৌকাগুলো কোথায় এসে লেগেছে?",
          "explanation": "খেয়া নৌকাগুলো চরের খুব কাছে এসে লেগেছে।"
        },
        {
          "label": "খ",
          "question": "সেইদিন এই মাঠ স্তব্ধ হবে নাকো জানি।” চরণটিতে কী বোঝানো হয়েছে?",
          "explanation": "কবি যেদিন এই পৃথিবীতে থাকবেন না, সেদিনও প্রকৃতি তার স্বাভাবিক নিয়মেই প্রবহমান থাকবে বোঝাতেই কবি উক্ত চরণটির অবতারণা করেছেন। কবি প্রকৃতির নিত্যতায় বিশ্বাস করেন। তিনি মনে করেন, সময়ের আবর্তনে একসময় মানুষের মৃত্যু হলেও প্রকৃতিতে থাকে চিরকালের ব্যস্ততা। মাঠে থাকে চঞ্চলতা, চালতাফুলে পড়ে শীতের শিশির, লক্ষ্মীপেঁচার কণ্ঠে ধ্বনিত হয়। মঙ্গলবার্তা। এভাবে নানা বিবর্তনের মধ্যেও প্রকৃতি তার আপন নিয়মেই প্রবহমান থাকে। প্রশ্নোক্ত পক্তিটির মাধ্যমে এ বিষয়টিই বোঝানো হয়েছে।"
        },
        {
          "label": "গ",
          "question": "উদ্দীপকের ১নং অংশে 'সেইদিন এই মাঠ' কবিতার যে দিকটি প্রকাশ পেয়েছে তা ব্যাখ্যা করো।",
          "explanation": "উদ্দীপকের ১ নং অংশে 'সেইদিন এই মাঠ' কবিতায় প্রকাশিত গভীর জীবনতৃষ্ণার দিকটি প্রকাশ পেয়েছে। ‘সেইদিন এই মাঠ' কবিতায় বলা হয়েছে মানুষের দৈহিক মৃত্যু ঘটলেও তার স্বপ্নগুলো বেঁচে থাকে চিরকাল। এই পৃথিবীতে প্রতিনিয়ত মানুষের আসা-যাওয়ার খেলা চলে। নির্দিষ্ট সময় পর প্রতিটি মানুষ মৃত্যুর কোলে ঢলে পড়ে। আর ব্যক্তি মানুষের মৃত্যু প্রকৃতিতে কোনো প্রভাব ফেলে না। প্রকৃতি তার রূপ-রস-গন্ধ নিয়ে অবিরাম সতেজ থাকে। প্রকৃতির মতো মানুষের স্বপ্নেরও মরণ নেই। যতদিন পৃথিবী বহমান থাকবে ততদিন মানুষ স্বপ্ন ও আশা নিয়ে বেঁচে থাকবে। তাই মানুষের দেহের মৃত্যু হলেও স্বপ্ন বেঁচে থাকে চিরকাল, স্বপ্ন তাই শাশ্বত। উদ্দীপকের ১ নং অংশে মানুষের স্বপ্নের অবিনশ্বরতার বিষয়টি ফুটে উঠেছে। জীবন অস্থায়ী জেনেও মানুষ নতুন নতুন স্বপ্ন দেখে। জীবন যুদ্ধে পরাজিত হতে পারে জেনেও নিজস্ব জগৎ গড়ে তোলে। মানুষ মূলত নিজের দেখা স্বপ্নের মাধ্যমে অমরত্ব লাভ করতে চায়। স্বপ্ন দেখার মাধ্যমেই সে বেঁচে থাকার প্রেরণা লাভ করে। 'সেইদিন এই মাঠ' কবিতায় ফুটে ওঠা মানুষের ক্ষণস্থায়ী জীবন ও স্বপ্নের অবিনশ্বরতার দিকটিই উদ্দীপকের ১ নং অংশে প্রকাশ পেয়েছে।"
        },
        {
          "label": "ঘ",
          "question": "উদ্দীপকের ২নং অংশে সেইদিন এই মাঠ কবিতায় বর্ণিত প্রকৃতির চিরন্তনতার কথা উঠে এসেছে।\" বিশ্লেষণ করো।",
          "explanation": "“উদ্দীপকের ২ নং অংশে 'সেইদিন এই মাঠ' কবিতায় বর্ণিত প্রকৃতির চিরন্তনতার কথা উঠে এসেছে। — মন্তব্যটি যথার্থ। 'সেইদিন এই মাঠ' কবিতার মূলসুর প্রকৃতির অবিনশ্বরতা। মানব সভ্যতা একদিকে ভাঙে, অন্যদিকে গড়ে ওঠে। সময়ের আবর্তনে মরণশীল মানুষ মৃত্যুর কোলে ঢলে পড়ে। কিন্তু প্রকৃতিতে থাকে চিরকালের ব্যস্ততা। মাঠের চঞ্চলতা, চালতাফুলে শীতের শিশির ঝরে পড়া, লক্ষ্মীপেঁচার কণ্ঠে ধ্বনিত হওয়া মঙ্গলবার্তা, নদীতে চলা খেয়ানৌকা কোথাও যেন মানুষের মৃত্যুর রেশ নেই। ফলে মৃত্যুতেই সব শেষ হয়ে যায় না, মানুষের মৃত্যুর ফলে পৃথিবীর বহমানতা থেমে থাকে না। উদ্দীপকে বলা হয়েছে নদীর দুই তীরে নাম না জানা যে দুটো গ্রাম মুখোমুখি দাঁড়িয়ে আছে তার মধ্য দিয়ে খেয়ানৌকা চিরদিন ভেসে চলে। এ ক্ষেত্রে নদীর স্রোত যেমন বহমান তার সঙ্গে ভেসে চলা খেয়ানৌকাও বহমান। এই খেয়ানৌকায় করে কেউ ঘরে ফেরে, কেউ বা ঘর হতে বেরিয়ে পড়ে। এতে খেয়ানৌকা বা নদীর স্রোতের কোনো পরিবর্তন হয় না। একইভাবে, প্রকৃতির প্রবাহমানতার রূপটি চিরন্তন। 'সেইদিন এই মাঠ' কবিতায় বলা হয়েছে পৃথিবীতে মানব জীবন চিরস্থায়ী নয়। প্রত্যেক মানুষকেই একদিন মৃত্যুবরণ করতে হয়। কিন্তু শিশিরের জলে ভেজা চালতা ফুলের যে সৌন্দর্য তার কোনো শেষ নেই। অনন্তকালব্যাপী, চালতা ফুলের গন্ধের ঢেউ প্রবাহিত হতে থাকবে। লক্ষ্মীপেঁচা গান গাইবে, খেয়া নৌকাগুলো ভেসে চলবে। রূপকের মধ্য দিয়ে মূলত প্রকৃতির অবিনশ্বরতার দিকটিই উদ্দীপকে উঠে এসেছে। তাই বলা যায়, প্রশ্নোক্ত মন্তব্যটি যথার্থ। চৈতন্যপুর গ্রামের প্রভাবশালী মতি মিয়া পাকিস্তানি বাহিনীর সাথে হাত মিলিয়ে গ্রামে হামলা চালায়। মুক্তিযুদ্ধে যোগ দেয়া মানুষের ঘরবাড়িতে আগুন লাগিয়ে দেয়। গ্রামের অধিকাংশ ঘর পুড়ে ছাই হয়ে যায়। গ্রামের সাহসী কিশোর সবুজ এই ঘটনা সহ্য করতে না পেরে মুক্তিবাহিনীতে যোগ দেয়। পরবর্তীতে সে সম্মুখযুদ্ধে ঝাঁপিয়ে পড়ে ।"
        }
      ]
    },
    {
      "number": "8",
      "uddipok": "চৈতন্যপুর গ্রামের প্রভাবশালী মতি মিয়া পাকিস্তানি বাহিনীর সাথে হাত মিলিয়ে গ্রামে হামলা চালায়। মুক্তিযুদ্ধে যোগ দেওয়া মানুষের ঘরবাড়িতে আগুন লাগিয়ে দেয়। গ্রামের অধিকাংশ ঘর পুড়ে ছাই হয়ে যায়। গ্রামের সাহসী কিশোর সবুজ এই ঘটনা সহ্য করতে না পেরে মুক্তিবাহিনীতে যোগ দেয়। পরবর্তীতে সে সম্মুখযুদ্ধে ঝাঁপিয়ে পড়ে।",
      "tag": "RB 23",
      "sub_questions": [
        {
          "label": "ক",
          "question": "কানু দয়ালের বাড়িতে বসে বুধা রেডিওতে কী শুনেছিল?",
          "explanation": "কানু দয়ালের বাড়িতে বসে বুধা রেডিওতে বঙ্গবন্ধুর ৭ই মার্চের ভাষণ শুনেছিল।"
        },
        {
          "label": "খ",
          "question": "লোহার টুপি কি মানুষের মগজ খায়?' কথাটি দ্বারা কী বোঝানো হয়েছে?",
          "explanation": "লোহার টুপি কি মানুষের মগজ খায়' বলতে পাকিস্তানি সেনাদের নির্বুদ্ধিতার কথা বলা হয়েছে। ‘কাকতাড়ুয়া' উপন্যাসে এক কিশোর চরিত্র বুধা। দেশের মানুষের প্রতি মমত্ববোধের কারণে সে বিদেশি মিলিটারিদের প্রতি ঘৃণা পোষণ করে। যুদ্ধের সময় একদিন সে পেয়ারা নিয়ে মিলিটারি ক্যাম্পে যায়। নির্বিকার চিত্তে বুধা পাকিস্তানি সেনাদের পেয়ারা খেতে আহ্বান জানায় । তার আহ্বানে সাড়া দিয়ে তারা পেয়ারা খেতে শুরু করলে বুধা তাদের ঘর্মাক্ত চেহারার দিকে তাকিয়ে আলোচ্য উক্তি করে। অর্থাৎ, পাকিস্তানি বাহিনীর সদস্যরা লোহার টুপি মাথায় পরলেও আপাতপক্ষে তাদের কোনো বুদ্ধি নেই। বোধ হয় লোহার টুপিতে তাদের বুদ্ধিলোপ হয়েছে।"
        },
        {
          "label": "গ",
          "question": "উদ্দীপকের মতি মিয়ার কর্মকাণ্ডে কাকতাড়ুয়া উপন্যাসের কাদের বৈশিষ্ট্য ফুটে উঠেছে? ব্যাখ্যা করো।",
          "explanation": "উদ্দীপকের মতি মিয়ার কর্মকাণ্ডে 'কাকতাড়ুয়া' উপন্যাসের আহাদ মুন্সি, কুদ্দুস ও মতিউরের বৈশিষ্ট্য ফুটে উঠেছে। ‘কাকতাড়ুয়া' উপন্যাসের আহাদ মুন্সি, মতিউর, কুদ্দুস হলো রাজাকার ও দেশদ্রোহী। তারা গ্রামের মানুষের সাথে বিশ্বাসঘাতকতা করে হানাদার বাহিনীর সাথে হাত মেলায়। শান্তি কমিটি গঠন করে এবং গ্রামের মানুষের ওপর অত্যাচার চালায়। বাড়িঘরে আগুন দেয়, হত্যা করে অসংখ্য মানুষকে। উদ্দীপকের মতি মিয়া পাকিস্তানি বাহিনীর সাথে হাত মিলিয়ে গ্রামে হামলা চালায়। মুক্তিযুদ্ধে যোগ দেওয়া মানুষের ঘরবাড়িতে আগুন লাগায়। 'কাকতাড়ুয়া' উপন্যাসের আহাদ মুন্সি, কুদ্দুস ও মতিউরের মতো মতি মিয়াও পাকিস্তানি হানাদারের সহযোগিতা করে। মুক্তিযোদ্ধাদের নানাভাবে বিপদে ফেলার চেষ্টা করে। এক্ষেত্রে, দেশদ্রোহীতা, গ্রামের মানুষের সঙ্গে বিশ্বাসঘাতকতা ও পাকিস্তানি সৈনিকদের সহযোগিতা করার দিক থেকে মতি মিয়ার সঙ্গে 'কাকতাড়ুয়া' উপন্যাসের আহাদ মুন্সি, কুদ্দুস ও মতিউরের চারিত্রিক বৈশিষ্ট্য মিলে গেছে।"
        },
        {
          "label": "ঘ",
          "question": "উদ্দীপকের কিশোর সবুজ যেন 'কাকতাড়ুয়া' উপন্যাসের বুধারই প্রতিনিধি।” কথাটির সার্থকতা বিচার করো।",
          "explanation": "\"উদ্দীপকের কিশোর সবুজ যেন 'কাকতাড়ুয়া' উপন্যাসের বুধারই প্রতিনিধি।”— উক্তিটি যথার্থ। 'কাকতাড়ুয়া' উপন্যাসের বুধা এককজন কিশোর মুক্তিযোদ্ধা। গ্রামের মানুষের ওপর অকথ্য হত্যা-নির্যাতন দেখে সে পাকিস্তানি সেনাদের প্রতি প্রতিশোধপরায়ণ হয়ে ওঠে। অবশেষে মুক্তিযোদ্ধা কমান্ডার শাহাবুদ্দিনের সহায়তায় সে প্রত্যক্ষ যুদ্ধে অংশ নেয় এবং হানাদারদের ক্যাম্পে কৌশলে মাইন পুঁতে রেখে আসে। উদ্দীপকে মুক্তিযুদ্ধকালীন পরিস্থিতির বর্ণনা দেওয়া হয়েছে। চৈতন্যপুর গ্রামের প্রভাবশালী মতি মিয়া পাকিস্তানি বাহিনীর সাথে হাত মিলিয়ে গ্রামে হামলা চালায়। তারা মানুষের ঘরবাড়ি জ্বালিয়ে দেয়। এ সময় গ্রামের অধিকাংশ ঘর পুড়ে ছাই হয়ে যায়। তাদের এই অন্যায়-অত্যাচার দেখে ক্ষুব্ধ হয়ে ওঠে কিশোর সবুজ। গ্রামবাসীর ওপর এমন অত্যাচারের বিরুদ্ধে প্রতিশোধ গ্রহণের জন্য মুক্তিবাহিনীতে যোগ দেয় সে। 'কাকতাড়ুয়া' উপন্যাসে আমরা দেখি, বুধা সাহসিকতার সাথে পাকিস্তানি বাহিনীকে মোকাবিলা করছে। মাইন পুঁতে সে পাকিস্তানি সেনাদের খতম করে দিয়েছে। এছাড়া রাজাকারদের বিরুদ্ধে এবং সে রুখে দাঁড়িয়েছে, মুক্তিযোদ্ধাদের সাহায্য করেছে। উপন্যাসের এই বিষয়টি সবুজের ভূমিকার মধ্য দিয়ে উদ্দীপকে উঠে এসেছে। অর্থাৎ পাকিস্তানি হানাদার ও রাজাকারদের প্রতি প্রতিশোধ গ্রহণের মানসিকতা থেকে উদ্দীপকের সবুজ 'যেন 'কাকতাড়ুয়া' উপন্যাসের বুধার প্রতিনিধি হয়ে উঠেছে। তাই বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "9",
      "uddipok": "উদ্দীপক (i) : অসংখ্য মানুষ পিঁপড়ের মতো ছুটছিল। মাথায় সুটকেস, বগলে কাপড়ের গাঁটরি। কোমরের বাচ্চা। চোখে মুখে কী এক অস্থির আতঙ্ক। কথা নেই। মৌন সবাই। উদ্দীপক (ii): শক্ত মুঠির বাঁধনে বাঁধনে ব্ৰজ বাঁধিয়া নাও, সমুখে এবার দৃষ্টি তোমার পেছনের কথা ভোল।",
      "tag": "RB 23",
      "sub_questions": [
        {
          "label": "ক",
          "question": "শান্তি কমিটির চেয়ারম্যান কে?",
          "explanation": "আহাদ মুন্সি শান্তি কমিটির চেয়ারম্যান।"
        },
        {
          "label": "খ",
          "question": "“আমরা লড়াই না করলে গ্রামটা একদিন ভূতের বাড়ি হবে।” বুধার একথা বলার কারণ কী? বুঝিয়ে লেখো ।",
          "explanation": "লড়াই না করলে পাকিস্তানি হানাদার বাহিনী গ্রামের মানুষ হত্যা করে গ্রাম দখল করে ফেলবে বলে বুধা বলেছে, “আমরা লড়াই না করলে গ্রামটা একদিন ভূতের বাড়ি হবে। বুধা ভূতের বাড়ি বলতে গ্রামের জনশূন্য নির্জন অবস্থাকে বুঝিয়েছে। পাকিস্তানি সৈন্যদের বিরুদ্ধে রুখে না দাঁড়ালে ওরা গ্রামের মানুষকে মেরে গ্রামের ওপর আধিপত্য বিস্তার করবে। গ্রামটা হয়ে পড়বে শশ্মশানের মতো নির্জন, যেখানে জীবিত কোনো বাঙালি থাকবে না পাকিস্তানি হানাদাররা সব দখল করে নেবে। তাই বুধা লড়াই করার আকাঙ্ক্ষা ব্যক্ত করে প্রশ্নোক্ত উক্তিটি করেছে।"
        },
        {
          "label": "গ",
          "question": "উদ্দীপকের (i) নং অংশে 'কাকতাড়ুয়া' উপন্যাসের কোন ঘটনাকে ইঙ্গিত করে? ব্যাখ্যা করো।",
          "explanation": "উদ্দীপক (i) নং অংশ 'কাকতাড়ুয়া' উপন্যাসের গ্রামবাসীর মিলিটারির ভয়ে নিরাপদ আশ্রয়ের খোঁজে গ্রাম ছেড়ে যাওয়ার ঘটনাকে ইঙ্গিত করছে। 'কাকতাড়ুয়া' উপন্যাসটি ১৯৭১ সালের মুক্তিযুদ্ধের পটভূমিতে রচিত হয়েছে। বাংলাদেশের আর দশটা গ্রামের মতোই ছিল বুধাদের গ্রামটি। কিন্তু সেই গ্রামের সবকিছু ওলটপালট হয়ে গেল পাকিস্তানি মিলিটারিদের আগমনে। তারা গ্রামে এলো গুলি ছুড়তে ছুড়তে। তাদের গুলিতে মুহূর্তেই কয়েকজনের জীবন শেষ হয়ে গেল। গ্রামের বাজারে ঢুকে দোকানঘরগুলো আগুন দিয়ে 'পুড়িয়ে দিল তারা। এই ভয়াবহ ঘটনা প্রত্যক্ষ করে পরদিনই অনেক মানুষ নিজেদের বাস্তুভিটা ছেড়ে নিরাপদ আশ্রয়ের খোঁজে বেরিয়ে পড়ল । উদ্দীপক (i)-এ অসংখ্য মানুষের পিঁপড়ের মতো ছোটার বর্ণনা দেওয়া আছে। মাথায় ছুটকেস, বগলে কাপড়ের বোঝা ও কোমরে বাচ্চা নিয়ে অসংখ্য মানুষ নিরাপদ আশ্রয়ের খোঁজে ছুটে চলেছিল। নীরব সেই মানুষগুলোর মুখে ছিল আতঙ্ক। একই রকমভাবে নিরাপদ আশ্রয়ের খোঁজে গ্রাম ছেড়ে বেরিয়ে পড়ার দৃশ্য 'কাকতাড়ুয়া' উপন্যাসেও দেখা যায়। মিলিটারি হামলার ভয়ে, আতঙ্কে প্রাণ বাঁচাতে বুধাদের গ্রামের অনেকেই তখন গ্রাম ছেড়ে অন্যত্র পালিয়ে যায়।"
        },
        {
          "label": "ঘ",
          "question": "উদ্দীপকের (ii) নং অংশে 'কাকতাড়ুয়া' উপন্যাসের মুক্তিযুদ্ধের চেতনায় দেশ প্রেমিক মানুষের জাগ্রত হওয়ার উদ্দীপনাকে তুলে ধরে।\" বিশ্লেষণ করো।",
          "explanation": "“উদ্দীপকের (ii) নং অংশটি 'কাকতাড়ুয়া' উপন্যাসের মুক্তিযুদ্ধের চেতনায় দেশপ্রেমিক মানুষের জাগ্রত হওয়ার উদ্দীপনাকে তুলে ধরে।\" - মন্তব্যটি যথার্থ। 'কাকতাড়ুয়া' উপন্যাসে পাকিস্তানি হানাদারদের বিরুদ্ধে রুখে দাঁড়ানোর মনোভাব পরিলক্ষিত হয়। বুধা, মিঠু, আলি ও শাহাবুদ্দিন দেশপ্রেম উদ্বুদ্ধ হয়ে পাকিস্তানি মিলিটারির বিরুদ্ধে রুখে দাঁড়িয়েছিল। মুক্তিযুদ্ধে অংশগ্রহণ করেছিল এবং সংগ্রামী চেতনার পরিচয় দিয়েছিল। উদ্দীপকে পেছনের কথা ভুলে সামনের দিকে এগিয়ে যাওয়ার কথা বলা হয়েছে। হাতের মুঠি শক্ত করে প্রতিবাদী হওয়ার কথা বলা হয়েছে। এছাড়াও সেখানে সংগ্রামী চেতনায় প্রতিবাদী রূপ ধারণ করার প্রতিজ্ঞার কথা স্মরণ করিয়ে দেওয়া হয়েছে। ‘কাকতাড়ুয়া' উপন্যাস যেমন মুক্তিযুদ্ধের চেতনায় দেশপ্রেমিক মানুষের জাগ্রত হওয়ার উদ্দীপনাকে তুলে ধরেছে তেমনি উদ্দীপকেও তা লক্ষ করা যায়। উপন্যাসে আমরা শাহাবুদ্দিন বুধা, মিঠু ও আলির মুক্তিযুদ্ধের চেতনায় উদ্বুদ্ধ হওয়ার দিকটি দেখতে পাই। তারা দেশপ্রেমের বলে বলীয়ান হয়ে স্বাধীনতার মন্ত্রে উজ্জীবিত হয়েছে। উদ্দীপকে বজ্রমুঠিতে এগিয়ে যাওয়ার কথা বলার মাধ্যমে সে চেতনার কথাই তুলে ধরা হয়েছে। এই পরিপ্রেক্ষিতে প্রশ্নোক্ত মন্তব্যটি যথার্থ হয়ে উঠেছে।"
        }
      ]
    },
    {
      "number": "10",
      "uddipok": "রীমা বিকেলে খেলতে গিয়ে পুকুর পাড়ে অজ্ঞান হয়ে পড়ে যায়। এ খবর শুনে তার মা অস্থির হয়ে পাড়া-প্রতিবেশীদের পরামর্শে তাকে ওঝার কাছে নিয়ে যায়। ওঝা ঝাড়-ফুঁক করে, পানি পড়া খাইয়ে তাকে বাড়ি পাঠিয়ে দেয়। খবর পেয়ে বিশ্ববিদ্যালয় পড়ুয়া বড়ো ভাই রাতুল বাড়ি এসে রীমাকে ডাক্তারের কাছে নিয়ে যেতে চাইলে মা বাধা দেয়। রাতুল মাকে বলে, তুমি এ যুগে এসেও ঝাড়-ফুঁকে বিশ্বাস করো। রীমা অসুস্থ, তাকে ডাক্তার দেখাতে হবে। এই বলে সে রীমাকে ডাক্তারের কাছে নিয়ে যায়।",
      "tag": "RB 23",
      "sub_questions": [
        {
          "label": "ক",
          "question": "হাতেম আলির জমিদারি কোথায় ছিল?",
          "explanation": "হাতেম আলির জমিদারি ছিল রেশমপুরে।"
        },
        {
          "label": "খ",
          "question": "বহিপীরকে 'বহিপীর' বলা হয় কেন? বুঝিয়ে লেখো ।",
          "explanation": "বইয়ের ভাষায় কথা বলেন বলে পীরসাহেবকে বহিপীর বলা হয়েছে। 'বহিপীর' নাটকের পীরসাহেব কথাবার্তা বলতে সবসময় বইয়ের ভাষা ব্যবহার করে থাকেন। এর কারণ তাঁকে দেশের নানা প্রান্তের মুরিদদের সাথে কথা বলতে হয়। একেক স্থানের ভাষা একেক রকম, তাঁর পক্ষে সব এলাকার ভাষা রপ্ত করা সম্ভব না হওয়ায় তিনি বইয়ের ভাষাকেই বেছে নিয়েছেন । আর এ কারণেই তাঁকে বহিপীর বলা হয়েছে ।"
        },
        {
          "label": "গ",
          "question": "উদ্দীপকের রাতুলের মায়ের সাথে 'বহিপীর' নাটকের কোন চরিত্রের সাদৃশ্য রয়েছে? ব্যাখ্যা করো।",
          "explanation": "উদ্দীপকের রাতুলের মায়ের সাথে 'বহিপীর' নাটকের খোদেজা চরিত্রের সাদৃশ্য রয়েছে। 'বহিপীর' নাটকের খোদেজা কুসংস্কারাচ্ছন্ন ও অত্যন্ত ধর্মভীরু। তিনি অচেনা এক মেয়েকে বজরায় আশ্রয় দিয়েছেন। কিন্তু যখন জেনেছেন মেয়েটি একজন পীরের পালিয়ে আসা স্ত্রী, তখন তাকে পীরের কাছে ফিরে যাওয়ার জন্য চাপ প্রয়োগও করেছেন। এ বিয়ে অন্যায় জেনেও পীরের অভিশাপের ভয়ে ভীত থেকেছেন। ছেলে ও পীরের দ্বন্দ্বে পীরের পক্ষাবলম্বন করে নির্ঝঞ্ঝটি থাকতে চেয়েছেন। তবে ছেলেকেও শক্তভাবে নিয়ন্ত্রণ করতে পারেননি । তাঁর মধ্যে মূলত চিরায়ত বাঙালি মায়ের প্রতিমূর্তি ফুটে উঠেছে। উদ্দীপকের রীমার মা কুসংস্কারাচ্ছন্ন মানুষ। মেয়ে অসুস্থ হয়ে পড়লে প্রতিবেশীর পরামর্শে সে তাকে ওঝার কাছে নিয়ে যায়। সে ঝাড়-ফুঁক, পানি পড়ায় বিশ্বাস করে। ওঝার প্রতি ছেলের অবিশ্বাসী মনোভাব সে মেনে নিতে পারে না। ডাক্তারের চাইতে তার ওঝার ওপর ভরসা বেশি। তবে ছেলে রাতুল রীমাকে ডাক্তারের কাছে নিয়ে গেলে সে কঠোরভাবে বাধাও দিতে পারে না। তাই বলা যায়, উদ্দীপকের রাতুলের মায়ের সাথে ‘বহিপীর' নাটকের খোদেজা চরিত্রের সাদৃশ্য রয়েছে।"
        },
        {
          "label": "ঘ",
          "question": "“মানসিকতার দিক থেকে উদ্দীপকের রাতুল 'বহিপীর' নাটকের হাশেমের সার্থক প্রতিনিধি”— মন্তব্যটি মূল্যায়ন করো ।",
          "explanation": "উদ্দীপকের মাহমুদা এবং 'বহিপীর' নাটকের হাশেমের মধ্যে আধুনিক বিজ্ঞান মনস্কতা ও প্রগতিশীল চেতনার সাদৃশ্য বিদ্যমান । হাশেম আধুনিক বিজ্ঞান মনস্ক ও প্রগতিশীল একটি চরিত্র। সে পীর প্রথা ও ধর্মীয় কুসংস্কারে বিশ্বাসী নয়। তাই পীরের স্ত্রী তাহেরাকে বিপদ থেকে উদ্ধার করতে সে বিয়ে করতে চায়। বহিপীরের অভিশাপ গায়ে লাগার ভয় সে পায় না। উদ্দীপকের জিসানকে সাপে কাটার কথা শুনে ছুটে আসেন সাস্থ্যকর্মী মাহমুদা। ওঝার ঝাড়ফুঁকের বদলে হাসপাতালে নিয়ে যাওয়ার পরামর্শ দেন। এতে ওঝা ক্ষেপে গিয়ে ভয় দেখানোর চেষ্টা করলেও মাহমুদা কারো কথা না শুনে জিসানকে হাসপাতালে নিয়ে যান । উদ্দীপকের মাহমুদা আধুনিক বিজ্ঞানমনস্ক একজন স্বাস্থ্যকর্মী। তিনি সাপে কাটা রোগী জিসানকে ওঝার কথা না শুনে হাসপাতালে ভর্তি করান, এতে জিসানের জীবন বেচেঁ যায়। মাহমুদার মধ্যে প্রগতিশীল চেতনা বিদ্যমান। তিনি কুসংস্কারমুক্ত একজন নারী। অন্যদিকে 'বহিপীর' নাটকের হাশেম তাহেরাকে বিপদ থেকে রক্ষা করার জন্য সবোর্চ্চ চেষ্টা করে। ধর্মীয় গোড়ামি ও কুসংস্কারকে সে বিশ্বাস করে না। ফলে বলা যায় উদ্দীপকের মাহমুদা ও 'বহিপীর' নাটকের হাশেম উভয়ের চিন্তা- চেতনা একই ধারায় উৎসারিত।"
        }
      ]
    },
    {
      "number": "11",
      "uddipok": "তিন বিয়ে করা ষাট বছর বয়সি গ্রামের ধনী গেরস্ত সকেট রেপারী পাপড়ির দরিদ্র বাবা- মায়ের কাছে বিয়ের প্রস্তাব দিলে তারা রাজি হয়ে যান। কিন্তু পাপড়ি তা না মেনে, স্কুলের বান্ধবী ও শিক্ষকের সহায়তায় বিয়ে বন্ধ করতে সক্ষম হয়। সকেট বেপারী কোনো প্রতিবাদ ছাড়াই এ ব্যাপারটিকে মেনে নেয়। এ ক্ষেত্রে তার কোনো প্রভাব প্রতিপত্তি কাজে আসে না ।",
      "tag": "RB 23",
      "sub_questions": [
        {
          "label": "ক",
          "question": "তাহেরাকে কোথা থেকে বজরায় তুলে নেওয়া হয়েছিল?",
          "explanation": "তাহেরাকে ডেমরার ঘাট থেকে বজরায় তুলে নেওয়া হয়েছিল।"
        },
        {
          "label": "খ",
          "question": "হকিকুল্লাহ পুলিশ ডাকতে গেল না কেন? বুঝিয়ে লেখো ।",
          "explanation": "পরিস্থিতি বিবেচনা করে বহিপীরের বিপদের আশঙ্কায় হকিকুল্লাহ্ পুলিশ ডাকতে গেল না । বহিপীর তাহেরার অমত থাকা সত্ত্বেও তাকে বিয়ে করেন। উদ্ভুত পরিস্থিতি থেকে বাঁচতে বিয়ের রাতেই তাহেরা পালিয়ে যায়। পরবর্তী সময়ে পীর সহেব হাতেম আলির বজরায় তাহেরার উপস্থিতি টের পান । এসময় তাহেরাকে তিনি সাথে নিয়ে যেতে চাইলে সে রাজি না হওয়ায় তিনি হকিকুল্লাহকে পুলিশ ডাকতে বলেন। কিন্তু তাহেরার অমতে বিয়ে করায় বহিপীরের বিপদ হতে পারে ভেবে হকিকুল্লাহ্ পুলিশ ডাকতে গিয়েও ফিরে আসে ।"
        },
        {
          "label": "গ",
          "question": "উদ্দীপকের পাপড়ির মধ্যে 'বহিপীর' নাটকের তাহেরার কোন চেতনার প্রকাশ ঘটেছে? ব্যাখ্যা করো ।",
          "explanation": "উদ্দীপকের পাপড়ির মধ্যে 'বহিপীর' নাটকের তাহেরার প্রতিবাদী ও স্বাধীনচেতা মনোভাবের প্রকাশ ঘটেছে। 'বহিপীর' নাটকের তাহেরা এক প্রতিবাদী চরিত্র। বৃদ্ধ পীর সাহেবের সঙ্গে অসম বিয়েকে সে মেনে নিতে পারেনি। তাই অনাকাঙ্ক্ষিত বিয়ে ভাঙতে সে পালিয়ে যেতে বাধ্য হয়। এ ঘটনার মধ্য দিয়ে তাহেরার প্রতিবাদী ও স্বাধীনচেতা মনোভাবের বহিঃপ্রকাশ ঘটেছে। উদ্দীপকের পাপড়ি দরিদ্র পরিবারের মেয়ে। এ কারণে গ্রামের ষাট বছর বয়সি ধনী গেরস্ত সকেট বেপারী পাপড়ির বাবা-মায়ের কাছে বিয়ের প্রস্তাব দিলে তারা রাজি হয়ে যান। কিন্তু অসম এ বিয়ের সিদ্ধান্ত পাপড়ি মেনে নিতে পারে না। পরবর্তীতে স্কুলের বান্ধবী ও শিক্ষকের সহায়তায় সে বিয়ে ভাঙতে সক্ষম হয়। একইভাবে 'বহিপীর' নাটকের তাহেরাও বৃদ্ধ পীরের সঙ্গে বিয়ের বিষয়টি মেনে নেয়নি। প্রতিবাদস্বরূপ বিয়ের রাতেই সে পালিয়ে যায়। অর্থাৎ উদ্দীপকের পাপড়ি ও 'বহিপীর' নাটকের তাহেরা উভয়ের মধ্যেই প্রতিবাদী ও স্বাধীনচেতা মনোভাবের প্রকাশ ঘটেছে।"
        },
        {
          "label": "ঘ",
          "question": "“সকেট বেপারী ও বহিপীরের পরিবর্তিত রূপটি ইতিবাচক।” উদ্দীপক ও 'বহিপীর নাটকের আলোকে মন্তব্যটি বিশ্লেষণ করো।",
          "explanation": "\"সকেট বেপারী ও বহিপীরের পরিবর্তিত রূপটি ইতিবাচক। \" মন্তব্যটি যথার্থ। ‘বহিপীর' নাটকের বহিপীর অত্যন্ত ধূর্ত ও বাস্তবজ্ঞানসম্পন্ন মানুষ। ' মানুষের কুসংস্কার ও ধর্মবিশ্বাসকে পুঁজি করে তাঁর ধর্মব্যবসায় পরিচালনা করেন। মুরিদের অন্ধবিশ্বাসের সুযোগ নিয়ে তিনি তার অল্পবয়সি কন্যাকে বিয়ে করেন। কিন্তু তার সব পরিকল্পনা বরবাদ হয়ে যায় যখন তার স্ত্রী তাহেরা পালিয়ে যায়। সম্মান বাঁচাতে তিনি স্ত্রীর খোঁজ করেন এবং সন্ধান পেয়েও যান। অত্যন্ত চালাকি ও বুদ্ধিমত্তার সঙ্গে তিনি স্ত্রীকে ফিরে পাওয়ার চেষ্টা করেন। কিন্তু তার সব চক্রান্ত ব্যর্থ করে তাহেরা ও হাশেম আলি যখন পালিয়ে যায় তখন তিনি বাস্তবতা মেনে নেন। বুদ্ধিমত্তা ও বাস্তবজ্ঞানের পরিচয় দিয়ে তিনি ব্যর্থতা মেনে নেন। উদ্দীপকের ষাট বছর বয়সি বৃদ্ধ সকেট বেপারী অত্যন্ত ধূর্ত একজন মানুষ। দরিদ্রতার সুযোগ নিয়ে তিনি কিশোরী পাপড়িকে বিয়ে করতে চান। কিন্তু পাপড়ি বিয়ে ভেঙে দিলে তিনি কোনো কূটকৌশলের আশ্রয় না দিয়ে তা মেনে নেন। তার প্রভাব প্রতিপত্তি কাজে লাগিয়ে পাপড়িকে পাওয়ার চেষ্টা করেন না। 'বহিপীর' নাটকের বহিপীর তার বিবাহিত কিশোরী স্ত্রী তাহেরাকে ফিরে পাওয়ার জন্য অনেক কৌশল অবলম্বন করে ব্যর্থ হলে যেমন ব্যর্থতাকে মেনে নেন তেমনি উদ্দীপকের সকেট বেপারীও পাপড়িকে বিয়ে করার ক্ষেত্রে ব্যর্থ হলে তার প্রতিবাদ করেন না। বহিপীর ও সকেট বেপারীর এই পরিবর্তিত পরিস্থিতি মেনে নেওয়ার ব্যাপারটি ইতিবাচক। ক্ষমতা ও প্রভাব প্রতিপত্তির অপব্যবহার না করে তারা মূলত তাদের বুদ্ধিমত্তা ও বাস্তবজ্ঞানের পরিচয় দিয়েছেন। তাই বলা যায়, সকেট বেপারী ও বহিপীরের পরিবর্তিত রূপটি ইতিবাচক।\""
        }
      ]
    }
  ]
}