{
  "title": "চট্টগ্রাম কলেজিয়েট স্কুল ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "হালকা বৃষ্টি হওয়ার কারণে শামীম স্কুলে যেতে পারেনি। ফেব্রুয়ারি মাসে বৃষ্টি হতে পারে তা ওর জানা ছিল না। মাকে প্রশ্ন করলে তার দাদি উত্তরে বলেন, 'যদি বর্ষে মাঘের শেষ ধন্যি রাজার পুণ্যি দেশ। শামীম দাদির কথার অর্থ বুঝতে পারেনি। মা বললেন, ‘মাঘ মাসের শেষে বৃষ্টি হলে ফসল ভালো হয়।",
      "tag": "CCS 24",
      "sub_questions": [
        {
          "label": "ক",
          "question": "‘ঠাকুরমার ঝুলি' শিশুতোষ বইটির লেখক কে?",
          "explanation": "'ঠাকুরমার ঝুলি' শিশুতোষ বইটির লেখক দক্ষিণারঞ্জন মিত্র মজুমদার ।"
        },
        {
          "label": "খ",
          "question": "‘পল্লিসাহিত্য পল্লিজননীর হিন্দু মুসলমান সকল সন্তানেরই সমান অধিকার।'— উক্তিটি ব্যাখ্যা করো।",
          "explanation": "পল্লিসাহিত্যের সর্বজনীনতা বোঝাতে লেখক প্রশ্নোক্ত উক্তিটি করেছেন । মুহম্মদ শহীদুল্লাহ্র ‘পল্লিসাহিত্য' প্রবন্ধে পল্লিসাহিত্য বলতে গ্রামবাংলার সাহিত্যকে বোঝানো হয়েছে। গ্রামবাংলায় যেমন হিন্দু-মুসলমান সবারই থাকার অধিকার আছে, তেমনি গ্রামবাংলার মানুষের সুখ-দুঃখের গাথা নিয়ে রচিত পল্লিসাহিত্যেও সবার অধিকার সমান। সবাইকে এ ধারার সাহিত্যকে সংরক্ষণ করতে হবে। শুধু শহুরে সাহিত্যে নয়, আবহমান গ্রামবাংলার ছড়া, গান, গাথায় রয়েছে সর্বজনীন মানুষের আবেগ, অনুভূতি ও প্রকৃত জীবনাচরণ। তাই পল্লিসাহিত্যকে কোনো গোষ্ঠীর মধ্যে সীমাবদ্ধ না রেখে সব শ্রেণি-পেশার মানুষের কল্যাণের জন্য এর চর্চা ও বিস্তৃতি ঘটানো প্রয়োজন ।"
        },
        {
          "label": "গ",
          "question": "উদ্দীপকে শামীমের দাদির কথাটি 'পল্লিসাহিত্য' প্রবন্ধের কোন দিকের সাথে সাদৃশ্যপূর্ণ তা ব্যাখ্যা করো ।",
          "explanation": "উদ্দীপকে শামীমের দাদির কথাটি ‘পল্লিসাহিত্য' প্রবন্ধের খনার বচনের সাথে সাদৃশ্যপূর্ণ । ‘পল্লিসাহিত্য' প্রবন্ধে বলা হয়েছে, খনার বচনে পুরানো যুগের ভূয়োদর্শনের ফল সতি আছে। জাতির ইতিহাসের অনেক পুরানো কথাও সঞ্চিত আছে খনার বচনে। খনা একজন প্রাচীন ভারতীয় নারী জ্যোতিষী। বাংলাদেশের জলবায়ু-নির্ভর কৃষিতত্ত্ব বিষয়ে উপদেশ হিসেবে খনার বচনগুলো পরিচিতি লাভ করে । উদ্দীপকে শামীম ফেব্রুয়ারি মাসেও বৃষ্টি দেখে এটি অস্বাভাবিক মনে করে । তার মাকে সে জিজ্ঞেস করে শীতকালে বৃষ্টি হওয়ার কারণ। কিন্তু তার দাদি এর উত্তরে একটি খনার বচন বলেন। বচনটির অর্থ হলো “মাঘ মাসের শেষে বৃষ্টি হলে ফসল ভালো হয়।' এখানে জলবায়ু-নির্ভর কৃষিতত্ত্ব-বিষয়ক কথা বলা হয়েছে। তাই এটিকে খনার বচন বলা যায় । সুতরাং বলা যায় যে, উদ্দীপকে শামীমের দাদির কথাটি 'পল্লিসাহিত্য' প্রবন্ধের খনার বচনের সাথে সাদৃশ্যপূর্ণ ।"
        },
        {
          "label": "ঘ",
          "question": "“উদ্দীপকে ‘পল্লিসাহিত্য' প্রবন্ধের মূল উদ্দেশ্য, প্রকাশ পায়নি।”— মন্তব্যটির সত্যতা যাচাই করো ।",
          "explanation": "‘পল্লিসাহিত্য' প্রবন্ধের প্রাবন্ধিক লোকসাহিত্যের প্রচার, প্রসার, সংরক্ষণ ও সম্প্রসারণ নিয়ে আলোচনা করলেও উদ্দীপকে তা প্রকাশ পায়নি। ‘পল্লিসাহিত্য' প্রবন্ধে প্রাবন্ধিক বাংলা পল্লিসাহিত্য সংকলনের উপর গুরুত্ব দিয়েছেন। প্রাবন্ধিক পল্লিসাহিত্য সংরক্ষণ, এর প্রচার ও প্রসারে গুরুত্ব দিতে তিনি প্রবন্ধটি রচনা করেছেন। পল্লিসাহিত্যগুলো আমাদের অমূল্য সম্পদ। এগুলোতে সঞ্চিত আছে বহুজ্ঞান। তবে সময়ের গর্ভে এগুলো হারিয়ে যাচ্ছে বিধায় প্রাবন্ধিক এসব পল্লিসাহিত্যের সংরক্ষণ, প্রচার ও প্রসারের আহ্বান জানিয়েছেন । উদ্দীপকের ঘটনায় আমরা লক্ষ করি শামীমের দাদি একটি প্রাসঙ্গিক খনার বচন বলেছেন। শীতকালে বৃষ্টি নিয়ে শামীম প্রশ্ন করলে তিনি উক্ত বচনটি বলেন। এখানে আমরা পল্লিসাহিত্য হিসেবে খনার বচনের উল্লেখ দেখি। 'পল্লিসাহিত্য' প্রবন্ধেও খনার বচনের কথা উঠে এসেছে। 'পল্লিসাহিত্য' প্রবন্ধে 'খনার বচন' পল্লিসাহিত্য হিসেবে উল্লিখিত হলেও প্রাবন্ধিক অন্যান্য সাহিত্য উপকরণের সাথে এর সংরক্ষণ, প্রচার ও প্রসারের উপর গুরুত্বারোপ করেন। যার উল্লেখ আমরা উদ্দীপকে পাই না । সুতরাং আমরা বলতে পারি যে, প্রশ্নোক্ত মন্তব্যটি সত্য।"
        }
      ]
    },
    {
      "number": "2",
      "uddipok": "গৃহকর্মী আসমা অনলাইনে কেক বানানো শিখেছে। শিহাব এর জন্ম দিনে সে কেক বানায় । শিহাবের মা দেখে বলে 'বাহ! চমৎকার হয়েছে। শিহাব বলল পুরো কেকটা আমি একাই খাব। আসমার চোখে পানি এসে গেল । বলল, ‘তাহলে আমি কৃতার্থ হব ।’",
      "tag": "CCS 24",
      "sub_questions": [
        {
          "label": "ক",
          "question": "মমতাদির কোনটি দেখে সকলে খুশি হলেন?",
          "explanation": "মমতাদির কাজের শৃঙ্খলা ও ক্ষিপ্রতা দেখে সকলে খুশি হলেন।"
        },
        {
          "label": "খ",
          "question": "‘গুরুনিন্দা বাঁচাতে মিথ্যে বললে?'— মমতাদি প্রশ্নটি কেন করেছিল তা ব্যাখ্যা করো।",
          "explanation": "প্রশ্নোক্ত উক্তিটি মমতাদির গুরুনিন্দা বাঁচাতে মিথ্যা বলা পাপ কি না এই প্রশ্নের উত্তরে করা হয়েছে । মমতাদির স্বামীর চাকরি না হলেও সে গল্পের কথক আর তার মাকে বলে যে তার স্বামীর চাকরি হয়েছে। সে মূলত মিথ্যা বলেছে স্বামীর সম্মান রক্ষার্থে। স্বামীর সম্মান রক্ষার্থে মিথ্যা বলেই আবার সে গল্পকথকের কাছে জানতে চেয়েছে গুরুর অর্থাৎ স্বামীর নিন্দা বাঁচাতে মিথ্যা বলা পাপ কি না। এই প্রশ্ন শুনে কথকের মনে হয়েছে গুরুনিন্দাও পাপ মিথ্যা বলাও পাপ তবে কোনটা বেশি পাপ তা তিনি জানেন না অর্থাৎ বেশি পাপ নির্ণয় করার বোধ ওই বয়সের কথকের জন্ময়ানি ।"
        },
        {
          "label": "গ",
          "question": "উদ্দীপকের ঘটনাটির সাথে ‘মমতাদি' গল্পের কোন দিকের সাদৃশ্য রয়েছে তা ব্যাখ্যা করো।",
          "explanation": "উদ্দীপকের ঘটনাটির সাথে 'মমতাদি' গল্পের গৃহকর্মে নিয়োজিত মানুষের প্রতি মানবিক আচরণের দিকটির সাদৃশ্য রয়েছে। 'মমতাদি' গল্পে গল্পকথক যখন দেখে তাদের বাড়িতে মমতাদি নামে এক গৃহকর্মী আসে, তখন সে আনন্দিত হয়। সে মমতাদির কাছে ছোটো ভাইয়ের মর্যাদা লাভ করে। তাকে নিজ বাসায় নিয়ে গিয়ে যথাসাধ্য আপ্যায়ন করে মমতাদি। সম্মান ও সহমর্মিতা নিয়ে মমতাদির পাশেও দাঁড়ায় গল্পকথক ও তার পরিবার । উদ্দীপকে দেখা যায়, শিহাব নামের একটি ছেলের জন্মদিনে তাদের গৃহকর্মী আসমা কেক বানিয়েছে। শিহাব যখন গৃহকর্মীর বানানো পুরো কেকটা একা খেতে চায় তখন তার চোখে পানি এসে যায় আনন্দে । একইভাবে ‘মমতাদি' 'গল্পে গল্পকথক যখন মমতাদির কাছে কমলা লেবু খেতে চায় তখন মমতাদিও খুশি হয়। তাদের মাঝে একটি বন্ধুসুলভ সম্পর্ক তৈরি হয়। অর্থাৎ আলোচ্য গল্পে ও উদ্দীপকে গৃহকর্মীর প্রতি সম্মান ও সহমর্মিতার দিকটিই ফুটে উঠেছে।"
        },
        {
          "label": "ঘ",
          "question": "“কিছুটা মিল থাকলেও আসমাকে মমতাদির প্রতিমূর্তি বলা যাবে না।'- মন্তব্যটির সত্যতা বিশ্লেষণ করো।",
          "explanation": "উদ্দীপকে ‘মমতাদি' গল্পের স্কুলপড়ুয়া ছেলেটির প্রতি মমতাদির স্নেহ-ভালোবাসা প্রকাশের দিকটি ফুটে উঠলেও আসমাকে মমতাদির প্রতিমূর্তি বলা যাবে না । ‘মমতাদি' গল্পে মমতাদির প্রতি গল্পকথক ও তার পরিবারের মানবিক আচরণ, সম্মান ও সহমর্মিতার বিষয়টি প্রাধান্য পেয়েছে। মমতাদির সংসারে অভাব আছে বলেই মর্যাদাসম্পন্ন ঘরের মেয়ে হয়েও তাকে অপরের বাড়িতে কাজ নিতে হয়। গল্পে তার এই আত্মমর্যাদাবোধ সবসময়ই সমুন্নত ছিল । সে নিজে যেমন গল্পকথক ও তার পরিবারের দিক থেকে সম্মান ও ভালোবাসা পেয়েছে তেমনি গল্পকথককে সে সমানভাবে ভালোবাসা দিয়েছে। এছাড়াও গল্পে মমতাদির বাসস্থান, তার সন্তান ইত্যাদি সম্পর্কেও বলা হয়েছে। উদ্দীপকে শিহাবের প্রতি তাদের গৃহকর্মীর আসমার স্নেহ ও মমতার দিকটি তুলে ধরা হয়েছে। আসমা শিহাবের জন্মদিনে কেক বানায় আর শিহাব সেটা খাওয়ার কথা আগ্রহ সহকারে জানায়। ‘মমতাদি' গল্পে লেবু খাওয়া প্রসঙ্গে মমতাদি ও গল্পকথকের মধ্যে একইরকম ঘটনার অবতারণা হয়েছে। ‘মমতাদি’ গল্পে স্কুলপড়ুয়া ছেলেটির প্রতি মমতাদির স্নেহ, ভালোবাসা ছাড়াও মমতাদির আত্মসম্মানবোধ, অভাব-অনটন ইত্যাদি বিষয়ও আলোচনা করা হয়েছে । কিন্তু উদ্দীপকে গৃহকর্মে যারা সাহায্য করে তাদের প্রতি সৌহার্দপূর্ণ আচরণ ও সহমর্মিতা বোধের বিষয়টি তুলে ধরা হয়েছে। এছাড়াও শিহাবের প্রতি আসমার স্নেহ-মমতার দিকটিও প্রকাশ পেয়েছে। সেই বিবেচনায় ‘কিছুটা মিল থাকলেও আসমাকে মমতাদির প্রতিমূর্তি বলা যাবে না।'— মন্তব্যটি যথার্থ।"
        }
      ]
    },
    {
      "number": "3",
      "uddipok": "প্রচণ্ড তাপদাহে গ্রামের তিনটি পুকুরের পানি শুকিয়ে গেছে। মুখুয্যে বাড়ির পিছনের পুকুরটায় বেশ পানি আছে। কিন্তু অপবিত্র হবে বিধায় সাধারণের সে পানি ব্যবহারের কোনো অনুমতি নেই।",
      "tag": "CCS 24",
      "sub_questions": [
        {
          "label": "ক",
          "question": "কত সময়ের অভিজ্ঞতায় কাঙালী বুড়ো হয়ে গিয়েছিল?",
          "explanation": "ঘণ্টা দুয়েকের অভিজ্ঞতায় কাঙালী বুড়ো হয়ে গিয়েছিল ।"
        },
        {
          "label": "খ",
          "question": "রসিক হতবুদ্ধির মতো দাঁড়িয়ে রইল কেন তা ব্যাখ্যা করো।",
          "explanation": "মৃত্যুপথযাত্রী স্ত্রী অভাগী রসিকের পায়ের ধুলো চাওয়ায় ও স্বামীর প্রতি ভক্তি দেখে বিস্ময়ে হতবুদ্ধির মতো দাঁড়িয়ে রইল । অভাগী রসিকের প্রথম পক্ষের স্ত্রী। রসিক তাকে ছেড়ে অন্যত্র বিয়ে করে ঘরসংসার করছে। মৃত্যুশয্যায় শায়িত অভাগী স্বামীর পদধূলি মাথায় নিয়ে স্বর্গে যেতে চায়। রসিক জীবনে কোনোদিন স্ত্রী অভাগীকে ভালোবাসা, দেয়নি, অশন-বসন দেয়নি, কোনো খোঁজখবর রাখেনি । তদুপরি অভাগীর স্বামীর প্রতি এমন ভক্তি-শ্রদ্ধা দেখে রসিক হতবুদ্ধির মতো দাঁড়িয়ে রইল।"
        },
        {
          "label": "গ",
          "question": "উদ্দীপকটি 'অভাগীর স্বর্গ' গল্পের কোন দিক ইঙ্গিত করে তা ব্যাখ্যা করো।",
          "explanation": "উদ্দীপকে 'অভাগীর স্বর্গ' গল্পের তৎকালীন হিন্দুসমাজে প্রচলিত বর্ণ প্রথাকে ইঙ্গিত করে । ‘অভাগীর স্বর্গ” গল্পে অভাগী চরিত্রটি দুলে পাড়ার একজন স্বামী পরিত্যক্তা নারী। গ্রামের এক ব্রাহ্মণ পত্নীর মৃত্যুর পর তার সৎকার দেখে তার অভিলাষ হয় সে-ও চিতায় দাহ হয়ে স্বর্গে যাবে। কিন্তু তার মৃত্যুর পর তার ছেলে কাঙালী কাঠ সংগ্রহ করতে গেলে সে নিচু জাতের হওয়ায় জমিদারের গোমস্তা তাকে বাড়ি থেকে বের করে দেয়। নিচু বর্ণের হওয়ার পাশাপাশি সে মরা ছুঁয়েছে তাই তাকে তাড়িয়ে দেওয়া হয় । উদ্দীপকে দেখা যায় একটি গ্রামের সব পুকুরের পানি শুকিয়ে গেছে কিন্তু মুখুয্যে বাড়ির পিছনের পুকুরে পানি আছে। কিন্তু তারা জাতে ব্রাহ্মণ হওয়ায় অন্যজাতের কারো জন্য পুকুরটি ব্যবহারের অনুমতি দেয় না। তাদের অজুহাত পানি অপবিত্র হয়ে যাবে। ‘অভাগীর স্বর্গ' গল্পেও আমরা দেখতে পাই কাঙালী জমিদার বাড়িতে গেলে তাকে অপবিত্রতার অজুহাতে তাড়িয়ে দেওয়া হয়। সুতরাং আমরা বলতে পারি যে, উদ্দীপকের ঘটনাটি 'অভাগীর স্বর্গ' গল্পের তৎকালীন হিন্দুসমাজে প্রচলিত জাতপ্রথার দিক ইঙ্গিত করে ।"
        },
        {
          "label": "ঘ",
          "question": "“উদ্দীপকে ‘অভাগীর স্বর্গ' গল্পের মূল দিক উপস্থাপিত হয়েছে।”— মন্তব্যটির যথার্থতা যাচাই করো ।",
          "explanation": "উদ্দীপকে 'অভাগীর স্বর্গ' গল্পটির সামাজিক ভেদ-বৈষম্যের উৎকট রূপটি মূল দিক হিসেবে উপস্থাপিত হয়েছে। ‘অভাগীর স্বর্গ' গল্পে অভাগী একজন দরিদ্র নারী। স্বামী পরিত্যক্তা হওয়ায় একমাত্র ছেলে ছাড়া তার কেউ নেই। মৃত্যুর আগে তার শেষ ইচ্ছা হিসেবে অভাগী বলে গিয়েছিল যে তার ছেলে যেন তার মুখাগ্নির ব্যবস্থা করে। কিন্তু জাতপ্রথার বৈষম্যের শিকার অভাগী চিতার আগুন পায় না। চিতার জন্য কাঠ জোগাড় করতে গিয়ে তার সন্তান কাঙালীকে অনেক ভেদ- বৈষম্যের শিকার হতে হয়। উদ্দীপকে ‘অভাগীর স্বর্গ' গল্পে মুখুয্যে বাড়ির পুকুর অপবিত্র হবে এমন অজুহাতে তারা এ সাধারণ মানুষকে ব্যবহার করতে দেয় না। ঠিক যেমন ‘অভাগীর স্বর্গ' গল্পে কাঙালীকে জমিদার বাড়িতে প্রবেশের জন্য গলাধাক্কা দিয়ে বের করা হয়। ‘অভাগীর স্বর্গ' গল্পে আমরা দেখতে পাই কাঠ কেনার সামর্থ্য না থাকায় এক মৃত ব্যক্তির শেষ ইচ্ছা পূরণ করা সম্ভবপর হয় না। তাদের নিচু জাত বলে বিতাড়িত করে দেওয়া হয়। উদ্দীপকেও আমরা দেখতে পাই একই ধরনের বৈষম্যের কারণে পুকুরের পানি সবাইকে ব্যবহার করতে দেওয়া হয় না। এখানেও ভেদ-বৈষম্যের উৎকট দিকটি প্রকাশিত হয়েছে। তাই বলা যায়, উদ্দীপকে ‘অভাগীর স্বর্গ' গল্পের মূল দিক উপস্থাপিত হয়েছে।"
        }
      ]
    },
    {
      "number": "4",
      "uddipok": "বইমেলা থেকে ঐশি অনেকগুলো গল্পের বই কিনে। যে গল্পগুলো শেষ হবার পর আরও জানার আগ্রহ বাড়িয়ে দেয় সেগুলো ঐশির খুব প্রিয়। ঐশির মা কিনেছেন \"সভ্যতার সংকট'। এতে রয়েছে বর্তমান সময়ে সামাজিক অস্থিরতার চিত্র।",
      "tag": "CCS 24",
      "sub_questions": [
        {
          "label": "ক",
          "question": "বাংলা সাহিত্যের গীতিকবিতার আদি নিদর্শন কোনটি?",
          "explanation": ""
        },
        {
          "label": "খ",
          "question": "সাহিত্যের কোন শাখা সর্বাধিক বহুল পঠিত ও জনপ্রিয়তার শীর্ষে এবং কেন, তা ব্যাখ্যা করো।",
          "explanation": ""
        },
        {
          "label": "গ",
          "question": "সাহিত্যের কোন শাখা ঐশির প্রিয়? উক্ত শাখার বৈশিষ্ট্যগুলো ব্যাখ্যা করো।",
          "explanation": ""
        },
        {
          "label": "ঘ",
          "question": "ঐশির মায়ের কেনা বইটি কোন ধরনের লেখা? 'সাহিত্যের রূপ ও রীতি' প্রবন্ধে শুধু ওই ধরনের লেখার কথাই বর্ণিত হয়েছে কি? উত্তরের স্বপক্ষে যুক্তি দাও ।",
          "explanation": ""
        }
      ]
    },
    {
      "number": "5",
      "uddipok": "মিস্ত্রি, কামার, শিল্পী, দরজি এরা কি সত্যিই নিম্নস্তরের লোক? অশিক্ষিত বলেই কি সভ্য সমাজে এদের স্থান নেই? যা তুমি সামান্য বলে অবহেলা করছ তা কতখানি জ্ঞান, চিন্তা ও সাধনার ফল তা কি ভেবে দেখেছ?",
      "tag": "CCS 24",
      "sub_questions": [
        {
          "label": "ক",
          "question": "'জুতা-আবিষ্কার' কবিতায় কয়টা ঝাঁটা কিনেছিল?",
          "explanation": "‘জুতা-আবিষ্কার' কবিতায় সাড়ে সতেরো লক্ষ ঝাঁটা কিনেছিল।"
        },
        {
          "label": "খ",
          "question": "মাটির ভয়ে রাজ্য হবে মাটি – রাজার এ উক্তিটি ব্যাখ্যা করো।",
          "explanation": "পায়ে মাটি লাগার সমস্যার সমাধানে রাজাকে ঘরে বন্দি থাকার পরামর্শ দেওয়া হলে রাজা আলোচ্য উক্তিটি করেন। রাজা হবু মন্ত্রীকে এমন একটা উপায় খুঁজে বের করতে বলেছেন যাতে পায়ে ধুলা না লাগে। কিন্তু মন্ত্রী কোনোভাবেই উপায় খুঁজে পায় না। রাজ্যের জ্ঞানী-গুণী পণ্ডিতরাও গলদ্ঘর্ম হয়ে ওঠেন এই সমস্যার সমাধান করতে গিয়ে। সমস্যা সমাধান না করে তারা বরং সমস্যা আরও বাড়িয়ে তোলেন ৷ শেষ পর্যন্ত এক পণ্ডিত রাজাকে ধুলার হাত থেকে বাঁচার জন্য ঘর থেকে বের না হওয়ার পরামর্শ দিলে তিনি আলোচ্য উক্তিটি করেছেন। কারণ রাজা মাটির ভয়ে ঘর থেকে বের না হলে তো রাজ্যই ধ্বংস হয়ে যাবে"
        },
        {
          "label": "গ",
          "question": "উদ্দীপকটি 'জুতা-আবিষ্কার' কবিতার কোন দিকটি ইঙ্গিত করে তা ব্যাখ্যা করো।",
          "explanation": "উদ্দীপকটি 'জুতা-আবিষ্কার' কবিতার চামার-কুলজাতির প্রতি অবজ্ঞা- অবহেলা প্রদর্শনের দিকটির ইঙ্গিত বহন করে । “জুতা-আবিষ্কার' কবিতায় রাজার মন্ত্রীগণ অনেক চেষ্টার পরও রাজার পা ধুলামুক্ত রাখার উপায় বের করতে ব্যর্থ হয়। এমতাবস্থায় রাজ্যের এক বয়স্ক মুচি নিজ বুদ্ধিতে রাজার পদযুগল চামড়া দিয়ে ঢেকে দেয়। কিন্তু বৃদ্ধ মুচি নিচু শ্রেণির মানুষ বলে মন্ত্রী তাকে তিরস্কার করে। উদ্দীপকে নিম্নশ্রেণির সাধারণ মানুষের কাজকে মূল্যায়নের কথা বলা হয়েছে । আমরা অনেকেই মিস্ত্রি, কামার, শিল্পী, দরজি ইত্যাদি নিম্নস্তরের মানুষকে অবেহলা করি । তাদের কাজকে অবমূল্যায়ন করি। কিন্তু তাদের এই কাজের পিছনে রয়েছে জ্ঞান, চিন্তা ও সাধনার দীর্ঘ ফল তা আমরা অনেকেই চিন্তা করি না। 'জুতা আবিষ্কার' কবিতায়ও আমরা নিচু জাতের বলে মুচিকে অবহেলা করতে দেখি, যদিও শেষ পর্যন্ত তার পরামর্শেই রাজা ধুলার যন্ত্রণা থেকে মুক্তি পান এবং তার বুদ্ধিমত্তার পরিচয় পরিস্ফুটিত হয়। তাই বলা যায়, উদ্দীপকটি আলোচ্য কবিতার শ্রমজীবী শ্রেণির প্রতিনিধি বৃদ্ধ মুচির অবমূল্যায়নকেই নির্দেশ করে।"
        },
        {
          "label": "ঘ",
          "question": "“উদ্দীপকে 'জুতা-আবিষ্কার' কবিতার একটি বিশেষ দিক প্রকাশ পায়নি।”— মন্তব্যটির সত্যতা যাচাই করো।",
          "explanation": "উদ্দীপকে 'জুতা আবিষ্কার' কবিতার মন্ত্রী ও সভাসদের অকর্মণ্যতা এবং চাটুকারিতার দিকটি প্রকাশ পায়নি। ‘জুতা-আবিষ্কার' কবিতায় মন্ত্রী ও সভাসদগণ রাজার পায়ে ধুলা লাগার সমস্যা সমাধানে ব্যর্থ হয়। এমন পরিস্থিতিতে অভিজ্ঞ মুচির কুলপতি জুতা আবিষ্কার করে এ সমস্যার সমাধান করেন। কিন্তু অহংকারী ও ব্যক্তিত্বহীন মন্ত্রী মুচির এ অর্জনকে স্বীকৃতি না দিয়ে, বৃদ্ধ মুচির কৃতিত্ব নিজের বলে চালিয়ে দেওয়ার চেষ্টা করে। উদ্দীপকে শ্রমজীবী মানুষকে নিয়ে আমাদের সমাজের ভ্রান্ত ধারণার স্বরূপ উন্মোচন করা হয়েছে। নিম্নশ্রেণির মানুষ বলে কথিত এ সকল মিস্ত্রি, কামার, শিল্পী, দরজি নিজ চেষ্টা ও সাধনার দ্বারাই নিজেকে প্রতিষ্ঠিত করেছে। তাদের অবদানেই সমাজ-সভ্যতার চাকা গতিশীল রয়েছে। তাই তাদেরকে তুচ্ছতাচ্ছিল্য করা মোটেও সমীচীন নয়। ‘জুতা-আবিষ্কার' কবিতায় রাজা হবুর অবিবেচনাপ্রসূত সিদ্ধান্ত ও একগুঁয়ে মনোভাব ফুটে উঠেছে। পাশাপাশি কবিতাটিতে মন্ত্রী ও সভাসদের অকর্মণ্যতা এবং চাটুকারিতার স্বরূপ উন্মোচন করেছেন কবি। এছাড়াও কবিতাটিতে অভিজ্ঞ মুচি কর্তৃক সমস্যা সমাধানের মধ্য দিয়ে শ্রমজীবীদের ভূমিকা, তাঁদের প্রতি সমাজের দৃষ্টিভঙ্গি এবং মর্যাদা প্রত্যাশার দিকটি ফুটে উঠেছে। উদ্দীপকে শ্রমজীবীদের মর্যাদা প্রত্যাশার এ দিকটির উল্লেখ থাকলেও সেখানে এ কবিতার অন্যান্য দিক বিশেষ করে মন্ত্রীদের চাটুকারিতা ও অকর্মণ্যতার দিকটি প্রকাশ পায়নি ।"
        }
      ]
    },
    {
      "number": "6",
      "uddipok": "খেতের পরে খেত চলেছে, খেতের নাহি শেষ সবুজ হাওয়ায় দুলছে ও কার এলো মাথার কেশ। সেই কেশেতে গয়না পরায় প্রজাপতির ঝাঁক, চঞ্চুতে জল ছিটায় সেথা কালো কালো কাক । সাদা সাদা বক-কনেরা রচে সেথায় মালা, শরৎকালের শিশির সেথা জ্বালায় মানিক আলা। (দেশ— জসীমউদ্দীন)",
      "tag": "CCS 24",
      "sub_questions": [
        {
          "label": "ক",
          "question": "প্রকৃতি কী নিয়ে চিরকাল প্রাণময় থাকে?",
          "explanation": "প্রকৃতি তার আপন রূপ-রস-গন্ধ নিয়ে চিরকাল প্রাণময় থাকে ।"
        },
        {
          "label": "খ",
          "question": "‘পৃথিবীর এইসব গল্প বেঁচে র'বে চিরকাল'— বলতে কবি কী বুঝিয়েছেন?",
          "explanation": "প্রশ্নোক্ত পক্তিটি দ্বারা কবি প্রকৃতির নিত্য ব্যস্ততার দিকটিকে উপস্থাপন করেছেন । পৃথিবীতে প্রাণের অস্তিত্ব চিরন্তন। কবি মনে করেন, জীবন বা প্রকৃতির সেই সৌন্দর্যের গল্প পৃথিবীতে বেঁচে থাকবে চিরকাল। ব্যক্তি মানুষ হয়তো চিরদিন বেঁচে থাকবে না। মানুষের গড়া সভ্যতাও বিলীন হবে একদিন আবার গড়ে উঠবে নতুন সভ্যতা। কিন্তু প্রকৃতির নানা অনুষঙ্গ রহস্যময় সৌন্দর্যের দ্যোতনা সৃষ্টি করে মানুষের স্বপ্ন ও সাধকে পূরণ করে যাবে। আলোচ্য পক্তিটির মাধ্যমে প্রকৃতি নিয়ে কবি তাঁর ব্যক্তিগত এই ভাবনাটিই প্রকাশ করেছেন ।"
        },
        {
          "label": "গ",
          "question": "উদ্দীপকটিতে ‘সেইদিন এই মাঠ' কবিতার কোন দিকটি উঠে এসেছে তা ব্যাখ্যা করো।",
          "explanation": "উদ্দীপকটিতে ‘সেইদিন এই মাঠ' কবিতার প্রকৃতির শাশ্বত ও চিরন্তন রূপের দিকটি উঠে এসেছে। ‘সেইদিন এই মাঠ' কবিতার কবি প্রকৃতির রহস্যময় সৌন্দর্যের বর্ণনা করেছেন। কবি মনে করেন, প্রকৃতির ধ্বংস বা বিনাশ নেই । প্রকৃতি চিরন্তন ও অবিনশ্বর। জগতের বিচিত্র বিবর্তনের মধ্যেও প্রকৃতি তার রূপ-রস-গন্ধ কখনোই হারিয়ে ফেলবে না। মানুষ ও মানুষ নির্মিত সভ্যতা ক্ষয়িষ্ণু ও ক্ষণস্থায়ী । কিন্তু প্রকৃতি চিরন্তন ও অবিনশ্বর যার ধ্বংস নেই। উদ্দীপকেও প্রকৃতির শাশ্বত রূপের বর্ণনা করা হয়েছে। বিস্তৃত খেত, ফসলি মাঠ, প্রজাপতির ঝাঁক, কালো কাক, সাদা বক, শরৎকালের শিশির— এসবই প্রকৃতির অনুষঙ্গ। এসব উপাদান চিরন্তন ও শাশ্বত। এর কোনো বিনাশ বা ধ্বংস নেই । মৃত্যুতেও প্রকৃতির এই উপাদানগুলোর শেষ নেই। উপাদানগুলো প্রকৃতির শত ব্যস্ততা ও বিবর্তনের মধ্যেও বেঁচে রবে চিরকাল। তাই বলা যায়, উদ্দীপকটিতে ‘সেইদিন এই মাঠ' কবিতার প্রকৃতির শাশ্বত ও চিরন্তন রূপের দিকটি উঠে এসেছে।"
        },
        {
          "label": "ঘ",
          "question": "উদ্দীপকের কবিতাংশটির মূলভাব ও ‘সেইদিন এই মাঠ’ কবিতার মূলভাব কি এক? উত্তরের স্বপক্ষে যুক্তি দাও ।",
          "explanation": "উদ্দীপকের কবিতাংশে শুধু প্রকৃতির চিরন্তন দিকের সাথে মিল থাকায় তা ‘সেইদিন এই মাঠ' মূলভাবের সাথে এক নয় । ‘সেইদিন এই মাঠ’ কবিতায় প্রকৃতির চিরন্তন ও শাশ্বত রূপের পাশাপাশি মানবসভ্যতার ক্ষণস্থায়িত্বের কথা বলা হয়েছে। জগতে মানুষের সৃষ্ট সভ্যতা অনেক বিলীন হয়ে গেছে। এশিরিয় ও ব্যাবিলনীয় সভ্যতা আজ ধ্বংসস্তূপে পরিণত হয়েছে। আবার মানুষই অনেক সভ্যতাকে গড়ে তুলেছে। ধ্বংস ও বিনির্মাণের এমন খেলা নিত্য চলমান । উদ্দীপকে প্রকৃতির চিরন্তন রূপের বর্ণনা করা হয়েছে। সবুজ ঢেউ খেলানো মাঠের সাথে মানুষের মাথার চুলের তুলনা করেছেন, যে চুলের গয়না প্রজাপতির ঝাঁক। এর মধ্য দিয়ে মূলত কবি প্রকৃতির শাশ্বত সবুজ রূপের দৃশ্য চিত্রিত করেছেন । সাদা বক, কালো কাক, শরৎকালের শিশিরের কথা এনে কবি প্রকৃতির চির প্রবহমানতার দিক তুলে ধরেছেন। ‘সেইদিন এই মাঠ' কবিতার আলোকে বলা যায় যে, কবিতায় প্রকৃতির চিরন্তন ও শাশ্বত রূপের পাশাপাশি দৈনন্দিন জীবন, মানুষের বেঁচে থাকার স্বপ্ন, শিশির, চালতাফুল ও খেয়ানৌকার বর্ণনা আছে। কিন্তু উদ্দীপকে শুধু প্রকৃতির চির প্রবহমানতা ও শাশ্বত সৌন্দর্যের দিক উঠে এসেছে । মানবজীবন ও সভ্যতার ক্ষয়িষ্ণুতার কথা উঠে আসেনি । তাই বলা যায় যে, উদ্দীপকের কবিতাংশটির মূলভাব ও ‘সেইদিন এই মাঠ' কবিতার মূলভাব সম্পূর্ণ এক নয় ।"
        }
      ]
    },
    {
      "number": "7",
      "uddipok": "আমাদের স্বাধীনতার ইতিহাস রক্তে রঞ্জিত। বায়ান্ন থেকে একাত্তর দীর্ঘ সময় সংগ্রামের মধ্য দিয়ে অর্জিত হয়েছে স্বাধীন বাংলাদেশ। এই স্বাধীনতার মূল শক্তি হিসেবে সবচাইতে বেশি কাজ করেছে বাঙালির ঐক্য।",
      "tag": "CCS 24",
      "sub_questions": [
        {
          "label": "ক",
          "question": "‘মহুয়ার পালা' কী?",
          "explanation": "'মহুয়ার পালা' হলো মৈমনসিংহ গীতিকার একটি পালা ।"
        },
        {
          "label": "খ",
          "question": "‘তেরোশত নদী শুধায় আমাকে কোথা থেকে তুমি এলে?'—পঙক্তিটি ব্যাখ্যা করো ।",
          "explanation": "‘তেরোশত নদী সুধায় আমাকে, কোথা থেকে তুমি এলে?'—এই পক্তিটির মাধ্যমে সৈয়দ শামসুল হক বাংলাদেশের জাতীয় পরিচয়কে একটি দার্শনিক মাত্রা দিয়েছেন । তেরোশত নদী শুধু একটি সংখ্যা নয়, এটি বাংলাদেশের জাতীয় পরিচয়ের একটি অবিচ্ছেদ্য অংশ। কবি এই পক্তির মাধ্যমে বলতে চেয়েছেন যে, বাংলাদেশের জাতীয়তা এই নদীগুলোর মতোই প্রাচীন ও গভীর। নদীগুলো বিভিন্ন অঞ্চলকে সংযুক্ত করে। একইভাবে বাংলাদেশের মানুষ বিভিন্ন ধর্ম, বর্ণ ও সম্প্রদায়ের হলেও নদীগুলোর মতোই এক বৃহত্তর পরিবারের অংশ।"
        },
        {
          "label": "গ",
          "question": "উদ্দীপকটি ‘আমার পরিচয়' কবিতার কোন ভাবের প্রতিনিধিত্ব করে তা ব্যাখ্যা করো।",
          "explanation": "উদ্দীপকটি 'আমার পরিচয়' কবিতার বাঙালির সংগ্রামী চেতনার ভাবের প্রতিনিধিত্ব করে। ‘আমার পরিচয়' কবিতায় কবি বাঙালি জাতির হাজার বছরের ইতিহাস, ঐতিহ্য ও সংস্কৃতির পরিচয় তুলে ধরেছেন। এরই অংশ হিসেবে বাঙালির সংগ্রামি চেতনার যথার্থ প্রকাশ ঘটেছে কবিতায়। কৈবর্ত বিদ্রোহ থেকে শুরু করে ধাপে ধাপে সবশেষে মুক্তিযুদ্ধের মাধ্যমে অর্জিত হয়েছে আমাদের স্বাধীনতা। উদ্দীপকে বাঙালির আপসহীন লড়াই-সংগ্রামের কথা বলা হয়েছে। ১৯৫২ সাল থেকে শুরু করে ১৯৭১ সাল পর্যন্ত এই দীর্ঘ সময়ে নানা ঘাত-প্রতিঘাত পেরিয়ে, নানা শোষণ-বঞ্চনার শিকার হয়েও বাঙালি মনোবল না হারিয়ে, ঐক্যের মাধ্যমে সুসংহত থেকে স্বাধীনতা অর্জন করে। 'আমার পরিচয়' কবিতায়ও বাঙালির এমন সংগ্রামী চেতনার কথা ফুটে উঠেছে। কৈবর্ত বিদ্রোহ, ব্রিটিশবিরোধী সংগ্রাম, একাত্তরের মুক্তিযুদ্ধ তারই সার্থক প্রতিফলন ।"
        },
        {
          "label": "ঘ",
          "question": "“আমার পরিচয়' কবিতার সমগ্রভাব উদ্দীপকে ফুটে ওঠেনি।”— মন্তব্যটি বিশ্লেষণ করো।",
          "explanation": "উদ্দীপকে ‘আমার পরিচয়' কবিতার বাঙালির আত্মপরিচয়ের দিক না থাকায় সমগ্রভাব ফুটে ওঠেনি। 'আমার পরিচয়' কবিতায় রয়েছে বাঙালির আত্মপরিচয় উদ্ঘাটনের প্রচেষ্টা। কবি ঐতিহাসিক যুগের নানামাত্রিক বিবরণ থেকে বাঙালির আত্মপরিচয়ের স্বরূপ উদ্ঘাটন করেছেন। তাতে প্রতীয়মান হয়, যুগে যুগে নানা সংগ্রামের মধ্য দিয়ে বাঙালিকে স্বাধীনতা অর্জন করতে হয়েছে। এই ত্যাগই বাঙালির আত্মপরিচয়ের মূল ভিত্তি। উদ্দীপকে বাঙালির সংগ্রামের চিত্র বর্ণিত হয়েছে। নানা শোষণ-বঞ্চনার চরম পর্যায়ে এসে বাঙালি ঐক্যবদ্ধ হয়ে প্রতিরোধ গড়ে তোলে । তারা সবাই সুসংহত হয়, সকলেই দেশমাতৃকাকে রক্ষার জন্য লড়াই করে এবং শেষ পর্যন্ত বিজয় লাভ করে। যার মূলমন্ত্র হিসেবে কাজ করে বাঙালির ঐক্য ও সংহতি। উদ্দীপকের এ চেতনা কবিতায় প্রকাশিত বাঙালির সাহস ও আত্মত্যাগের গল্পগাথাকে প্রকাশ করলেও আত্মপরিচয়ের স্থান তুলে ধরেনি। বাঙালির আত্মপরিচয়ের উৎস ও তার ভিত্তিভূমি সম্পর্কিত কোনো তথ্যই উদ্দীপকে পাওয়া যায় না। অন্যদিকে ‘আমার পরিচয়' কবিতার মূলভিত্তিই হলো বাঙালির আত্মপরিচয়। তাই বলা যায়, উদ্দীপকটিতে 'আমার পরিচয়' এ কবিতার সমগ্রভাব ফুটে ওঠেনি ।"
        }
      ]
    },
    {
      "number": "8",
      "uddipok": "তোদের অসুর নৃত্য... ঠা ঠা হাসি... ফিরিয়ে দিয়েছি তোদের রক্তাক্ত হাত মুচড়ে দিয়েছি নয় মাসে চির কবিতার দেশ... ভেবেছিলি অস্ত্ৰে মাত হবে বাঙালি অনার্য জাতি, খর্বদেহ... ভাত খায়, ভীতু কিন্তু কী ঘটল শেষে, কে দেখাল মহা প্রতিরোধ।",
      "tag": "CCS 24",
      "sub_questions": [
        {
          "label": "ক",
          "question": "বুধা দুঃখকে কী ভাবে?",
          "explanation": "বুধা দুঃখকে হিংস্র শকুন ভাবে।"
        },
        {
          "label": "খ",
          "question": "বিদেশি মানুষ এবং নিজেদের মানুষ সবার উপর ওর ঘৃণা বাড়তে থাকে কেন? ব্যাখ্যা করো ।",
          "explanation": "বিদেশি শত্রুদের আক্রমণ এবং এ দেশীয় রাজাকার, আলবদর কর্তৃক বিদেশিদের সহযোগিতার কারণে বুধার বিদেশি মানুষ ও নিজেদের মানুষ সকলের উপর ঘৃণা বাড়তে থাকে । ১৯৭১ সালের মুক্তিযুদ্ধে পাকিস্তানি হানাদার বাহিনী আক্রমণ শুরু করে বাঙালিদের উপর এবং তাদের সহযোগিতা করে আমাদেরই দেশের কিছু মানুষ। বিদেশি মানুষের ধ্বংসলীলা এবং তাতে এ দেশের কিছু মানুষের সহযোগিতার বিষয়টি দেখে উভয় শ্রেণির মানুষের প্রতি বুধার প্রবল ঘৃণার সৃষ্টি হয়। বিদেশিদের বর্বরতা বুধাকে অত্যন্ত ক্রুদ্ধ করে তোলে। এদেশরই কিছু মানুষ নিজ দেশের মানুষকে হত্যার জন্য বিদেশিদের সহযোগিতা করেছে। এ সকল বিশ্বাসঘাতকতার কারণে বুধার মনে তাদের প্রতি তীব্র ঘৃণা বাড়তে থাকে ।"
        },
        {
          "label": "গ",
          "question": "উদ্দীপকটি বুধা চরিত্রের সাথে কতটুকু সংগতিপূর্ণ তা ব্যাখ্যা করো ।",
          "explanation": "সাহসিকতা ও অন্যায়ের বিরুদ্ধে প্রতিরোধ গড়ে তোলার বৈশিষ্ট্যের দিক থেকে উদ্দীপকটি বুধা চরিত্রের সাথে সংগতিপূর্ণ । 'কাকতাড়ুয়া' উপন্যাসে এক অনাথ কিশোরের মুক্তিযোদ্ধা হয়ে ওঠার কথা প্রকাশ পেয়েছে। কিশোর হলেও সে অসীম সাহসী। দেশ ও দেশের মানুষের প্রতি ভালোবাসার জন্য পাকিস্তানি হানাদার বাহিনীর অত্যাচার দেখে তাদের প্রতি তার ঘৃণা জন্মে, অত্যাচারীর বিরুদ্ধে রুখে দাঁড়ায়, মুক্তিযোদ্ধা কমান্ডারের সাহায্যে বাঙ্কারে মাইন পুঁতে বাঙ্কার উড়িয়ে দেয়। উদ্দীপকে অনার্য জাতির কথা বলা হয়েছে। পাকিস্তানি সৈন্যরা এ জাতিকে খর্বদেহ, ভেতো ও ভীতু বলে উপহাস করে। তারা ভাবে অস্ত্র দিয়ে এদের শেষ করে দেওয়া যাবে। কিন্তু এই ভীতু বাঙালিই দেখায় মহাপ্রতিরোধ। তাদের আসুরিক অত্যাচার তাদেরকে ফিরিয়ে দেয়। তাদের রক্তাক্ত হাত মুচড়ে ভেঙে দেয় যুদ্ধের নয় মাসে। মূলত উদ্দীপকে যে সাহসিকতা, অন্যায়ের বিরুদ্ধে প্রতিরোধ গড়ে তোলা ও দেশপ্রেমের কথা প্রকাশ পেয়েছে তা আলোচ্য উপন্যাসের বুধার চারিত্রিক বৈশিষ্ট্যের সাথে সংগতিপূর্ণ ।"
        },
        {
          "label": "ঘ",
          "question": "উদ্দীপকে উল্লিখিত কবিতাংশের মূলভাব ‘কাকতাড়ুয়া’ উপন্যাসের মূলভাবের প্রতিনিধিত্ব করে কি? উত্তরের স্বপক্ষে যুক্তি দাও ।",
          "explanation": "একজন অনাথ-অসহায় কিশোরের শত্রুর বিরুদ্ধে মহাপ্রতিরোধ গড়ে তোলা ও মুক্তিযোদ্ধা হয়ে ওঠা “কাকতাড়ুয়া' উপন্যাসের মূলভাব, যা উদ্দীপকে উল্লিখিত কবিতাংশের মূলভাবকেও নির্দেশ করে । ‘কাকতাড়ুয়া' উপন্যাসে বুধা মাতা-পিতাহীন এক কিশোর। কিন্তু যুদ্ধ শুরু হলে পাকিস্তানি হানাদার বাহিনীর করা অত্যাচার আর নৃশংস হত্যাযজ্ঞ তার কিশোর হৃদয়কে আলোড়িত করে। তাদের বিরুদ্ধে প্রতিশোধ নিতে হয়ে ।ওঠে মুক্তিযোদ্ধা। মুক্তিযোদ্ধা কমান্ডার শাহাবুদ্দিনের সাথে মিলে শত্রুর বিরুদ্ধে গড়ে তোলে প্রতিরোধ। মাইন দিয়ে উড়িয়ে দেয় শত্রুর বাঙ্কার । উদ্দীপকের কবিতাংশে অনার্য-ভীতু হিসেবে পরিচিত বাঙালির সাহসী হয়ে শত্রুর মোকাবিলা করার কথা প্রকাশ পেয়েছে। ভীতু বলে উপহাস করা বাঙালি শত্রুর আসুরিক অত্যাচার ফেরত দেয়। অন্যায়-নির্যাতনের বিরুদ্ধে গড়ে তোলে মহাপ্রতিরোধ । ‘কাকতাড়ুয়া' উপন্যাসে এক সাধারণ কিশোরের সাহস ও দেশপ্ৰেম প্ৰকাশ পেয়েছে। সাধারণ এক কিশোর শত্রুর অত্যাচার দেখে হয়ে উঠেছে মুক্তিযোদ্ধা। উদ্দীপকের কবিতাংশেও অনার্য-ভীতু বলে পরিচিত বাঙালির সাহসিকতা ও মহাপ্রতিরোধ গড়ে তোলার বিষয়টি প্রকাশ পেয়েছে। তাই বলা যায় যে, শত্রুর বিরুদ্ধে মহাপ্রতিরোধ গড়ে তোলার দিক দিয়ে উদ্দীপকটি আলোচ্য কবিতার মূলভাবের প্রতিনিধিত্ব করে ।"
        }
      ]
    },
    {
      "number": "9",
      "uddipok": "সড়ক দুর্ঘটনায় পরিবারের সবাইকে হারায় কিশোর নাজমুল। মামা তাকে আশ্রয় দিলেও মামি সেটা ভালো চোখে দেখে না। তাকে মামাতো ভাই- বোনদের সাথে মিশতে দেয় না। একাকিত্বকে সঙ্গী করে তার দিন কাটে ।",
      "tag": "CCS 24",
      "sub_questions": [
        {
          "label": "ক",
          "question": "‘এখানে থাকার ভাগ্য যেন আমাদের না হয়।'— উক্তিটি কার?",
          "explanation": "‘এখানে থাকার ভাগ্য যেন আমাদের না হয়'— উক্তিটি ফজু মিয়ার ।"
        },
        {
          "label": "খ",
          "question": "‘ছেলেটি এক আশ্চর্য বীর কাকতাড়ুয়া।'— উক্তিটি ব্যাখ্যা করো ।",
          "explanation": "মাইন বিস্ফোরণে বাঙ্কারটি বিধ্বস্ত হওয়ার পর বুধা সম্পর্কে শাহাবুদ্দিনের এ অনুভূতি জন্মে। মুক্তিবাহিনীর কমান্ডার শাহাবুদ্দিনের দেওয়া মাইনটি ঠিকঠাক মতোই পুঁতেছিল বুধা। সেটি বিস্ফোরণ ঘটার পর আনন্দে আপ্লুত হয়েছিল শাহাবুদ্দিন ও বুধা। এমনকি ওই জটিল পরিস্থিতিতে তার গান গাইতে ইচ্ছা করছিল। কিন্তু গান গাওয়ার মুহূর্তে বুধার দিকে তাকিয়ে স্তব্ধ হয়ে যায় শাহাবুদ্দিন। চারদিকের পরিবেশে তাকে 'আশ্চর্য বীর কাকতাড়ুয়া' বলে মনে হয় শাহাবুদ্দিনের।"
        },
        {
          "label": "গ",
          "question": "উদ্দীপকটি ‘কাকতাড়ুয়া' উপন্যাসের কোন ঘটনার সাথে সাদৃশ্যপূর্ণ তা ব্যাখ্যা করো ।",
          "explanation": "উদ্দীপকটি ‘কাকতাড়ুয়া' উপন্যাসের বুধার পরিবারের সবাইকে হারানো এবং চাচির অসন্তোষের ঘটনার সাথে সাদৃশ্যপূর্ণ । ‘কাকতাড়ুয়া’ উপন্যাসের বুধা নিঃস্ব ও একা। কলেরা মহামারিতে এক রাতে সে তার বাবা-মা, ভাই-বোনকে হারায়। পরিবারের সবাইকে হারিয়ে সে চাচার বাড়িতে আশ্রয়লাভ করে। কিন্তু অভাবের সংসারে তাকে ভালোভাবে গ্রহণ করা হয় না। আট সন্তান নিয়ে দিন চলে না বলে বুধার চাচি তাকে কামাই করে খেতে বলে । এজন্য সে চাচার বাড়ি ত্যাগ করে। উদ্দীপকের নাজমুল সড়ক দুর্ঘটনায় পরিবারের সবাইকে হারিয়ে একা হয়ে যায় । মামা তাকে আশ্রয় দিলেও মামি সেটা ভালোভাবে গ্রহণ করে না। মামাতো ভাই-বোনদের সাথে মিশতে না দেওয়ায় সে একাকী থাকে। আলোচ্য উপন্যাসের বুধা পরিবারের সবাইকে হাঁরিয়ে চাচির কাছে আশ্রয় নেয়। সে আশ্রয়ও তার জন্য মঙ্গল বয়ে আনে না। এক সময় সে তা ত্যাগ করে। ফলে সে একা ও নিঃস্ব হয়ে পড়ে। উদ্দীপকটি আলোচ্য উপন্যাসের এ ঘটনার সাথে সাদৃশ্যপূর্ণ ।"
        },
        {
          "label": "ঘ",
          "question": "উদ্দীপকের নাজমুলের সাথে বুধার কিছুটা মিল থাকলেও বুধার চরিত্রে ছিল অসীম সাহসিকতা।'— মন্তব্যটি ‘কাকতাড়ুয়া’ উপন্যাসের আলোকে মূল্যায়ন করো ।",
          "explanation": "উদ্দীপকের নাজমুলের সাথে বুধার পরিবার হারিয়ে অসহায় হয়ে পড়ার মিল থাকলেও বুধার চরিত্রে ছিল অসীম সাহসিকতা। ‘কাকতাড়ুয়া' উপন্যাসের বুধা কলেরা মহামারির কারণে একরাতে পরিবারের সবাইকে হারায়। চাচার বাড়িতে আশ্রয়লাভ করলেও চাচির অসন্তুষ্টির জন্য তাকে চাচার বাড়ি ছাড়তে হয়। কিন্তু গ্রামের সবাই তার আপন হয়ে ওঠে। এ কারণে মুক্তিযুদ্ধের সময় গ্রামের মানুষের উপর রাজাকার ও পাকিস্তানি সৈন্যরা নির্যাতন করলে সে প্রতিরোধ গড়ে তোলে। অসীম সাহসিকতায় রাজাকার কমান্ডার আহাদ মুন্সির বাড়ি আগুন দিয়ে পুড়িয়ে দেয়। মুক্তিযোদ্ধা কমান্ডার শাহাবুদ্দিনের পরামর্শে মিলিটারি ক্যাম্পে মাইনের বিস্ফোরণ ঘটিয়ে বাঙ্কার উড়িয়ে দেয় । উদ্দীপকের নাজমুল সড়ক দুর্ঘটনায় পরিবার হারানো এক অসহায় কিশোর। পরিবার হারিয়ে সে মামার কাছে আশ্রয়লাভ করে। কিন্তু মামি তা ভালোভাবে দেখে না। মামি তাকে মামাতো ভাই-বোনের সাথে মিশতে দেয় না। সে একা হয়ে যায়। ‘কাকতাড়ুয়া' উপন্যাসের বুধার সাথে উদ্দীপকের নাজমুলের মিল হলো পরিবারের সবাইকে হারানো এবং অন্যের আশ্রয়লাভ করা। তারা উভয়েই আশ্রয়দাতার কাছে নিগৃহীত হয়েছে । কিন্তু উদ্দীপকের নাজমুলের চাইতে বুধা অসীম সাহসী কারণ সে এক কিশোর থেকে হয়ে উঠেছে মুক্তিযোদ্ধা। তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "10",
      "uddipok": "আসমার বাবা তাকে কলেজে ভর্তি করতে চান না। আসমা সিদ্ধান্ত নেয় কোথাও কাজ করে সে পড়ালেখা চালিয়ে যাবে। এজন্য সে বাড়ি থেকে পালিয়ে দূরসম্পর্কের খালার বাড়িতে আশ্রয় নেয়। খালা সব শুনে বলেন, ‘তোমার বাবার সিদ্ধান্তটা মেনে নেওয়া উচিত কেননা, মেয়েদের এত সাহস ভালো নয়।'",
      "tag": "CCS 24",
      "sub_questions": [
        {
          "label": "ক",
          "question": "হাতেম আলি কী ভেবে অসুখের ভান করেছিলেন?",
          "explanation": "হাতেম আলি জমিদারি নিলামে ওঠার ব্যাপারটা গোপন রাখবেন ভেবে অসুখের ভান করেছিলেন ।"
        },
        {
          "label": "খ",
          "question": "‘বহিপীর’ নাটকে কিস্তিমাত করা চাল কোনটি তা ব্যাখ্যা করো।",
          "explanation": "বহিপীরের প্রস্তাব শুনে হাশেম আলি প্রশ্নোক্ত উক্তিটি করেছে। বহিণীর হাতেম আলির জমিদারি ধরে রাখার জন্য সর্বাত্মক চেষ্টা করবেন যদি হাতেম আলি তাহেরাকে তার হাতে দিতে সাহায্য করে অর্থাৎ তাহেরাকে তার সঙ্গে যেতে বাধ্য করে। পির সাহেব তাহেরাকে ফিরিয়ে দিতে হাতেম আলিকে বাধ্য করার জন্যই এ প্রস্তাব করেন। আর এ প্রস্তাব শুনে একেই পির সাহেবের কিস্তিমাৎ করা চাল বলে মন্তব্য করেছে হাশেম ।"
        },
        {
          "label": "গ",
          "question": "উদ্দীপকে আসমার মাঝে তাহেরা চরিত্রের কোন দিকটি প্ৰকাশ পেয়েছে তা ব্যাখ্যা করো ।",
          "explanation": "উদ্দীপকের আসমার মাঝে তাহেরা চরিত্রের সাহসিকতা ও দৃঢ়তার দিকটি প্রকাশ পেয়েছে। ‘বহিপীর' নাটকের তাহেরা মাতৃহারা। তার পিতা ও সৎ-মা তাকে বৃদ্ধ পিরের সাথে বিয়ে দেয়। কিন্তু সে এ অন্যায় বিয়ে মেনে নেয়নি। সে সাহসিকতার সাথে বাড়ি থেকে পালিয়ে যায়। এমনকি ঘটনাচক্রে বহিপীরের সাথে তার পুনরায় দেখা হলেও সে তার সিদ্ধান্তে অনড় থাকে। উদ্দীপকের আসমা একজন কিশোরী। সে কলেজে ভর্তি হতে চায়। কিন্তু তার বাবা তাকে কলেজে ভর্তি করতে চান না। আসমা ভাবে যে সে কোথাও কাজ করে হলেও পড়ালেখা করবে। তাই সে সাহসের সাথে বাড়ি থেকে পালিয়ে দূরসম্পর্কের খালার বাড়িতে আশ্রয় নেয়। ‘বহিপীর' নাটকের তাহেরাও সাহসী ও দৃঢ়চেতা মানসিকতার হওয়ায় অসম বিয়ে মেনে না নিয়ে বাড়ি থেকে পালিয়ে যায়। তাই বলা যায় যে, উদ্দীপকের আসমার মাঝে তাহেরা চরিত্রের সাহসিকতা ও দৃঢ়তার দিকটি প্রকাশ পেয়েছে।"
        },
        {
          "label": "ঘ",
          "question": "উদ্দীপকের আসমা চরিত্র কি তাহেরা চরিত্রের মূর্ত প্রতীক? উত্তরের সপক্ষে যুক্তি দাও ।",
          "explanation": "উদ্দীপকে বর্ণিত আসমা চরিত্র এবং 'বহিপীর' নাটকের তাহেরা চরিত্রের মধ্যে বেশ কিছু সাদৃশ্য রয়েছে, যা এই মন্তব্যের সপক্ষে যুক্তি প্রদান করে। আসমা যখন তার বাবার সিদ্ধান্তের বিরুদ্ধে গিয়ে কলেজে ভর্তি হওয়ার জন্য নিজের পথ অনুসরণ করে এবং দূরসম্পর্কের খালার বাড়িতে আশ্রয় নেয়, তখন সে একটি সাহসী পদক্ষেপ নেন। তার লক্ষ্য নিজের শিক্ষার দিকে এগিয়ে যাওয়া, যা তাকে স্বপ্ন পূরণের পথে পরিচালিত করে। এই সিদ্ধান্তের ফলে তার বাবা এবং খালা তাকে বাধা দেয়, কিন্তু আসমা নিজের সিদ্ধান্তে অটল থাকে। এদিকে, 'বহিপীর' নাটকের তাহেরা চরিত্রও সমাজের নানান বিধি-নিষেধ এবং প্রথার বিরুদ্ধে দাঁড়িয়ে নিজের আত্মনির্ভরশীলতা অর্জনের জন্য সংগ্রাম করে। তাহেরা সমাজের সীমাবদ্ধতাগুলোকে অতিক্রম করার জন্য দৃঢ় প্রতিজ্ঞ এবং সাহসী, ঠিক যেমন আসমা তার শিক্ষা চালিয়ে যাওয়ার জন্য সাহসী পদক্ষেপ নেয়। দুজনের চরিত্রের মধ্যে সাদৃশ্য এই যে, তারা নিজেদের স্বাধীনতা, স্বপ্ন এবং আত্মনির্ভরশীলতার পক্ষে দাঁড়িয়েছেন, সমাজের পুরানো প্রথা ও বাধা-নিষেধের বিরুদ্ধে। আসমা এবং তাহেরা উভয়েই নিজেদের ভবিষ্যতের জন্য সংগ্রাম করছেন এবং প্রতিষ্ঠিত সমাজের বিরুদ্ধে সাহসী পদক্ষেপ নিচ্ছেন। অতএব, আসমা চরিত্রের মধ্যে 'বহিপীর' নাটকের তাহেরার চরিত্রের মূর্ত প্রতীক খুঁজে পাওয়া যায়, কারণ তাদের দৃঢ়তা, সাহস, এবং স্বাধীনতার জন্য সংগ্রাম একে অপরের সঙ্গে মিলে যায়।"
        }
      ]
    },
    {
      "number": "11",
      "uddipok": "অফিসের বড়ো কর্মকর্তা সন্তানের উচ্চশিক্ষার জন্য লোন-এর আবেদন করলে জুনিয়র অফিসার বলেন, লোন ছাড়াই টাকার ব্যবস্থা হবে যদি আপনি এই ফাইল সই করে দেন। বড়ো কর্মকর্তা বলেন আমি অর্থসংকটে আছি তবে অন্যায়ভাবে অর্থ নেওয়ার প্রয়োজন নেই ।",
      "tag": "CCS 24",
      "sub_questions": [
        {
          "label": "ক",
          "question": "‘আপনি যেন দাবার গুটি। সংলাপটি কার ?",
          "explanation": "‘আপনি যেন দাবার গুটি’— সংলাপটি হাশেম আলির ।"
        },
        {
          "label": "খ",
          "question": "দুনিয়াটা সত্যি কঠিন পরীক্ষাক্ষেত্রে। — উক্তিটি কে এবং কেন করেছিলেন?",
          "explanation": "সূর্যাস্ত আইনের ফলে জমিদারি নিলামে ওঠার কারণেই জমিদার হাতেম আলির মাথায় যেন আকাশ ভেঙে পড়েছে। জমিদার হাতেম আলি একজন ক্ষয়িষ্ণু জমিদার মোটামুটিভাবে মান- সম্মান নিয়ে জীবন-যাপন করলেও খাজনা বকেয়া থাকার কারণে সূর্যাস্ত আইনের মাধ্যমে যার জমিদারি নিলামে উঠবে। জমিদারি হারানোর ভয়েই জমিদার হাতেম আলির মনে শান্তি নেই। জমিদারি হারানোকে কেন্দ্র করেই মূলত হাতেম আলির মাথায় যেন আকাশ ভেঙে পড়েছে। হাতেম আলির চরম হতাশা বোঝাতে উক্তিটি করা হয়েছে।"
        },
        {
          "label": "গ",
          "question": "উদ্দীপকের ঘটনাটির সাথে ‘বহিপীর' নাটকের কোন ঘটনা সংগতিপূর্ণ তা ব্যাখ্যা করোা",
          "explanation": "উদ্দীপকের ঘটনাটির সাথে ‘বহিপীর' নাটকের তাহেরাকে বহিপীরের সাথে ফিরে যাওয়ার জন্য হাতেম আলিকে বহিপীরের শর্ত দেওয়ার ঘটনাটির সঙ্গে সংগতিপূর্ণ । ‘বহিপীর’ নাটকের হাতেম আলি একজন ক্ষয়িষ্ণু জমিদার। সূর্যাস্ত আইনে তার জমিদারি নিলামে ওঠে। জমিদারি রক্ষার জন্য তিনি শহরে আসেন অর্থের সন্ধানে। কিন্তু তিনি অর্থসংগ্রহে ব্যর্থ হন। ঘটনাক্রমে তার বজরায় আশ্রয় লাভ করে তাহেরা নামের একটি অসহায় কিশোরী। সে বৃদ্ধ বহিপীরের সাথে বিয়ে মেনে নেয়নি বলে বাড়ি থেকে পালিয়ে আসে। ঝড়ের কারণে বহিপীরও আশ্রয় পায় জমিদারের বজরায় । নানা ঘটনার পর ধূর্ত বহিপীর স্ত্রী তাহেরাকে তার সাথে ফিরে যাওয়ার শর্তে হাতেম আলিকে অর্থ ধার দিতে চান। কিন্তু হাতেম আলি এভাবে অর্থ নিতে অসম্মতি জানান । উদ্দীপকের বড়ো কর্মকর্তা একজন সৎ ব্যক্তি। তিনি সন্তানের উচ্চশিক্ষার জন্য লোন নিতে চান। জুনিয়র অফিসার তার সংকটময় অবস্থার সুযোগ নিতে চায়। সে বড়ো কর্তাকে একটা ফাইল সই করে লোন ছাড়াই টাকা নিতে বলে। কিন্তু বড়ো কর্মকর্তা অবৈধভাবে অর্থ নিতে অস্বীকৃতি জানান তাই বলা যায় যে, উদ্দীপকের ঘটনাটির সাথে আলোচ্য নাটকের তাহেরাকে বহিপীরের সাথে ফিরে যাওয়ার জন্য হাতেম আলিকে বহিপীরের শর্ত দেওয়ার ঘটনাটি সংগতিপূর্ণ।"
        },
        {
          "label": "ঘ",
          "question": "উদ্দীপকের বড়ো কর্মকর্তার সাথে হাতেম আলির কিছুটা মিল থাকলেও হাতেম আলি ছিলেন উদার মানবিক চরিত্রের অধিকারী।'— মন্তব্যটির যথার্থতা বিশ্লেষণ করো ।",
          "explanation": "সততার দিক থেকে উদ্দীপকের বড়ো কর্মকর্তার সাথে হাতেম আলির কিছুটা মিল থাকলেও হাতেম আলি ছিলেন উদার মানবিক চরিত্রের অধিকারী ‘বহিপীর’ নাটকের হাতেম আলি একজন ক্ষয়িষ্ণু জমিদার । খাজনা বাকি পড়ায় তার জমিদারি নিলামে ওঠে। তিনি জমিদারি রক্ষার জন্য অর্থসংগ্রহ করতে শহরে আসেন। কিন্তু অর্থসংগ্রহে ব্যর্থ হন। অবশেষে বহিপীরের কাছে নিজের সমস্যার কথাটি বলেন। বহিপীর তাকে কঠিন শর্ত দেন। অর্থ ধারের বিনিময়ে আশ্রয় দেওয়া বহিপীরের স্ত্রীকে তার অমত সত্ত্বেও তার হাতে তুলে দিতে বলেন । মানবিকতার কারণে মেয়েটি রাজি হলেও হাতেম আলির এভাবে টাকা নিতে ইচ্ছা করে না । নিজেকে কসাই মনে হয়। তার মানবিক মূল্যবোধ জাগ্রত হয়। তিনি টাকা নিতে অস্বীকৃতি জানান । এতে হাতেম আলির উদার মানবিকতা প্রকাশ পায় । উদ্দীপকের বড়ো কর্তা একজন সৎ ব্যক্তি। তিনি সন্তানের উচ্চশিক্ষার জন্য অর্থ লোন নিতে চাইলে জুনিয়র অফিসার তাকে ফাইল সইয়ের বিনিময়ে অর্থ দিতে চায়। তিনি তা প্রত্যখ্যান করেন। এ ঘটনার মধ্য দিয়ে বড়ো কর্তার সততা ও নিষ্ঠা ফুটে ওঠে উদ্দীপকের বড়ো কর্তার সাথে আলোচ্য নাটকের হাতেম আলির ন্যায়বোধের বা সততার কিছুটা মিল রয়েছে। কারণ তারা উভয়ই অন্যায়ভাবে অর্থ গ্রহণ করতে চাননি। কিন্তু ঘটনার প্রেক্ষিতে হাতেম আলি বড়ো কর্তার চেয়ে আরও বেশি উচ্চ মানবিক ও চেতনাসম্পন্ন ব্যক্তি। তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    }
  ]
}