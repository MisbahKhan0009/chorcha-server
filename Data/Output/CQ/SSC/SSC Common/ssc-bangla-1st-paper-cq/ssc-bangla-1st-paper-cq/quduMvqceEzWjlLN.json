{
  "title": "ন্যাশনাল আইডিয়াল স্কুল, ঢাকা ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "ছোটো ছেলেটার কয়দিন থেকে ভীষণ জ্বর। বিধবা রহিমা হাঁসের কয়েকটা ডিম বিক্রি করে ছেলের চিকিৎসা করালেও এখন আর সে সামর্থ্যও নেই । প্রতিবেশী হামিদার কাছে ধার নেবে কেমন করে? আগের ধারটাই যে শোধ হয়নি ।",
      "tag": "NISD 24",
      "sub_questions": [
        {
          "label": "ক",
          "question": "দুর্গার বয়স কত ?",
          "explanation": "দুর্গার বয়স ১০-১১ বছর ।"
        },
        {
          "label": "খ",
          "question": "'নীলমণি রায়ের ভিটা জঙ্গলাবৃত হইয়া পড়িয়া আছে।'—কেন?",
          "explanation": "নীলমণি রায়ের মৃত্যু হওয়ায় তার স্ত্রী-সন্তানেরা ভিটা পরিত্যাগ করার কারণে ভিটাটি জঙ্গলাবৃত হয়ে পড়ে আছে । হরিহর ও তার জ্ঞাতি-ভ্রাতা নীলমণি রায় পাশাপাশিই বাস করত। কিন্তু সম্প্রতি নীলমণি রায় মারা গেছে। পরিবারে তার স্ত্রী ও পুত্র-কন্যা ছিল । তার মৃত্যুর পরে তার স্ত্রী এ বাড়িতে আর থাকেনি; নিজের পিত্রালয়ে গিয়ে উঠেছে। এ কারণে বাড়িটি পরিত্যক্ত ও জঙ্গলাবৃত অবস্থায় পড়ে আছে।"
        },
        {
          "label": "গ",
          "question": "উদ্দীপকে ‘আম-আঁটির ভেঁপু’ গল্পের যে দিক ফুটে উঠেছে তার ব্যাখ্যা দাও।",
          "explanation": "উদ্দীপকে 'আম-আঁটির ভেঁপু' গল্পের সর্বজয়ার সংসারের হতদরিদ্র অবস্থার দিকটি ফুটে উঠেছে। ‘আম-আঁটির ভেঁপু’ গল্পে গ্রামীণ এক হতদরিদ্র পরিবারের আখ্যান বর্ণিত হয়েছে। হরিহরের সামান্য আয়ে সংসার চলে না বলে ধার-দেনা করায় সর্বজয়াকে প্রতিবেশীদের কথা শুনতে হয়। তাদের সংসারের এমন অভাব-অনটনের চিত্র আলোচ্য উদ্দীপকেও পরিলক্ষিত হয়। উদ্দীপকে অসহায় বিধবা রহিমার দারিদ্র্যক্লিষ্ট সংসারের চিত্র উপস্থাপিত হয়েছে। ছোটো ছেলেটা জ্বরে কাবু হলেও তাকে ঠিকমতো চিকিৎসা করানোর সামর্থ্য তার নেই। তাছাড়া পূর্বের ধার শোধ করা হয়নি বলে প্রতিবেশীর কাছ থেকেও সে প্রয়োজনীয় অর্থসাহায্য চাইতে পারে না । ফলে ছেলের চিকিৎসা করানোটাই অনিশ্চিত হয়ে পড়ে। 'আম-আঁটির ভেঁপু' গল্পে সর্বজয়ার সংসারেরও একই অবস্থা। আর্থিক অসচ্ছলতার কারণে প্রায়শই তাকে ধার-দেনা করতে হয়। অবস্থা এমন যে, পাওনাদারদের কথা শুনে বিরক্ত হয়ে মাঝে মাঝে স্বামীর ঘর ছেড়ে যাওয়ার কথা পর্যন্ত ভাবে সে। শত চেষ্টার পরও সর্বজয়া সন্তানদের নতুন জামাকাপড় কিনে দিতে পারে না, যা উদ্দীপকের রহিমার সংসারের দৈন্যদশাকেই নির্দেশ করে। এদিক থেকে উদ্দীপকে 'আম-আঁটির ভেঁপু গল্পের সর্বজয়ার সংসারের হতদরিদ্র অবস্থার দিকটিই ফুটে উঠেছে।"
        },
        {
          "label": "ঘ",
          "question": "উদ্দীপকের রহিমা কি 'আম-আঁটির ভেঁপু' গল্পের সর্বজয়ার প্রতিচ্ছবি? তোমার মতামত উপস্থাপন করো ।",
          "explanation": "সন্তানের প্রতি ভালোবাসা, দারিদ্র্য এবং পারিপার্শ্বিক অবস্থার দিক থেকে উদ্দীপকের রহিমা ‘আম-আঁটির ভেঁপু' গল্পের সর্বজয়ারই প্রতিচ্ছবি। ‘আম-আঁটির ভেঁপু' গল্পে সর্বজয়া দরিদ্র ব্রাহ্মণ হরিহরের স্ত্রী। হরিহরের অভাবের সংসারে কষ্ট করে কোনোমতে দিন চলে তার। ধারের টাকা ফেরত দিতে পারে না বলে পাওনাদাররা বাড়িতে এসে কথা শোনায়। তবুও হাল ছাড়ে না সর্বজয়া, সন্তানদের মুখ চেয়ে কঠিন হাতে সংসারের হাল ধরে। উদ্দীপকে রহিমার জীবনযাতনার দিকটি ফুটে উঠেছে। বিধাবা বলে তাকেই সংসারের হাল ধরতে হয়। সামান্য আয়ে অতি কষ্টে দিন কাটলেও ছেলের জ্বর হওয়ায় অকূল সাগরে পড়ে সে। নিরুপায় রহিমা হাঁসের কয়েকটি ডিম বিক্রি করে ছেলের চিকিৎসা শুরু করে। কিন্তু অর্থাভাবে শেষ পর্যন্ত চিকিৎসা চালিয়ে যেতে পারে না। এমনকি পূর্বের ধার শোধ হয়নি বলে প্রতিবেশীর থেকে অর্থসাহায্য নেওয়ারও উপায় থাকে না । ‘আম-আঁটির ভেঁপু’ গল্পের সর্বজয়া এবং উদ্দীপকের রহিমার মধ্যে শাশ্বত পল্লিমায়ের বৈশিষ্ট্য ফুটে উঠেছে। সর্বজয়া যেমন শত অভাবের মধ্যেও সন্তান দুটিকে আগলে রাখতে চেয়েছে, তাদের মুখে অন্ন তুলে দিতে তৎপর হয়েছে, উদ্দীপকের রহিমাও তেমনি সন্তানের কথা ভেবে নিজেই সংসারের হাল ধরেছে। অভাব তাদের দুজনেরই নিত্যসঙ্গী। অভাবের কারণে ছেলে- মেয়েকে নতুন জামাকাপড় কিনে দিতে পারে না বলে সর্বজয়ার আক্ষেপের যেন শেষ নেই। অন্যদিকে, অর্থাভাবে অসহায় রহিমা ছেলের চিকিৎসা পর্যন্ত করাতে পারে না। অর্থাৎ সন্তানবাৎসল্য, পারিপার্শ্বিক অবস্থা এবং জীবনযাতনার ধরনে গল্পের সর্বজয়া ও উদ্দীপকের রহিমা যেন একইসূত্রে গাঁথা। সে বিবেচনায় উদ্দীপকের, রহিমা ‘আম-আঁটির ভেঁপু' গল্পের সর্বজয়ারই প্রতিচ্ছবি ।"
        }
      ]
    },
    {
      "number": "2",
      "uddipok": "দারিদ্র্যের কারণে জেসমিন বেশি পড়াশোনা করতে পারেনি। এসএসসি পাশ করে সে একটি হাসপাতালে চতুর্থ শ্রেণির কর্মচারী হিসেবে কাজ করে। কাজের প্রতি তার দায়িত্বশীলতা দেখে প্রতিষ্ঠানের প্রায় সবাই- তার প্রশংসা করে। তবে মাঝেমধ্যে কারো কটু কথা শুনলে তার মনে খুব দুঃখ লাগে। সে মৰ্মাহত হয়।",
      "tag": "NISD 24",
      "sub_questions": [
        {
          "label": "ক",
          "question": "মানিক বন্দ্যোপাধ্যায়ের প্রকৃত নাম কী?",
          "explanation": "মানিক বন্দ্যোপাধ্যায়ের প্রকৃত নাম প্রবোধ কুমার বন্দ্যোপাধ্যায়।"
        },
        {
          "label": "খ",
          "question": "মমতাদি লেখকের বাড়িতে কাজ নিয়েছিল কেন? ব্যাখ্যা করো।",
          "explanation": "স্বামীর চাকরি না থাকায় সংসার চালানোর তাগিদে মমতাদি লেখকের বাড়িতে কাজ নিয়েছিল। মমতাদির স্বামীর চাকরি ছিল না প্রায় চার মাস। ঘরে একটি ছেলেসন্তান ও ছিল তার। স্বামীর চাকরি না থাকার দরুন সংসার অচল হয়ে পড়েছিল। তাই সংসারের অভাব মেটাতে মমতাদি লেখকের বাড়িতে রাঁধুনির কাজ নিয়েছিল।"
        },
        {
          "label": "গ",
          "question": "উদ্দীপকের জেসমিন ও 'মমতাদি' গল্পের মমতাদি চরিত্রের সাদৃশ্যপূর্ণ দিকটি ব্যাখ্যা করো।",
          "explanation": "কর্মনিষ্ঠা ও দায়িত্বশীলতার দিক দিয়ে উদ্দীপকের জেসমিন ‘মমতাদি গল্পের মমতাদি চরিত্রের সাথে সাদৃশ্যপূর্ণ। গল্পের মমতাদি একজন একনিষ্ঠ গৃহকর্মী। অভাবের তাড়নায় একরকম বাধ্য হয়েই সে গল্পকথকের বাড়িতে কাজ নেয়। কাজের প্রথমদিকে সবার সাথে মিশতে কিছুটা আড়ষ্ট বোধ করলেও নিজের কাজগুলোকে সে ঠিক আপন করে নেয়। কাজের প্রতি তার আন্তরিকতা এবং দায়িত্ববোধের কারণে অল্পদিনের মধ্যেই সে সবার প্রিয় পাত্র হয়ে ওঠে। উদ্দীপকে জেসমিনের কর্মনিষ্ঠার দিকটি ফুটে উঠেছে। অভাবের কারণে ইচ্ছা থাকা সত্ত্বেও বেশি দূর অবধি পড়াশোনা করতে পারেনি সে। এসএসসি পাশ করার পর একটি হাসপাতালে চতুর্থ শ্রেণির কর্মচারী হিসেবে কাজ নিতে হয় তাকে। তবে কাজের প্রতি সে খুবই যত্নবান। এ কারণে প্রতিষ্ঠানের সবাই তার প্রশংসা করে। জেসমিন চরিত্রে ফুটে ওঠা এইকর্মনিষ্ঠা ও দায়িত্বশীলতার দিকটি আলোচ্য গল্পের মমতাদি চারত্রেও পরিলক্ষিত হয়। কেননা, কর্মনিষ্ঠা ও দায়িত্বশীলতার গুণেই সে গল্পকথকের পরিবারের সবার মন জয় করে নেয়। এদিক বিবেচনায় উদ্দীপকের জেসমিন চরিত্রটি ‘মমতাদি' গল্পের মমতাদি চরিত্রের সাথে সাদৃশ্য তৈরি করে ।"
        },
        {
          "label": "ঘ",
          "question": "“উদ্দীপকের বিষয়বস্তু ‘মমতাদি' গল্পের সামগ্রিক ভাব ধারণ করে না।”— যুক্তিসহকারে উক্তিটি ব্যাখ্যা করো।",
          "explanation": "উদ্দীপকে শুধু কর্মনিষ্ঠা ও দায়িত্বশীলতার বিষয়টি প্রকাশ পাওয়ায় উদ্দীপকের বিষয়বস্তু ‘মমতাদি' গল্পের সামগ্রিক ভাব ধারণ করতে পারেনি। ‘মমতাদি’ গল্পটি মমতাদি নামের এক গৃহকর্মীকে কেন্দ্র করে রচিত হয়েছে। এ গল্পে মমতাদি একজন দায়িত্বশীল ও কর্মনিপুণ গৃহকর্মী। কর্মনিষ্ঠার গুণে অল্পদিনের মধ্যেই সে গল্পকথকের সংসারে নিজের অবস্থানকে পোক্ত করে নেয়। তবে এটিই এ গল্পের একমাত্র বিষয় নয়। মমতাদির আত্মমর্যাদাবোধ, ছেলেটির প্রতি স্নেহ-ভালোবাসা, গৃহকর্মীর প্রতি গৃহকর্ত্রীর আচরণ ইত্যাদিও প্রকাশ পেয়েছে আলোচ্য গল্পে । উদ্দীপকের জেসমিন একটি হাসপাতালের চতুর্থ শ্রেণির কর্মচারী। দারিদ্র্যের কারণে সে বেশি দূর পড়াশোনা করতে পারেনি। তাই এসএসসি পাশ করার পরপরই তাকে হাসপাতালে কাজ নিতে হয়। তবে কাজের প্রতি সে মনোযোগী। ফলে ধীরে ধীরে প্রতিষ্ঠানের সবার আস্থাভাজন হয়ে ওঠে সে। ‘মমতাদি’ গল্পে মমতাদির ক্ষেত্রেও একইরকম অবস্থা দৃশ্যমান । ‘মমতাদি’ গল্পের কেন্দ্রীয় চরিত্র মমতাদি। সংগত কারণেই গল্পটি তাকে ঘিরেই আবর্তিত হয়েছে। সে একজন কর্মনিষ্ঠ গৃহকর্মী, যে কিনা অভাবের তাড়নায় কাজ করতে এসে দায়িত্বশীলতা এবং বিশ্বস্ততার গুণে গল্পকথকের বাড়ির সবার মনে ঠাঁই করে নিয়েছে। তার এই দারিদ্র্য এবং কর্মনিষ্ঠতার দিকটি উদ্দীপকের জেসমিনের ক্ষেত্রেও পরিলক্ষিত হয়। এছাড়াও . গল্পটিতে মমতাদির জীবনসংগ্রাম, স্বামীর নির্যাতন, ছেলেটির প্রতি স্নেহ, আত্মসম্মানবোধ সর্বোপরি গৃহকর্মী মমতাদির প্রতি গল্পকথকের মায়ের । সহানুভূতিশীল, দৃষ্টিভঙ্গি গল্পটিকে বিশেষ করে তুলেছে। উদ্দীপকটিতে এসব বিষয়ের ইঙ্গিত পাওয়া যায় না। এদিক বিবেচনায় উদ্দীপকের বিষয়বস্তু ‘মমতাদি’ গল্পের সামগ্রিক ভাবকে উপস্থাপন করে না।"
        }
      ]
    },
    {
      "number": "3",
      "uddipok": "শেফা ও রাফা দুজনই হাসপাতালের সেবিকা। শেফা ছোটোবেলার স্বপ্নকে বাস্তবায়ন করার জন্য তার অর্জিত বেতনের টাকা দিয়ে প্রতিবন্ধী শিশুদের জন্য একটি চিকিৎসা সেবাকেন্দ্র স্থাপন করেন। আর রাফা অনেক বড়োলোক হওয়ার স্বপ্ন দেখে এবং হাসপাতালের রোগীদের জন্য বরাদ্দকৃত চিকিৎসার ঔষধ বাইরে বিক্রি করে অর্থ আয় করে।",
      "tag": "NISD 24",
      "sub_questions": [
        {
          "label": "ক",
          "question": "শিক্ষার আসল কাজ কী?",
          "explanation": "শিক্ষার আসল কাজ মূল্যবোধ সৃষ্টি করা।"
        },
        {
          "label": "খ",
          "question": "‘অর্থচিন্তার নিগড়ে সকলে বন্দি' বলতে লেখক কী বোঝাতে চেয়েছেন?",
          "explanation": "জীবনধারণের জন্য অর্থের অনিবার্যতাকে সর্বোচ্চ গুরুত্ব দেওয়ার ফলে মানুষ অর্থচিন্তার নিগড়ে বন্দি হয়েছে বলে প্রাবন্ধিক এ মন্তব্য করেছেন । প্রাবন্ধিকের পর্যবেক্ষণ অনুসারে জীবন পরিচালনার ক্ষেত্রে আমরা যে প্রাতিষ্ঠানিক শিক্ষা পেয়েছি, তা সম্পূর্ণ সঠিক নয়। ভুল এ শিক্ষা গ্রহণ করার ফলে আমাদের জীবনের নিচের তলা তথা জীবসত্তা এতটাই বিশৃঙ্খল হয়ে পড়েছে যে, আমরা তা থেকে চোখ ফেরাতে পারছি না। ফলে অর্থসাধনা আমাদের জীবনসাধনাতে রূপান্তরিত হয়েছে। এ কারণে এর গণ্ডিতে আমরা বন্দি হয়ে গেছি।"
        },
        {
          "label": "গ",
          "question": "উদ্দীপকের শেফা চরিত্রে 'শিক্ষা ও মনুষ্যত্ব' প্রবন্ধের কোন দিকটি প্রকাশ পেয়েছে? ব্যাখ্যা করো ।",
          "explanation": "উদ্দীপকের শেফা চরিত্রে ‘শিক্ষা ও মনুষ্যত্ব' প্রবন্ধের মানবসত্তা বা মনুষ্যত্বের দিকটি প্রকাশ পেয়েছে। ‘শিক্ষা ও মনুষ্যত্ব' প্রবন্ধে প্রাবন্ধিক মানুষের জীবনকে দুটি সত্তায় ভাগ করেছেন। সত্তাগুলো হলো— জীবসত্তা ও মানবসত্তা। জীবসত্তা থেকে মানবসত্তায় উত্তীর্ণ হতে আমাদের শিক্ষা অর্জন করতে হয়। প্রকৃত শিক্ষা ছাড়া মানবসত্তা গড়ে ওঠে না। তাই আমরা নিজেদের অর্থচিন্তার পাশাপাশি শিক্ষার প্রকৃত দিকটি অনুধাবন করলেই মানবসত্তা ধারণ করতে পারব। উদ্দীপকে শেফা চরিত্র ‘মানবসত্তা' বা 'মনুষ্যত্বের' একটি প্রকৃষ্ট উদাহরণ। শেফা শুধু একজন সেবিকা হিসেবে অর্থ উপার্জন করে থেমে যাননি বরং তিনি একটি চিকিৎসা সেবাকেন্দ্র প্রতিষ্ঠা করে মনুষ্যত্বের উজ্জ্বল দৃষ্টান্ত স্থাপন করেন। “শিক্ষা ও মনুষ্যত্ব' প্রবন্ধে প্রাবন্ধিক শিক্ষার মাধ্যমে মানুষের এই ধরনের উৎকর্ষতার দিক নির্দেশ করেছেন। তাই বলা যায় যে, উদ্দীপকে শেফার চরিত্রে ‘শিক্ষা ও মনুষ্যত্ব' প্রবন্ধের মানবসত্তা বা মনুষ্যত্বের দিকটি প্রকাশ পেয়েছে।"
        },
        {
          "label": "ঘ",
          "question": "উদ্দীপকে রাফার মানসিক পরিবর্তনে শিক্ষা ও মনুষ্যত্ব' প্রবন্ধে লেখক কী পরামর্শ দিয়েছেন? আলোচনা করো ।",
          "explanation": "উদ্দীপকের রাফার মানসিক পরিবর্তনের জন্য ‘শিক্ষা ও মনুষ্যত্ব' প্রবন্ধে প্রাবন্ধিক দুটি পরামর্শ দিয়েছেন। প্রথমটি হলো অন্নবস্ত্রের চিন্তা থেকে মুক্তি, দ্বিতীয়টি হলো শিক্ষার দ্বারা মনুষ্যত্বের স্বাদ পাওয়ানো। ‘শিক্ষা ও মনুষ্যত্ব' প্রবন্ধে প্রাবন্ধিক মানবজীবনের দুটি সত্তার কথা উল্লেখ করেছেন। জীবসত্তা থেকে মানবসত্তায় পরিবর্তনের জন্য একজন মানুষের সোপান হতে পারে শুধু শিক্ষা। কিন্তু ক্ষুৎপিপাসায় কাতর কেউ কখনো আত্মার মুক্তির চিন্তা লাভ করতে পারে না। তাই শিক্ষার দ্বারা মানুষকে অন্নবস্ত্রের চিন্তা থেকে মুক্তি ও শিক্ষার মাধ্যমে মনুষ্যত্বের স্বাদ দেওয়া গেলে তবেই মানুষের মানসিক পরিবর্তন হবে। উদ্দীপকের রাফা একজন সেবিকা। সে হাসপাতালে কাজ করে অর্থ উপার্জন করার পাশাপাশি অবৈধভাবে ঔষধ বিক্রি করে টাকা আয় করে। অর্থাৎ সে শুধু তার জীবসত্তার দিকটি পূরণ করে। শিক্ষা তাকে মনুষ্যত্বের জ্ঞান দিতে পারেনি। শিক্ষা অর্জনের মাধ্যমে সে মনুষ্যত্বের স্বাদ পায়নি বলেই তার আচরণে এরূপ প্রবণতা লক্ষ করা যায়। ‘শিক্ষা ও মনুষ্যত্ব' প্রবন্ধে প্রাবন্ধিক বলেছেন, অন্নবস্ত্রের চিন্তা থেকে মুক্তি দিতে পারলেই মানুষের মধ্যে মনুষ্যত্ববোধ জেগে উঠবে। অন্যদিকে, প্রাবন্ধিকের দ্বিতীয় পরামর্শটি ছিল শিক্ষার মাধ্যমে মানুষকে মনুষ্যত্বের স্বাদ আস্বাদনের সুযোগ দেওয়া, যা উদ্দীপকের রাফার মধ্যে অনুপস্থিত। সুতরাং উদ্দীপকে রাফার মানসিক পরিবর্তনে শিক্ষা ও মনুষ্যত্ব' প্রবন্ধে প্রাবন্ধিকের মানুষকে অন্নবস্ত্রের চিন্তা থেকে মুক্তি ও শিক্ষার মাধ্যমে মানুষকে মনুষ্যত্বের স্বাদ গ্রহণে উদ্বুদ্ধকরণের পরামর্শ দিয়েছেন।"
        }
      ]
    },
    {
      "number": "4",
      "uddipok": "জামাল সাহেব একবার শিক্ষা সফরে রাঙামাটি যান। সেখানে ছিল তার বন্ধুর বাড়ি। বন্ধু শিপন সাহেবও জামাল সাহেবকে পেয়ে ব্যাপক আপ্যায়ন করেন। নানা রকম খাবারের আয়োজন করেন। শিপন সাহেব জামাল সাহেবকে তাক লাগিয়ে দেন এবং তাকে জানান আরও বেশি কিছু আয়োজন করতে যাচ্ছেন। জামাল সাহেবের অনীহা সত্ত্বেও শিপন সাহেব এ কাজগুলো করে সকলের দৃষ্টি আকর্ষণ করেন।",
      "tag": "NISD 24",
      "sub_questions": [
        {
          "label": "ক",
          "question": "কাবুলিরা কয় পেয়ালা চা খায় ?",
          "explanation": "কাবুলিরা ছয় পেয়ালা চা খায় ।"
        },
        {
          "label": "খ",
          "question": "লেখকের ‘অল্প শোকে কাতর, অধিক শোকে পাথর' বলার কারণ কী ?",
          "explanation": "খাবারের আধিক্য দেখে লেখকের যে অবস্থা হয়েছিল তা বোঝাতেই প্রবাদটি ব্যবহার করা হয়েছে। আফগান আবদুর রহমান লেখককে বিপুল পরিমাণ বিচিত্র ও সুস্বাদু খাবার পরিবেশন করে। প্রথম দিনেই সে গামলাভর্তি মাংসের কোরমা, দুম্বার মাংস, বোম্বাই সাইজের শামিকাবাব, কোফতা-পোলাও, আস্ত মুরগির রোস্ট ইত্যাদি খাবার লেখকের সামনে পরিবেশন করে। এত খাবার আনার পরও রান্নাঘরে আরও আছে বলে সে লেখককে জানায় । ছয়জনের খাবার পরিবেশন করে আরও আছে বললে লেখকের অবস্থা এমন হয় যে অল্প শোকে কাতর, অধিক শোকে পাথর ।"
        },
        {
          "label": "গ",
          "question": "‘প্রবাস বন্ধু’ ভ্রমণকাহিনির আবদুর রহমানের যে বৈশিষ্ট্যটি উদ্দীপকের শিপন চরিত্রের প্রতিনিধিত্ব করে তার বর্ণনা দাও।",
          "explanation": "‘প্রবাস বন্ধু’ ভ্রমণকাহিনির আবদুর রহমানের অতিথিপরায়ণতা উদ্দীপকের শিপন সাহেবের চরিত্রের প্রতিনিধিত্ব করে। ‘প্রবাস বন্ধু' ভ্রমণকাহিনিতে লেখক আফগানিস্তানের রাজধানী কাবুলের সন্নিকটে খাজামোল্লা নামক গ্রামে বাস করার সময় আবদুর রহমান নামের একজন তার দেখভালের দায়িত্বে ছিল। আবদুর রহমান লেখককে খুব যত্ন করে রান্না করে খাওয়াত। তার রান্না ও পরিবেশন করা খাবারের মধ্যে লেখক আফগানিস্তানের বিচিত্র ও সুস্বাদু খাদ্যবস্তুর পরিচয় পেতেন। উদ্দীপকের জামাল সাহেব শিক্ষা সফরে রাঙামাটি গিয়ে সেখানে তার বন্ধু শিপন সাহেবের বাড়িতে যান। শিপন সাহেব তার বন্ধুর জন্য ব্যাপক আয়োজন করেন। নানা রকম খাবার রান্না করে শিপন সাহেব তার বন্ধু জামাল সাহেবকে তাক লাগিয়ে দেন। 'প্রবাস বন্ধু' ভ্রমণকাহিনিতে আবদুর রহমানও লেখকের জন্য বিভিন্ন রকম খাবার প্রস্তুত করে এবং লেখককে খুবই যত্ন করে খাবার খাওয়ায়। সুতরাং আলোচ্য রচনার আবদুর রহমানের অতিথিপরায়ণতার বৈশিষ্ট্যের দিকটি উদ্দীপকের শিপন চরিত্রের প্রতিনিধিত্ব করে।"
        },
        {
          "label": "ঘ",
          "question": "'জামাল সাহেবের অনীহা সত্ত্বেও শিপন সাহেব এ কাজগুলো করে সকলের দৃষ্টি আকর্ষণ করেন।'— উক্তিটি ‘প্রবাস বন্ধু' ভ্রমণকাহিনির আলোকে বিশ্লেষণ করো।",
          "explanation": "উদ্দীপকের জামাল সাহেবের অনীহা সত্ত্বেও শিপন সাহেব এ কাজগুলো করে সকলের দৃষ্টি আকর্ষণ করেন, যেমন করে আবদুর রহমানের আতিথেয়তায় লেখকের ধৈর্যচ্যুতি ঘটলেও তিনি তাকে শ্রদ্ধার সাথে গ্রহণ করেন । ‘প্রবাস বন্ধু' ভ্রমণকাহিনিতে আবদুর রহমান লেখকের দেখাশোনা কাজে নিয়োজিত ছিল। আবদুর রহমান লেখকের জন্য সুস্বাদু ও বিচিত্র সব খাবার রান্না করত। লেখককে অতিমাত্রায় যত্ন করে একটার পর একটা খাবার খাওয়ানোর চেষ্টা করত। কিন্তু আবদুর রহমানের সরল আতিথেয়তায় লেখকের কখনো কখনো ধৈর্য্যচুতি ঘটলেও শেষপর্যন্ত তিনি এই আন্তরিকতাকে শ্রদ্ধার সঙ্গে গ্রহণ করেছেন । উদ্দীপকে শিপন সাহেব তার বন্ধু জামাল সাহেবকে ব্যাপকভাবে আপ্যায়ন করেন। তিনি জামাল সাহেবের জন্য নানা রকম খাবারের আয়োজন করেন এবং আরও অনেক বেশি আয়োজন করতে চান বলে জানান । জামাল সাহেব শিপন সাহেবের এসব কাজকর্মে অনীহা প্রকাশ করেন । কিন্তু তার প্রচেষ্টা সকলের দৃষ্টি আকর্ষণ করে । ‘প্রবাস বন্ধু’ ভ্রমণকাহিনিতে আবদুর রহমানের মাত্রাতিরিক্ত আপ্যায়নে লেখক কখনো কখনো বিরক্তও হয়েছেন কিন্তু তাকে শ্রদ্ধার সাথে গ্রহণ ও করেছেন । উদ্দীপকেও জামাল সাহেব শিপন সাহেবের ব্যাপক আয়োজনে অনীহা প্রকাশ করেছেন। কিন্তু তার প্রচেষ্টা শেষপর্যন্ত সকলের দৃষ্টি আকর্ষণ করে ।"
        }
      ]
    },
    {
      "number": "5",
      "uddipok": "বন্যায় খেতের ধান ভেসে গেল। এলাকায় দুর্ভিক্ষ দেখা দিলো। বিদেশ থেকে রিলিফের গম এলো। চেয়ারম্যান সাহেবের আনন্দ ধরে না। লোকদেখানো ত্রাণ বিতরণ করেই বাকি গম কুক্ষিগত করল। মানুষের হাহাকার তার কঠিন হৃদয়ে রেখাপাত করল না ।",
      "tag": "NISD 24",
      "sub_questions": [
        {
          "label": "ক",
          "question": "‘ভুখারি’ শব্দের অর্থ কী?",
          "explanation": "‘ভুখারি' শব্দের অর্থ ক্ষুধার্ত ব্যক্তি ।"
        },
        {
          "label": "খ",
          "question": "‘মানুষ' কবিতায় ‘স্বার্থের জয়' বলতে কী বোঝানো হয়েছে?",
          "explanation": "ধর্মকে হাতিয়ার হিসেবে ব্যবহার করে মোল্লা-পুরোহিতরা নিজেদের স্বার্থকে হাসিল করছে— এ বিষয়টি বোঝাতেই আলোচ্য উক্তিটি করা হয়েছে। ‘মানুষ' কবিতায় সাত দিনের অনাহারী পথিককে মন্দিরের পুরোহিত খেতে না দিয়ে তাড়িয়ে দিয়েছে। আবার মসজিদে অঢেল গোশত-রুটি বেঁচে যাওয়ার পরও ক্ষুধার্ত মুসাফির খাবার চাইলে মোল্লা তাকে খাবার না দিয়ে বিদ্রুপ করছে। মূলত ধর্মকে অবলম্বন হিসেবে ব্যবহার করে মোল্লা পুরোহিতরা নিজেদের স্বার্থকে প্রাধান্য দিচ্ছে।"
        },
        {
          "label": "গ",
          "question": "উদ্দীপকের চেয়ারম্যানের সাথে 'মানুষ' কবিতার কোন চরিত্রের মিল রয়েছে? ব্যাখ্যা করো ।",
          "explanation": "উদ্দীপকের চেয়ারম্যানের সাথে 'মানুষ' কবিতার পূজারি ও মোল্লা সাহেব চরিত্রদ্বয়ের মিল রয়েছে। ‘মানুষ' কবিতায় কবি মানুষের নির্মমতাকে তুলে ধরেছেন। জীর্ণ-শীর্ণ পথিক খাবার ভিক্ষা চেয়ে পূজারির দ্বারা মন্দির থেকে প্রত্যাখ্যাত হয়। মোল্লা সাহেব লোভে পড়ে মসজিদের শিরনি উপলক্ষ্যে বেঁচে যাওয়া গোশত-রুটি নিজে ভক্ষণ করার অভিপ্রায়ে তিরস্কার করে তাকে বের করে দেয়। তাদের দুর্ব্যবহারের দরুন অভুক্ত অবস্থায় ভুখারিকে রাস্তায় নামতে হয় । উদ্দীপকের ঘটনায় দেখা যায়, বন্যায় ফসলি মাঠ ক্ষতিগ্রস্ত হলে এলাকায় দুর্ভিক্ষ শুরু হয়। লোকজনের সহায়তার জন্য বিদেশ থেকে গম আসে। এতেই যেন চেয়ারম্যানের আনন্দ আর শেষ হয় না। সামান্য ত্রাণ বিতরণ করেই বাকি গম নিজের কাছে কুক্ষিগত করে। মুখোশধারী মোল্লা-পুরোহিতবর্গ নিজেদের স্বার্থ রক্ষার্থে গরিব-অসহায় মানুষের প্রতি বর্বর আচরণ করে। নির্দয় আচরণের দিক থেকে উদ্দীপকের চেয়ারম্যানের সাথে 'মানুষ' কবিতার পূজারি ও মোল্লা সাহেব চরিত্রদ্বয়ের মিল রয়েছে।"
        },
        {
          "label": "ঘ",
          "question": "“মানুষ' কবিতায় চিহ্নিত সমস্যা উদ্দীপকে ফুটে উঠলেও এর সমাধান উদ্দীপকে নেই।”— উক্তিটি প্রমাণ করো ।",
          "explanation": "মানবতার জয়গান উদ্দীপকে ধ্বনিত না হওয়ায় 'মানুষ' কবিতায় চিহ্নিত সমস্যা উদ্দীপকে ফুটে উঠলেও এর সমাধান উদ্দীপকে নেই । ‘মানুষ' কবিতায় কবির মানবতাবাদী উদার মানসিকতার পরিচয় ফুটে উঠেছে। কবি বলতে চেয়েছেন, মানুষের বিপদে-আপদে পাশে না দাঁড়িয়ে অবজ্ঞা ও অবহেলা করা কোনো ধার্মিক মানুষের কাজ হতে পারে না। কারণ সকল ধর্মগ্রন্থেই মানুষের স্থান দেওয়া হয়েছে সবকিছুর ঊর্ধ্বে। কবিতায় কবি মানুষের মধ্যকার ভেদাভেদ, অবিচার, শোষণ এবং অসাম্যের বিরুদ্ধে প্রতিবাদ জানিয়েছেন। তিনি মানুষের মধ্যকার সম্পর্ককে সুন্দর ও সহমর্মী করার আহ্বান জানিয়েছেন। উদ্দীপকের বর্ণিত ঘটনাটি একটি দুর্যোগপূর্ণ পরিস্থিতির সুযোগ নিয়ে চেয়ারম্যান দ্বারা জনগণের উপর চালানো অন্যায়ের একটি জ্বলন্ত উদাহরণ। বন্যায় ক্ষতিগ্রস্ত মানুষের জন্য আগত ত্রাণসামগ্রীকে নিজস্ব স্বার্থে ব্যবহার করে চেয়ারম্যান সাহেব জনসাধারণের প্রতি তার নিষ্ঠুরতা প্রদর্শন করেছেন। মানুষের যে অবর্ণনীয় কষ্ট তা তার নিষ্ঠুর হৃদয়ে কোনো রেখাপাত করে না। ‘মানুষ' কবিতায় মোল্লা-পুরুতের চরিত্রে একইরকম বৈশিষ্ট্য লক্ষ করা যায়। ‘মানুষ' কবিতা মূলত সামাজিক বৈষম্য, ধর্মীয় কট্টরতা, অন্যায় ও অবিচারের বিরুদ্ধে একটি প্রতিবাদী কবিতা। কবিতায় কবি মানুষের মধ্যকার সম্পর্ককে সুন্দর ও সহমর্মী করার আহ্বান জানিয়েছেন। উদ্দীপকের ঘটনা ‘মানুষ’ কবিতায় উঠে আসা সমস্যাগুলোর একটি প্রত্যক্ষ উদাহরণ। উদ্দীপকে চেয়ারম্যান সাহেবের অন্যায় কর্মের কোনো শাস্তি বা সমাধান দেখানো হয়নি বরং তার কুকর্ম চলমান রয়েছে। তাই বলা যায়, 'মানুষ' কবিতায় চিহ্নিত সমস্যা উদ্দীপকে ফুটে উঠলেও এর সমাধান উদ্দীপকে নেই ।"
        }
      ]
    },
    {
      "number": "6",
      "uddipok": "শাফিন সাহেব উচ্চপদস্থ সরকারি কর্মকর্তা। তিনি উত্তরাধিকারসূত্রেও অনেক টাকাপয়সা ও সম্পত্তির মালিক। কিন্তু এতে তার তৃপ্তি নেই। তাই তিনি অবৈধ পথে টাকা আয় করেন। তার শুধু চাই, আরও চাই ভাব। তিনি টাকাপয়সা ও সম্পত্তির চিন্তায় রাতে শান্তিতে ঘুমাতেও পারেন না । এককথায় তার জীবন যন্ত্রণাময় ।",
      "tag": "NISD 24",
      "sub_questions": [
        {
          "label": "ক",
          "question": "কবি কোন জগতে হারিয়ে যেতে চান?",
          "explanation": "কবি কান্না-হাসির অন্তরালের জগতে হারিয়ে যেতে চান ।"
        },
        {
          "label": "খ",
          "question": "বিত্ত-সুখের দুর্ভাবনা আয়ু কমায় কীভাবে?",
          "explanation": "বিত্ত-সুখের দুর্ভাবনা মানুষের জীবন যন্ত্রণাক্লিষ্ট করার মাধ্যমে আয়ু কমায়। বিত্ত-সুখের দুর্ভাবনায় মানুষের সুখ হারাম হয়ে যায়। কেননা, সম্পদের চিন্তা মানুষকে সবসময় দুশ্চিন্তায় ডুবিয়ে রাখে। ফলে মানুষের জীবন যন্ত্রণাদগ্ধ হয় এবং শরীরে নানাবিধ রোগব্যাধির বিস্তার ঘটে। এতে মানুষকে অসুখী জীবনযাপন করতে হয়। এভাবে যন্ত্রণাদগ্ধ হওয়ার কারণে বিত্তভাবনা মানুষকে সুখ তো দেয়ই না উলটা মানুষের আয়ু কমায় ।"
        },
        {
          "label": "গ",
          "question": "উদ্দীপকের শাফিন সাহেবের মধ্যে 'আশা' কবিতার কোন দিকটি প্রতিফলিত হয়েছে? ব্যাখ্যা করো ।",
          "explanation": "উদ্দীপকের শাফিন সাহেবের মধ্যে ‘আশা' কবিতায় বিত্তলোভী মানুষের ক্রমশ আত্মকেন্দ্রিক হয়ে যাওয়ার দিকটি প্রতিফলিত হয়েছে। ‘আশা' কবিতায় কবি দেখানোর চেষ্টা করেছেন, জাগতিক এই পৃথিবী ক্রমশ জটিল হয়ে উঠছে। মানুষ ক্রমশ আত্মকেন্দ্রিক হয়ে পড়ছে। মানুষের সঙ্গে মানুষের ব্যবধান বাড়ছে। কারো মনে শান্তি নেই। বিত্ত-বৈভব অর্জন করা আর সুখের দুর্ভাবনায় মানুষ নিদ্রাহীন হয়ে পড়েেছ যার দরুন আয়ু কমে যাচ্ছে। উদ্দীপকের শাফিন সাহেব উচ্চপদস্থ কর্মকর্তা। উত্তরাধিকারসূত্রেও তিনি অনেক টাকার মালিক হলেও এতে তার তৃপ্তি নেই। তার শুধু চাই, আরও চাই ভাব। তিনি টাকাপয়সা ও সম্পত্তির চিন্তায় রাতে শান্তিতে ঘুমাতেও বলেছেন বিত্তলোভী মানুষ ক্রমশ আত্মকেন্দ্রিক হয়ে উঠছে এবং বিত্ত- বৈভবের প্রত্যাশায় শান্তি বিনষ্ট হচ্ছে। তাই বলা যায়, উদ্দীপকের শাফিন সাহেবের মধ্যে 'আশা' কবিতার বিত্তলোভী মানুষের আত্মকেন্দ্রিকতার দিকটি প্রতিফলিত হয়েছে।"
        },
        {
          "label": "ঘ",
          "question": "“আলোচ্য উদ্দীপকটি 'আশা' কবিতার ভাববস্তু ধারণ করতে পারেনি, খণ্ডাংশ মাত্র।”— তোমার অভিমত দাও।",
          "explanation": "আলোচ্য উদ্দীপকটি ‘আশা' কবিতার ভাববস্তু ধারণ করতে পারেনি, খণ্ডাংশ মাত্র। ‘আশা' কবিতায় কবি উপলব্ধি করেন, পৃথিবী ক্রমশ জটিল হয়ে যাচ্ছে। মানুষের ইচ্ছা-আকাঙ্ক্ষা আর চাওয়াপাওয়ার মাত্রা বৃদ্ধি পাচ্ছে। কারো মনে শান্তি নেই। কবি এসব অতিক্রম করে যেতে চেয়েছেন সেইসব মানুষের কাছে, যারা প্রকৃত অর্থেই মানুষ। মনুষ্যত্বের আলো যারা জ্বালিয়ে রেখেছেন। যারা সারা দিন হাড়ভাঙা খাটুনির পরেও জীর্ণ ঘরে বসবাস করে সুখী। কবিতাটিতে গণ মানুষের প্রতি একাত্মতা, মানবিকতা ও মনুষ্যত্বের সুগভীর সংবেদনা প্রতিফলিত হয়েছে। উদ্দীপকের শাফিন সাহেব উচ্চপদস্থ হওয়ার সাথে সাথে একজন আত্মকেন্দ্রিক মানুষ। তিনি উত্তরাধিকারসূত্রে বহু টাকাপয়সা ও সম্পত্তির মালিক হলেও পেশাগতভাবেও অবৈধ পথে টাকা আয় করেন। তার চাওয়াপাওয়ার শেষ নেই। তিনি রাতে শান্তিতে ঘুমাতে পারেন না। তার অসীম বিত্ত-বৈভব থাকা সত্ত্বেও জীবনে সুখ-শান্তির ছোঁয়া নেই, আত্মতৃপ্তি নেই। এককথায় তার জীবন যন্ত্রণাময়। 'আশা' কবিতায় কবিও বিত্ত- সুখের দুর্ভাবনা দিয়ে এহেন অবস্থাকে বোঝাতে চেয়েছেন । উদ্দীপক ও ‘আশা' কবিতাটি পর্যালোচনা করে দেখা যায়, উদ্দীপকের শাফিন সাহেব প্রচুর বিত্তশালী হওয়া সত্ত্বেও অবৈধ পথে উপার্জনের জন্য তার জীবনের শান্তি যন্ত্রণায় পর্যবসিত হয়েছে । তার আত্মকেন্দ্রিক চরিত্রটি ‘আশা’ কবিতায় চিত্রিত হলেও সমগ্র কবিতায় স্থান পেয়েছে আত্মকেন্দ্রিকতা অতিক্রম করে গণ মানুষের প্রতি একাত্মতা। এদিক থেকে বলা যায়, উদ্দীপকটি হলো 'আশা' কবিতার খণ্ডাংশ । সুতরাং প্রশ্নোক্ত মন্তব্যটি যথার্থ ।"
        }
      ]
    },
    {
      "number": "7",
      "uddipok": "রনির বয়স এবার বারো পেরোলো। বুড়ো দুরন্ত ছেলে। রোজ বিকেলে দূরের মাঠে খেলতে যায় সে। ফিরতে ফিরতে সন্ধ্যা। একাকী বাসায় এ সময়টা বড়ো দুশ্চিন্তায় কাটে মা তাসমিনার। ছেলেকে নিয়ে নানা আশা ও আশঙ্কায় জায়নামাজে বসে এক নাগাড়ে দোয়া পড়তে থাকেন তিনি।",
      "tag": "NISD 24",
      "sub_questions": [
        {
          "label": "ক",
          "question": "ঘরের চালে কী ডাকে?",
          "explanation": "ঘরের চালে হুতুম ডাকে।"
        },
        {
          "label": "খ",
          "question": "মা নামাজের ঘরে মোমবাতি আর দরগায় দান মানেন কেন?",
          "explanation": "অসুস্থ পুত্রের সুস্থতা কামনা করে মা নামাজের ঘর অর্থাৎ মসজিদে মোমবাতি আর দরগায় দান মানেন। অসহায় মা রুগ্‌ণ পুত্রের শিয়রে বসে রাত জাগেন। সন্তানের যন্ত্রণা তাঁকে বেদনার্ত করে। সন্তানের সুস্থতা কামনায় মা তাই নামাজের ঘরে মোমবাতি আর দরগায় দান মানত করেন ।"
        },
        {
          "label": "গ",
          "question": "উদ্দীপকে ‘পল্লিজননী' কবিতার যে দিকটি ফুটে উঠেছে তা ব্যাখ্যা করো।",
          "explanation": "উদ্দীপকে ‘পল্লিজননী' কবিতার মাতৃস্নেহের শাশ্বত রূপটি ফুটে উঠেছে। ‘পল্লিজননী' কবিতার অসুস্থ সন্তানের প্রতি এক মমতাময়ী মায়ের স্নেহের পরিচয় পাওয়া যায়। তিনি তাঁর রুগ্ণ ছেলের শিয়রে বসে সারা রাত জেগে থাকেন। ছেলের রোগ ভালো করে দেওয়ার জন্য মানত করেন। এছাড়াও ছেলের ওষুধ-পথ্য কিনতে না পারা, বিভিন্ন আবদার পূরণ করতে না পারার দুঃখ তাঁকে ব্যথিত করে তোলে । উদ্দীপকে সন্তানের প্রতি মায়ের অকৃত্রিম ভালোবাসা প্রকাশ পেয়েছে। রনি দুরন্ত ছেলে । বিকেলে দূরের মাঠে খেলতে গিয়ে তার ফিরতে ফিরতে সন্ধ্যা হয়। এ সময়টা বড়ো দুশ্চিন্তায় কাটে মায়ের। নানা আশা-আশঙ্কা মিশেলে ছেলেকে নিয়ে জায়নামাজে বসে দোয়া পড়তে থাকেন। ‘পল্লিজননী' কবিতার মা উদ্দীপকের মায়েরই প্রতিচ্ছবি। তাঁরা উভয়েই ছেলেকে নিয়ে নানা আশঙ্কায় নিমজ্জিত থাকেন। তাই বলা যায়, উদ্দীপকে ‘পল্লিজননী' কবিতার সন্তানের প্রতি মায়ের অকৃত্রিম ভালোবাসার দিকটি প্রকাশিত হয়েছে।"
        },
        {
          "label": "ঘ",
          "question": "“উদ্দীপকটির মূলভাব ‘পল্লিজননী' কবিতার পুরোপুরি প্রতিনিধিত্ব করে না।”— উক্তিটি মূল্যায়ন করো।",
          "explanation": "উদ্দীপকে ‘পল্লিজননী' কবিতার মায়ের অপত্যস্নেহের দিকটি প্রকাশিত হলেও এটি কবিতার পুরোপুরি প্রতিনিধিত্ব করে না । ‘পল্লিজননী' কবিতায় দরিদ্র এক পল্লিমায়ের ছেলে অসুস্থ। মা ছেলের চিকিৎসা খরচ জোগাড় করতে বা তার ছোটোখাটো আবদার পূরণ করতে পারেন না। রুগ্ণ ছেলের শিয়রে বসে রাত জেগে মা তাকে চোখের জলে সান্ত্বনা দিচ্ছিলেন । সন্তানের চিকিৎসা করার সামর্থ্য না থাকায় তিনি দরগায় মানত করেন। গ্রামীণ পরিবেশে এক শঙ্কিত পল্লিমায়ের অপত্যস্নেহ আলোচ্য কবিতায় তীব্রভাবে ফুটে উঠেছে। উদ্দীপকের রনি দুরন্ত ছেলে। বিকেল হলেই সে দূরের মাঠে খেলতে যায় আর ফিরে আসে সন্ধ্যায়। এ সময় একাকী মায়ের সময় দুশ্চিন্তায় কাটে। তাঁর মনে জাগে ছেলেকে নিয়ে নানা আশঙ্কা। 'পল্লিজননী' কবিতায় পল্লিজননীর মাঝেও এহেন মনোভাব লক্ষ করা যায়। উদ্দীপকে সন্তানের জন্য মায়ের অকৃত্রিম ভালোবাসা এবং সন্তানের জন্য মায়ের আশঙ্কা প্রকাশ পেয়েছে, যা ‘পল্লিজননী' কবিতারও অন্যতম আলোচ্য বিষয় । তবে কবিতায় রুগ্ণ ছেলের শিয়রে বসে রাত জাগা এক মায়ের মনঃকষ্ট, পুত্রের চঞ্চলতা স্মরণ ও দারিদ্র্যের কারণে প্রয়োজনীয় সামগ্রী আয়োজন করতে না পারার যে ব্যর্থতা তা ফুটে উঠেছে। তাই উদ্দীপকে আলোচ্য কবিতার সবদিক ফুটে ওঠেনি, শুধু মাতৃস্নেহে দিকটি ফুটে ওঠায় প্রশ্নোক্ত উক্তিটি যথার্থ ।"
        }
      ]
    },
    {
      "number": "8",
      "uddipok": "সজিব অসহায় এক কিশোর। তার পিতা-মাতা উভয়ই মারা গেছে। এখন তার থাকার মতো কোনো জায়গা নাই। গ্রামের সবাই তাকে চেনে। যখন সুযোগ পায় তখন মানুষের কাজ করে জীবিকানির্বাহ করে। গ্রামের সবাই তাকে ভালোবাসে ও স্নেহ করে।",
      "tag": "NISD 24",
      "sub_questions": [
        {
          "label": "ক",
          "question": "আহাদ মুন্সির সাথে কয় জন রাজাকার ছিল?",
          "explanation": "আহাদ মুন্সির সাথে তিনজন রাজাকার ছিল ।"
        },
        {
          "label": "খ",
          "question": "'গণকবর' বলতে কী বোঝায় ?",
          "explanation": "একসঙ্গে অনেক মানুষের লাশ গাদাগাদি করে কবর দেওয়া হলে তাকে গণকবর বলে। মুক্তিযুদ্ধের সময় পাকিস্তানি মিলিটারিরা নিরীহ বাঙালিদের সারিবদ্ধভাবে দাঁড় করিয়ে গুলি করে হত্যা করে। সেই লাশ একসঙ্গে কবর দেওয়ার জন্য মাটি খনন করা হয়। কাফনের কাপড় ছাড়া এভাবে একসঙ্গে অনেক লাশ কবর দেওয়াকেই গণকবর বলা হয়।"
        },
        {
          "label": "গ",
          "question": "“উদ্দীপকটি ‘কাকতাড়ুয়া' উপন্যাসের বুধার চরিত্রকে আংশিক ধারণ করে।”- মন্তব্যটি বুঝিয়ে লেখো ।",
          "explanation": "উদ্দীপকের সজিবের স্বজন হারনো ও জীবিকানির্বাহ করার দিক দিয়ে উদ্দীপকের ‘কাকতাড়ুয়া' উপন্যাসের বুধা চরিত্রকে আংশিক ধারণ করে । 'কাকতাড়ুয়া' উপন্যাসে বর্ণিত বুধা মাতা-পিতাহীন এক কিশোর। কলেরায় সে তার বাবা-মা, ভাই-বোনকে হারিয়েছে। সে গ্রামে সবার কাছে পরিচিত। সবাই তাকে ভালোবাসে। যখন যে কাজ জোটে তাই করে জীবিকানির্বাহ করে। উদ্দীপকের সজিব এক অসহায় কিশোর। তার পিতা-মাতা উভয়েই মারা গেছে। তার থাকার মতো কোনো জায়গা নেই। গ্রামের সবাই ওকে চেনে । যখন সুযোগ পায় তখন সবার বাড়িতে কাজ করে । গ্রামের সবাই তাকে ভালোবাসে ও স্নেহ করে। এই দিকটি ‘কাকতাড়ুয়া' উপন্যাসের বুধা চরিত্রের সাথে মিল রয়েছে। কিন্তু ‘কাকতাড়ুয়া’ উপন্যাসের পাকিস্তানি মিলিটারির নৃশংসতা দেখে বুধার মুক্তিযুদ্ধে অংশগ্রহণ ও প্রতিশোধের স্পৃহা এই দিকটি উদ্দীপকে অনুপস্থিত। তাই বলা যায় যে, উদ্দীপকটি ‘কাকতাড়ুয়া’ উপন্যাসের বুধা চরিত্রকে আংশিক ধারণ করে।"
        },
        {
          "label": "ঘ",
          "question": "“উদ্দীপকটি 'কাকতাড়ুয়া' উপন্যাসের সমগ্র ভাবকে তুলে ধরেনি।”— উক্তিটির যথার্থতা নিরূপণ করো ।",
          "explanation": "উদ্দীপকটি ‘কাকতাড়ুয়া' উপন্যাসের সমগ্র ভাবকে তুলে ধরেনি । ‘কাকতাড়ুয়া' উপন্যাসের মাতা-পিতাহীন কিশোর বুধার যুদ্ধের আগের পারিবারিক দুর্ঘটনা থেকে শুরু করে যুদ্ধ পর্যন্ত তার আবেগ-অনুভূতি ও জীবনযাত্রার ছবি ফুটে উঠেছে। ফুটে উঠেছে পাকিস্তানি হানাদার বাহনিীর অত্যাচার-নির্যাতনের চিত্র এবং বুধা ও মুক্তিযোদ্ধাদের ভূমিকার কথা । উদ্দীপকে অসহায় কিশোর সজিবের জীবনচিত্র তুলে ধরা হয়েছে। সজীবের পিতা-মাতা উভয়ই মারা গেছেন । তার কোনো থাকার জায়গা নেই । গ্রামের মানুষের বাড়িতে কাজ করে জীবিকানির্বাহ করেন। গ্রামের সবাই ওকে ভালোবাসে । উপন্যাসে বুধা এক অসহায় কিশোর। তার জীবনের অবর্ণনীয় দুর্ভোগের চিত্র এখানে বর্ণিত হয়েছে। উদ্দীপকে সজিবও অসহায় কিশোর। তার জীবনের দুর্ভোগের চিত্র এখানে ফুটে উঠেছে। কিন্তু উপন্যাসের বুধার মুক্তিযুদ্ধে অংশগ্রহণ ও মিলিটােিদর নির্যাতনের যে চিত্র প্রতিফলিত হয়েছে তা উদ্দীপকে অনুপস্থিত। সুতরাং বলা যায় যে, ‘উদ্দীপকটি ‘কাকতাড়ুয়া' উপন্যাসের সমগ্রভাবকে তুলে ধরেনি।'— উক্তিটি যথার্থ ।"
        }
      ]
    },
    {
      "number": "9",
      "uddipok": "মুরাদ ঢাকা বিশ্ববিদ্যালয়ের একজন ছাত্র। মুক্তিযুদ্ধের সময়ে বিশ্ববিদ্যালয়ের সবাই ভয়ে পালাতে থাকে। মুরাদকে তার বন্ধুরা পালাতে বললে সে বলে, ‘সবাই পালালে দেশ স্বাধীন করবে কে? আমাকে থাকতেই হবে।'",
      "tag": "NISD 24",
      "sub_questions": [
        {
          "label": "ক",
          "question": "‘কাকতাড়ুয়া' উপন্যাসে আর্ট কলেজের ছাত্র কে?",
          "explanation": "‘কাকতাড়ুয়া' উপন্যাসে আর্ট কলেজের ছাত্র মুক্তিবাহিনী কমান্ডার শাহাবুদ্দিন ।"
        },
        {
          "label": "খ",
          "question": "বুধা তার চার্চির বাড়ি থেকে চলে যায় কেন?",
          "explanation": "বুধা আত্মসম্মানবোধ ও দুঃখবোধের অনুভূতিতে তার চাচির বাড়ি থেকে চলে যায় । পুরো পরিবারকে কলেরা মহামারিতে নিজের চোখের সামনে মৃত্যুর কোলে ঢলে পড়তে দেখে বুধা। তারপর চাচির কাছেই বড়ো হতে থাকে সে। কিন্তু চাচির অভাবের সংসার; তাই একপর্যায়ে বুধাকে তিনি কাজ করে খাওয়ার কথা বলেন। বুধা এতে কিছুটা দুঃখ পায় কিন্তু তার চেয়ে বেশি আত্মসম্মানে লাগে । তাই চাচির বাড়ি থেকে চলে যায় সে।"
        },
        {
          "label": "গ",
          "question": "উদ্দীপকের মুরাদের সাথে 'কাকতাড়ুয়া' উপন্যাসের কোন চরিত্রের মিল খুঁজে পাওয়া যায়? ব্যাখ্যা করো ।",
          "explanation": "উদ্দীপকের মুরাদের সাথে 'কাকতাড়ুয়া উপন্যাসের বুধার মিল লক্ষ করা যায়। ‘কাকতাড়ুয়া’ উপন্যাসের বুধা বাবা-মা হারা এক ছন্নছাড়া বালক। তার সহায়সম্পদ কিছুই নেই। ১৯৭১ সালের মহান মুক্তিযুদ্ধের সময় পাকিস্তানিদের অত্যাচার দেখে তার বিদ্রোহী চেতনা জাগ্রত হয়। তাদের নৃশংসতা দেখে সে প্রতিশোধপরায়ণ হয়ে ওঠে। তাকে গ্রাম থেকে যেতে বললেও সে যাবে না পরিষ্কার জানিয়ে দেয়। সে শত্রুর বিরুদ্ধে প্রতিরোধ গড়ে তোলে মুক্তিযোদ্ধাদের সাথে মিলে । উদ্দীপকের মুরাদ ঢাকা বিশ্ববিদ্যালয়ের ছাত্র। মহান মুক্তিযুদ্ধের সময় সবাই প্রাণের ভয়ে পালাতে থাকে। বিশ্ববিদ্যালয় আক্রমণ করলে মুরাদকে তার বন্ধুরা পালাতে বললেও মুরাদ পালায় না। কারণ শত্রুর মোকাবিলা করতে সবাই পালালে চলবে না। সে বলে আমাকে থাকতে হবে, শত্রুর মোকাবিলা করতে হবে। অর্থাৎ দেশপ্রেমের মহান মন্ত্রে উজ্জীবিত হওয়ার দিক থেকে ‘কাকতাড়ুয়া' উপন্যাসের বুধা আর উদ্দীপকের মুরাদ চরিত্রের মিল খুঁজে পাওয়া যায় ।"
        },
        {
          "label": "ঘ",
          "question": "উদ্দীপকের মুরাদ ও বুধার মনোভাব এক ও অভিন্ন'— মন্তব্যটি মূল্যায়ন করো ।",
          "explanation": "নিম্নের অনুরূপঃ চেতনাগত দিক থেকে উদ্দীপকের হেলাল ও বুধার মনোভাব এক ও অভিন্ন । ‘কাকতাড়ুয়া' উপন্যাসের কাহিনি গড়ে উঠেছে সহায়সম্বলহীন কিশোর বুধাকে কেন্দ্র করে । লেখক বুধা চরিত্রের মধ্য দিয়ে এদেশের জনমানসে মুক্তিযুদ্ধের সময়ের সংগ্রামী মনোভাবের চিত্র উপস্থাপন করেছেন। বুধা দেশপ্রেমের চেতনায় উজ্জীবিত এক কিশোর যার চোখের সামনে পাকিস্তানি বাহিনী হত্যাযজ্ঞ শুরু করলে সে হয়ে ওঠে প্রতিশোধপরায়ণ । বুধা প্রতিজ্ঞা করে গ্রাম থেকে সে শত্রু বাহিনীকে হটিয়েই ছাড়বে। উদ্দীপকের খালিদের চেতনায় শত্রুর বিরুদ্ধে রুখে দাঁড়ানোর বিষয়টি স্পষ্টভাবে ধরা পড়েছে। মুক্তিযুদ্ধের সময় সবাই বিশ্ববিদ্যালয় ছেড়ে পালাতে শুরু করলেও খালিদ পালায়নি বরং সে যুদ্ধ করার নিমিত্তেই থেকে যাওয়ার ইচ্ছা পোষণ করে । ‘কাকতাড়ুয়া' উপন্যাসের বুধার মানসপটে উদ্দীপকের খালিদের চেতনার মনোভাব বিদ্যমান। নিঃস্ব বুধার চিত্তে স্বজন হারানোর আক্ষেপ নেই । কিন্তু দেশের মানুষের উপর মিলিটারির আক্রমণের বিষয়টি তাকে দারুণভাবে নাড়া দেয়। সবাই গ্রাম ছেড়ে পালাতে থাকলেও সে যুদ্ধ করার জন্য হলেও গ্রামে থেকে যায় এবং শত্রুকে এমনি এমনি ছেড়ে দেবে না বলে প্রতিজ্ঞা করে। কাহিনিগত পার্থক্য থাকলেও উদ্দীপকের খালিদের মধ্যে বুধার মনোভাবই ফুটে উঠতে দেখা যায়। অতএব, আমরা বলতে পারি, উদ্দীপকের খালিদ ও বুধার মনোভাব এক ও অভিন্ন।'— মন্তব্যটি যথার্থ ।"
        }
      ]
    },
    {
      "number": "10",
      "uddipok": "রূপপুর গ্রামের হতদরিদ্র কৃষকের মেয়ে টুম্পা। টাকার লোভে তার গরিব বাবা তাকে এক বয়স্ক ধনী পাত্রের সাথে বিয়ে দেয়। এ বিয়েতে টুম্পার মত ছিল না। কিন্তু বাবার বিরুদ্ধে সে প্রতিবাদও করতে পারেনি।",
      "tag": "NISD 24",
      "sub_questions": [
        {
          "label": "ক",
          "question": "বহিপীর নাটক কত সালে প্রথম প্রকাশিত হয়?",
          "explanation": "সৈয়দ ওয়ালীউল্লাহ রচিত 'বহিপীর' নাটকটি ১৯৬০ সালে পূর্ব পাকিস্তানের (বর্তমান বাংলাদেশ) ঢাকা থেকে প্রথম প্রকাশিত হয়।"
        },
        {
          "label": "খ",
          "question": "পিরসাহেবকে বহিপীর বলা হয় কেন?",
          "explanation": "'বহিপীর' নাটকে পীরসাহেবকে 'বহিপীর' বলা হয়, কারণ তিনি বিভিন্ন অঞ্চলে ঘুরে বেড়ান এবং স্থানীয় ভাষার পরিবর্তে বইয়ের ভাষায় কথা বলেন। এ কারণে সাধারণ মানুষ তাকে 'বহিপীর' নামে ডাকে।পীর সাহেবকে বহিপীর বলার কারণ হলো- তিনি বইয়ের ভাষায় কথা বলেন। দেশের বিভিন্ন স্থানে পীর সাহেবের মুরিদ রয়েছে। পীর সাহেব সারা বছর তার ভক্ত-অনুসারী সেই মুরিদদের বাড়িতে ঘুরে বেড়ান। তিনি লক্ষ করেন যে, একেক এলাকায় একেক আঞ্চলিক ভাষা প্রচলিত। তাই তিনি বিভিন্ন এলাকার ভাষা শিক্ষা না করে বইয়ের ভাষায় কথা বলা রঙ করেন। আর সবসময় বইয়ের ভাষায় কথা বলেন। এ কারণেই তাকে বহিপীর বলা হয়। সারকথা: পীর সাহেব বইয়ের ভাষায় কথা বলার কারণে তাকে বহিপীর বলে ডাকা হয়।"
        },
        {
          "label": "গ",
          "question": "উদ্দীপকের টুম্পার চরিত্রের সাথে 'বহিপীর' নাটকের যে চরিত্রের সাদৃশ্য আছে তা ব্যাখ্যা করো ।",
          "explanation": "উদ্দীপকের টুম্পার চরিত্রের সাথে 'বহিপীর' নাটকের তাহেরা চরিত্রের সাদৃশ্য বিদ্যমান। তাহেরা যেমন পীরের সাথে বিয়েতে রাজি না হয়ে সাহসিকতার সঙ্গে প্রতিবাদ করে পালিয়ে যায়, টুম্পার অবস্থাও অনেকটা তেমনি। তবে টুম্পার ভেতরে প্রতিবাদের ইচ্ছা থাকলেও সে তা বাস্তবায়ন করতে পারে না—পরিবার ও সমাজের চাপে নতিস্বীকার করে। উভয় চরিত্রই এক ধরনের সামাজিক অবিচার ও আর্থিক স্বার্থের শিকার। তাহেরা প্রতিবাদ করে নিজের স্বাধীনতার দাবি জানায়, পক্ষান্তরে টুম্পা প্রতিবাদ না করতে পারলেও তার মনের দ্বন্দ্ব ও অপারগতা স্পষ্ট করে যে, সে এই অন্যায় মেনে নিতে চায়নি। এ থেকেই বোঝা যায়, উভয়ের মধ্যে বিদ্রোহী চেতনা বা স্বাধীনতার আকাঙ্ক্ষা রয়েছে—তফাৎ শুধু সাহস প্রকাশের স্তরে। সুতরাং, টুম্পার চরিত্রে তাহেরার প্রতিবাদী রূপের একটি নীরব প্রতিবিম্ব দেখা যায়।"
        },
        {
          "label": "ঘ",
          "question": "উদ্দীপকের ভাববস্তু 'বহিপীর' নাটকের সামগ্রিক দিক প্রকাশ করে না।” বিশ্লেষণ করো ।",
          "explanation": "উদ্দীপকটি রূপপুর গ্রামের একটি হতদরিদ্র কৃষকের মেয়ে টুম্পার পরিস্থিতির বর্ণনা দিয়েছে, যেখানে তার বাবা টাকার লোভে তাকে এক বয়স্ক ধনী পাত্রের সাথে বিয়ে দেন, কিন্তু টুম্পার এ বিয়েতে কোনো ইচ্ছা ছিল না। যদিও টুম্পার মধ্যে প্রতিবাদের ক্ষমতা ছিল, তবুও সে প্রতিবাদ করতে পারেনি, কারণ তার সামাজিক ও পারিবারিক অবস্থান তাকে বাধ্য করে চুপ থাকতে। এমন পরিস্থিতি 'বহিপীর' নাটকের সামগ্রিক দিকের সাথে মেলে না। 'বহিপীর' নাটক মূলত ধর্মীয় কুসংস্কার, সামাজিক অবিচার এবং মানবিক মূল্যবোধের মধ্যে দ্বন্দ্বের ওপর ভিত্তি করে রচিত। যেখানে তাহেরা, খোদেজা, হাশেম আলি এবং অন্যান্য চরিত্ররা নিজেদের সংগ্রাম ও মুক্তির জন্য দাঁড়িয়ে থাকে। তারা তাদের বিশ্বাস, প্রতিবাদ এবং সামাজিক শৃঙ্খল ভেঙে চলতে থাকে। তবে টুম্পার চরিত্রে, প্রতিবাদ করার শক্তি থাকার পরও তার নীরবতা এবং নিজের অবস্থান থেকে বের হয়ে আসার ব্যর্থতা, 'বহিপীর' নাটকের অন্যান্য চরিত্রের মতো স্বাধীনতামূলক বা সাহসিকতা প্রকাশ পায় না। নাটকটির মূল সুরে যতটা সামাজিক অবিচার এবং ধর্মীয় কুসংস্কারের বিরুদ্ধে প্রতিবাদ লক্ষ্য করা যায়, টুম্পার চরিত্রে সে ধরনের জোরালো প্রতিবাদ বা সংগ্রাম প্রকাশিত হয় না। তার জীবন কেবল বাধাগ্রস্ত, এবং তিনি পরিবারের আর্থিক অবস্থা ও সামাজিক মানসিকতার কারণে তার ইচ্ছার বিরুদ্ধে চলে যান। এখানে, 'বহিপীর' নাটকের চরিত্রগুলি যখন নিজেদের অধিকারের জন্য সংগ্রাম করে, তখন টুম্পার চরিত্রটি সেই ধরনের সংগ্রাম বা প্রতিবাদে অংশ নেয় না। এ কারণে উদ্দীপকের ভাববস্তু 'বহিপীর' নাটকের সামগ্রিক দিক প্রকাশ করে না, কারণ এখানে মূল বক্তব্যের ঘাটতি রয়েছে—যা 'বহিপীর' নাটকে দৃঢ়ভাবে সমাজ পরিবর্তন, সামাজিক অবিচারের বিরুদ্ধে প্রতিবাদ এবং মানবিক মর্যাদার ব্যাপারে স্পষ্টভাবে উঠে আসে।"
        }
      ]
    },
    {
      "number": "11",
      "uddipok": "নামকরা পিরের একমাত্র ছেলে ওমর শহরে লেখাপড়া শিখে ব্যাংকে চাকরি নেন। মাঝেমধ্যে তিনি গ্রামের বাড়িতে গেলে গ্রামের মুরুব্বিরা তার কাছে এসে সালাম করতে চায়। কিন্তু ওমর নিজে তাদের সালাম করেন। মুরুব্বিদের এ ঘটনায় তিনি নিজেকে অপরাধী মনে করেন। পানিপড়া নিতে এলে আমেনার মাকে বোঝানোর চেষ্টা করেন সাধারণ মানুষের কুসংস্কার ও অন্ধবিশ্বাসের কথা।",
      "tag": "NISD 24",
      "sub_questions": [
        {
          "label": "ক",
          "question": "হাতেম আলির জমিদারি কোথায় ছিল?",
          "explanation": "হাতেম আলির জমিদারি ছিল রেশমপুরে।"
        },
        {
          "label": "খ",
          "question": "‘দুনিয়াটা সত্যি কঠিন পরীক্ষাক্ষেত্র।'— বহিপীর কেন এ কথা বলেছিলেন?",
          "explanation": "সূর্যাস্ত আইনের ফলে জমিদারি নিলামে ওঠার কারণেই জমিদার হাতেম আলির মাথায় যেন আকাশ ভেঙে পড়েছে। জমিদার হাতেম আলি একজন ক্ষয়িষ্ণু জমিদার মোটামুটিভাবে মান- সম্মান নিয়ে জীবন-যাপন করলেও খাজনা বকেয়া থাকার কারণে সূর্যাস্ত আইনের মাধ্যমে যার জমিদারি নিলামে উঠবে। জমিদারি হারানোর ভয়েই জমিদার হাতেম আলির মনে শান্তি নেই। জমিদারি হারানোকে কেন্দ্র করেই মূলত হাতেম আলির মাথায় যেন আকাশ ভেঙে পড়েছে। হাতেম আলির চরম হতাশা বোঝাতে উক্তিটি করা হয়েছে ।"
        },
        {
          "label": "গ",
          "question": "উদ্দীপকে বর্ণিত গ্রামের মানুষের মনোভাব 'বহিপীর' নাটকের কোন দিকটি ইঙ্গিত করে? ব্যাখ্যা করো ।",
          "explanation": "উদ্দীপকে বর্ণিত গ্রামের মানুষের বিশ্বাস ‘বহিপীর’ নাটকের মানুষের অন্ধবিশ্বাস ও কুসংস্কারের দিকটি ইঙ্গিত করে । ‘বহিপীর’ নাটকটি বাঙালি মুসলমান সমাজে প্রচলিত পিরপ্রথার একটি বিশ্বস্ত দলিল। এ নাটকে দেখা যায়, পির সাহেবকে ধনী-গরিব সকলেই অসম্ভব ভয় ও মান্য করে। ধনসম্পদ থেকে শুরু করে নিজ কন্যাকে পর্যন্ত তারা দান করে দেয় পিরের কাছে । উদ্দীপকে ওমর ক্ষমতাবান পিরপুত্র হওয়ায় গ্রামের বয়োজ্যেষ্ঠরা তাকে সালাম করতে চায়। কিন্তু আধুনিক শিক্ষায় শিক্ষিত হওয়ায় ওমর মানুষের মনের এ ভ্রান্ত ধারণাকে বদলে দিতে চায়। আমেনার মাকে তাই সে সঠিক পথে পরিচালনার চেষ্টা করে এবং গ্রামের মানুষের কুসংস্কার ও অন্ধবিশ্বাস ভেঙে দেওয়ার চেষ্টা করে। ‘বহিপীর' নাটকেও পিরের প্রতি তাহেরার পিতা ও হাশেম আলির পরিবারের মধ্যে এই অন্ধভক্তির বিষয়টি লক্ষ করা যায়। এ থেকে প্রতীয়মান হয় যে, উদ্দীপকে বর্ণিত গ্রামের মানুষের বিশ্বাস ‘বহিপীর’ নাটকের মানুষের অন্ধবিশ্বাস ও কুসংস্কারের দিককে নির্দেশ করে ।"
        },
        {
          "label": "ঘ",
          "question": "উদ্দীপকের ওমরকে 'বহিপীর' নাটকের হাশেম আলির চরিত্রের প্রতিরূপ বলা যায় কি? তোমার উত্তরের সপক্ষে যুক্তি দাও ।",
          "explanation": "উদ্দীপকের ওমরকে ‘বহিপীর’ নাটকের হাশেম আলির চরিত্রের প্রতিরূপ বলা যায়। এর সপক্ষে যুক্তি হলো, ওমর এবং হাশেম আলির মধ্যে কিছু মৌলিক বৈশিষ্ট্য এবং দৃষ্টিভঙ্গির মিল রয়েছে, যা তাদের চরিত্রের মধ্যে সাদৃশ্য সৃষ্টি করে। প্রথমত, উভয়েই আধুনিক চিন্তাধারা এবং সমাজের অন্ধবিশ্বাসের প্রতি বিদ্বেষ পোষণ করেন। উদ্দীপকের ওমর, যে লেখাপড়া শিখে ব্যাংকে চাকরি নেয় এবং গ্রামের মুরুব্বিদের সালাম করার পরিবর্তে নিজে তাদের সালাম করে, এটি তার আধুনিক চিন্তা ও সংস্কৃতির প্রতি শ্রদ্ধা এবং তার মধ্যে অহংকার বা গর্বের অভাব প্রতিফলিত করে। ওমর সাধারণ মানুষের কুসংস্কার ও অন্ধবিশ্বাসের বিরুদ্ধে সচেতনতা তৈরি করার চেষ্টা করেন, যা হাশেম আলির চরিত্রের সাথেও মিল রয়েছে। হাশেম আলিও আধুনিক সমাজের সমস্যা, কুসংস্কার ও অন্ধবিশ্বাসের বিরুদ্ধে মতপ্রকাশ করেন এবং এসবের বিরুদ্ধে তার দর্শন ও আদর্শ সুস্পষ্ট। দ্বিতীয়ত, উভয়ের মধ্যে এক ধরনের দায়িত্বশীলতা ও মানবিক দৃষ্টিভঙ্গি রয়েছে। ওমর গ্রামের সাধারণ মানুষের কুসংস্কার দূর করতে চায় এবং তাদের মধ্যে শিক্ষা ছড়িয়ে দিতে চায়। এটি হাশেম আলির মত একজন সচেতন ও সমাজপ্রেমিক ব্যক্তির মতই। হাশেম আলিও যেমন মানুষের মধ্যে সচেতনতা সৃষ্টি করতে চায়, তেমনি ওমরও একই ধরনের কাজ করছে। সবশেষে, উভয়ের মধ্যে একটি মানবিক দৃষ্টিভঙ্গি এবং সমাজের উন্নতির প্রতি আগ্রহ রয়েছে, যা তাদের চরিত্রকে সমাজের পরিবর্তনশীলতার প্রতি উদ্বুদ্ধ করে। এইসব কারণেই ওমর এবং হাশেম আলির মধ্যে চরিত্রগত সাদৃশ্য দেখা যায়।"
        }
      ]
    }
  ]
}