{
  "title": "বরিশাল বোর্ড ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "সিধু তার দরিদ্র পিতামাতার একমাত্র সন্তান। সে ভীষণ ডানপিটে এবং দুরস্ত। সারাদিন গ্রামের ছেলেদের সাথে খেলাধুলা করে এবং বনজঙ্গলে ঘুরে বেড়ায়। প্রকৃতিই যেন তার একমাত্র আশ্রয়। কোন গাছের আম মিষ্টি, কার বাগানের কলা পাকলো বলে—ইত্যাদি খবর তার চেয়ে কেউ ভালো জানে না কারণ সে সারাদিন এখানে-সেখানে ঘুরে ঘুরে এসব তথ্য সংগ্রহ করে। তার এমন কাজকর্মে গ্রামের সবাই অতিষ্ঠ । অভিযোগ শুনতে শুনতে তার মায়ের কান ঝালাপালা হয়ে গেছে। তাই তার মা সবসময় সিধুর কর্মকাণ্ডে ভীষণ উদবিগ্ন থাকেন।",
      "tag": "BB 24",
      "sub_questions": [
        {
          "label": "ক",
          "question": "হরিহর কার বাড়িতে কাজ করে?",
          "explanation": "হরিহর অন্নদা রায়ের বাড়িতে কাজ করে ।"
        },
        {
          "label": "খ",
          "question": "'আমার এমন হয়েছে যে ইচ্ছে করে একদিকে বেরিয়ে যাই।'— সর্বজায়ার একথার কারণ কী? ব্যাখ্যা করো।",
          "explanation": "সংসারের দরিদ্রতার প্রভাবে সর্বজয়া এমন মন্তব্য করেছে। দরিদ্র হরিহর-সর্বজয়ার সংসারে অভাব নিত্যসঙ্গী হয়ে থাকে। অন্নদা রায়ের বাড়িতে গোমস্তার কাজ করে হরিহর মাত্র আট টাকা পায়, যা দিয়ে তার সংসার চলে না বিধায় ধার-দেনা করে চলতে হয়। অভাবের কারণে সন্তানদের জন্য ভালো কাপড়চোপড়েরও ব্যবস্থা করা যায় না । এমন টানাপোড়েনে দুঃখ ও ক্ষোভে সর্বজয়া প্রশ্নোক্ত উক্তিটি করেছিল।"
        },
        {
          "label": "গ",
          "question": "উদ্দীপকের সিধু চরিত্রের সাথে 'আম-আঁটির ভেঁপু\" গল্পের কোন চরিত্রের সাদৃশ্য রয়েছে তা বর্ণনা করো ।",
          "explanation": "দুরন্তপনার দিক থেকে উদ্দীপকের সিধুর সাথে ‘আম-আঁটির ভেঁপু’ গল্পের দুর্গা চরিত্রটি সাদৃশ্যপূর্ণ । ‘আম-আঁটির ভেঁপু’ গল্পে প্রকৃতিঘনিষ্ঠ দুই ভাই-বোনের আনন্দিত জীবনের আখ্যান তুলে ধরা হয়েছে। এ গল্পে দুর্গা গ্রামীণ প্রকৃতিতে বেড়ে ওঠা চঞ্চল এক কিশোরী। সে সারা দিন বনেবাদাড়ে ঘুরে বেড়ায় । মায়ের বকুনি খেয়েও সে নিরস্ত হয় না, যা তার চঞ্চলতা ও প্রাণস্ফূর্তির পরিচয় দেয়। গ্রামের অবারিত প্রকৃতিতে ঘুরে বেড়াতেই তার আনন্দ। কেননা, তার কৌতূহলী মন বিপুল প্রকৃতিতেই নিবিষ্ট । উদ্দীপকের সিধু ভীষণ ডানপিটে। সারাক্ষণ নদীর তীরে, বনেজঙ্গলে ঘুরে বেড়ানোই তার প্রধান কাজ। প্রতিবেশীর বাগানের পাকা কলা, আম প্রায়ই সে খেয়ে ফেলে। এতে প্রতিবেশীদের অভিযোগের অন্ত নেই। তাই তার মা সারাক্ষণ ভীষণ উদ্‌বিগ্ন থাকেন। ‘আম-আঁটির ভেঁপু' গল্পেও এমন দুরন্ত চরিত্রের সাক্ষাৎ পাওয়া যায় দুর্গা চরিত্রে। সে সারাক্ষণ গ্রামের নানা বাগানে, আমগাছ, জামগাছ তলায় ঘুরে বেড়ায়। আম জাম যা পায় কুড়িয়ে এনে খায়। তার মা তাকে বাড়িতে না পেয়ে প্রায়ই বকা-ঝকা করেন এবং অনেকটা উদ্বিগ্ন থাকেন। তাই দুরন্তপনার দিক থেকে উদ্দীপকের সিধু আর ‘আম-আঁটির ভেঁপু' গল্পের দুর্গা সমচরিত্রের অধিকারী।"
        },
        {
          "label": "ঘ",
          "question": "তুমি কি মনে করো উদ্দীপকের সিধুর মা 'আম-আঁটির ভেঁপু\", গল্পের সর্বজায়ার মতো পল্লিমায়ের শাশ্বত রূপ হতে পেরেছে? উত্তরের স্বপক্ষে যুক্তি দাও ।",
          "explanation": "‘আম-আঁটির ভেঁপু’ গল্পের সর্বজয়া চরিত্রে সন্তানের প্রতি ভালোবাসা, সন্তানদের নিয়ে উদ্‌বিগ্নতা, সংসারের দারিদ্র্য, সন্তানদের প্রয়োজনমাফিক শাসন করা প্রভৃতি বিষয় পরিলক্ষিত হলেও উদ্দীপকের সিধুর মা চরিত্রে কেবল সন্তানদের কর্মকাণ্ডে উদ্‌বিগ্ন হওয়ার বিষয়টি ফুটে ওঠায় সর্বজয়ার মতো তিনি পল্লিমায়ের শাশ্বত রূপ হতে পারেননি । ‘আম-আঁটির ভেঁপু’ গল্পে সর্বজয়া দরিদ্র ব্রাহ্মণ হরিহরের স্ত্রী। হরিহরের অভাবের সংসারে কষ্ট করে কোনোমতে তার দিন চলে। ধারের টাকা ফেরত দিতে পারে না বলে পাওনাদাররা বাড়িতে হানা দেয়, কথা শোনায় । তবুও হাল ছাড়ে না সর্বজয়া, সন্তানদের মুখ চেয়ে কঠিন হাতে সংসারের হাল ধরে সে। সন্তান অপু ও দুর্গার শৈশবের দুরন্তপনা নিয়েও সর্বজয়া উদ্বিগ্ন, সন্তানদের কোনো অপরাধে প্রয়োজনমাফিক তাদের শাসনও করে সে। উদ্দীপকের সিধুর মা চরিত্রের মধ্যে আমরা বাঙালি পল্লিমায়ের শাশ্বত রূপ প্রত্যক্ষ করি না। তিনি তার ডানপিটে সন্তানের ব্যাপারে অভিযোগ শুনতে শুনতে অস্থির। সিধু কারো গাছের আম, কারো বাগানের কলা সংগ্রহ করে নিয়ে আসে। তাই তাকে নিয়ে সারা দিন তার মা উদবিগ্ন থাকেন। সন্তানের শৈশবের দুরন্তপনা স্বাভাবিকভাবে নিতে পারলে তিনি বাঙালির শাশ্বত মায়ের বৈশিষ্ট্য ধারণ করতেন। এদিক থেকে 'আম- আঁটির ভেঁপু' গল্পের সর্বজয়া শাশ্বত মায়ের সার্থক প্রতিচ্ছবি । ‘আম-আঁটির ভেঁপু' গল্পের সর্বজয়ার মধ্যে শাশ্বত গ্রাম্য মায়ের বৈশিষ্ট্য ফুটে উঠেছে। সর্বজয়া শত অভাবের মধ্যেও সন্তান দুটিকে আগলে রেখেছে, তাদের মুখে অন্ন তুলে দিতে তৎপর হয়েছে। তার চরিত্রে সন্তানের প্রতি স্নেহ-মমতা, সংসারের দারিদ্র্যসহ নানা বিষয় পরিলক্ষিত হলেও উদ্দীপকের মা চরিত্রের প্রতিফলন পরিলক্ষিত হয়নি। সিধুর মাকে কেবল সন্তানের জ্বালায় অতিষ্ঠ হতেই দেখা যায়। তিনি কেবল সারা দিন সন্তানের দুরন্তপনা নিয়ে উদ্‌বিগ্ন থাকেন। এটি যে শৈশবের স্বভাবসুলভ বৈশিষ্ট্য সে বিষয়টি অনুধাবন করলে তিনি চিরায়ত বাঙালি শাশ্বত মায়ের মতো স্বাভাবিক থাকতেন। এ বিবেচনায় 'আম-আঁটির ভেঁপু’ গল্পের সর্বজয়া বাঙালি মায়ের শাশ্বত রূপের ধারক। তাই বলা যায়, উদ্দীপকের সিধুর মা ‘আম-আঁটির ভেঁপু\" গল্পের সর্বজয়ার মতো পল্লিমায়ের শাশ্বত রূপ হতে পারেনি ।"
        }
      ]
    },
    {
      "number": "2",
      "uddipok": "শাহেদ করিম, দুর্নীতির বিরুদ্ধে টকশোতে কথার ফুলঝুরি ফুটত যার মুখে, শোনাতেন নীতি বাক্য। হাসপাতালের মালিক হিসেবে তিনি মানবহিতৈষি হিসেবে ফিরিস্তি দিতেন। করোনোকালে করোনো টেস্টের ভুয়া রেজাল্ট দিয়ে তার আসল পরিচয় ফুটিয়ে তোলেন। এরকম আরও অনেক দুর্নীতি ও অনিয়মের অভিযোগে বর্তমানে কারাবাস করছেন তিনি ।",
      "tag": "BB 24",
      "sub_questions": [
        {
          "label": "ক",
          "question": "‘অন্নবস্ত্রের প্রাচুর্যের চেয়েও মুক্তি বড়ো’– এই বোধটি কীসের পরিচায়ক?",
          "explanation": "'অন্নবস্ত্রের প্রাচুর্যের চেয়েও মুক্তি বড়ো।' বোধটি মনুষ্যত্বের পরিচায়ক।"
        },
        {
          "label": "খ",
          "question": "‘শিক্ষা ও মনুষ্যত্ব' প্রবন্ধে উল্লিখিত ক্ষুৎপিপাসার ব্যাপারটি মানবিক করে তোলা যায় কীভাবে? ব্যাখ্যা করো ।",
          "explanation": "শিক্ষার মাধ্যমে ক্ষুৎপিপাসা অর্থাৎ ক্ষুধা ও তৃষ্ণার ব্যাপারটিকে মানবিক করে তোলা যায় ।। প্রাবন্ধিক মানবজীবনকে একটি দোতলা ঘরের সঙ্গে তুলনা করেছেন এবং বলেছেন –মানবসত্তার ঘরে কাজ করে শিক্ষা। তবে সে শুধু মানবসত্তার ঘরে কাজ করেই ক্ষান্ত হয় না। কারণ মানুষের জীবনে খাদ্য গ্রহণ ও পিপাসা নিবারণ অতি আবশ্যক। শিক্ষা গ্রহণের ফলে এ ব্যবস্থাও হয়ে থাকে। এ কারণে শিক্ষা জীবসত্তার ঘরে কাজ করে ক্ষুধা ও পিপাসার ব্যাপারটিকে মানবিক করে তোলে ।"
        },
        {
          "label": "গ",
          "question": "উদ্দীপকের করোনা টেস্ট নিয়ে শাহেদ করিমের কর্মকাণ্ড ‘শিক্ষা ও মনুষ্যত্ব' প্রবন্ধের কোন দিকটিকে নির্দেশ করে? ব্যাখ্যা করো।",
          "explanation": "উদ্দীপকের করোনা টেস্ট নিয়ে শাহেদ করিমের কর্মকাণ্ড ‘শিক্ষা ও মনুষ্যত্ব' প্রবন্ধের জীবসত্তার দিকটিকে নির্দেশ করে । ‘শিক্ষা ও মনুষ্যত্ব' প্রবন্ধে লেখক মানুষের জীবনকে একটি দোতলা ঘরের সঙ্গে তুলনা করেছেন। সেই ঘরের নিচের তলাকে তিনি জীবসত্তা ও উপরের তলাকে মানবসত্তা বলে উল্লেখ করেছেন। আর তাঁর মতে, শিক্ষার প্রধান কাজ মানুষকে জীবসত্তা থেকে মানবসত্তার ঘরে উন্নীত করা। তাকে ক্ষুৎপিপাসা থেকে মুক্ত করে মনুষ্যত্বের সাধনায় উন্নীত করা। উদ্দীপকের শাহেদ করিম জীবসত্তার দাবি হিসেবে অর্থকেই বড়ো করে দেখেছেন। টকশোতে এসে নীতিবাক্য শোনালেও করোনাকালে তার হাসপাতাল থেকে ভুয়া করোনা টেস্ট রিপোর্ট দেওয়া হতো। এছাড়াও আরও অনেক দুর্নীতি ও অনিয়মে জড়িয়ে পড়ে তাকে কারাবাস করতে হয়। প্রাবন্ধিক মানুষের এ ধরনের প্রবৃত্তিকে জীবসত্তার দিক হিসেবেই বিবেচনা করেছেন। সুতরাং বলা যায়, উদ্দীপকের করোনা টেস্ট নিয়ে শাহেদ করিমের কর্মকাণ্ডের মধ্যে ‘শিক্ষা ও মনুষ্যত্ব' প্রবন্ধের আলোচ্য জীবসত্তার দিকটিই প্রতিফলিত হয়েছে।"
        },
        {
          "label": "ঘ",
          "question": "উদ্দীপকের প্রথম দিকে শাহেদ করিমের কথা অনুযায়ী যদি তাঁর কর্মকাণ্ড পরিচালিত হতো তবে তাঁর জীবনেও সোনা ফলত।'— 'শিক্ষা ও মনুষ্যত্ব' প্রবন্ধের আলোকে মন্তব্যটি বিশ্লেষণ করো।",
          "explanation": "উদ্দীপকের প্রথম দিকে শাহেদ করিমের নীতিকথা অনুযায়ী যদি তার কর্মকাণ্ড পরিচালিত হতো তবে তার মাঝেও মনুষ্যত্ব বিকাশ লাভ করে জীবনে শিক্ষা সোনা ফলাত। ‘শিক্ষা ও মনুষ্যত্ব' প্রবন্ধে প্রাবন্ধিক শিক্ষার প্রকৃত উদ্দেশ্য ও তাৎপর্য ব্যাখ্যা করেছেন। তা করতে গিয়ে তিনি শিক্ষার দুটি প্রধান দিককে চিহ্নিত করেছেন। এর একটি দিক অন্নবস্ত্রের সমস্যার সমাধান আর দ্বিতীয়টি মনুষ্যত্বলোকের সন্ধান দেয়। সংগত কারণেই প্রাবন্ধিক দ্বিতীয় দিকটিকেই শিক্ষার সর্বশ্রেষ্ঠ দিক হিসেবে চিহ্নিত করেছেন। উদ্দীপকের শাহেদ করিম টকশোতে এসে কথার ফুলঝুরি ফোটাতেন এবং নীতিবাক্য শোনাতেন। হাসপাতাল প্রতিষ্ঠা করে তিনি নিজেকে সমাজহিতৈষী হিসেবেও জাহির করেছিলেন। অথচ তার হাসপাতাল থেকে করোনার ভুয়া ফলাফল দিয়ে মানুষকে প্রতারিত করতেও তিনি দ্বিধা করেননি। শিক্ষার প্রকৃত উদ্দেশ্য মনুষ্যত্ববোধের অভাবেই এমন হীন কাজ তিনি করতে পেরেছেন। 'শিক্ষা ও মনুষ্যত্ব' প্রবন্ধে লেখক মনুষ্যত্ব অর্জনকেই শিক্ষার মৌলিক উদ্দেশ্য হিসেবে গণ্য করেছেন। তবে মনুষ্যত্ব অর্জন শিক্ষার প্রধান লক্ষ্য হলেও ক্ষুৎপিপাসার নিবৃত্তি এর প্রাথমিক উদ্দেশ্য। আর তাই জৈবিক চাহিদার দিকটিকে গুরুত্ব দিয়েও মনুষ্যত্ব অর্জনকে প্রাধান্য দিয়ে শিক্ষা গ্রহণের তাগিদ দিয়েছেন প্রাবন্ধিক। কেননা, শিক্ষা মনুষ্যত্বলোকের সন্ধান দিয়ে মানুষকে মানবিক করে তোলে। উদ্দীপকের শাহেদ করিমের আচরণে এ বিষয়টি পরিলক্ষিত হয় না। অর্থচিন্তায় মগ্ন বলেই তিনি নৈতিকতার বিষয়টিকে উপেক্ষা করে করোনাকালীন মানুষকে প্রতারিত করেছেন। নিজে যে নীতিকথা বলতেন তা যদি মেনে চলতেন তাহলে আলোচ্য প্রবন্ধে বিধৃত শিক্ষার অপ্রয়োজনীয় দিক, অর্থাৎ মনুষ্যত্ববোধের জাগরণ তার মধ্যেও ঘটত। তখন শিক্ষার অপ্রয়োজনীয় দিকটির প্রভাবে তার জীবনেও শিক্ষা সোনা ফলাতে পারত। এ পরিপ্রেক্ষিতে প্রশ্নোক্ত মন্তব্যটি তাই যথার্থ বলেই প্রতীয়মান ।"
        }
      ]
    },
    {
      "number": "3",
      "uddipok": "অর্থনৈতিক মন্দার কারণে চামেলীর স্বামী রতনেরও চাকরি চলে যায়। সংসারের হাল ধরতে চামেন্টী শহরের বড়ো ব্যবসায়ী কৃষ্ণা মণ্ডলের কাপড়ের দোকানে বিপণন কর্মী হিসেবে কাজ নেয়। মাঝে মাঝে কৃষ্ণ মণ্ডলের দুই সন্তানকে দায়িত্বের সঙ্গে স্কুল থেকে আনা-নেওয়া করে। চামেলীর কাজকর্মে কৃষ্ণ মণ্ডল ভীষণ খুশি হন । চামেলীর মাসিক বেতন দ্বিগুণ বৃদ্ধি করে দেন। এতে চামেলী ভীষণ খুশি হয় ।",
      "tag": "BB 24",
      "sub_questions": [
        {
          "label": "ক",
          "question": "মমতাদির দু-চোখ সজল হয়ে উঠল কেন ?",
          "explanation": "মমতাদির দুচোখ সজল হয়ে উঠল কৃতজ্ঞতায় ।"
        },
        {
          "label": "খ",
          "question": "ভর্ৎসনা নয় আবেদন' বলতে কী বোঝানো হয়েছে?",
          "explanation": "‘ভর্ৎসনা নয়, আবেদন'— উক্তিটি দ্বারা স্কুলপড়ুয়া ছেলেটিকে স্নেহপূর্ণ স্বরে মমতাদির মিষ্টি খেতে নিষেধ করাকে বুঝিয়েছে । ‘মমতাদি' গল্পে গল্পকথক ছেলেটির বাড়িতে একদিন আত্মীয় আসে। আসার সময় তারা সঙ্গে এনেছিল রসগোল্লা আর সন্দেশ, যা ছিল ছেলেটির অত্যন্ত প্রিয়। আর যে কারণে সে তার ভাগের অংশটুকু প্রকাশ্যে খেয়ে ভাঁড়ার ঘরে গিয়ে গোপন ভাগটা খেতে শুরু করে। একপর্যায়ে বেশ কয়েকটা খাওয়ায় পর মমতাদি তাকে স্নেহপূর্ণ স্বরে আরও খেতে বাধা দেয়। মমতাদির এরূপ স্নেহপূর্ণ আবেদনে ছেলেটি সাড়া দেয়। মূলত ভর্ৎসনার স্বরে না বলে স্নেহপূর্ণ স্বরে বলার কারণেই ছেলেটি মমতাদির কথা মেনে নেয় ।"
        },
        {
          "label": "গ",
          "question": "উদ্দীপকের কৃষ্ণা মণ্ডল 'মমতাদি' গল্পের কোন চরিত্রের সঙ্গে সাদৃশ্যপূর্ণ? বর্ণনা করো ।",
          "explanation": "উদ্দীপকের কৃষ্ণা মণ্ডল ‘মমতাদি’ গল্পের গৃহকর্ত্রীর চরিত্রের সঙ্গে সাদৃশ্যপূর্ণ। ‘মমতাদি’ গল্পে আমরা দেখি মমতাদি আর্থিক অনটনের কারণে অন্যের বাড়িতে কাজ করে। তার গৃহকর্ত্রী তাকে ছোটো করে দেখে না পরিবারের সদস্যের মতো তাকে আপন করে নেয়। গৃহকর্ত্রীর আচরণে সন্তুষ্ট হয়ে মমতাদিও পরম যত্ন নিয়ে ঘরের কাজ করে। পরিবারে আর্থিক সচ্ছলতা ফিরে এলেও সে এ কাজ ছাড়তে চায় না । উদ্দীপকের কৃষ্ণা মণ্ডল ‘মমতাদি' গল্পের গৃহকর্ত্রীর মতোই একজন সুন্দর মনের মানুষ। চামেলী তার বাড়িতে কাজ করে। চামেলীর স্বামীর চাকরি চলে যাওয়ায় সে কৃষ্ণা মণ্ডলের কাপড়ের দোকানে বিপণনকর্মী হিসেবে কাজ নেয়। তার কাজকর্মে সন্তুষ্ট হয়ে কৃষ্ণা মণ্ডল বেতন দ্বিগুণ করে দেয়। ‘মমতাদি গল্পের গৃহকর্ত্রীর মতো কৃষ্ণা মণ্ডলের মধ্যেও উদার মানবিকতার দিকটি পাই, যা তাদের পরস্পরকে সাদৃশ্যপূর্ণ করে তুলেছে।"
        },
        {
          "label": "ঘ",
          "question": "উদ্দীপকের চামেলী 'মমতাদি' গল্পের মমতাদি চরিত্রের প্রতিনিধিত্ব করে কি? উত্তরের স্বপক্ষে যুক্তি দাও ।",
          "explanation": "অর্থকষ্টে পড়ে অন্যের বাড়িতে কাজ করা এবং কর্তব্যবোধের দিক থেকে উদ্দীপকের চামেলী ‘মমতাদি' গল্পের মমতাদির প্রতিনিধিত্ব করে। ‘মমতাদি' গল্পের প্রধান চরিত্র মমতাদি। তার স্বামীর চাকরি না থাকায় এবং সংসারের চাপে পড়ে অন্যের বাড়িতে কাজ করে সে। নিজের কাজের দায়িত্বগুলো বুঝে নিয়ে মমতাদি নিপুণভাবে সেগুলো সম্পন্ন করে। নীরবে কাজ করে মমতাদি তার কর্তব্যবোধের পরিচয় দেয়। উদ্দীপকের চামেলীও স্বামীর চাকরি হারানোর প্রেক্ষিতে কৃষ্ণা মণ্ডলের কাপড়ের দোকানে বিপণনকর্মী হিসেবে কাজ নেয়। মাঝে মাঝে সে কৃষ্ণা মণ্ডলের দুই সন্তানকে স্কুল থেকে দায়িত্বের সাথে আনা-নেওয়া করে। চামেলীর কাজকর্মে খুশি হয়ে কৃষ্ণা মণ্ডল তার মাসিক বেতন দ্বিগুণ করে দেয়। সংসারের প্রয়োজনে চাকরি করতে এসে চামেলী দায়িত্বশীলতার পরিচয় দিয়ে সবার মন জয় করে নেয়। মমতাদিও এমন বৈশিষ্ট্যের অধিকারী ছিলেন। ‘মমতাদি' গল্পে গৃহকর্ত্রী মমতাদিকে পরিবারের সদস্যের মতোই দেখে। মমতাদির কাজে নিপুণতা ছিল। সে দায়িত্ব ছাড়াও নিজ থেকে ঘরের অনেক কাজ ভালোবেসে করে দিত। মমতাদির সততা ও নিষ্ঠা দেখে গৃহকর্ত্রীও খুশি হয়। উদ্দীপকে আমরা স্বামীর চাকরি না থাকার কারণে চামেলীর বাধ্য হয়ে দোকানে বিপণনকর্মীর কাজ করার দিকটি দেখতে পাই। বড়ো ব্যবসায়ী কৃষ্ণা মণ্ডলের কাপড়ের দোকানে সে কাজ করে । দোকানের দায়িত্বের পাশাপাশি চামেলী কৃষ্ণা মণ্ডলের সন্তানদেরও দেখাশোনা করে। চামেলীর কাজের প্রতি যত্নশীলতা ও নিপুণতা দেখে কৃষ্ণা মণ্ডল তার বেতন বাড়িয়ে দেন। উদ্দীপকের চামেলীর মধ্যে আমরা গল্পের মমতাদির গুণাবলি ফুটে উঠতে দেখি। মমতাদি যেমন ঝিয়ের কাজ করলেও আত্মসম্মানবোধহীন নয়, চামেলীও তেমনি। মমতাদি সংসারের প্রয়োজনে ঝিয়ের কাজ করেন। সেখানে কর্তব্যবোধের সাথে সব কাজ নিপুণভাবে তিনি সম্পন্ন করেন। অন্যের বাড়ি ও দোকানে কাজ করলেও মমতাদি ও চামেলী উভয়েই নিজেদের কাজকে আপন করে নিয়েছে। আর এভাবেই মমতাদির প্রতিচ্ছবি হয়ে উঠেছে উদ্দীপকের চামেলী।"
        }
      ]
    },
    {
      "number": "4",
      "uddipok": "'তুমি বন্ধু কালা পাখি আমি যেন কী? বসন্ত কালে তোমায় বলতে পারিনি। হাট-বাজারে এ রকম গান গেয়ে মানুষের মন আকর্ষণ করত বই বিক্রেতা হকার সেকেন্দার আলি। বই বিক্রির পাশাপাশি গ্রাম অঞ্চলে লোক মুখে প্রচলিত লোককাহিনি, মুক্তিযোদ্ধাদের বিজয় গাথা ইত্যাদি সংগ্রহ করে তা ফর্মাকারে ছেপে বিক্রি করত। একসময় তার বেচা-বিক্রি ভালো হলেও ইদানীং তার বই আর তেমন কেউ কেনে না। সেকেন্দারও মনের দুঃখে পেশা পরিবর্তন করেছে।",
      "tag": "BB 24",
      "sub_questions": [
        {
          "label": "ক",
          "question": "‘দেওয়ানা-মদিনা' লোকগাথার প্রখ্যাত কবি কে?",
          "explanation": "‘দেওয়ানা-মদিনা’ লোকগাথার প্রখ্যাত কবি মনসুর বয়াতি । আধুনিক শিক্ষার কর্মনাশা স্রোতে ছড়া বিস্মৃতির অতল গর্ভে তলিয়ে যাচ্ছে বলে লোকে ছড়া ভুলে যাচ্ছে।"
        },
        {
          "label": "খ",
          "question": "লোকে ছড়া ভুলে যাচ্ছে কেন? ব্যাখ্যা করো।",
          "explanation": "একসময় পরিবারের গুরুজনরা শিশুদের পল্লিসাহিত্যের নানা লোককাহিনি, ছড়া, গান ইত্যাদি শোনাতেন। কিন্তু আধুনিক প্রতিযোগিতামূলক সময়ে বিদেশি সাহিত্যের প্রতি মানুষের ঝোঁক বাড়ছে। পল্লিসাহিত্যের সেই উপকরণগুলো এখনকার শিশুদের শেখানোর জন্য উপযুক্ত বলে মনে করা হচ্ছে না। এজন্যই লোকে ছড়া ভুলে যাচ্ছে।"
        },
        {
          "label": "গ",
          "question": "উদ্দীপকের গানের অংশটি 'পল্লিসাহিত্য' প্রবন্ধের কোন দিককে নির্দেশ করে তা ব্যাখ্যা করো ।",
          "explanation": "উদ্দীপকের গানের অংশটি ‘পল্লিসাহিত্য' প্রবন্ধে উল্লিখিত পল্লিসাহিত্যের অমূল্য রত্ন পল্লিগানের দিককে নির্দেশ করে । ‘পল্লিসাহিত্য' প্রবন্ধে প্রাবন্ধিক মুহম্মদ শহীদুল্লাহ্ পল্লিসাহিত্যের নানা উপাদান সম্পর্কে সংক্ষেপে আলোচনা করেছেন। এসব উপাদানের মধ্যে রয়েছে পল্লির গান, ছড়া, প্রবাদ-প্রবচন ইত্যাদি। একই সাথে এসব উপাদানের প্রয়োজনীয়তা এবং সংরক্ষণের বিষয়টিও তিনি তুলে ধরেছেন। উদ্দীপকের তুমি বন্ধু কালা পাখি' গানের অংশটি গেয়ে বই বিক্রি করত হকার সেকেন্দার আলি । তার কণ্ঠে এমন আরও অনেক গান শুনে মানুষ আকৃষ্ট হতো। গ্রামের মানুষের মুখে মুখে প্রচারিত এসব গান মানুষের হৃদয় শীতল করে। কিন্তু সময়ের আবর্তনে এসব গান এখন অনেকেই অন্য সুরে গাওয়ার চেষ্টা করে। এতে গানগুলো বিকৃত হয়ে যাওয়ার সম্ভাবনা থাকে। ‘পল্লিসাহিত্য' প্রবন্ধে প্রাবন্ধিক পল্লির গানগুলোকে বিশেষ গুরুত্বের সাথে তুলে ধরেছেন এবং এগুলোকে সংরক্ষণের জন্যও উদ্যোগী হন। এমনকি তিনি পল্লির এই গানগুলোকে অমূল্য রত্নবিশেষ বলেও অভিহিত করেন । প্রবন্ধের এই রত্নসমতুল্য উপাদানটিরই ইঙ্গিত পাওয়া যায় উদ্দীপকের গানের অংশে ।"
        },
        {
          "label": "ঘ",
          "question": "“উদ্দীপকের সেকেন্দার আলির কর্মকাণ্ডগুলো যদি সংরক্ষণ করা যেত তাহলে 'পল্লি সাহিত্য' প্রবন্ধের প্রাবন্ধিকের প্রত্যাশা পূর্ণ হতো।”— উত্তরের স্বপক্ষে তোমার যুক্তি দাও।",
          "explanation": "উদ্দীপকের সেকেন্দার আলির কর্মকাণ্ডগুলো যদি সংরক্ষণ করা যেত তাহলে ‘পল্লিসাহিত্য' প্রবন্ধের প্রাবন্ধিকের ছড়িয়ে-ছিটিয়ে থাকা পল্লিসাহিত্য সংরক্ষণের প্রত্যাশা পূরণ হতো । ‘পল্লিসাহিত্য' প্রবন্ধে প্রাবন্ধিক মুহম্মদ শহীদুল্লাহ্ বাংলাদেশের পল্লিসাহিত্য এবং এর উপাদানসমূহ সম্পর্কে বস্তুনিষ্ঠ আলোচনা করেছেন। আমাদের লোকশিল্পীদের রচিত সাহিত্য তথা ভাটিয়ালি, মারফতি, জারি, সারি, ভাওয়াইয়া গান, প্রবাদ-প্রবচন, ছড়া ইত্যাদির গুরুত্ব তিনি এখানে তুলে ধরেছেন। পল্লিসাহিত্যের অমূল্য রত্ন মৈমনসিংহ গীতিকা, পূর্ববঙ্গ গীতিকা ইত্যাদি এখন বিশ্ব সাহিত্যে পরিণত হয়েছে। এসব সাহিত্য উপাদান সংরক্ষণের জন্য প্রাবন্ধিক আলোচ্য প্রবন্ধে আকাঙ্ক্ষা ব্যক্ত করেছেন। উদ্দীপকের সেকেন্দার আলির কর্মকাণ্ড ছিল পল্লিসাহিত্যের সহায়ক তিনি পল্লিগান গেয়ে বই বিক্রি করে বেড়াতেন। গ্রামেগঞ্জে ঘুরে ঘুরে মানুষের মুখে মুখে প্রচলিত লোককাহিনি ও মুক্তিযোদ্ধাদের বিজয়গাথা ইত্যাদি সংগ্রহ করে ফর্মা আকারে ছাপিয়ে বিক্রি করতেন। তার এই কাজগুলো সংগ্রহ ও সংরক্ষণ করতে পারলে পল্লিসাহিত্য সম্পর্কে অনেক অজানা তথ্য জানা যেত এবং চর্চা করা সহজ হতো। 'পল্লিসাহিত্য' প্রবন্ধের প্রাবন্ধিকের আকাঙ্ক্ষাও এমনটি । ‘পল্লিসাহিত্য' প্রবন্ধে লেখক পল্লির সাহিত্য উপাদানকে মূল্যবান জাতীয় সম্পদ বলে অভিহিত করেছেন। তাই সব মানুষের প্রয়োজনে বিশেষ করে ভবিষ্যৎ প্রজন্মের জন্য আমাদের সকলের উচিত এই মূল্যবান সাহিত্যকে বিলুপ্তির হাত থেকে রক্ষা করা। তাই লেখকের প্রত্যাশা, এই বিরাট লোকসাহিত্য উপযুক্ত গবেষক দ্বারা সংগ্রহ করা নিতান্ত প্রয়োজন । এগুলো যত্নের সাথে আহরণ ও সংরক্ষণ করা আবশ্যক। উদ্দীপকের সেকেন্দার আলির কর্মকাণ্ড প্রাবন্ধিকের উক্ত প্রত্যাশা পূরণে সহায়ক । তার কাজগুলো যদি সংগ্রহ ও সংরক্ষণ করা যেত তবে আলোচ্য প্রবন্ধের প্রাবন্ধিকের প্রত্যাশা পূরণ হতো ।"
        }
      ]
    },
    {
      "number": "5",
      "uddipok": "উদ্দীপক-১: ধন্য ধান্য পুষ্পভরা আমাদের এই বসুন্ধরা তাহার মাঝে আছে দেশ এক সকল দেশের সেরা ও সে স্বপ্ন দিয়ে তৈরি সে যে স্মৃতি দিয়ে ঘেরা। উদ্দীপক-২: ‘হাটে মাঠে বাটে এই মতো কাটে বছর পনেরো-ষোলো একদিন শেষে ফিরিবারে দেশে বড়োই বাসনা হলো । অবারিত মাঠ, গগন ললাট চুমে তব পদধূলি- ছায়া সুনিবিড় শান্তির নীড় ছোটো ছোটো গ্রামগুলি ।'",
      "tag": "BB 24",
      "sub_questions": [
        {
          "label": "ক",
          "question": "'সনেট'-এর বাংলা প্রতিশব্দ কী?",
          "explanation": "'সনেট'-এর বাংলা প্রতিশব্দ চতুর্দশপদী কবিতা।"
        },
        {
          "label": "খ",
          "question": "দুগ্ধ-স্রোতোরূপী তুমি জন্মভূমি-স্তনে'— বলতে কী বোঝানো হয়েছে? ব্যাখ্যা করো ।",
          "explanation": "জন্মভূমির প্রতি গভীর মমত্ববোধের কারণে কপোতাক্ষ নদকে কবি ‘দুগ্ধ-স্রোতোরূপী' বলে আখ্যায়িত করেছেন। প্রবাসে থাকাকালীন কবি জন্মভূমির প্রতি গভীর ভালোবাসা অনুভব করেছেন । শৈশব-কৈশোরের মধুর স্মৃতি কবির মনকে আচ্ছন্ন করেছিল। কবি বহু দেশ ঘুরে ঘুরে বহু নদনদী দেখেছেন কিন্তু নিজের দেশের মতো অনুভূতি কোথাও পাননি । কোনো জলেই তাঁর তৃষ্ণা নিবারণ হয়নি । শিশু যেমন মায়ের দুগ্ধ পান করেই তৃপ্তি পায় বা তৃষ্ণা মেটায় তেমনি কবি শুধু কপোতাক্ষের জলেই তাঁর তৃষ্ণা মেটাতে চান ।"
        },
        {
          "label": "গ",
          "question": "উদ্দীপক-২ এ 'কপোতাক্ষ নদ' কবিতার যে দিকটি ফুঠে উঠেছে তা বর্ণনা করো।",
          "explanation": "উদ্দীপক-২-এ প্রকাশিত ভাবটি ‘কপোতাক্ষ নদ' কবিতায় কবির ফেলে আসা স্মৃতি জেগে ওঠার দিকটি নির্দেশ করে । মাইকেল মধুসূদন দত্ত রচিত ‘কপোতাক্ষ নদ' কবিতায় কবি শৈশবস্মৃতি স্মরণ করে কাতর হন। প্রবাসে থাকাকালেও তাঁর মনে পড়ে শৈশবের ফেলে আসা দিনগুলো। কপোতাক্ষ নদের তীরে কাটানো সময়গুলো তাঁর জীবনের শ্রেষ্ঠ সময় বলে মনে হয়। উদ্দীপক-২-এর কবিতাংশেও অতীতের স্মৃতিকাতর মনের পরিচয় ফুটে উঠেছে। এ কবিতাংশে কবি অতীতের স্মৃতি মনে করে বেদনায় কাতর হয়েছেন। যেখানে আদর-আহ্লাদে পরম সুখে সময়গুলো কেটেছে। সে সময়কার স্মৃতি কবির জীবনে ওতপ্রোতভাবে জড়িয়ে আছে। আলোচ্য কবিতায়ও কবি শৈশবের স্মৃতিতে হাবুডুবু খাচ্ছেন। দেশ থেকে বহুদূরে থাকলেও তিনি তাঁর ছোটোবেলার সময়গুলো ভুলে থাকতে পারেন না । কপোতাক্ষ নদের কলকল ধ্বনি তাঁকে বারবার আনমনা করে। হারানো স্মৃতি স্মরণ করার দিক থেকে উদ্দীপক-২ 'কপোতাক্ষ নদ' কবিতাকে একই সূত্রে গ্রথিত করে ।"
        },
        {
          "label": "ঘ",
          "question": "উদ্দীপক-১ ‘কপোতাক্ষ নদ' কবিতার মূলভাবের নামান্তর।”— মন্তব্যটির যথার্থতা নিরূপণ করো।",
          "explanation": "উদ্দীপক-১ স্বদেশপ্রেমের অনুভূতি প্রকাশে ‘কপোতাক্ষ নদ' কবিতার মূলভাবেরই নামান্তর। ‘কপোতাক্ষ নদ' কবিতায় কপোতাক্ষ নদকে ঘিরে স্মৃতিকাতরতার মাধ্যমে কবির স্বদেশপ্রেমের বহিঃপ্রকাশ ঘটেছে। এ নদ কবির শৈশব- কৈশোরের স্মৃতিবিজড়িত। তাই সুদূর প্রবাসজীবনে কবি ভুলতে পারেননি তাঁর প্রিয় নদকে। এ নদের স্মৃতি তাঁকে প্রতিনিয়ত কাতর করে তুলেছে। উদ্দীপক-১-এ স্বদেশপ্রেমের অত্যুজ্জ্বল প্রকাশ ঘটেছে। উদ্দীপকের কবির কাছে নিজের দেশের চেয়ে সুন্দর আর কোনো দেশকেই মনে হয় না। অপরূপ সৌন্দর্যের লীলাভূমি ও সম্পদে ভরপুর কবির এ স্বদেশ। স্বপ্ন ও স্মৃতি দিয়েই কবির এ চিরসৌন্দর্যের দেশ গড়া । উদ্দীপকে এবং ‘কপোতাক্ষ নদ' কবিতায় স্বদেশকে নিয়ে ব্যক্তিমানুষের যে আবেগ-ভালোবাসা, তা প্রকাশ পেয়েছে। জন্মভূমির স্থান সকল কিছুর ঊর্ধ্বে। স্বদেশের চেয়ে মূল্যবান আর কিছু নেই। উভয় কবি স্বদেশপ্রেমে নিমগ্ন। স্বদেশকে হৃদয়ের সিংহাসনে বসিয়ে তার জন্য যে ব্যাকুলতা, যে আর্তি তা ফুটে উঠেছে উদ্দীপক-১ ও আলোচ্য কবিতার মূলভাবে। এ যেন স্বদেশপ্রেমের বহিঃপ্রকাশ। তাই এ কথা সন্দেহাতীত যে, উদ্দীপক-১ ও ‘কপোতাক্ষ নদ' কবিতার মূলভাব এক ।"
        }
      ]
    },
    {
      "number": "6",
      "uddipok": "মাদার তেরেসা সারাজীবন ধরে মানুষের সেবা করে গেছেন। তিনি স্বপ্ন দেখতেন কীভাবে দুখী ও দুস্থ মানুষের সেবা করা যায়। মানুষকে কাছ থেকে সেবা দেওয়ার জন্য তিনি সন্ন্যাসব্রত গ্রহণ করেন। হতদরিদ্র ও গরিব মানুষের জন্য নির্মাণ করেন 'নির্মল হৃদয়' এখানে তিনি জাতি, ধর্ম-বর্ণ নির্বিশেষে সকল মানুষকে সেবা প্রদান করতেন । সারাজীবনের অর্জিত উপার্জন মানুষের সেবায় উৎসর্গ করেছেন ।",
      "tag": "BB 24",
      "sub_questions": [
        {
          "label": "ক",
          "question": "কার গায়ে আজারির চিহ্ন?",
          "explanation": "মুসাফিরের গায়ে আজারির চিহ্ন।"
        },
        {
          "label": "খ",
          "question": "‘অভেদ ধর্ম জাতি' বলতে কী বোঝানো হয়েছে?",
          "explanation": "প্রশ্নোক্ত উক্তিটি দ্বারা ‘মানুষ' কবিতায় কবি সকল মানুষের সাম্য ও জাতিধর্মের ভেদাভেদহীনতার কথা ব্যক্ত করেছেন। মানুষ সৃষ্টির সেরা জীব। সকল মানুষ একই রক্ত-মাংসে গড়া। এ কারণে মানুষের মাঝে শ্রেণি-বৈষম্য বা জাত-ধর্মে ভেদাভেদ থাকা উচিত নয়। কেননা সকল বিভেদের বাইরে আমাদের সবার একই পরিচয় মানুষ। আলোচ্য উক্তিটিতে কবির এ সাম্যবাদী মানসিকতাই ফুটে উঠেছে।"
        },
        {
          "label": "গ",
          "question": "উদ্দীপকের মাদার তেরেসার কর্মকাণ্ড ও 'মানুষ' কবিতার মোল্লা-পুরোহিতদের কর্মকাণ্ডের যে পার্থক্য বিদ্যমান তা বর্ণনা করো।",
          "explanation": "মানবতাবোধের নিরিখে উদ্দীপকের মাদার তেরেসা ‘মানুষ' কবিতার মোল্লা-পুরোহিতের সঙ্গে বৈসাদৃশ্যপূর্ণ । ‘মানুষ' কবিতায় মোল্লা-পুরোহিত চরিত্রের মধ্য দিয়ে কবি স্বার্থপর ও কূপমণ্ডূক ব্যক্তিবর্গের স্বরূপ উন্মোচন করেছেন। এ সকল আত্মকেন্দ্রিক মানুষেরা মানুষকে মানুষ হিসেবে মূল্য তো দেয়ই না বরং ধর্মের দোহাই দিয়ে নিজেদের আখের গোছাতে ব্যস্ত থাকে। আলোচ্য কবিতায় সমাজ সচেতন কবি তাই এ সকল স্বার্থপর মানুষের মুখোশ উন্মোচন করেছেন । উদ্দীপকে মহান মানবসেবী মাদার তেরেসার কথা বলা হয়েছে। তিনি একজন অসাধারণ মানবদরদি ব্যক্তি। তাঁর এই মানবতাবাদী কর্মকাণ্ড কোনো নির্দিষ্ট দেশ-জাতি-গোষ্ঠী বা ধর্মের সীমানায় আবদ্ধ ছিল না। যেখানেই অসহায় মানুষের আর্তনাদ— সেখানেই মাদার তেরেসা সেবার হাত বাড়িয়ে দিয়েছেন। মানবসেবায় ব্রতী হয়ে তিনি হয়ে উঠেছিলেন মহীয়সী নারী। পক্ষান্তরে, ‘মানুষ' কবিতার মোল্লা-পুরোহিত স্বার্থান্ধ । মানবিকবোধকে বিসর্জন দিয়েছে বলেই তারা অভুক্তকে খাবার না দিয়ে মসজিদ ও মন্দিরের মতো ধর্মস্থান থেকে তাড়িয়ে দিয়েছে। এদিক থেকে উদ্দীপকের মাদার তেরেসা আলোচ্য কবিতার মোল্লা-পুরোহিতের সঙ্গে বৈসাদৃশ্যপূর্ণ ।"
        },
        {
          "label": "ঘ",
          "question": "উদ্দীপকে প্রতিফলিত আদর্শ 'মানুষ' কবিতার আদর্শকে সমান্তরাল ভাবা যায় কি? তোমার মতামতের স্বপক্ষে যুক্তি প্রদান করো।",
          "explanation": "উদ্দীপকের মাদার তেরেসা ও ‘মানুষ' কবিতায় কবির সাম্যের আকাঙ্ক্ষার এক বাস্তব দৃষ্টান্ত । ‘মানুষ' কবিতায় কবি মানুষ পরিচয়কে বড়ো করে দেখতে চান। মানুষে মানুষে সকল ভেদাভেদ ভুলে সবার সমঅধিকার প্রতিষ্ঠাই কবির উদ্দেশ্য । ধনী-গরিব, জাত-ধর্ম-বর্ণের শৃঙ্খল মুক্ত করে সবাইকে মানুষ হিসেবে এক কাতারে দেখার প্রত্যাশা করেছেন কবি । উদ্দীপকের মাদার তেরেসা একজন উদার ও সাম্যের প্রতীক। তাঁর কাছে ধনী-গরিব কোনো পার্থক্য নেই। যেখানেই রোগ-দুঃখ, দারিদ্র্য সেখানেই মাদার তেরেসা তাঁর সাহায্যের হাত বাড়িয়ে দিয়েছেন। সারা জীবন ব্যয় করেছেন মানবসেবার ব্রত নিয়ে । প্রতিষ্ঠা করতে চেয়েছেন সাম্য । 'মানুষ' কবিতায় কবিরও উদ্দেশ্য সাম্য প্রতিষ্ঠা। কবি সকল ভেদাভেদ দূর করতে চান । যেখানেই এই বৈষম্য রয়েছে সেখানেই সাম্য প্রতিষ্ঠার প্রয়াসী তিনি। কবির মতে, একই প্রভুর সৃষ্টি সকল মানুষের মাঝে কোনো বৈষম্য থাকবে না। সবাই সমান অধিকার নিয়ে এক 'মানুষ' পরিচয়ে মাথা উঁচু করে বেঁচে থাকবে। কবির এই দৃষ্টিভঙ্গির সার্থক রূপায়ণ উদ্দীপকের মাদার তেরেসা। সুতরাং, উদ্দীপকে প্রতিফলিত আদর্শ ‘মানুষ' কবিতার আদর্শের সমান্তরাল হিসেবে ভাবা যায় ।"
        }
      ]
    },
    {
      "number": "7",
      "uddipok": "'দৃশ্যকল্প-১: 'দাউ দাউ পুড়ে যাচ্ছে ন্তুন বাজার । পুড়ছে দোকান-পাট, কাঠ, লোহা-লক্কড়ের স্তূপ, মসজিদ এবং মন্দির। দাউ দাউ পুড়ে যাচ্ছে নতুন বাজার । বিষম পুড়ছে চতুর্দিকে ঘরবাড়ি।' দৃশ্যকল্প-২: স্বাধীনতা তুমি মজুর যুবার রোদে ঝলসিত দক্ষ বাহুর গ্রন্থিল পেশি । স্বাধীনতা তুমি অন্ধকারের খাঁ খাঁ সীমান্তে মুক্তিসেনার চোখের ঝিলিক।",
      "tag": "BB 24",
      "sub_questions": [
        {
          "label": "ক",
          "question": "অবুঝ শিশু কোথায় হামাগুড়ি দেয়?",
          "explanation": "অবুঝ শিশু পিতা মাতার লাশের উপর হামাগুড়ি দেয় ।"
        },
        {
          "label": "খ",
          "question": "শহরের বুকে জলপাই রঙের ট্যাঙ্ক এলো' কেন? ব্যাখ্যা করো ।",
          "explanation": "নির্মমতা ও ভয়াবহ ঘটনার জন্ম দিতে শহরের বুকে জলপাই রঙের ট্যাঙ্ক এলো । ১৯৭১ সালের মুক্তিযুদ্ধকালে পাকিস্তানি বাহিনীর অন্যতম যুদ্ধাস্ত্র ছিল জলপাই রঙের ট্যাঙ্ক। শহরের বুকে শব্দ করে ট্যাঙ্কের এ আগমনকে কবি দানবের চিৎকারের সঙ্গে তুলনা করেছেন। এই ট্যাঙ্কের সাহায্যে পাকিস্তানি বাহিনী ধ্বংস করেছে বাংলার জীবন ও জনপদ। রূপকথায় দৈত্য-দানবকে আমরা এ ভূমিকায় দেখি । তাই কবি জলপাই রঙের ট্যাঙ্ককে দানবের সঙ্গে তুলনা করেছেন । এই দানবেরা যেখানে আসে সেখানে মানবতা সব লুণ্ঠিত হয়।"
        },
        {
          "label": "গ",
          "question": "দৃশ্যকল্প-১ এর সাথে 'তোমাকে পাওয়ার জন্যে, হে স্বাধীনতা' কবিতার কোন কোন দিকের মিল রয়েছে তা ব্যাখ্যা করো।",
          "explanation": "দৃশ্যকল্প-১-এর সাথে ‘তোমাকে পাওয়ার জন্যে, হে স্বাধীনতা কবিতায় বর্ণিত ছাত্রাবাস বস্তি উজাড় হওয়া, গ্রামের পর গ্রাম পুড়ে ছাই হওয়া ও পুড়ে যাওয়া ঘরের নড়বড়ে খুঁটি ধরে বিধবার দাঁড়িয়ে থাকার দিকগুলোর মিল রয়েছে। ‘তোমাকে পাওয়ার জন্যে, হে স্বাধীনতা' কবিতায় মুক্তিযুদ্ধকালীন নানা ঘটনা ও বিষয়ের বর্ণনা ফুটে উঠেছে। পাকিস্তানি হানাদার বাহিনীর বর্বর আক্রমণে বাঙালিদের জীবনে ভয়ানক দুরবস্থা নেমে এসেছিল। তারা আগুনে পুড়িয়েছিল গ্রাম, ছাত্রাবাস, গরিব মানুষের থাকার জায়গা বস্তি। তাদের নির্মমতার সাক্ষী হয়ে মোল্লাবাড়ির বিধবা স্ত্রী দগ্ধ ঘরের খুঁটি ধরে দাঁড়িয়ে থাকে । দৃশ্যকল্প ১-এ দেখানো হয়েছে আগুনে দাউ দাউ করে পুড়ছে নতুন বাজার, দোকানপাট, কাঠ, লোহালক্কড়ের স্তূপ, মসজিদ ও মন্দির। আগুনের ব্যাপক বিস্তারে কোনো কিছুই রেহাই পাচ্ছে না। চতুর্দিকের ঘরবাড়িগুলোও পুড়ে যাচ্ছে। এই দৃশ্যের সাথে 'তোমাকে পাওয়ার জন্যে, হে স্বাধীনতা' কবিতার পাকিস্তানি হানাদার বাহিনীর আগুনের তাণ্ডবে বিধ্বস্ত বাংলার মিল রয়েছে। মুক্তিযুদ্ধের সময় দানবীয় কায়দায় হানাদার বাহিনী বাংলার ঘরবাড়ি, ছাত্রাবাস, গ্রাম পুড়িয়ে ছারখার করে দেয়। তাদের আগুন-তাণ্ডবে দগ্ধ হয় অনেক অসহায়ের বাস্তুভিটা।"
        },
        {
          "label": "ঘ",
          "question": "“দৃশ্যকল্প-২ এর ভাব ‘তোমাকে পাওয়ার জন্যে, হে স্বাধীনতা' কবিতার সমগ্র ভাবকে ধারণ করেনি। ” – মন্তব্যটি বিশ্লেষণ করো।",
          "explanation": "দৃশ্যকল্প ২-এর ভাব ‘তোমাকে পাওয়ার জন্যে, হে স্বাধীনতা' কবিতার ‘তেজি তরুণ' দেশাত্মবোধের আদর্শে উজ্জীবিত হওয়ার বিষয়টি ধারণ করেছে মাত্র, কবিতার সমগ্র ভাব ধারণ করেনি। শামসুর রাহমান তাঁর এ কবিতায় বাঙালির স্বাধীনতা অর্জনের প্রেক্ষিতকে তুলে ধরেছেন। ১৯৭১ সালে পাকিস্তানি হানাদার বাহিনী এ দেশের মানুষের উপর ঝাঁপিয়ে পড়ে এবং তাদের স্বাধীনতার আকাঙ্ক্ষাকে ধূলিসাৎ করার প্রচেষ্টা চালায় । তারা আগুনে পুড়িয়েছিল গ্রাম, ছাত্রাবাস, গরিব মানুষের থাকার জায়গা বস্তি। কিন্তু বাঙালি তেজি তরুণ প্রবল বিক্রমে স্বাধীনতা অর্জনের লড়াইয়ে লিপ্ত হয় এবং ধ্বংসের মধ্যেও স্বাধীনতার ফুলকে ফুটিয়ে তোলে । দৃশ্যকল্প ২-এ স্বাধীনতার অর্থ বোঝাতে গিয়ে বাঙালি মুক্তিযোদ্ধাদের বীরত্ব ও সাহসিকতা তুলে ধরা হয়েছে। মুক্তিযুদ্ধের সময় এ দেশের মজুর, যুবকেরা রোদে দক্ষ পেশিতে ভর করে অস্ত্র তাঁক করে শত্রুর বিনাশে ত্যাগ স্বীকার করেছিল। সীমান্তে গভীর অন্ধকার রাতে তাদের চোখ অতন্দ্ৰ প্রহরীর ভূমিকা পালন করেছে। এমন বর্ণনায় মুক্তিসেনাদের দুঃসাহসিকতার চিত্র ফুটে উঠেছে তা আলোচ্য কবিতার সমগ্রতা নয়, খণ্ডাংশ মাত্র । আলোচ্য কবিতায় স্বাধীনতা প্রত্যাশী বাঙালির আত্মত্যাগ আকাঙ্ক্ষার কথা বলা হয়েছে। ব্যক্ত হয়েছে মুক্তিযোদ্ধাদের অনন্য দুঃসাহসিকতা ও দৃঢ়চিত্তের কথা। একইসাথে ফুটে উঠেছে হানাদারদের দানবীয় ধ্বংসযজ্ঞে বিপর্যস্ত বাংলার জনজীবনের কথা। অপরপক্ষে দৃশ্যকল্প ২-এ কেবল মুক্তিযোদ্ধাদের দৃঢ়তা, ত্যাগ দৃশ্যত আমাদের চোখে পড়ে। আলোচ্য কবিতায় কেবল এতটুকুই প্রকাশ পায়নি বরং এর চেয়ে বিস্তৃত পরিসরে মুক্তিযুদ্ধের প্রেক্ষাপট, প্রভাব ও বাঙালি তেজি তরুণদের দুঃসাহসিকতা ফুটে উঠেছে। সে বিবেচনায় দৃশ্যকল্প ২-এ কবিতার সমগ্র ভাবের প্রকাশ হয়নি বলেই প্রতীয়মান হয়।"
        }
      ]
    },
    {
      "number": "8",
      "uddipok": "১৯৭১ সালে মুক্তিযুদ্ধের সময় অনেক মানুষ নিরাপদ আশ্রয়ের জন্য শহর ছেড়ে গ্রামে আশ্রয় নেয়। আবার অনেকে ঘরবাড়ির মায়া ত্যাগ করে জীবন বাঁচাতে ভারতে গিয়ে বিভিন্ন শরণার্থী কেন্দ্রে আশ্রয় গ্রহণ করে। যাত্রাপথে এসব শরণার্থীদের খাবার ও পানি দিয়ে সাহায্য করে রাজু নামে এক কিশোর । তাদের কাছে পাকিস্তানিদের অত্যাচারের কাহিনি শুনে তার মনে প্রতিশোধস্পৃহা জেগে ওঠে । ভিতরে ভিতরে ফুঁসতে থাকে, আর মনে মনে ভাবে যদি সে একটি পাকিস্তানি সেনাকে হত্যা করতে পারত, তাহলে তার গায়ের জ্বালা কিছুটা জুড়াত ।",
      "tag": "BB 24",
      "sub_questions": [
        {
          "label": "ক",
          "question": "মুক্তিবাহিনীর কমান্ডার কে?",
          "explanation": "মুক্তিবাহিনীর কমান্ডার শাহাবুদ্দিন ।"
        },
        {
          "label": "খ",
          "question": "‘ছেলেটি এক আশ্চর্য বীর কাকতাড়ুয়া' বলতে কী বোঝানো হয়েছে? ব্যাখ্যা করো ।",
          "explanation": "মাইন বিস্ফোরণে বাঙ্কারটি বিধ্বস্ত হওয়ার পর বুধা সম্পর্কে শাহাবুদ্দিনের এ অনুভূতি জন্মে। মুক্তিবাহিনীর কমান্ডার শাহাবুদ্দিনের দেওয়া মাইনটি ঠিকঠাক মতোই পুঁতেছিল বুধা। সেটি বিস্ফোরণ ঘটার পর আনন্দে আপ্লুত হয়েছিল শাহাবুদ্দিন ও বুধা। এমনকি ওই জটিল পরিস্থিতিতে তার গান গাইতে ইচ্ছা করছিল । কিন্তু গান গাওয়ার মুহূর্তে বুধার দিকে তাকিয়ে স্তব্ধ হয়ে যায় শাহাবুদ্দিন। চারদিকের পরিবেশে তাকে 'আশ্চর্য বীর কাকতাড়ুয়া’ বলে মনে হয় শাহাবুদ্দিনের ।"
        },
        {
          "label": "গ",
          "question": "উদ্দীপকের শরণার্থীদের সঙ্গে 'কাকতাড়ুয়া' উপন্যাসের 'কাদের সাদৃশ্য লক্ষ করা যায়? ব্যাখ্যা করো।",
          "explanation": "উদ্দীপকের শরণার্থীদের সঙ্গে ‘কাকতাড়ুয়া' উপন্যাসে বর্ণিত মুক্তিযুদ্ধের সময় গ্রাম ছেড়ে নিরাপদ আশ্রয়ে ছুটে চলা মানুষদের সাদৃশ্য লক্ষ করা যায়। ‘কাকতাড়ুয়া’ উপন্যাসে দেখা যায়, গ্রামে মিলিটারি আক্রমণ করলে গ্রামবাসী : অনেকে গ্রাম ছেড়ে নিরাপদ স্থানে যাত্রা করে। একইভাবে হরিকাকু এবং কাকিমাও বৃদ্ধ বয়সে নিরাপদ স্থানের খোঁজে গ্রাম ছাড়ছিল। লটবহরের বোঝায় তাদের হাঁটতে কষ্ট হচ্ছিল। তাই বুধা তাদের বড়ো সড়ক পর্যন্ত এগিয়ে দেয়। হরিকাকু বুধাকে সাথে যেতে বললেও বুধা গ্রামে থেকে যায় । উদ্দীপকেও আমরা ১৯৭১ সালে মুক্তিযুদ্ধকালীন সময়ে গ্রামে মিলিটারিদের আক্রমণ থেকে বাঁচতে মানুষকে শহর ছেড়ে গ্রামে যেতে দেখি। অনেকে আবার ঘরবাড়ির মায়া ত্যাগ করে জীবন বাঁচাতে ভারতের শরণার্থী শিবিরে আশ্রয় নেয়। যাত্রাপথে এসব শরণার্থীদের রাজু নামের এক কিশোর খাবার ও পানি দিয়ে সাহায্য করে। এসব শরণার্থীদের সঙ্গে ‘কাকতাড়ুয়া' উপন্যাসের মিলিটারির ধ্বংসযজ্ঞ ও তাণ্ডবের ফলে গ্রাম ছেড়ে চলে যাওয়া মানুষদের সাদৃশ্য রয়েছে। সেসব অসহায় মানুষকে উদ্দীপকের রাজুর মতো বুধাও সাহায্য-সহযোগিতা করেছিল ।"
        },
        {
          "label": "ঘ",
          "question": "উদ্দীপকের রাজু ‘কাকতাড়ুয়া' উপন্যাসের বুধা চরিত্রের যথার্থ প্রতিনিধি হয়ে উঠতে পেরেছে কি? যৌক্তিক বিশ্লেষণ করো।",
          "explanation": "উদ্দীপকের রাজুর সাথে ‘কাকতাড়ুয়া' উপন্যাসের বুধার চেতনাগত মিল থাকলেও রাজু যথার্থ বুধা হয়ে উঠতে পারেনি । ‘কাকতাড়ুয়া' উপন্যাসে বর্ণিত বুধা ছোটবেলায় এক ভয়াবহ কালরাতে কলেরায় মা-বাবা, চার ভাই-বোনকে চোখের সামনে মরে যেতে দেখেছে। গাঁয়ের লোক তাকে পাগল বললেও আসলে সে একজন সাহসী বালক। গ্রামে মিলিটারি আক্রমণ করলে এক সময় সে মুক্তিযুদ্ধে জড়িয়ে পড়ে। শান্তি কমিটির চেয়ারম্যান এবং রাজাকার কমান্ডারের বাড়ি আগুন দিয়ে পুড়িয়ে দেয়। ক্যাম্পের বাঙ্কারে মাইন পুঁতে মিলিটারিদের হত্যায় সরাসরি অংশ নেয় । এভাবেই সে একজন প্রকৃত মুক্তিযোদ্ধা হয়ে ওঠে। উদ্দীপকে দেখা যায়, ১৯৭১ সালে মুক্তিযুদ্ধের সময় হানাদার বাহিনীর হত্যাযজ্ঞ থেকে বাঁচতে মানুষ শহর ছেড়ে গ্রামের দিকে ছুটে চলে। আবার কিছু মানুষ বাড়িঘরের মায়া ত্যাগ করে ভারতে শরণার্থী হিসেবে আশ্রয় নেয়। কিশোর রাজু যাত্রাপথে তাদেরকে খাবার ও পানি দিয়ে সাহায্য করে। তাদের কাছে পাকিস্তানি বাহিনীর নির্মমতার কথা শুনে সেও প্রতিশোধ স্পৃহায় ফুঁসতে থাকে। পাকিস্তানি বাহিনীকে হত্যা করে সে গায়ের জ্বালা জুড়ানোর ইচ্ছা প্রকাশ করে। কিন্তু বুধা তার প্রতিজ্ঞা অনুযায়ী প্রত্যক্ষ যুদ্ধে অংশগ্রহণ করে পাকিস্তানি হানাদার বাহিনীকে নাস্তানাবুদ করে। উদ্দীপক ও ‘কাকতাড়ুয়া' উপন্যাসের আলোচনা শেষে বলা যায়, বুধা ও রাজু উভয়েই মুক্তিযুদ্ধের চেতনায় লালিত। এদিক থেকে তাদের মধ্যে সাদৃশ্য পরিলক্ষিত হলেও পরিণতির দিক থেকে তাদের ভিন্নতা লক্ষ করা যায়। মুক্তিযুদ্ধে রাজু গ্রামবাসীদের প্রতি মিলিটারিদের নিষ্ঠুরতা দেখে প্রতিশোধের আগুনে জ্বলে ওঠে। কিন্তু তার আকাঙ্ক্ষা অনুযায়ী যুদ্ধে ভূমিকা রাখার কথা উল্লেখ নেই। অপরদিকে বুধাকে আমরা উপন্যাসে সক্রিয়ভাবে মুক্তিযুদ্ধে অংশ নিতে দেখি এবং মুক্তিযোদ্ধাদের সাহায্য করতে দেখি। তাই বুধার সাথে উদ্দীপকের রাজুর চেতনাগত মিল থাকলেও রাজু যথার্থ বুধা হয়ে উঠতে পারেনি।"
        }
      ]
    },
    {
      "number": "9",
      "uddipok": "মৃন্ময় তার বাবার সাথে ১৬ ডিসেম্বর সকালে অপরাজেয় ৭১-এ ফুল দিতে যায়। এখানে হাজার হাজার মানুষকে সে ফুল দিয়ে শ্রদ্ধা নিবেদন করতে দেখে। সে তার বাবার কাছে অপরাজেয় ৭১ সম্পর্কে জানতে চায় । বাবা তাকে বলেন, মুক্তিযুদ্ধের সময় যে বীরযোদ্ধারা প্রাণপণ যুদ্ধ করে দেশের জন্য জীবন দিয়েছেন, তাঁদের স্মরণে এটি নির্মিত হয়েছে। তাই, অপরাজেয় ৭১ তরুণ প্রজন্মের নিকট মুক্তিযুদ্ধের প্রামাণ্য দলিল হয়ে দাঁড়িয়ে আছে ।",
      "tag": "BB 24",
      "sub_questions": [
        {
          "label": "ক",
          "question": "কারা পাখির মতো মানুষ মারে?",
          "explanation": "পাকিস্তানি সেনারা পাখির মতো মানুষ মারে ।"
        },
        {
          "label": "খ",
          "question": "ভিতরে সুখের পুঁটিমাছ রূপালি ঝিলিক তুলে সাঁতরায়'— বুধার এ অনুভূতির কারণ ব্যাখ্যা করো।",
          "explanation": "রাজাকার কমান্ডারের বাড়ি পুড়িয়ে দেওয়ার চিন্তায় বুধার মনে যে আনন্দের ঢেউ খেলছিল তা পুঁটিমাছের সাঁতরানোর সুখের অনুভূতির মতো মনে হয় বুধার কাছে । আহাদ মুন্সির নির্দেশে মিলিটারি ক্যাম্পে বুধাকে শাস্তি দেওয়া হয়েছিল । সেখান থেকে ছাড়া পেয়ে বুধা চিন্তা করে আহাদ মুন্সির নতুন ঘর পুড়িয়ে দেবে। তার শরীরে শাস্তির কষ্ট থাকলেও মনে সুখের অনুভূতি জাগে । অনেকদিন আগে জেলেদের জালে রুপালি পুঁটিমাছ দেখে যেমন আনন্দ লেগেছিল, আজও তেমন সুখ অনুভূত হয় বুধার।"
        },
        {
          "label": "গ",
          "question": "উদ্দীপকের জীবন উৎসর্গকারী ব্যক্তিগণ 'কাকতাড়ুয়া' উপন্যাসে কাদের প্রতিনিধিত্ব করে?— ব্যাখ্যা করো।",
          "explanation": "উদ্দীপকে জীবন উৎসর্গকারী ব্যক্তিগণ 'কাকতাড়ুয়া' উপন্যাসের পাকিস্তানি হানাদার বাহিনীর নৃশংসতায় হত্যাকাণ্ডের শিকার মানুষদের প্রতিনিধিত্ব করে । ‘কাকতাড়ুয়া' উপন্যাসে পাকিস্তানি মিলিটারিরা জলপাই রঙের ট্যাঙ্ক নিয়ে গ্রামে প্রবেশ করে। তারা গ্রামের লোকদের ধরে নিয়ে সারিবদ্ধভাবে দাঁড় করিয়ে গুলি করে হত্যা করে। তাদের নৃশংসতায় বুধাদের গ্রামে গণকবর সৃষ্টি হয়। হত্যাকাণ্ডের শিকার এ মানুষগুলোর আত্মত্যাগের বিনিময়ে দেশ শত্রুমুক্ত হয়েছে । উদ্দীপকের মৃন্ময় ১৬ই ডিসেম্বরে বাবার সাথে অপারাজেয় ৭১-এ শ্রদ্ধা নিবেদন করতে যায়। সেখানে হাজার হাজার মানুষকে ফুল দিয়ে শ্রদ্ধা নিবেদন করতে দেখে। বিজয় ৭১ সম্পর্কে বাবার কাছে জানতে চাইলে বাবা তাকে জানায়, ১৯৭১ সালে মহান মুক্তিযুদ্ধে প্রাণপণ যুদ্ধ করে যেসব বীর যোদ্ধারা জীবন উৎসর্গ করেছেন তাঁদের প্রতি সম্মান জানাতে এটি নির্মিত হয়েছে। এই প্রাণ উৎসর্গকারী ব্যক্তিরা ‘কাকতাড়ুয়া' উপন্যাসের মুক্তিযুদ্ধে জীবনদানকারী মানুষদের প্রতিনিধি। মুক্তিযুদ্ধভিত্তিক এই উপন্যাসে বুধাদের গ্রামে দানবের মতো পাকিস্তানি মিলিটারিরা প্রবেশ করে এবং নির্বিচারে মানুষকে গুলি করে হত্যা করে। হত্যাযজ্ঞের নারকীয়তায় গ্রামে গণকবর রচিত হয়। স্বাধীনতার জন্য আত্মত্যাগকারী মানুষগুলোর স্মরণেই বিজয় ৭১ নির্মিত হয়েছে। সর্বোপরি আলোচনা হতে বলা যায় যে, উদ্দীপকের জীবন উৎসর্গকারী ব্যক্তিগণ ‘কাকতাড়ুয়া' উপন্যাসের পাকিস্তানি হানাদার বাহিনীর নৃশংসতায় হত্যাকাণ্ডের শিকার মানুষদের প্রতিনিধিত্ব করে।"
        },
        {
          "label": "ঘ",
          "question": "“উদ্দীপকের 'অপরাজেয় ৭১' এবং 'কাকতাড়ুয়া' উপন্যাস উভয়ে বাংলাদেশের মুক্তিযুদ্ধের প্রামাণ্য দলিল ।\" - মন্তব্যটি বিশ্লেষণ করো।",
          "explanation": "উদ্দীপকের অপরাজেয় ৭১ এবং ‘কাকতাড়ুয়া' উপন্যাস মুক্তিযুদ্ধের স্মৃতি ধারণ করায় উভয়ে বাংলাদেশের মুক্তিযুদ্ধের প্রামাণ্য দলিল । ‘কাকতাড়ুয়া’ উপন্যাসে মুক্তিযুদ্ধের একটি খণ্ডিত দিক প্রতিফলিত হয়েছে। এ উপন্যাসে কাকতাড়ুয়া বুধা সাহসী ছেলে। তার চরিত্রের বর্ণনার মাধ্যমে স্বাধীনতাযুদ্ধের বিভিন্ন দিক প্রকাশ পেয়েছে। মিলিটারিরা বাঙালির উপর যে অমানুষিক অত্যাচার-নির্যাতন করে তার প্রতিবাদে বুধা গেরিলাযুদ্ধে অংশগ্রহণ করে । জীবনের ঝুঁকি নিয়ে সে মিলিটারিদের ক্যাম্পে মাইন পুঁতে আসে । তাকে নির্দেশনা প্রদান করেন মুক্তিযোদ্ধা কমান্ডার শাহাবুদ্দিন । উদ্দীপকের অপরাজেয় ৭১ মূলত শহিদদের আত্মদানের স্বীকৃতি বহন করে। ১৯৭১ সালে পাকিস্তানি হানাদার বাহিনী বাঙালির উপর রাতের আঁধারে পৈশাচিক হামলা চালায়। বাঙালি অস্তিত্ব রক্ষার্থে মুক্তিযুদ্ধে অংশগ্রহণ করে। দীর্ঘ নয় মাসের যুদ্ধে প্রায় ত্রিশ লাখ বাঙালি প্রাণ হারায়। জীবন উৎসর্গকারী সেসব শহিদ বীর যোদ্ধাদের স্মৃতির উদ্দেশ্যে এটি নির্মাণ করা হয়েছে। ‘কাকতাড়ুয়া’উপন্যাসে পাকিস্তানি হানাদারদের বর্বরতার নানাদিক প্রতিফলিত হয়েছে। গ্রামের হাট-বাজার, ঘরবাড়ি পোড়ানো, অসহায়-নিরীহ মানুষদের হত্যা ও লুণ্ঠনের মাধ্যমে তারা বাঙালিকে দমিয়ে রাখতে চেয়েছে। বাঙালি জাতি পাকিস্তানি বাহিনীর এসব অত্যাচার মেনে নেয়নি, তারা প্রতিবাদ ও সংগ্রামের উদ্দেশ্যে মুক্তিযুদ্ধে ঝাঁপিয়ে পড়েছে। উপন্যাসে আমরা কাকতাড়ুয়াকে শত্রুদের প্রতিরোধে সাহসী ভূমিকা পালন করতে দেখি। মূলত বুধার মাধ্যমে উপন্যাসটিতে মুক্তিযুদ্ধের ইতিহাসই বলা হয়েছে। ১৯৭১ সালের মুক্তিযুদ্ধের শহিদদের স্মৃতির উদ্দেশ্যে উদ্দীপকের অপরাজেয় ৭১ নির্মিত হয়েছে। তাই আমাদের মহান মুক্তিযুদ্ধের স্মৃতিবহন করায় ‘কাকতাড়ুয়া’ উপন্যাস ও অপরাজেয় ৭১ উভয়কে মুক্তিযুদ্ধের প্রামাণ্য দলিল বলাই যথার্থ ।"
        }
      ]
    },
    {
      "number": "10",
      "uddipok": "৮ম শ্রেণির মেধাবী ছাত্রী রূপা চার বছর আগে এক আকস্মিক দুর্ঘটনায় বাবা-মা হারিয়ে চাচার বাড়িতে আশ্রয় নিয়ে চাচাতো ভাই-বোনদের সঙ্গে পড়ালেখা করছে। অত্যন্ত মেধাবী বলে তার পড়াশোনা মেনে নিতে পারে না চাচি। চাচি রূপার বিয়ের জন্য উঠেপড়ে লাগে। শেষ পর্যন্ত, চাচাকে রাজি করিয়ে এক মাঝবয়সি ফল ব্যবসায়ীর সঙ্গে বিয়ে ঠিক করে ফেলে। বিয়ে নিশ্চিত জেনে রূপা নিরুপায় হয়ে উপজেলা নির্বাহী কর্মকর্তার শরণাপন্ন হয়।",
      "tag": "BB 24",
      "sub_questions": [
        {
          "label": "ক",
          "question": "কে ছাপাখানা দিতে চেয়েছিল?",
          "explanation": "হাশেম ছাপাখানা দিতে চেয়েছিল।"
        },
        {
          "label": "খ",
          "question": "'তার চোখে পানি নাই বটে, কিন্তু বুক নিশ্চয় ফেটে যাচ্ছে।' কেন তা ব্যাখ্যা করো ।",
          "explanation": "জমিদার হাতেম আলির জমিদারি ঘুচে যাওয়ায় তার মানসিক অবস্থাকে বিবেচনা করে হাশেম উক্তিটি করেছে। সূর্যাস্ত আইনে জমিদারি নিশ্চিহ্ন হয়ে যাচ্ছে হাতেম আলির। বন্ধুর কাছে এসেও তাকে ব্যর্থ মনোরথ নিয়ে ফিরে যেতে হচ্ছে। এ অবস্থায় জমিদারি হারানোর বিষয়ে সে নিশ্চিত এবং এ কথা সে তার পুত্র হাশেমকে বলেছে । হাশেম এ সংবাদে ভীষণ আহত হলেও পিতার মানসিক অবস্থাকে বুঝতে পেরেছে। তাই উল্লিখিত উক্তিটি দ্বারা সে পিতার মানসিক অবস্থাকে তুলে ধরেছে।"
        },
        {
          "label": "গ",
          "question": "উদ্দীপকের রূপার বিয়ে ‘বহিপীর' নাটকের কোন সামাজিক সমস্যাকে চিহ্নিত করে তা ব্যাখ্যা করো ।",
          "explanation": "উদ্দীপকের রূপার বিয়ে ‘বহিপীর' নাটকে বর্ণিত সামাজিক সমস্যাপাত্রীর ইচ্ছার বিরুদ্ধে অসম তথা বাল্যবিবাহের বিষয়কে চিহ্নিত করে । ‘বহিপীর' নাটকের একটি গুরুত্বপূর্ণ চরিত্র কিশোরী তাহেরা। বাবা ও সৎ-মা বৃদ্ধ বহিপীরের সাথে অল্পবয়সি তাহেরাকে অসম বিয়ে দেয়। পাত্রী হিসেবে বিয়েতে তাহেরার মতামত না নিয়েই তাকে বিয়ে দেওয়া হয় । বাল্যবিবাহ ও পাত্রীর অমতে বিয়ে দেওয়া একটি সামাজিক সমস্যা হিসেবে নাটকে উঠে এসেছে। উদ্দীপকের ৮ম শ্রেণিপড়ুয়া রূপাও বাবা-মা হারিয়ে চাচার সংসারে থেকে লেখাপড়া চালিয়ে যায়। সে মেধাবী হওয়ায় তার চাচি তাকে সহ্য করতে পারে না। তার চাচাকে রাজি করিয়ে এক মধ্যবয়সি ফল ব্যবসায়ীর সাথে তার বিয়ে ঠিক করে। রূপা এ বিয়ে মানতে না পেরে উপজেলা নির্বাহী কর্মকর্তার শরণাপন্ন হয়। নাটকের তাহেরা ও উদ্দীপকের রূপা দু'জনেই বাল্যবিবাহ ও অসম বিয়ের পরিস্থিতিতে পড়ে। নারীর প্রতি নেতিবাচক মনোভাব ও তাদের মতামতের গুরুত্ব না দেওয়ার সামাজিক ধ্যান-ধারণাই এমন সমস্যার মূল কারণ। এই সমস্যাই তাহেরা ও রূপার মতো মেয়েদের জীবন সংকটে ফেলে। সর্বোপরি আলোচনা হতে বলা যায় যে, উদ্দীপকের রূপার বিয়ে ‘বহিপীর' নাটকের বাল্যবিবাহ সমস্যাকে চিহ্নিত করে।"
        },
        {
          "label": "ঘ",
          "question": "“বহিপীর' নাটকের তাহেরা যদি উদ্দীপকের রূপার ভূমিকায় অবতীর্ণ হতো তাহলে নাটকের পরিণতি ভিন্ন হতো।”- মন্তব্যটি বিশ্লেষণ করো।",
          "explanation": "তাহেরা যদি উদ্দীপকের রূপার মতো প্রশাসনের সহযোগিতা নিত তাহলে তার বাল্যবিবাহ রোধ করা ও বহিপীরের মতো লোকদের কবল থেকে রক্ষা পাওয়া আরও সহজ হতো । ‘বহিপীর’ নাটকের তাহেরাকে তার বাবা ও সৎ-মা বয়স্ক বহিপীরের সাথে বিয়ে দেয়। সে এই অসম বাল্যবিবাহ রোধ করার জন্য প্রশাসনের সহযোগিতা নিতে পারত। সেটি না করে সে বাড়ি থেকে পালিয়ে যায় এবং বহিপীরের মুখোমুখি হয়। উদ্দীপকের বাবা-মা হারা রূপা তার জীবন সম্পর্কে সচেতন হয়ে অসম বিয়ে রোধ করার উদ্যোগ নেয়। তার চাচি লেখাপড়া বন্ধ করে দিয়ে মধ্যবয়সি এক ফল ব্যবসায়ীর সাথে তাকে বিয়ে দেওয়ার চেষ্টা করে। এমন বিয়ে অগ্রাহ্য করে সহযোগিতার জন্য সে উপজেলা নির্বাহী কর্মকর্তার দ্বারস্থ হয়। মেধাবী রূপার এমন পদক্ষেপে তার পড়া লেখার পথ সুগম হয় ও ভবিষ্যৎ সম্ভাবনা সৃষ্টি হয়। অন্যদিকে ‘বহিপীর' নাটকের তাহেরা অসম বাল্যবিবাহের প্রতিবাদে পালিয়ে যায়। পীরভক্ত বাবা ও সৎ-মা তাকে বৃদ্ধ বহিপীরের সাথে বিয়ে দেয়। তাহেরা নিজেকে বাঁচাতে পালিয়ে গিয়ে হাতেম আলির বজরায় আশ্রয় নেয়। সেখানে ঘটনাক্রমে বহিপীরের সাথে তার সাক্ষাৎ হয় এবং নানা সংকটে তার জীবন আবর্তন করে। কিন্তু সে যদি উদ্দীপকের রূপার মতো প্রশাসনের আশ্রয় ও সাহায্য নিত তাহলে তাকে এমন কঠিন পরিস্থিতির মুখোমুখি হতে হতো না। তখন, তার জীবন ভিন্ন দিকে প্রবাহিত হয়ে আরও সুন্দর ও নিরাপদ হতে পারত। উদ্দীপকের রূপা সে বিবেচনায় তাহেরার চেয়ে উন্নত বলা যায়। কেননা সে সঠিক সময়ে সঠিক সিদ্ধান্ত নিতে পেরেছে । তাই বলা যায়, প্রশ্নোক্ত উক্তিটি যথার্থ ।"
        }
      ]
    },
    {
      "number": "11",
      "uddipok": "মনির সাহেব একজন সাধারণ ব্যবসায়ী। করোনাকালে তাঁর ব্যবসায়ে ব্যাপক লোকসান হয় । তিনি ব্যাংক থেকে টাকা লোন নিয়ে ব্যবসায়ের কাজে লাগিয়েছেন। ব্যাংক লোন সময়মতো পরিশোধ করতে না পারায় তার পাঁচতলা বাড়িটি নিলামে ওঠে। স্ত্রী-পুত্র ও কন্যাদের নিয়ে তিনি ভীষণ দুশ্চিন্তায় পড়েন। কোনো উপায় বের করতে না পেরে, শেষে তিনি তাঁর মামাতো ভাই হাবিবের নিকট টাকা ধার চান। কিন্তু হাবিব বলে যদি সে তার পাঁচতলা বাড়ির অর্ধেক তার নামে লিখে দেয়, তাহলে সে তাকে টাকা ধার হিসেবে দেবে। একথা শুনে মনির সাহেব কিংকর্তব্যবিমূঢ় হয়ে পড়েন।",
      "tag": "BB 24",
      "sub_questions": [
        {
          "label": "ক",
          "question": "বজরা কোন ঘাটে থেমেছিল?",
          "explanation": "বজরা ডেমরার ঘাটে থেমেছিল ।"
        },
        {
          "label": "খ",
          "question": "তাহেরা শেষ পর্যন্ত বহিপীরের সঙ্গে যেতে চায় কেন? ব্যাখ্যা করো।",
          "explanation": "জমিদার হাতেম আলির উপকার চিন্তায় তাহেরা শেষ পর্যন্ত বহিপীরের সঙ্গে যেতে চায় । ‘বহিপীর' নাটকের হাতেম আলি নিজের জমিদারি রক্ষার বিনিময়ে তাহেরাকে বহিপীরের হাতে তুলে দিতে সম্মত হয় না। তাহেরার জীবন বিপন্ন করে নিজের স্বার্থ উদ্ধার তার কাছে গর্হিত কাজ ও কসাইয়ের মতো মনে হয় । কিন্তু জমিদার হাতেম আলির উপকার চিন্তা করে তাহেরা শেষ পর্যন্ত বহিপীরের সাথে যেতে রাজি হয়।"
        },
        {
          "label": "গ",
          "question": "উদ্দীপকের মনির সাহেবের বাড়ি হারানো ঘটনার সঙ্গে 'বহিপীর' নাটকের হাতেম আলির মিল কীসে? ব্যাখ্যা করো।",
          "explanation": "উদ্দীপকের মনির সাহেবের বাড়ি হারানোর ঘটনার সঙ্গে ‘বহিপীর’ নাটকের হাতেম আলির জমিদারি হারানোর ঘটনার মিল রয়েছে। ‘বহিপীর’ নাটকের গুরুত্বপূর্ণ চরিত্র হাতেম আলি একজন ক্ষয়িষ্ণু জমিদার। খাজনা পরিশোধে ব্যর্থ হাতেম আলির জমিদারি নিলামে উঠে। অর্থ সংগ্রহের বহু চেষ্টা করেও ব্যর্থ হাতেম অবশেষে সহযোগিতা কামনা করে বাল্য বন্ধু আনোয়ারউদ্দিনের। কিন্তু সেখান থেকেও সে শূন্য হাতে ফিরে আসে। বহিপীর তার দিকে সাহায্যের হাত বাড়িয়ে দিতে চাইলেও শর্ত হিসেবে তাহেরাকে ফেরত চান । এ শর্ত হাতেম আলিকে আরও বিমর্ষ করে তোলে । উদ্দীপকের মনির সাহেব একজন ব্যবসায়ী যিনি করোনাকালে ব্যাংক লোনের সাহায্যে ব্যবসার লোকসান কাটিয়ে ওঠার চেষ্টা করেন। কিন্তু সময়মতো ব্যাংক লোন পরিশোধে ব্যর্থ হলে ঋণগ্রস্থ হয়ে পড়েন। পরিবার নিয়ে অনিশ্চিতে ভবিষ্যৎ কিছুটা নিশ্চিত করার আশায় তিনি মামাতো ভাই হাবিবের নিকট টাকা ধার চান। কিন্তু তার মামাতো ভাই শর্ত জুড়ে দেন যদি পাঁচ তলা বাড়ির অর্ধেক তার নামে লিখে দেওয়া হয় তাহলে সে টাকা ধার দেবে। তার এই মনোভাবনা ভীষণভাবে আহত করে মনির সাহেবকে। সম্পদ হারানো এবং পরিবারের স্বপ্ন ভঙ্গের শঙ্কায় কিং কর্তব্যবিমূঢ় হয়ে পড়েন তিনি। খাজনা পরিশোধে ব্যর্থ হওয়ায় বহিপীর নাটকের হাতেম আলির জমিদারিও মনির সাহেবের বাড়ির মতোই নিলামে ওঠে। তাই বলা যায় মনির সাহেবের বাড়ি হারানোর ঘটনার সঙ্গে হাতেম বহিপীর নাটকের হাতেম আলির জমিদারি হারানোর ঘটনার মিল রয়েছে।"
        },
        {
          "label": "ঘ",
          "question": "“উদ্দীপকের হাবিব এবং 'বহিপীর' নাটকের বহিপীরের কূটকৌশল একই সূত্রে গাঁথা।”- মন্তব্যটি বিশ্লেষণ করো।",
          "explanation": "উদ্দীপকের হাবিব ও ‘বহিপীর' নাটকের বহিপীরের কূটকৌশল সুযোগসন্ধানী স্বার্থপরতা একই সূত্রে গাঁথা । ‘বহিপীর' নাটকের বহিপীর মানুষের দুর্বলতার সুযোগ নিয়ে নিজের স্বার্থ রক্ষা করে চলে। সে নেহায়েত স্বার্থপর ছাড়া কিছু নয়। হাতেম আলির দুর্বলতার সুযোগ নিয়ে সে তাহেরাকে নিজের কব্জায় নেওয়ার কৌশল করে। হাতেম আলিকে টাকা ধার দেওয়ার বিনিময়ে তাহেরাকে তার হাতে সোপর্দ করার কথা বলে । উদ্দীপকের হাবিবের কাছে তার মামাতো ভাই মনির সাহায্যের আবেদন করেন। ব্যাংকের ঋণের টাকা শোধ করতে না পেরে মনিরের বাড়ি নিলামে ওঠে । বাড়ি বাঁচাতে নিরুপায় হয়ে সে মামাতো ভাই হাবিবের কাছে টাকা ধার চায়। কিন্তু হাবিব মনিরের দুর্বলতার সুযোগ নিয়ে বাড়ির অর্ধেক তার নামে লিখে দেওয়ার শর্তে টাকা দিতে চায়, যা বহিপীরের চরিত্রেরই অন্যরূপ। ‘বহিপীর' নাটকের বহিপীর একজন সুযোগসন্ধানী স্বার্থপর লোক। সে জানে হাতেম আলি জমিদারি নিলামে বাঁচাতে টাকার জন্য ব্যাকুল। এটিকে সুবর্ণ সুযোগ হিসেবে ধরে বহিপীর হাতেম আলিকে টাকা দিতে চান তাহেরাকে পাওয়ার বিনিময়ে। এমন সুযোগসন্ধানী ও কৌশলী চরিত্র উদ্দীপকের হাবিবের মধ্যেও লক্ষ করা যায়। সেও মামাতো ভাইয়ের বিপদে টাকা ধারের বিনিময়ে বাড়ির অর্ধেক লিখে নিতে চায়। এমন চারিত্রিক বৈশিষ্ট্যে বহিপীর ও হাবিবকে একই সূত্রে গাঁথা যায় ।"
        }
      ]
    }
  ]
}