{
  "title": "সিলেট বোর্ড ২০২০",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "জাবিদ, জহির ও খালিদ তিন বন্ধু একই স্কুলে একই শ্রেণিতে পড়ে এবং একসঙ্গে স্কুলে যায়। জাবিদের মাঝে মধ্যে হেঁটে বিদ্যালয়ে যেতে কষ্ট হয়। পা অবশ হয়ে আসে। পথ চলতে গিয়ে কখনো কখনো বসে পড়ে সে। জহির ও খালিদ তাকে সঙ্গ দেয়। এতে তাদের মাঝে মাঝে স্কুলে পৌঁছাতে দেরি হয়ে যায়। জাবিদের মায়ের কাছ থেকে জানা যায়, ছোটোবেলায় তার ভীষণ অসুখ হওয়ার পর থেকে তার এ সমস্যাটি দেখা দেয়। বিষয়টি জানতে পেরে জামিল স্যার জাবিদকে সহযোগিতার জন্য খালিদ ও জহিরকে আন্তরিক ধন্যবাদ জানান।",
      "tag": "SB 20",
      "sub_questions": [
        {
          "label": "ক",
          "question": "'কিশলয়' অর্থ কী?",
          "explanation": "'কিশলয়' অর্থ- গাছের নতুন পাতা।"
        },
        {
          "label": "খ",
          "question": "'তুমি আমাকে যাইতে দিয়ো না, মা'-উক্তিটি ব্যাখ্যা করো।",
          "explanation": "নিজের চিরচেনা জগৎকে আঁকড়ে ধরে সুভার আকুল অভিব্যক্তি 'আমাকে তুমি যাইতে দিয়ো না, মা।’ বাক্প্রতিবন্ধী সুভাকে বিয়ে দেওয়ার জন্য তার বাবা তাকে কলকাতায় নিয়ে যেতে চান। কলকাতায় যাওয়ার আগের দিন সুভা তার চিরপরিচিত নদীর ধারে এসে লুটিয়ে পড়ে। দুই বাহু প্রসারিত করে যেন ধরণি মাকে আঁকড়ে ধরতে চায়। কারণ সে তার চিরচেনা প্রকৃতি ছেড়ে অন্য কোথাও যেতে চায় না। সে চায় ধরণি মা তাকে জড়িয়ে রাখুক, যেতে না দিক।"
        },
        {
          "label": "গ",
          "question": "উদ্দীপকের জাবিদ আর 'সুভা' গল্পের সুভার মিল কোথায়? বর্ণনা দাও।",
          "explanation": "শারীরিক প্রতিবন্ধকতার দিক থেকে 'সুভা' গল্পের সুভার সঙ্গে উদ্দীপকের জাবিদের মিল রয়েছে। রবীন্দ্রনাথ ঠাকুর রচিত 'সুভা' গল্পে এক বাক্‌প্রতিবন্ধী কিশোরীর প্রতি লেখকের হৃদয় নিংড়ানো ভালোবাসা প্রকাশিত হয়েছে। জন্ম থেকেই সুভা কথা বলতে পারে না। কেউ তার সঙ্গে মেশে না, খেলে না। সবাই তাকে বোঝা মনে করে অবজ্ঞার দৃষ্টিতে দেখে। তাই সমাজের দৃষ্টিপথ থেকে নিজেকে আড়াল করে সুভা প্রকৃতির মাঝে গড়ে তোলে আপন জগৎ। উদ্দীপকের জাবিদ শারীরিক প্রতিবন্ধকতার শিকার। বিদ্যালয়ে হেঁটে যেতে তার কষ্ট হয়, পা অবশ হয়ে আসে। পথ চলতে গিয়ে কখনো কখনো বসে পড়ে সে। ছোটোবেলায় একবার ভীষণভাবে অসুস্থ হওয়ার পর থেকে তার এ সমস্যাটি দেখা দেয়। আলোচ্য গল্পের সুভাও প্রতিবন্ধিতার শিকার। তাই বলা যায়, শারীরিক প্রতিবন্ধী হওয়ার দিক থেকে সুভার সঙ্গে উদ্দীপকের জাবিদের মিল রয়েছে।"
        },
        {
          "label": "ঘ",
          "question": "\"উদ্দীপকের জামিল স্যার ও জাবিদের বন্ধুদের ভূমিকা 'সুভা' গল্পের লেখকের আকাঙ্ক্ষারই প্রতিফলন।\"-বিশ্লেষণ করো।",
          "explanation": "প্রতিবন্ধীদের প্রতি সহানুভূতিশীল আচরণ ও সহযোগিতার হাত বাড়িয়ে দেওয়ায় উদ্দীপকের জামিল স্যার ও জাবিদের বন্ধুরা 'সুভা' গল্পের লেখকের আকাঙ্ক্ষারই প্রতিফলন ঘটিয়েছেন। 'সুভা' গল্পে প্রতিবন্ধী মানুষদের প্রতি রবীন্দ্রনাথ ঠাকুরের অপরিসীম ভালোবাসা ও মমত্ববোধ প্রকাশিত হয়েছে। পরম মমতায় গল্পে তিনি বাষ্প্রতিবন্ধী এক কিশোরীর বেদনাঘন জীবনযাপনের চিত্র তুলে ধরেছেন। আলোচ্য গল্পে রবীন্দ্রনাথ ঠাকুর মূলত প্রতিবন্ধী মানুষের আশ্রয়ের জন্য একটি জগৎ তৈরি করেছেন এবং সেই সঙ্গে তাদের প্রতি আমাদের মমত্ববোধের উন্মেষ ঘটাতে চেয়েছেন।উদ্দীপকের জাবিদ শারীরিক প্রতিবন্ধিত্বের শিকার। বিদ্যালয়ে হেঁটে যেতে তার কষ্ট হয়। তার বন্ধু জহির ও খালিদ তাকে পথ চলতে সহায়তা করে। এতে তাদের মাঝে মাঝে বিদ্যালয়ে পৌঁছতে দেরি হয়ে যায়। এখানে বন্ধুর প্রতি জহির ও খালিদের সহানুভূতি ও ভালোবাসা প্রকাশ পেয়েছে। জাবিদকে সহযোগিতা করার জন্য বিদ্যালয়ের জামিল স্যার খালিদ ও জহিরকে আন্তরিক ধন্যবাদ জানান। এর মধ্য দিয়ে জামিল স্যারের আচরণেও সহানুভূতিশীল মানসিকতার পরিচয় পাওয়া যায়। 'সুভা' গল্পে দেখা যায়, বাষ্প্রতিবন্ধী সুভার সামনেই সকলে তার ভবিষ্যৎ নিয়ে দুশ্চিন্তার কথা প্রকাশ করত। এমনকি বিয়ের বয়স অতিক্রান্ত হওয়ায় তার পিতা-মাতাকে লোকের নিন্দা সহ্য করতে হতো। মানুষের অবজ্ঞা, ও নিন্দার শিকার সুভা আশ্রয় খুঁজে নিয়েছিল প্রকৃতির মাঝে। প্রতিবন্ধীদের প্রতি সমাজের নেতিবাচক আচরণ এবং প্রতিবন্ধীদের মনোজগতের গভীর মর্মবেদনার চিত্র তুলে ধরে লেখক পরম মমতায় গড়ে তুলেছেন সুভা চরিত্রটি। রবীন্দ্রনাথ ঠাকুর 'সুভা' গল্পের মধ্য দিয়ে প্রতিবন্ধী মানুষের প্রতি আমাদের ভালোবাসা ও মমত্ববোধ জাগ্রত করতে চেয়েছেন। উদ্দীপকে দেখা যায়, শারীরিক প্রতিবন্ধী বন্ধু জাবিদকে সাহায্যের হাত বাড়িয়ে দিয়েছে জহির ও খালিদ। আর বিদ্যালয়ের শিক্ষক বিষয়টি জানতে পেরে ধন্যবাদ জানিয়েছেন জহির ও খালিদকে। অর্থাৎ জামিল স্যার ও জাবিদের বন্ধুদের মানসিকতায় যে সহানুভূতি ও মমত্ববোধের প্রকাশ পেয়েছে তা 'সুভা' গল্পের লেখকের আকাঙ্ক্ষারই প্রতিফলন।"
        }
      ]
    },
    {
      "number": "2",
      "uddipok": "রাকিব স্যার ক্লাসে পাঠদান করতে গিয়ে শিক্ষার্থীদের পাঠ্যবইয়ের পাশাপাশি অন্যান্য বই গড়তে উৎসাহিত করেন। তিনি শিক্ষার্থীদের সৃজনশীল, বিজ্ঞানমনস্ক, দেশপ্রেমিক ও যোগ্য নাগরিক হিসেবে গড়ে ওঠার জন্য লাইব্রেরিতে গিয়ে বই পড়ার এবং আবৃত্তি ও বিতর্কসহ বিভিন্ন সৃজনশীল কর্মকান্ডে অংশগ্রহণের তাগিদ দেন। তাঁর উৎসাহ নবম শ্রেণির ছাত্রী ফাতিমা এ বছর বিশ্বসাহিত্য কেন্দ্র' আয়োজিত বই পড়া কর্মসূচিতে অংশগ্রহণ করে জাতীয় পর্যায়ে চ্যাম্পিয়ন হওয়ার গৌরব অর্জন করে।",
      "tag": "SB 20",
      "sub_questions": [
        {
          "label": "ক",
          "question": "'কেতাবি' অর্থ কী?",
          "explanation": "'কেতাবি' অর্থ কেতাব অনুসরণ করে চলে যারা।"
        },
        {
          "label": "খ",
          "question": "সাহিত্য সাক্ষাৎভাবে উদরপূর্তির কাজে লাগে না কেন?",
          "explanation": "সাহিত্যচর্চার মাধ্যমে প্রত্যক্ষভাবে অর্থপ্রাপ্তি ঘটে না বলে এটি আমাদের উদরপূর্তির কাজে লাগে না। 'বই পড়া' প্রবন্ধের লেখকের মতে, আমাদের জ্ঞানের ভান্ডার সমৃদ্ধ করতে সাহিত্যচর্চার বিকল্প নেই। আমাদের মনকে সরল, সরাগ ও সমৃদ্ধ করতে সাহিত্য ভূমিকা রাখে। প্রকৃত অর্থে সাহিত্যের মাধ্যমে আমাদের জ্ঞানের বৃদ্ধি ঘটলেও এটি সরাসরি ধনসম্পদ বৃদ্ধিতে ভূমিকা রাখে না। আর আমাদের উদরপূর্তিতে প্রয়োজন ধনসম্পদ। তাই সাহিত্য সাক্ষাৎভাবে আমাদের উদরপূর্তির কাজে লাগে না।"
        },
        {
          "label": "গ",
          "question": "উদ্দীপকের ফাতিমাকে কোন ধরনের শিক্ষিত বলা যায়? 'বই পড়া' প্রবন্ধের আলোকে ব্যাখ্যা করো।",
          "explanation": "বিদ্যার সাধনা নিজে অর্জন করায় উদ্দীপকের ফাতিমাকে স্বশিক্ষিত বলা যায়। 'বই পড়া' প্রবন্ধের লেখকের মতে, শিক্ষা কেউ কাউকে দিতে পারে না। এটি নিজেকে অর্জন করতে হয়। শিক্ষক শুধু শিক্ষার্থীকে মনোরাজ্যের ঐশ্বর্যের সন্ধান দিতে পারেন। শিক্ষকের উদ্বোধিত শক্তির বলে বলীয়ান হয়ে শিক্ষার্থী নিজের মন নিজে গড়ে তোলে। আত্মার উদ্বোধনে শিক্ষার্থী নিজে নিজেই বই পড়ার অভ্যাস গড়ে তোলে। উদ্দীপকে নবম শ্রেণির ফাতিমা শিক্ষক' রাকিব স্যারের দেখানো পথে এগিয়ে গিয়েছে। সে রাকিব স্যারের অনুপ্রেরণায় বই পড়ায় উৎসাহী হয়েছে। নিজের মনের আনন্দের সন্ধানে বই পড়ায় আগ্রহী হওয়ায় ফাতিমা বই পড়া কর্মসূচিতে জাতীয় পর্যায়ে চ্যাম্পিয়ন হওয়ার গৌরব অর্জন করেছে। ফাতিমার এই অর্জনের ক্ষেত্রে শিক্ষক উত্তরসাধকের কাজ করেছে মাত্র। ফাতিমা তার বিদ্যার সাধনা নিজেই অর্জন করে নিয়েছে। তাই সার্বিক বিচারে উদ্দীপকের ফাতিমাকে স্বশিক্ষিত বলা যায়।"
        },
        {
          "label": "ঘ",
          "question": "\"উদ্দীপকের রাকিব স্যার যেন 'বই পড়া' প্রবন্ধে উল্লিখিত যথার্থ গুরুর সার্থক প্রতিনিধি” —বিশ্লেষণ করো।",
          "explanation": "'বই পড়া' প্রবন্ধানুসারে উদ্দীপকের রাকিব স্যার শিষ্যের আত্মাকে উদ্বোধিত করতে সফল হওয়ায় তাঁকে যথার্থ গুরুর সার্থক প্রতিনিধি বলা যায়। 'বই পড়া' প্রবন্ধে লেখক যথার্থ গুরুর পরিচয় তুলে ধরেছেন। একজন যথার্থ গুরু তাঁর শিষ্যের অত্মাকে উদ্‌বোধিত করেন। তাকে শিক্ষার পথ দেখিয়ে তার জ্ঞানপিপাসাকে জাগিয়ে তোলেন। গুরুর দেখানো পথে শিষ্যের অন্তর্নিহিত সকল প্রচ্ছন্ন শক্তির উদবোধন ঘটে। ফলে শিষ্য বিদ্যার সাধনা নিজে অর্জন' করে নিতে উৎসাহী হয়। আর শিষ্যের বুদ্ধিবৃত্তিকে জাগ্রত করার ক্ষেত্রে সফল হতে পারাই যথার্থ গুরুর সার্থকতা। উদ্দীপকের রাকিব স্যার শিক্ষার্থীদের বই পড়ায় উৎসাহী করেন। সবাইকে স্বশিক্ষিত হয়ে ওঠার তাগিদ দেন। তাঁর উৎসাহেই নবম শ্রেণির ফাতিমা বই পড়া কর্মসূচিতে অংশগ্রহণ করে। 'বিশ্বসাহিত্য কেন্দ্র' আয়োজিত এই কর্মসূচিতে অংশগ্রহণ করে ফাতিমা জাতীয় পর্যায়ে চ্যাম্পিয়ন হয়। 'বই পড়া' প্রবন্ধে বর্ণিত যথার্থ গুরু যেমন শিষ্যের আত্মাকে উদ্‌বোধিত করেন তেমনি উদ্দীপকের রাকিব স্যারও শিক্ষার্থীদের আত্মাকে উদ্‌দ্বোধিত করেছেন। তিনি সফলভাবেই শিক্ষার্থীর বুদ্ধিবৃত্তিকে জাগ্রত করতে পেরেছিলেন। আর সেজন্যই নবম শ্রেণির ফাতিমা বই পড়া কর্মসূচিতে চ্যাম্পিয়ন হতে পেরেছে। রাকিব স্যার যথার্থভাবে ফাতিমার বুদ্ধিবৃত্তিকে জাগ্রত করেছিলেন বলেই সে বিদ্যার সাধনায় উৎসাহী হয়েছিল। সাফল্য বিচারে তাই বলা যায়, উদ্দীপকের রাকিব স্যার যেন 'বই পড়া' প্রবন্ধে উল্লিখিত যথার্থ গুরুর সার্থক প্রতিনিধি।"
        }
      ]
    },
    {
      "number": "3",
      "uddipok": "অর্ধ পৃথিবী করেছ শাসন ধুরার তখতে বসি খেজুর পাতার প্রাসাদ তোমার বারে বারে গেছে খসি সাইমুম-ঝড়ে। পড়েছে কুটির, তুমি পড়নি ক' নুয়ে, ঊর্ধ্বের যারা পড়েছে তাহারা, তুমি ছিলে খাড়া ভুয়ে শত প্রলোভন বিলাস বাসনা ঐশ্বর্যের মদ করেছে সালাম দূর হতে সব ছুঁইতে পারেনি পদ ।",
      "tag": "SB 20",
      "sub_questions": [
        {
          "label": "ক",
          "question": "'পুলকদীপ্তি' অর্থ কী?",
          "explanation": "'পুলকদীপ্তি' শব্দের অর্থ আনন্দের উদ্ভাস।"
        },
        {
          "label": "খ",
          "question": "মানুষের একজন হইয়াও হযরত মুহম্মদ (স.) দুর্লভ কেন?",
          "explanation": "অনন্য মানবিক গুণাবলির কারণে হযরত মুহম্মদ (স.) ছিলেন দুর্লভ। হযরত মুহম্মদ (স.) ছিলেন অত্যন্ত সহনশীল এবং নিরহংকারী একজন মানুষ। অত্যাচারীকে তিনি কখনো অভিশাপ দেননি। বংশগৌরব এক মুহূর্তের জন্যও তাঁর মাঝে স্থান পায়নি। উদারতার ক্ষেত্রে তাঁর জুড়ি নেই। সত্য সাধনায় তিনি ছিলেন বজ্রের মতো কঠিন, পর্বতের মতো অটল; অথচ করুণায় ছিলেন কুসুমকোমল। এককথায় বলা যায় ত্যাগ, প্রেম, সাধুতা, সৌজন্য, ক্ষমা, সাহস, অনুগ্রহ, আত্মবিশ্বাস, চারিত্রিক সৌন্দর্য এসব মানবিক দিকের সমাহার মানুষের মাঝে খুঁজে পাওয়া দুষ্কর। তাই তিনি মানুষের একজন হয়েও দুর্লভ।"
        },
        {
          "label": "গ",
          "question": "'মানুষ মুহম্মদ (স.)' প্রবন্ধের সাথে উদ্দীপকের সাদৃশ্য কোথায়? ব্যাখ্যা করো।",
          "explanation": "'মানুষ মুহম্মদ (স.)' প্রবন্ধে বর্ণিত মহানবি (স.)-এর অনাড়ম্বর জীবন ও চারিত্রিক দৃঢ়তার দিকটির সঙ্গে উদ্দীপকের সাদৃশ্য রয়েছে। মোহাম্মদ ওয়াজেদ আলী রচিত 'মানুষ মুহম্মদ (স.)' প্রবন্ধে মহানবি হযরত মুহম্মদ (স.)-এর মানবীয় গুণাবলির পরিচয় তুলে ধরা হয়েছে। মহানবি (স.) মানুষের পক্ষে যা আচরণীয় তার আদর্শ প্রতিষ্ঠা করে গিয়েছেন। বিপুল ঐশ্বর্য ও ক্ষমতার মধ্যে থেকেও তিনি সাধারণ জীবনযাপন করেছিলেন। কোনো প্রলোভনই তাঁকে নিজের আদর্শ থেকে বিচ্যুত করতে পারেনি। অনাড়ম্বর জীবন ও চারিত্রিক দৃঢ়তাই তাঁকে সকলের নিকট মহান করে তুলেছে। উদ্দীপকে ক্ষমতাধর শাসকের অনাড়ম্বর জীবনযাপনের চিত্র তুলে ধরা হয়েছে। অর্ধ পৃথিবী শাসন করেও তিনি খেজুর পাতার কুটিরে বসবাস করেন। চারিত্রিক দৃঢ়তার কারণে কোনো প্রলোভনই তাঁকে নিজের অবস্থান থেকে সরাতে পারেনি। বিলাস-ব্যসন ও ঐশ্বর্যের মোহ তাঁকে আচ্ছন্ন করতে পারেনি কখনো। আলোচ্য প্রবন্ধে মহানবি (স.)-এর চরিত্রেও এই দিকগুলোর উপস্থিতি লক্ষ করা যায়। আর এই প্রেক্ষিতেই উদ্দীপকের সঙ্গে 'মানুষ মুহম্মদ (স.)' প্রবন্ধটি সাদৃশ্যময় হয়ে উঠেছে।\""
        },
        {
          "label": "ঘ",
          "question": "\"উদ্দীপকের চেয়ে 'মানুষ মুহম্মদ (স.)' প্রবন্ধের ভাব অধিকতর গভীর ও ব্যাপক “ — মন্তব্যটির সাথে তুমি কি একমত? যুক্তিসহ লেখো।",
          "explanation": "'মানুষ মুহম্মদ (স.)' প্রবন্ধে মহানবি (স.)-এর মানবীয় গুণাবলির সার্বিক বিশ্লেষণ ফুটে উঠলেও উদ্দীপকটি তার সমগ্রতা স্পর্শ করতে না পারায় প্রশ্নোক্ত মন্তব্যটি যথার্থ হয়ে উঠেছে। মোহাম্মদ ওয়াজেদ আলী রচিত আলোচ্য প্রবন্ধে মানুষ হিসেবে হযরত মুহম্মদ (স.)-এর চরিত্র মাধুর্যের আলোচনা করা হয়েছে। মানুষের নিকট আদর্শ হিসেবে মহানবি (স.) নিজের জীবন রূপায়িত করে গিয়েছেন। তিনি সারা জীবন মানুষের কল্যাণের চিন্তা করেছেন। ক্ষমা, মহত্ত্ব, ত্যাগ, ক্ষুদ্রতাবোধ ও সাধারণ জীবনযাপনে তিনি ছিলেন অনুপম আদর্শের প্রতীক। মানুষের পক্ষে আচরণীয় সকল চারিত্রিক গুণাবলিই তাঁর মধ্যে ছিল। উদ্দীপকে এমন একজন শাসকের কথা বলা হয়েছে যিনি অর্ধ পৃথিবী শাসন করেও সাধারণ জীবনযাপন করেন। কোনো ঐশ্বর্যের মোহ তাঁকে স্পর্শ করতে পারেনি। খেজুর পাতার প্রাসাদ বারবার খসে পড়লেও তিনি কখনো রাজপ্রাসাদের মোহে আকৃষ্ট হননি। চারিত্রিক দৃঢ়তা তাঁকে কখনো সম্পদের প্রতি আকৃষ্ট করতে পারেনি। প্রলোভনে পড়েও কখনো নিজের অবস্থান থেকে সরে আসেননি তিনি। উদ্দীপকের শাসকের সাধারণত্ব ও চারিত্রিক দৃঢ়তা আলোচ্য প্রবন্ধের মহানবি (স.)-এর মধ্যে দেখা গেলেও মুহম্মদ (স.)-এর বিস্তৃতি আরও ব্যাপক। মহানবি (স.)-এর চরিত্র মাধুর্যের সব দিক প্রবন্ধে ফুটে উঠলেও উদ্দীপকে তা প্রকাশ পায়নি। প্রবন্ধে নবিজির ক্ষমা, ত্যাগ ও মহত্ত্বের আলোচনা থাকলেও উদ্দীপকে তার অনুপস্থিতি লক্ষণীয়। তাই সার্বিক বিচারে বলা যায়, 'উদ্দীপকের চেয়ে 'মানুষ মুহম্মদ (স.)' প্রবন্ধের ভাব অধিকতর গভীর ও ব্যাপক'- প্রশ্নোক্ত এই মন্তব্যটি যথার্থ।"
        }
      ]
    },
    {
      "number": "4",
      "uddipok": "(i) তরুতলে বসি পান্থ শ্রান্তি করে দূর, ফল আস্বাদনে পায় আনন্দ প্রচুর। বিদায়ের কালে হাতে ডাল ভেঙে লয়, তরু তবু অকাতর, কিছু নাহি কয় । (ii) নদী কভু পান নাহি করে নিজ জল, তরুগণ নাহি খায় নিজ নিজ ফল, গাড়ী কভু নাহি করে নিজ দুগ্ধ পান কাষ্ঠ দগ্ধ হয়ে করে পরে অন্নদান, স্বর্ণ করে নিজরূপে অপারে শোভিত বংশী করে নিজ স্বরে অপরে মোহিত, শষ্য জন্মাইয়া নাহি খায় জলধরে সাধুর ঐশ্বর্য শুধু পরহিত তরে।",
      "tag": "SB 20",
      "sub_questions": [
        {
          "label": "ক",
          "question": "কবিরাজ কে?",
          "explanation": "বনফুল রচিত 'নিমগাছ' গল্পে বর্ণিত যিনি গাছগাছালি পরিশোধন করে মনুষ্যরোগের চিকিৎসা করেন তিনি কবিরাজ।"
        },
        {
          "label": "খ",
          "question": "নিমগাছটির কেন কবির সাথে চলে যেতে ইচ্ছে করল?",
          "explanation": "কবির প্রশংসা নিমগাছের ভালো লাগে বলে সে তার সঙ্গে চলে যেতে চায়। বনফুল রচিত 'নিমগাছ' গল্পে বাড়ির পাশে বেড়ে ওঠা নিমগাছটির কেউ যত্ন নেয় না। সে অযত্নেই বেড়ে ওঠে। অথচ মানুষের প্রয়োজন মিটিয়ে সে হাঁপিয়ে ওঠে। কেউ তার বাকল তুলে নেয়, কেউবা পাতা ছিঁড়ে নেয়। ডাল ভেঙে নিয়ে চিবোয় কেউ কেউ। কিন্তু একদিন নতুন এক লোক আসে। লোকটি কবি। নিমগাছের সৌন্দর্যে সে মুগ্ধ হয়। প্রশংসা করে। লোকটিকে ভালো লেগে যায় নিমগাছের। কেননা, সবাই প্রয়োজনে ব্যবহার করলেও কেউ তার প্রশংসা করেনি কখনো। তাই সে কবির সঙ্গে দূরে কোথাও চলে যেতে চায়।"
        },
        {
          "label": "গ",
          "question": "উদ্দীপক (i) এর সাথে 'নিমগাছ' গল্পের সাদৃশ্যপূর্ণ দিকটি ব্যাখ্যা করো।",
          "explanation": "নিম্নের অনুরুপঃ উদ্দীপকের সাথে 'নিমগাছ' রচনার নিজেকে নীরবে বিলিয়ে দেওয়ার দিক থেকে সাদৃশ্য আছে। নিমগাছ যেমন উপকারী ঠিক তেমনি উপকারী গৃহলক্ষ্মী বউটি। নিমগাছের পাতা, ডাল, ছাল মানুষের রোগ নিরাময়ে অত্যন্ত কার্যকরী। কিন্তু এই গাছটি তেমনভাবে সেবা-যত্ন পায় না। নিমগাছটি নীরবে-নির্বিঘ্নে নিজেকে অন্যের উপকারে বিলিয়ে দেয়। বিন্দুমাত্র অভিযোগ, অনুযোগ নেই। গৃহলক্ষ্মী বউটিও নিমগাছের সার্থক প্রতিচ্ছবি। তিনিও নিভৃতে নিজেকে সংসারের সকলের জন্য বিলিয়ে দেন। কোনো চাওয়া-পাওয়া, বিন্দুমাত্র অভিযোগ নেই। উদ্দীপকে গৃহলক্ষ্মী বউয়ের মতো গাছেরও অন্যের উপকারে নিজেকে বিলিয়ে দেওয়ার দিকটি প্রকাশিত হয়েছে। ক্লান্ত পরিশ্রান্ত পথিক গাছের তলায় বসে ক্লান্তি দূর করে। গাছের থেকে সুমিষ্ট ফল আস্বাদন করে, তৃপ্তি মিটায়। যে গাছ থেকে ছায়া পায়, ফল পায় সেই গাছ থেকে আবার যাওয়ার সময় ডাল ভেঙে নিয়ে যায়। গাছ বিন্দুমাত্র রাগ, ক্ষোভ ও বিরক্তি প্রকাশ করে না। মানুষের কল্যাণে নিজেকে অকাতরে বিলিয়ে দেয়। তাই বলা যায়, উদ্দীপকের সাথে 'নিমগাছ' রচনার নিজেকে নীরবে বিলিয়ে দেওয়ার দিক থেকে সাদৃশ্য আছে।"
        },
        {
          "label": "ঘ",
          "question": "উদ্দীপক (ii) 'নিমগাছ' গল্পের সমগ্রভাবকে তুলে ধরেছে কি? তোমার মতামত দাও।",
          "explanation": "কেবল পরোপকারের দিকটি উঠে আসায় উদ্দীপক (ii) 'নিমগাছ' গল্পের সমগ্র ভাবকে তুলে ধরতে পারেনি। অনেক সময় রচনায় বর্ণিত ঘটনার আড়ালে মূলভাবটি লুক্কায়িত থাকে। বনফুল রচিত 'নিমগাছ' গল্পে অদ্যোপান্ত নিমগাছের উপকারের দিকটি আলোচিত হলেও এর মূল সুর ভিন্ন। নিমগাছের আড়ালে লেখক পরিবারের গৃহকর্ম-নিপুণা লক্ষ্মীবউয়ের জীবনযন্ত্রণার চিত্র ফুটিয়ে তুলেছেন। উদ্দীপকে প্রকৃতির নানাবিধ উপাদানের নিঃস্বার্থ উপকারের দিকটি ফুটে উঠেছে। প্রকৃতির এসব উপাদান নিজের জন্য নয়; বরং অন্যের উপকারে কাজে লাগে। নদী, তরু, গাভি তাদের জল, ফল ও দুগ্ধ দ্বারা মানুষের ক্ষুধা নিবারণ ও কল্যাণ সাধন করে থাকে। কাঠ আগুনে পুড়ে অপরকে খাদ্য দান করে। অর্থাৎ প্রকৃতি আমাদেরকে অপরের কল্যাণে নিজেকে নিয়োজিত করার শিক্ষাদান করে। 'নিমগাছ' একটি প্রতীকী গল্প। বাড়ির গৃহকর্ম-নিপুণা লক্ষ্মীবউটির জীবনবাস্তবতা বোঝাতে লেখক নিমগাছের আশ্রয় নিয়েছেন। 'নিমগাছ' গল্পে বাহ্যিকভাবে তার উপকারী দিক প্রতিফলিত হলেও এর অন্তর্নিহিত দিক লক্ষ্মীবউটি। আর আলোচ্য উদ্দীপকে শুধু প্রকৃতির নিঃস্বার্থ উপকারের দিকটিই উঠে এসেছে। আলোচ্য গল্পের অন্তর্নিহিত ভাব এখানে অনুপস্থিত। তাই বলা যায়, উদ্দীপক (ii) 'নিমগাছ' গল্পের সমগ্র ভাবকে তুলে ধরতে পারেনি।"
        }
      ]
    },
    {
      "number": "5",
      "uddipok": "তাওসীফ চৌধুরী পেশায় ডাক্তার। ডাক্তারি পাশ করে প্রথমেই নিজ গ্রামে নিয়োগ পেয়ে এলাকার মানুষকে চিকিৎসা সেবা দেন। অতুলনীয় মেধা আর সর্বোচ্চ আন্তরিকতা দিয়ে বিনা ফি-তে কিংবা নামমাত্র ফি-তে চিকিৎসা সেবা দেওয়ায় অতি অল্প সময়ের মধ্যেই সকলের প্রিয় মানুষে পরিণত হন তিনি। পেশাগত উৎকর্ষের জন্য গত বছর তিনি আমেরিকায় গেলেও নিজ দেশের কথা, গরিব অসহায় রোগিদের কথা ভুলতে পারেন না ডাঃ তাওসীফ চৌধুরী। অন্যদিকে, তাঁরই বন্ধু ইশমাম চৌধুরী পড়াশুনা শেষ করে সপরিবার লন্ডনে বসবাস করছেন। তিনি অনেক বিত্ত-বৈভবের মালিক। এতদসত্ত্বেও দেশে ফেরা কিংবা এলাকার মানুষের পাশে দাঁড়ানোর কথা চিন্তাও করেন না তিনি।",
      "tag": "SB 20",
      "sub_questions": [
        {
          "label": "ক",
          "question": "অষ্টক কী?",
          "explanation": "অষ্টক হলো চতুর্দশপদী করিতার প্রথম আট চরণ যাতে মূলত ভাবের প্রবর্তনা থাকে।"
        },
        {
          "label": "খ",
          "question": "'লইছে যে তব নাম বঙ্গের সংগীতে'- চরণটি ব্যাখ্যা করো।",
          "explanation": "কবি প্রবাসজীবনেও তাঁর গানে, কবিতায় শৈশব স্মৃতিবিজড়িত নদীর গুণগান গেয়েছেন। কপোতাক্ষ নদ কবির হৃদয়ের সবটুকু কাতরতা দখল করে আছে বলে তিনি বঙ্গবাসীর নিকটও তা কাব্যে ও গানে ব্যক্ত করেন। তাই প্রবাসজীবনেও তাঁর সকল গান ও কবিতায় শৈশব স্মৃতিবিজড়িত নদীর নামই নিয়েছেন।"
        },
        {
          "label": "গ",
          "question": "উদ্দীপকের ডাঃ তাওসীফ চৌধুরীর মধ্যে 'কপোতাক্ষ নদ' কবিতায় বর্ণিত কোন বিশেষ দিকটি ফুটে উঠেছে? ব্যাখ্যা করো।",
          "explanation": "উদ্দীপকের ডা. তাওসীফ চৌধুরীর মধ্যে 'কপোতাক্ষ নদ' কবিতায় বর্ণিত কবির স্মৃতিকাতরতার আবরণে অত্যুজ্জ্বল দেশপ্রেমের দিকটি ফুটে উঠেছে। 'কপোতাক্ষ নদ' কবিতায় কবি মাইকেল মধুসূদন দত্তের গভীর দেশপ্রেম প্রকাশ পেয়েছে। তিনি প্রবাসে বসেও তাঁর শৈশব স্মৃতিবিজড়িত নদের কথা ভুলতে পারেননি। জন্মভূমির শৈশব-কৈশোরের স্মৃতি কবির মনে জাগিয়েছে কাতরতা। তাই কবি বিদেশে বসে কপোতাক্ষ নদকে স্নেহাদরে স্মরণ করেছেন। কবির এরূপ স্মৃতিকাতরতার অন্তরালে মূলত তাঁর গভীর দেশপ্রেম প্রকট হয়ে উঠেছে কবিতায়। উদ্দীপকে ডা. তাওসীফ চৌধুরীর মধ্যে গভীর দেশপ্রেমের প্রকাশ লক্ষণীয়। তিনি ডাক্তারি পাশ করে নিজের এলাকার মানুষের সেবা করেছেন নিঃস্বার্থভাবে। পেশাগত উৎকর্ষের জন্য আমেরিকায় গেলেও নিজ দেশের কথা, দেশের মানুষের কথা ভুলতে পারেন না। মূলত দেশ ও দেশের মানুষের প্রতি গভীর ভালোবাসার কারণেই ডা. তাওসীফ বিদেশে থেকেও স্মৃতিকাতর হয়ে পড়েছেন। এই স্মৃতিকাতরতার আবরণে ডা. তাওসীফের দেশপ্রেম প্রকাশ পেয়েছে উদ্দীপকে। আর ডা. তাওসীফের এই চেতনা আলোচ্য কবিতার কবির দেশপ্রেমের চেতনার দিকটিকেই প্রতিফলিত করেছে।"
        },
        {
          "label": "ঘ",
          "question": "'উদ্দীপকের ইশমাম চৌধুরীর মধ্যে 'কপোতাক্ষ নদ' কবিতার কবির চেতনা অনুপস্থিত\"- উক্তিটি বিশ্লেষণ করো।",
          "explanation": "'কপোতাক্ষ নদ' কবিতায় কবির গভীর দেশপ্রেমের প্রকাশ ঘটেছে, যা উদ্দীপকের ইশমাম চৌধুরীর মধ্যে অনুপস্থিত। আলোচ্য কবিতায় কবি মাইকেল মধুসূদন দত্তের গভীর দেশপ্রেমের প্রকাশ লক্ষণীয়। কবি দেশকে হৃদয়ের গভীরে অনুভব করেন। তাইতো বিদেশে বসেও শৈশবের স্মৃতিবিজড়িত কপোতাক্ষ নদের কথা ভুলতে পারেননি। জন্মভূমির বেদনাবিধুর স্মৃতি কবির মনে জাগিয়েছে কাতরতা। ফলে কবি তাঁর জন্মভূমিকে স্নেহাদরে স্মরণ করেন। জন্মভূমিও যেন কবির এই হৃদয়ের কাতরতা বঙ্গবাসীর নিকট ব্যক্ত করে কবি সেই প্রত্যাশা করেছেন। উদ্দীপকের ইশমাম চৌধুরীর মধ্যে দেশাত্মবোধের অনুপস্থিতি পরিলক্ষিত হয়। তিনি পড়াশোনা শেষ করে সপরিবার লন্ডনে বসবাস করেন। প্রচুর বিত্তবৈভবের মালিক হলেও তিনি দেশের মানুষের পাশে দাঁড়ানোর কথা চিন্তা করেন না। কেননা দেশ ও দেশের মানুষের জন্য তার কোনো মাথাব্যথা নেই। তিনি নিজের সুখ-স্বাচ্ছন্দ্যকেই প্রধান করে দেখেছেন। আর এজন্যই বিদেশে নিজের স্থায়ী আবাস গড়ে নিয়েছেন। 'কপোতাক্ষ নদ' কবিতায় কবির গভীর দেশাত্মবোধ প্রকাশ পেলেও উদ্দীপকের ইশমামের মধ্যে তা দেখা যায় না। কবি প্রবাসে বসে দেশের জন্য স্মৃতিকাতর হয়ে পড়লেও উদ্দীপকের ইশমাম তা হননি। কবি দেশের জন্য ব্যাকুল হলেও উদ্দীপকের ইশমাম বিদেশে নিজেকে নিয়ে ব্যতিব্যস্ত। তার মধ্যে কখনো দেশের জন্য ব্যাকুলতা দেখা যায় না। সার্বিক বিচারে তাই বলা যায়, উদ্দীপকের ইশমাম চৌধুরীর মধ্যে 'কপোতাক্ষ নদ' কবিতার কবির চেতনা অনুপস্থিত।"
        }
      ]
    },
    {
      "number": "6",
      "uddipok": "উদ্দীপক-১: সবাই তো সুখী হতে চায়….. তবু কেউ সুখী হয় কেউ হয় না জানিনা বলে যা লোকে সত্যি কি না কপালে সবার নাকি সুখ সয় না আশায় আশায় তবু এই আমি থাকি যদি আসে কোনোদিন সেই সুখ পাখি । উদ্দীপক-২: আর কি দিব? মুখের হাসি ভরসা ভরা প্রাণ, সুখের মাঝে দুখের মাঝে আনন্দময় গান ।",
      "tag": "SB 20",
      "sub_questions": [
        {
          "label": "ক",
          "question": "‘ আশা' কবিতায় উল্লিখিত মানুষ কোথায় আলো জ্বালতে পারে?",
          "explanation": "'আশা' কবিতায় উল্লিখিত মানুষ প্রতিবেশীর আঁধার ঘরে আলো জ্বালতে পারে।"
        },
        {
          "label": "খ",
          "question": "বিত্ত-সুখের দুর্ভাবনা কীভাবে মানুষের আয়ু কমায়?",
          "explanation": "বিত্ত-সুখের দুর্ভাবনা মানুষের জীবন যন্ত্রণাক্লিষ্ট করার মাধ্যমে আয়ু কমায়। বিত্ত-সুখের দুর্ভাবনায় মানুষের সুখ হারাম হয়ে যায়। কেননা, সম্পদের চিন্তা মানুষকে সবসময় দুশ্চিন্তায় ডুবিয়ে রাখে। ফলে মানুষের জীবন যন্ত্রণাদগ্ধ হয় এবং শরীরে নানাবিধ রোগব্যাধির বিস্তার ঘটে। এতে মানুষকে অসুখী জীবনযাপন করতে হয়। এভাবে যন্ত্রণাদগ্ধ হওয়ার কারণে বিত্তভাবনা মানুষকে সুখ তো দেয়ই না উলটা মানুষের আয়ু কমায়।"
        },
        {
          "label": "গ",
          "question": "কোন দৃষ্টিকোণ থেকে উদ্দীপক-১ 'আশা' কবিতার সাথে সাদৃশ্যপূর্ণ? ব্যাখ্যা করো।",
          "explanation": "ভাবনাহীন সুখী জীবন কামনার দৃষ্টিকোণ থেকে উদ্দীপক-১ 'আশা' কবিতার সঙ্গে সাদৃশ্যপূর্ণ। 'আশা' কবিতায় কবি সুখী জীবনের সান্নিধ্য পেতে চাইছেন। তাঁর মতে, বিত্ত-বৈভব মানুষকে সুখ এনে দিতে পারে না বরং বিত্ত চিন্তাহীন আত্মকেন্দ্রিকতামুক্ত মানুষেরাই প্রকৃত সুখী। তারা জীর্ণ বেড়ার ঘরে বাস করেও নির্ভাবনায় থাকে। তাই সত্যিকারের এসব মানুষের সান্নিধ্য লাভের মাধ্যমে নিজের দুরাশা ও গ্লানি দূর করতে চাইছেন কবি। উদ্দীপকে সুখ নামক সোনার হরিণের দেখা পেতে চাইছেন কবি। তিনি মনে করেন, সবাই সুখী হতে চাইলেও পারে না বরং কিছু মানুষ সুখের দেখা পায়। কবি সেই সৌভাগ্যবানদের দলে ভিড়তে চান। কোনোদিন যদি সুখ এসে ধরা দেয় এই আশায় আশায় কবি দিন কাটান। উদ্দীপক- ১-এর কবির এই সুখের প্রত্যাশা 'আশা' কবিতার কবির মাঝেও পরিদৃষ্ট হয়। এ পরিপ্রেক্ষিতে উদ্দীপক ও 'আশা' কবিতাটি সাদৃশ্যপূর্ণ।"
        },
        {
          "label": "ঘ",
          "question": "উদ্দীপক-২-এর বক্তব্য 'আশা' কবিতায় বর্ণিত কবির প্রত্যাশাকে তুলে ধরেছে বলা যায় কি? তোমার মতামত ব্যক্ত করো।",
          "explanation": "দুরাশা ও গ্লানিহীন জীবন উপভোগের পরিপ্রেক্ষিত বর্ণনায় উদ্দীপক- ২-এর বক্তব্য 'আশা' কবিতায় বর্ণিত কবির প্রত্যাশাকে তুলে ধরেছে। 'আশা' কবিতায় প্রকৃত সুখী মানুষের স্বরূপ তুলে ধরা হয়েছে। প্রকৃত সুখী মানুষ দরিদ্র হলেও বিত্তের পিছনে ছোটে না। তারা ছোটো ছোটো আনন্দ অবগাহনেই দিন কাটায়। কোনো দীনতা বা সংশয়ে তাদের জীবন ক্লিষ্ট নয়। তারা দারিদ্র্যের মধ্যে থেকেও মানুষকে ভালোবাসতে পারে। মনুষ্যত্বের অধিকারী এসব মানুষ সুখে-দুঃখে একে অপরের পাশে থেকে আনন্দপূর্ণ জীবনযাপন করে। কবি এসব মানুষের সান্নিধ্য প্রত্যাশা করেছেন। উদ্দীপক-২-এ দুরাশা ও গ্লানিহীন জীবনের কথা বলা হয়েছে। সংশয়হীন এই জীবন সবসময় হাসি-আনন্দে ভরপুর। কবি মুখে হাসি আর ভরসা ভরা প্রাণ নিয়ে এই জীবনকে উপভোগ করছেন। সুখে-দুঃখে আনন্দময় গান গেয়ে জীবনকে করে তুলেছেন ভাবনাহীন। কবির এমন জীবন প্রকৃত অর্থেই সুখী ও স্বচ্ছন্দ। 'আশা' কবিতার কবি প্রত্যাশা করেছেন সুখী ও আনন্দময় জীবন। উদ্দীপক-২-এর বক্তব্যে, এই সুখী জীবনের কথাই বর্ণিত হয়েছে। আলোচ্য কবিতার কবি বিত্তসুখের ভাবনাহীন দীনতামুক্ত জীবনের সান্নিধ্য • কামনা করেছেন। উদ্দীপক-২-এ এমন জীবনই পরিলক্ষিত হয়েছে। তাই সার্বিক বিচারে বলা যায়, উদ্দীপক-২-এর বক্তব্য 'আশা' কবিতায় বর্ণিত কবির প্রত্যাশাকেই তুলে ধরেছে।"
        }
      ]
    },
    {
      "number": "7",
      "uddipok": "'বঙ্গবন্ধু শেখ মুজিবুর রহমান ও মুক্তিযুদ্ধকে জানি'- 'শীর্ষক ডকুমেন্টারি ও প্রতিবেদন তৈরির কাজে নিয়োজিত কুসুমপুরা উচ্চ বিদ্যালয়ের একদল শিক্ষার্থী জাতির শ্রেষ্ঠ সন্তান বীর মুক্তিযোদ্ধা, মুক্তিযুদ্ধের প্রত্যক্ষদর্শী ও মুক্তিযোদ্ধা সন্তানদের সাক্ষাৎকার গ্রহণ করে। শিক্ষার্থীরা মুক্তিযুদ্ধের সময় সংঘটিত লোমহর্ষক ঘটনাবলি, তাঁদের আবেগঘন মুহূর্তের বিবরণ শুনে এক সাগর রক্তের বিনিময়ে অর্জিত দেশের স্বাধীনতার চেতনায় নতুনভাবে উজ্জীবিত ও অনুপ্রাণিত হয়। সাক্ষাৎকার পর্বে একজন মুক্তিযোদ্ধা বলেন, 'বঙ্গবন্ধুর ৭ই মার্চের ভাষণই ছিল আমাদের মুক্তিসংগ্রামে ঝাঁপিয়ে পড়ার মূল অনুপ্রেরণা।'",
      "tag": "SB 20",
      "sub_questions": [
        {
          "label": "ক",
          "question": "'বজ্রকণ্ঠ বাণী' অর্থ কী?",
          "explanation": "'বজ্রকণ্ঠ বাণী' অর্থ-সহজে উদ্দীপ্ত দ্যুতিময় বঙ্গবন্ধুর বাণী।"
        },
        {
          "label": "খ",
          "question": "'জনসমুদ্রের উদ্যান সৈকতে' বলতে কী বোঝানো হয়েছে?",
          "explanation": "'স্বাধীনতা, এ শব্দটি কীভাবে আমাদের হলো' কবিতায় কবি বঙ্গবন্ধু শেখ মুজিবুর রহমানের ঐতিহাসিক ৭ই মার্চের ভাষণে উপস্থিত জনগণকে জনসমুদ্রের উদ্যানরূপে কল্পনা করেছেন। ১৯৭১ সালে বাঙালি জাতির পরাধীনতার গ্লানি দুঃসহ হয়ে ওঠে। দেশের এ সংকটময় মুহূর্তে জাতির দিকনির্দেশনায় এগিয়ে আসেন অবিসংবাদিত নেতা শেখ মুজিবুর রহমান। তাঁর প্রতীক্ষায় লাখো মানুষ জমা হয় রেসকোর্স ময়দানে। কবি এ জনসমাগমকে 'জনসমুদ্রের উদ্যান সৈকত' হিসেবে অভিহিত করেছেন।"
        },
        {
          "label": "গ",
          "question": "উদ্দীপকের সাক্ষাৎকার প্রদানকারী মুক্তিযোদ্ধার ইতিহাস বর্ণনার মধ্যে 'স্বাধীনতা, এ শব্দটি কীভাবে আমাদের হলো' কবিতার কোন বিশেষ দিকটি ফুটে উঠেছে? ব্যাখ্যা করো।",
          "explanation": "উদ্দীপকের সাক্ষাৎকার প্রদানকারী মুক্তিযোদ্ধাদের ইতিহাস বর্ণনার মধ্যে 'স্বাধীনতা, এ শব্দটি কীভাবে আমাদের হলো' কবিতায় প্রকাশিত বাঙালির স্বাধীনতার স্বপ্ন এবং তার জন্য লড়াকু মনোভাবের দিকটি ফুটে উঠেছে। 'স্বাধীনতা, এ শব্দটি কীভাবে আমাদের হলো' কবিতায় পাকিস্তানি স্বৈরশাসনের নিগড় থেকে বাঙালির মুক্তির প্রত্যাশার দিকটি বর্ণিত হয়েছে। স্বাধীনতার আকাঙ্ক্ষায় উদ্বেল বাঙালি ১৯৭১ সালের ৭ই মার্চ জাতির পিতা বঙ্গবন্ধু শেখ মুজিবুর রহমানের কণ্ঠে তাদের স্বপ্নের কথা শোনার অপেক্ষায় ছিল। তারা পাকিস্তানি স্বৈরশাসকের অত্যাচার-নির্যাতনে অতিষ্ঠ হয়ে স্বাধীনতার স্বপ্নে বিভোর ছিল। নিজেদের লড়াকু মনোভাব নিয়ে সেদিন বাঙালি স্বাধীনতার আহ্বান শুনতে এসেছিল রেসকোর্স ময়দানে। উদ্দীপকের সাক্ষাৎকার প্রদানকারী মুক্তিযোদ্ধারা বাংলাদেশের মুক্তিযুদ্ধের ইতিহাস বর্ণনা করেছেন। তাঁরা পাকিস্তানি হানাদার বাহিনীর বিরুদ্ধে কীভাবে লড়াই করে স্বাধীনতা ছিনিয়ে এনেছিলেন তা শিক্ষার্থীদের কাছে বর্ণনা করেছেন। বীর মুক্তিযোদ্ধারা স্বাধীনতার স্বপ্নকে বুকে ধারণ করে শত্রুর বিরুদ্ধে লড়াই করেছিলেন। তাঁদের সেই লড়াইয়ের কথা শিক্ষার্থীরা সাক্ষাৎকারে জেনেছে। স্বাধীনতার স্বপ্নের এই দিকটি 'স্বাধীনতা, এ শব্দটি কীভাবে আমাদের হলো' কবিতায় বর্ণিত বাঙালির সংগ্রামী মনোভাব ও স্বাধীনতার স্বপ্নকেই ফুটিয়ে তুলেছে।"
        },
        {
          "label": "ঘ",
          "question": "'বঙ্গবন্ধুর ৭ই মার্চের ভাষণই ছিল আমাদের মুক্তিসংগ্রামে ঝাঁপিয়ে পড়ার মূল অনুপ্রেরণা।'- মুক্তিযোদ্ধার মন্তব্যটি কবিতার আলোকে বিশ্লেষণ করো।",
          "explanation": "'স্বাধীনতা, এ শব্দটি কীভাবে আমাদের হলো' কবিতার বর্ণনানুযায়ী ১৯৭১ সালের ৭ই মার্চ বঙ্গবন্ধুর আহ্বানেই বাঙালি জাতি মহান মুক্তিযুদ্ধে ঝাঁপিয়ে পড়েছিল বিধায় প্রশ্নোক্ত মন্তব্যটি যথার্থ। আলোচ্য কবিতায় বাঙালির স্বাধীনতার সংগ্রামে জাতির পিতা বঙ্গবন্ধু শেখ মুজিবুর রহমানের ঐতিহাসিক ৭ই মার্চের ভাষণের গুরুত্ব তুলে ধরা হয়েছে। বঙ্গবন্ধু শেখ মুজিবুর রহমান সেদিন রমনা রেসকোর্স ময়দানে লক্ষ লক্ষ মানুষের সম্মুখে স্বাধীনতার আহ্বান জানিয়েছিলেন। সেদিন লাখো উন্মত্ত জনতা বঙ্গবন্ধুর কণ্ঠে এই আহ্বান শোনারই প্রতীক্ষায় ছিল। সেদিনের সেই আহ্বানে সাড়া দিয়েই বাঙালি ঝাঁপিয়ে পড়েছিল স্বাধীনতার যুদ্ধে। উদ্দীপকে সাক্ষাৎকারের সময় একজন মুক্তিযোদ্ধা জানিয়েছেন স্বাধীনতার সংগ্রামে বঙ্গবন্ধুর ৭ই মার্চের ভাষণই ছিল তাঁদের মূল অনুপ্রেরণা। তাঁর আহ্বানেই বাঙালি ঝাঁপিয়ে পড়েছিল মুক্তিযুদ্ধে। বঙ্গবন্ধুর আহ্বানে সকলে উজ্জীবিত হয়েছিল স্বাধীনতার চেতনায়। তাঁরা লক্ষ প্রাণের বিনিময়ে ছিনিয়ে এনেছিল প্রত্যাশিত স্বাধীনতা। 'স্বাধীনতা, এ শব্দটি কীভাবে আমাদের হলো' কবিতায় দেখা যায় লক্ষ লক্ষ উন্মত্ত জনতা বঙ্গবন্ধুর কন্ঠে স্বাধীনতার আহ্বান শোনার প্রতীক্ষায় ব্যাকুল। তাঁদের স্বাধীনতার সংগ্রামে ঝাঁপিয়ে পড়ার অনুপ্রেরণা হিসেবে কাজ করেছে বঙ্গবন্ধুর ঐতিহাসিক আহ্বান। উদ্দীপকেও মুক্তিযোদ্ধার সাক্ষাৎকারে জানা যায়, মুক্তিযুদ্ধের মূল অনুপ্রেরণা ছিল বঙ্গবন্ধুর ৭ই মার্চের ভাষণ। তাই সার্বিক বিচারে বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "8",
      "uddipok": "পাখি ডাকা ছায়াঘেরা নিভৃত পল্লিগ্রাম নয়াকাটা। খেটে খাওয়া কৃষক সালামত আলীর জন্ম এ গ্রামেই। সাত সদস্যের বড়ো সংসার চালাতে গিয়ে নুন আনতে পানতা ফুরিয়ে যায় তাঁর। দেশের প্রেক্ষাপট কিংবা যুদ্ধ পরিস্থিতি নিয়ে তাই তাঁর আগ্রহও নেই, তেমন ধারণাও নেই। গ্রামের কয়েকজন সচেতন শিক্ষিত যুবকের কাছে প্রথম তিনি জানতে পারেন মুক্তিযুদ্ধ সম্পর্কে। যুবকরা তাঁকে বলে- 'চাচা দেশকে শত্রুমুক্ত করতে হবে। তবেই দেশ হবে নিরাপদ। প্রতিষ্ঠিত হবে শোষণ বৈষম্যহীন একটি সুন্দর সমাজ।' যুবকদের কথায় কৃষক সালামত আলী মুক্তিযুদ্ধে অংশ নেন। হানাদার বাহিনীর বিরুদ্ধে লড়াই করতে গিয়ে সম্মুখ যুদ্ধে জীবন বিসর্জন দেন কৃষক সালামত আলী।",
      "tag": "SB 20",
      "sub_questions": [
        {
          "label": "ক",
          "question": "শামুকের খোলটা কীসের মতো লাগে বুধার?",
          "explanation": "শামুকের খোলটা লোহার টুপির মতো লাগে বুধার।"
        },
        {
          "label": "খ",
          "question": "বুধা তার চাচির বাড়ি থেকে চলে যায় কেন?",
          "explanation": "বুধা আত্মসম্মানবোধ ও দুঃখবোধের অনুভূতিতে তার চাচির বাড়ি থেকে চলে যায়। সমস্ত পরিবারকে কলেরার মহামারিতে নিজের চোখের সামনে মৃত্যুর কোলে ঢলে পড়তে দেখে বুধা। তারপর চাচির কাছেই বড়ো হতে থাকে। সে। কিন্তু চাচির অভাবের সংসার; তাই একপর্যায়ে বুধাকে তিনি কাজ করে খাওয়ার কথা বলেন। বুধা এতে কিছুটা দুঃখ পায়; কিন্তু তার চেয়ে বেশি আত্মসম্মানে লাগে। তাই চাচির বাড়ি থেকে চলে যায় সে।"
        },
        {
          "label": "গ",
          "question": "উদ্দীপকের কৃষক সালামত আলী 'কাকতাড়ুয়া' উপন্যাসে কাদের প্রতিনিধিত্ব করেন? বর্ণনা দাও।",
          "explanation": "পাকিস্তানি হানাদার বাহিনীর বিরুদ্ধে প্রতিরোধ গড়ে তোলার ক্ষেত্রে উদ্দীপকের কৃষক সালামত আলী 'কাকতাড়ুয়া' উপন্যাসের মুক্তিযোদ্ধাদের প্রতিনিধিত্ব করে। 'কাকতাড়ুয়া' উপন্যাসে দেখা যায়, বুধাদের গ্রামে পাকিস্তানি হানাদাররা নৃশংস হত্যাযজ্ঞ চালায়। আলি, মিঠু, শাহাবুদ্দিন; বুধার মতো মুক্তিযোদ্ধারা হানাদার বাহিনীকে প্রতিহত করার জন্য প্রতিজ্ঞাবদ্ধ হয়। দেশমাতৃকাকে মুক্ত করার জন্য তারা জীবন বাজি রাখে। রাজাকারদের বাড়িতে আগুন লাগিয়ে দেওয়া এবং মাইন দিয়ে পাকিস্তানি সৈন্যদের ক্যাম্প উড়িয়ে দেওয়ার মধ্যে মুক্তিযোদ্ধাদের প্রতিশোধ গ্রহণের বিষয়টি ফুটে ওঠে। উদ্দীপকের সালামত আলী গ্রামের খেটে খাওয়া একজন সাধারণ কৃষক। পাকিস্তানি হানাদার বাহিনী কর্তৃক দেশ আক্রান্ত হলে ক্রমেই তিনি মুক্তিযুদ্ধ সম্পর্কে জানতে পারেন। মুক্তিযোদ্ধাদের সংস্পর্শে এসে তিনিও মুক্তিযুদ্ধে অংশগ্রহণ করেন। হানাদার বাহিনীর বিরুদ্ধে লড়াইয়ে প্রাণ বিসর্জন দেন সালামত আলী। দেশকে মুক্ত করার জন্য সালামত আলীর মতো অসংখ্য বীরযোদ্ধা তাদের প্রাণ বিসর্জন দিয়েছেন। অর্থাৎ হানাদার বাহিনীর বিরুদ্ধে ঝাঁপিয়ে পড়ার দিক থেকে আলোচ্য উপন্যাসের মুক্তিযোদ্ধাদের সঙ্গে উদ্দীপকের সালামত আলীর মিল রয়েছে।"
        },
        {
          "label": "ঘ",
          "question": "\"দেশপ্রেমিক হওয়ার ক্ষেত্রে দারিদ্র্য প্রতিবন্ধক হতে পারে না'- উদ্দীপক ও 'কাকতাড়ুয়া' উপন্যাসের আলোকে উক্তিটির যথার্থতা নিরূপণ করো।",
          "explanation": "'দেশপ্রেমিক হওয়ার ক্ষেত্রে দারিদ্র্য প্রতিবন্ধক হতে পারে না'- উদ্দীপক ও 'কাকতাড়ুয়া' উপন্যাসের আলোকে উক্তিটি যথার্থ। মুক্তিযুদ্ধের প্রেক্ষাপটে রচিত 'কাকতাড়ুয়া' উপন্যাসে হানাদার বাহিনীর বিরুদ্ধে বাঙালির প্রতিরোধের চিত্র দেখতে পাওয়া যায়। দেশপ্রেমিক হওয়ার ক্ষেত্রে দারিদ্র্য কখনোই বাধা হতে পারে না। উপন্যাসের 'নিঃস্ব ও এতিম বুধা, আলি, মিঠু, শাহবুদ্দিন, অসহায় ফুলকলি এর উজ্জ্বল দৃষ্টান্ত। চরম দারিদ্র্যের মাঝে থেকেও দেশমাতৃকার মুক্তির জন্য তারা নিজেদের নিয়োজিত করেছে। উদ্দীপকের সালামত আলী একজন দরিদ্র কৃষক। সাত সদস্যের সংসার চালাতে গিয়ে তাঁকে হিমশিম খেতে হয়। দেশকে শত্রুমুক্ত করার জন্য তিনি হাতে অস্ত্র তুলে নেন। একটি স্বাধীন দেশ, সুন্দর সমাজ গড়ে তোলার আকাঙ্ক্ষা থেকে তিনি জীবন বাজি রেখে যুদ্ধে ঝাঁপিয়ে পড়েন। দারিদ্র্যের কশাঘাত তাঁকে তাঁর কর্তব্য থেকে বিচ্যুত করতে পারেনি। দরিদ্র ও আশ্রয়হীন বুধা চরিত্রে ফুটে উঠেছে দেশের মানুষের প্রতি মমত্ববোধ, বিদেশি মিলিটারিদের প্রতি ঘৃণা এবং প্রবল দেশাত্মবোধ। বিদেশি শত্রুদের দ্বারা দেশ আক্রান্ত হলে বুধা প্রতিশোধ গ্রহণের জন্য উদগ্রীব হয়ে ওঠে। গৃহকর্মী ফুলকলির মানসিকতা, সামান্য চায়ের দোকানদার আলি, মিঠু এবং শিল্পী শাহবুদ্দিনের মুক্তিযুদ্ধে অংশগ্রহণের মাঝে তাদের দেশপ্রেম প্রবল হয়ে উঠেছে। দেশকে শত্রুমুক্ত করার সংকল্প থেকে দারিদ্র্য তাদের টলাতে পারেনি। উদ্দীপকের কৃষক সালামত আলীর অভাব অনটনের সংসার। অভাব অনটন বা পরিবারের - মায়া তাঁর যুদ্ধে অংশগ্রহণের পথে বাধা হতে পারেনি। দেশকে ভালোবেসে দেশের জন্য তিনি নিজের জীবন উৎসর্গ করেছেন। আলোচ্য উপন্যাসেও দেশমাতৃকার প্রতি অকৃত্রিম ভালোবাসার দৃষ্টান্ত পরিলক্ষিত হয়। তাই বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "9",
      "uddipok": "অনেক যুদ্ধ গেল, অনেক রক্ত গেল, শিমুল তুলোর মতো সোনা-রূপা হড়াল বাতাস। ছোট ভাইটিকে আমি কোথাও দেখিনা, নরম নোলক পরা বোনটিকে আজ আর কোথাও দেখিনা কেবল পতাকা দেখি, কেবল উৎসব দেখি, স্বাধীনতা দেখি। তবে কি আমার ভাই আজ ঐ স্বাধীন পতাকা?",
      "tag": "SB 20",
      "sub_questions": [
        {
          "label": "ক",
          "question": "মিলিটারি কীভাবে গাঁয়ে প্রবেশ করে?",
          "explanation": "মিলিটারি জিপে করে গুলি ছুড়তে ছুড়তে গাঁয়ে প্রবেশ করে।"
        },
        {
          "label": "খ",
          "question": "বুধা সেনাবাহিনী ক্যাম্পে পেয়ারা নিয়ে গিয়েছিল কেন?",
          "explanation": "পাকিস্তানি সেনাবাহিনীদের ক্যাম্প রেকি করতে বুধা সেখানে পেয়ারা নিয়ে গিয়েছিল। পাকিস্তানি হানাদার বাহিনী স্কুলে ক্যাম্প করলে তাদের অবস্থান জানার প্রয়োজন হয় মুক্তিযোদ্ধাদের। মুক্তিযোদ্ধাদের তথ্য সরবরাহ করতে বুধা রেকি করতে স্কুলে যায়। হাতে করে নিয়ে যায় কিছু পেয়ারা। উদ্দেশ্য ছিল পাকিস্তানিদের চোখে সন্দেহমুক্ত থাকা ও ওদের সাথে ভাব জমানোর ফাঁকে তাদের সম্পর্কে তথ্য সংগ্রহ করা।"
        },
        {
          "label": "গ",
          "question": "উদ্দীপকের কবিতাংশটি 'কাকতাড়ুয়া' উপন্যাসের কোন বিশেষ দিককে নির্দেশ করে? বর্ণনা দাও।",
          "explanation": "উদ্দীপকের কবিতাংশটি 'কাকতাড়ুয়া' উপন্যাসে বর্ণিত বুধা চরিত্রের স্বাধীনতার আকাঙ্ক্ষার দিককে নির্দেশ করে। 'কাকতাড়ুয়া' উপন্যাসে বর্ণিত বুধা পিতৃ-মাতৃহীন এক কিশোর। কলেরায় সে তার মা-বাবা, ভাইবোন সবাইকে হারিয়েছে। কষ্ট ও অধিক শোক ছেলেটিকে কঠিন করে তুলেছে। গ্রামে মিলিটারি হানা দিলে সে তাদের নৃশংসতা প্রত্যক্ষ করে। তার বুকের মধ্যে প্রতিশোধ স্পৃহা জেগে ওঠে। একপর্যায়ে সে মুক্তিযোদ্ধাদের সাথে মিলে দেশের শত্রুদের ধ্বংস করতে থাকে। বুধার একমাত্র প্রত্যাশা স্বাধীনতা। এ আকাঙ্ক্ষা পূরণে সে ঝুঁকি নিতেও পিছপা হয় না। উদ্দীপকের কবিতাংশেও স্বাধীনতার আকাঙ্ক্ষার দিকটি প্রতিফলিত হয়েছে। এখানে কবি যুদ্ধে তাঁর ভাইবোনকে হারিয়েছেন। এখন তাঁর একমাত্র প্রত্যাশা স্বাধীনতা, স্বাধীন দেশের পতাকা। এটি ছাড়া তিনি আর কোনো কিছুই প্রত্যাশা করেন না। যেমনটি আমরা লক্ষ করি আলোচ্য উপন্যাসের বুধা চরিত্রের মধ্যে। সে মা-বাবাকে হারিয়ে পাগলের মতো হয়ে গেলেও দেশের মানুষের বিপদে, দেশের স্বাধীনতার প্রশ্নে সাহসী ও বুদ্ধিদৃপ্ত ভূমিকা পালন করেছে। সুতরাং বলা যায়, উদ্দীপকে 'কাকতাড়ুয়া' উপন্যাসে বর্ণিত বুধা চরিত্রের স্বাধীনতার আকাঙ্ক্ষার দিকটি প্রতীয়মান হয়।"
        },
        {
          "label": "ঘ",
          "question": "উদ্দীপকে বর্ণিত দিকটি 'কাকতাড়ুয়া' উপন্যাসের সমগ্র দিক ধারণ করে কি? যৌক্তিক বিশ্লেষণ করো।",
          "explanation": "উদ্দীপকে বর্ণিত দিকটি 'কাকতাড়ুয়া' উপন্যাসের সমগ্র দিক ধারণ করেনি বলে আমি মনে করি। 'কাকতাড়ুয়া' উপন্যাসে মানুষের মৃত্যু, শোক, ইত্যাদি ছাড়াও কিশোর বুধার ব্যক্তিগত জীবন ও ভাবনার দিক উঠে এসেছে। গ্রামের মানুষের ওপর পাকিস্তানি হানাদার বাহিনীর অত্যাচার, হত্যা ও পাশবিক আচরণের পাশাপাশি শান্তি কমিটি গঠন ও এক শ্রেণির মানুষের দেশদ্রোহী আচরণের দিকটি উপন্যাসে বিস্তারিতভাবে উঠে এসেছে। সর্বোপরি একজন কিশোরের ক্রমান্বয়ে মুক্তিযোদ্ধা হয়ে ওঠার দিকটি উপন্যাসে বিশেষ তাৎপর্য লাভ করেছে। উদ্দীপকের কবিতাংশে কেবল যুদ্ধের সময় মানুষের মৃত্যু এবং স্বাধীনতার আকাঙ্ক্ষার কথা বলা হয়েছে। এখানে কবি প্রিয়জনের মৃত্যু-ব্যথাকে স্পষ্ট করেছেন মৃতদের নিজের ভাইবোন সম্বোধন করে, তাদের মৃত্যুর কথা উল্লেখ করে। পাশাপাশি কবিহৃদয়ের স্বাধীনতার আকাঙ্ক্ষার দিকটিও প্রকাশ পেয়েছে। উপর্যুক্ত আলোচনার পরিপ্রেক্ষিতে বলা যায় যে, উপন্যাসে যুদ্ধের পূর্ববর্তী সময় থেকে শুরু করে যুদ্ধকালীন নানা দিকের কথা তুলে ধরা হয়েছে। এখানে একজন অপ্রকৃতিস্থ কিশোরের মুক্তিযোদ্ধা হয়ে ওঠার দিকটি উঠে এসেছে। কিশোরেরাও যে মুক্তিযুদ্ধে ভূমিকা রেখেছিল সে বিষয়টি স্পষ্ট করা হয়েছে। এছাড়াও ঔপন্যাসিক গ্রামের বিভক্ত দুই শ্রেণির মানুষের মধ্যে ভাবনা, বোধ ও কাজের দিকটি ফুটিয়ে তুলেছেন। পক্ষান্তরে, উদ্দীপকে কেবল পাকিস্তানি বাহিনীর নির্মমতা ও স্বাধীনতার আকাঙ্ক্ষার দিকটি বলা হয়েছে, যা উপন্যাসের আংশিক দিকের প্রতিচ্ছবি।"
        }
      ]
    },
    {
      "number": "10",
      "uddipok": "প্রত্যন্ত গ্রাম সোনাইছড়ি। এ গ্রামেরই বাসিন্দা সহজসরল কৃষক শরীফ। তিনকন্যা ও দু'পুত্র সন্তান নিয়ে কষ্টের সংসার চালাতে গিয়ে হিমশিম খাচ্ছেন তিনি। তাই জীবন বাস্তবতার কথা ভেবে বড় মেয়ে নবম শ্রেণি পড়ুয়া মেধাবী ছাত্রী জমিলাকে বিয়ে দিয়ে দেওয়ার সিদ্ধান্ত নেন কৃষক শরীফ। কিন্তু জমিলার তাতে মত নেই মোটেই। বিষয়টি সে তার স্কুলের প্রধান শিক্ষককে অবহিত করে। তিমি জমিলার বাবাকে বুঝিয়ে এ বাল্যবিবাহ বন্ধ করেন। জমিলা এখন নির্বিঘ্নে পড়াশোনা চালিয়ে যাচ্ছে।",
      "tag": "SB 20",
      "sub_questions": [
        {
          "label": "ক",
          "question": "শহরে বহিপীরের কয়জন মুরিদ আছেন?",
          "explanation": "শহরে বহিপীরের জন তিনেক মুরিদ আছেন।"
        },
        {
          "label": "খ",
          "question": "'এমন মেয়েও কারও পেটে জন্মায় জানতাম না'- কথাটি বুঝিয়ে লেখো।",
          "explanation": "এমন মেয়েও কারো পেটে জন্মায় জানতাম না'- কথাটি দ্বারা তাহেরার আচরণের নিন্দা করা হয়েছে। তাহেরার সঙ্গে বহিপীরের বিয়ে হয়েছে। কিন্তু তাহেরা পীরকে স্বামী হিসেবে মানতে নারাজ। সে পীরের হাত থেকে বাঁচতে বাড়ি থেকে পালিয়েছে। তার এই পালানোটা জমিদারগিন্নি খোদেজার কাছে খুব অন্যায় কাজ মনে হয়েছে। কারণ খোদেজা পীরভক্ত, পীরের স্ত্রী হওয়া তার কাছে বিরাট সৌভাগ্যের ব্যাপার। অথচ তাহেরা পীরের বউ হতে রাজি নয়। ঘর থেকে পালানোর কারণে তার প্রতি খারাপ ধারণা সৃষ্টি হয়েছে খোদেজার মনে। এজন্যই তিনি উক্তিটি করেছেন।"
        },
        {
          "label": "গ",
          "question": "উদ্দীপকের প্রধান শিক্ষক 'বহিপীর' নাটকের কোন চরিত্রের প্রতিনিধিত্ব করেন? ব্যাখ্যা করো।",
          "explanation": "উদ্দীপকের প্রধান শিক্ষক 'বহিপীর' নাটকের সাহসী হাশেম চরিত্রের প্রতিনিধিত্ব করেন। মানবিক অনুভূতিসম্পন্ন হাশেম আলি 'বহিপীর' নাটকের ইতিবাচক চরিত্র। তাহেরার সমস্যা উপলব্ধি করে সে তাহেরার পক্ষাবলম্বন করেছে। বহিপীরের ভীতি প্রদর্শন, পিতার করুণ মুখ উপেক্ষা করেও সে তাঁহেরাকে বাঁচাতে চেয়েছে। এমনকি শেষ পর্যন্ত মেয়েটিকে বাঁচাতে সে তাকে নিয়ে অনিশ্চিত অজানার উদ্দেশে রওনা দিয়েছে। উদ্দীপকের প্রধান শিক্ষক আধুনিকবোধসম্পন্ন যুক্তিবাদী মানুষ। উদ্দীপকে দেখা যায়, কৃষক শরিফ অপ্রাপ্তবয়স্ক জামিলাকে তার মতের বিরুদ্ধে বিয়ে দেওয়ার সিদ্ধান্ত নেন। বিষয়টি জানতে পেরে প্রধান শিক্ষক জমিলার বাবাকে বুঝিয়ে এ বাল্যবিবাহ বন্ধ করেন। এভাবে তিনি জমিলাকে তার সংকটাপন্ন অবস্থা থেকে উদ্ধার করেন। 'বহিপীর' নাটকের হাশেম আলিও তাহেরাকে অসহায় ও বন্দিদশা থেকে উদ্ধার করেছে। এদিক থেকে হাশেম আলি ও উদ্দীপকের প্রধান শিক্ষক চরিত্র দুটি সাদৃশ্যপূর্ণ।"
        },
        {
          "label": "ঘ",
          "question": "উদ্দীপকের জমিলা যেন 'বহিপীর' নাটকের তাহেরা চরিত্রেরই প্রতিচ্ছবি- উক্তিটি মূল্যায়ন করো।",
          "explanation": "স্বাধীনচেতা, সাহসী ও বাস্তবজ্ঞানের দিক থেকে উদ্দীপকের জমিলা 'বহিপীর' নাটকের তাহেরা চরিত্রের প্রতিচ্ছবি। 'বহিপীর' নাটকে তাহেরা এক দৃঢ়চেতা প্রতিবাদী চরিত্র। তার কুসংস্কারাচ্ছন্ন বাবা ও সৎমা এক বৃদ্ধ পীরের সাথে তার বিয়ে ঠিক করলে সে এর বিরুদ্ধে প্রতিবাদ জানায়। কিন্তু এতেও কোনো ফল না হওয়ায় সে বাড়ি ছেড়ে পালায়। তৎকালীন সমাজে ব্যক্তিস্বাধীনতাকে প্রতিষ্ঠিত করতে গিয়ে তাহেরার এমন পদক্ষেপ সত্যিকার অর্থেই বিস্ময়কর। উদ্দীপকের জমিলা জীবনসচেতন নারী। পড়ালেখা করে সে জীবনে প্রতিষ্ঠিত হতে চায়। কিন্তু তার বাবা তাকে বিয়ে দেওয়ার সিদ্ধান্ত নেয়। জমিলা তার স্কুলের প্রধান শিক্ষককে এ বিষয়ে অবহিত করে। প্রধান শিক্ষকের সহায়তায় তার বিয়ে বন্ধ হয়ে যায়। এখন জমিলা নির্বিঘ্নে তার পড়াশোনা চালিয়ে যাচ্ছে। 'বহিপীর' নাটকের তাহেরা একজন আত্মমর্যদাশীল ও ব্যক্তিত্বসম্পন্ন নারী। সে নিজের বিরুদ্ধে অন্যায় বিয়ে মেনে নেয়নি। দুঃসাহসের সাথে সে শহরগামী বজরায় চড়ে বসেছে। ব্যক্তিস্বাধীনতা খর্ব হওয়ার আশঙ্কায় সে আত্মহননের চেষ্টাও করে। সর্বোপরি তাহেরা নারী অধিকার ও জাগরণের প্রতীকী চরিত্র। উদ্দীপকের জমিলাও স্বাধীনচেতা। বাবা তাকে বিয়ে দেওয়ার সিদ্ধান্ত জানালে সে প্রতিবাদ করেছে। শেষ পর্যন্ত সে স্কুলের প্রধান শিক্ষকের সহায়তায় বাল্যবিবাহের হাত থেকে মুক্তি লাভ করেছে। উপরিউক্ত আলোচনার প্রেক্ষিতে বলা যায়, প্রশ্নোক্ত মন্তব্যটি যথার্থ।"
        }
      ]
    },
    {
      "number": "11",
      "uddipok": "ভরদুপুরে বাড়ির পেছনের পুকুর থেকে পানি আনতে গিয়ে মূর্ছা যায় রাহেলা। পরিবারের সবার ধারণা, রাহেলার ওপর নিশ্চিত জিন-ভূতের আছর পড়েছে। তাই সে মূর্ছা গিয়েছে। । পাড়া- প্রতিবেশী বাড়ির সবার পরামর্শ-দ্রুত কবিরাজ দেখানো হোক, ঝাড়ফুঁক করানো 'হোক রাহেলাকে। তবেই সে সুস্থ হয়ে উঠবে। কিন্তু তাতে বাধ সাধে রাহেলার বড় ভাই বিশ্ববিদ্যালয় পড়ুয়া ইশতিয়াক। সে বলে, রাহেলাকে আমি ডাক্তারের কাছে নিয়ে যাব।",
      "tag": "SB 20",
      "sub_questions": [
        {
          "label": "ক",
          "question": "সর্বদা বহিপীরের কী করার অভ্যাস?",
          "explanation": "সর্বদা বহিপীরের ওয়াজ-নছিহত করার অভ্যাস।"
        },
        {
          "label": "খ",
          "question": "হাতেম আলি তাহেরাকে বহিপীরের হাতে তুলে দিতে চায়নি কেন?",
          "explanation": "নীচ ব্যক্তিত্বসম্পন্ন মানুষ নন বলেই হাতেম আলি নিজের সার্থ চরিতার্থ করার জন্য তাহেরাকে পীর সাহেবের হাতে তুলে দিতে চাননি। হাতেম আলির জমিদারি রক্ষার জন্য তাহেরাকে পীরের হাতে সঁপে দিতে হবে তাকে। হাতেম আলির শরীরে বনেদি রক্ত। কোনো হীন কাজ করে জমিদারি রক্ষা করার মতো নীচ ব্যক্তি তিনি নন। তাই শুদ্ধ সত্তায় উত্তীর্ণ হয়েই হাতেম আলি তাহেরাকে বহিপীরের হাতে তুলে দিতে রাজি হননি।"
        },
        {
          "label": "গ",
          "question": "উদ্দীপকের ইশতিয়াক ও 'বহিপীর' নাটকের হাশেমের চেতনাগত সাদৃশ্য বর্ণনা করো।",
          "explanation": "নিম্নের অনুরুপঃ উদ্দীপকের আনাফ ও 'বহিপীর' নাটকের হাশেম উভয়েই আধুনিক চিন্তাধারার অধিকারী- এখানেই তাদের সাদৃশ্য বিদ্যমান। 'বহিপীর' নাটকে তাহেরা বাবার সিদ্ধান্তের বিরোধিতা করে বাড়ি থেকে পালিয়ে জমিদার হাতেম আলির বজরায় আশ্রয় নেয়। সেখানেই তার সঙ্গে পরিচয় হয় জমিদারপুত্র হাশেম আলির। তাহেরার 'সমস্ত ঘটনা শোনার পর হাশেম যুক্তি দিয়ে ঘটনাটিকে বিচার করে তাহেরার পাশে দাঁড়ায়। উদ্দীপকে দিঘির ঘাটে জল আনতে গিয়ে মূর্ছা যায় লিলি। সবাই বিশ্বাস করে তাকে জিন ও ভূতে আসর করেছে। কিন্তু বিষয়টি অযৌক্তিক বলে বিরোধিতা করে লিলির বিশ্ববিদ্যালয়ে পড়ুয়া ভাই আনাফ। তারপর নিকটতম। স্বাস্থ্যকেন্দ্রে নিয়ে যেতেই সুস্থ হয়ে ওঠে লিলির। লিলির অসুস্থতার মূলে যে তার শারীরিক দুর্বলতাই দায়ী ছিল তা অনুধাবন করেই অযৌক্তিক কোনো বিচারকে প্রশ্রয় দেয়নি আনাফ। তার এ মানসিকতা দেখে বলা যায়, 'বহিপীর' নাটকের হাশেমের মতো সেও আধুনিক চিন্তাধারার অধিকারী- এখানেই তাদের সাদৃশ্য।"
        },
        {
          "label": "ঘ",
          "question": "\"উদ্দীপকে বর্ণিত সামাজিক চিত্রটি 'বহিপীর' নাটকের একটি শিক্ষণীয় দিক\"- কথাটি যুক্তিসহ বিশ্লেষণ করো।",
          "explanation": "উক্তি: \"উদ্দীপকে বর্ণিত সামাজিক চিত্রটি 'বহিপীর' নাটকের একটি শিক্ষণীয় দিক\" —এই মন্তব্যটি অত্যন্ত যথার্থ এবং তা সমাজে প্রচলিত কুসংস্কার বনাম বিজ্ঞানমনস্কতার দ্বন্দ্বকে স্পষ্টভাবে তুলে ধরে, যা 'বহিপীর' নাটকের একটি প্রধান বার্তা। উদ্দীপকে দেখা যায়, রাহেলা অসুস্থ হলে পরিবারের লোকজন এবং পাড়া-প্রতিবেশীরা এটিকে জিন-ভূতের আছর বলে মনে করে এবং কবিরাজের ঝাড়ফুঁকের আশ্রয় নিতে চায়। এটি গ্রামীণ সমাজে প্রচলিত কুসংস্কারেরই একটি প্রতিচ্ছবি। তবে এ অবস্থায় বিশ্ববিদ্যালয়পড়ুয়া ভাই ইশতিয়াক বিজ্ঞানসম্মত চিন্তার পরিচয় দিয়ে রাহেলাকে ডাক্তারের কাছে নিয়ে যাওয়ার সিদ্ধান্ত নেয়। ঠিক এই দ্বন্দ্বটিই ‘বহিপীর’ নাটকে হাশেম আলি ও অন্যান্য গ্রামের মানুষের মধ্যে দেখা যায়। গ্রামের মানুষজন অন্ধ বিশ্বাস ও ভণ্ডপীরের প্রতি অগাধ আস্থা রেখে চলে, যেখানে হাশেম আলি যুক্তিবাদী, প্রগতিশীল ও বাস্তববাদী মনোভাব নিয়ে কুসংস্কারের বিরুদ্ধে রুখে দাঁড়ায়। শিক্ষণীয় দিক : এই ধরনের কাহিনি সমাজকে শেখায়—অন্ধবিশ্বাস নয়, সমস্যার বাস্তব ও বৈজ্ঞানিক সমাধানই সর্বোত্তম। নাটক যেমন আমাদের হাশেম আলির মাধ্যমে সচেতনতা ও যুক্তির পথে আহ্বান জানায়, তেমনি এই উদ্দীপকের ইশতিয়াক চরিত্রও সমাজের জন্য শিক্ষণীয় এক দৃষ্টান্ত। সুতরাং বলা যায়, উদ্দীপকে বর্ণিত পরিস্থিতি ‘বহিপীর’ নাটকের শিক্ষণীয় দিকের আধুনিক বাস্তব উদাহরণ , যা কুসংস্কার বিরোধী চেতনার প্রতিফলন।"
        }
      ]
    }
  ]
}