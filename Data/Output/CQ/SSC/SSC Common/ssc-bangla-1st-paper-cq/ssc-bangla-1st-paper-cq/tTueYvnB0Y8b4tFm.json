{
  "title": "রংপুর ক্যাডেট কলেজ ২০২৪",
  "subtitle": "বাংলা ১ম পত্র (11)",
  "questions": [
    {
      "number": "1",
      "uddipok": "প্রাতিষ্ঠানিক শিক্ষা হলো একটা আবশ্যক বিষয়। আর সাহিত্য হলো আত্মার খোরাক। প্রাতিষ্ঠানিক শিক্ষা গ্রহণে শিক্ষার্থীর ইচ্ছা না থাকলেও তাকে তা বাধ্য হয়ে গলাধঃকরণ করতে হয়। কিন্তু সাহিস্যরস পাঠক সানন্দে আস্বাদন করে। ফলে সেটা পাঠকের মনোলোকে প্রতিক্রিয়া তৈরি করে । অতএব, প্রাতিষ্ঠানিক শিক্ষা ও সাহিত্য পাঠ এক বিষয় নয়।",
      "tag": "RCC 24",
      "sub_questions": [
        {
          "label": "ক",
          "question": "মনোরাজ্যের দান গ্রহণসাপেক্ষ কেন?",
          "explanation": "মনোরাজ্যের দান গ্রহণসাপেক্ষের কারণ শিক্ষা কেউ কাউকে দিতে পারে না বরং অর্জন করতে হয়।"
        },
        {
          "label": "খ",
          "question": "'কত ছেলের সুস্থ সরল মন যে ইনফ্যান্টাইল লিভারে গতাসু হচ্ছে তা বলা কঠিন।'- ব্যাখ্যা করো।",
          "explanation": "প্রশ্নোক্ত উক্তিটি সমাজের শিক্ষাব্যবস্থা ও জোরপূর্বক গলাধঃকরণ প্রথায় শারীরিক ও মানসিক মন্দাগ্নিতে জীর্ণ-শীর্ণ আত্মার মৃত্যুকেই ইঙ্গিত করে । শিশু সন্তানের স্বাস্থ্যরক্ষায় জোর করে গোরুর দুধ গেলানো মায়ের মতো জোর করে বিদ্যা গেলানোর পদ্ধতিতে সুস্থ-সবল ছেলের মনের মৃত্যু ঘটে। এর ফলে পরিপূর্ণ শিক্ষা গ্রহণ না করেই শিক্ষার্থীরা স্কুল-কলেজ হতে বেরিয়ে আসে। এই বিদ্যা তখন বদহজমের মতো ইনফ্যান্টাইল লিভারের মৃত্যু ঘটায়। লেখক আলোচ্য উক্তির মাধ্যমে সেই বিষয়টিকে ইঙ্গিত করেছেন ।"
        },
        {
          "label": "গ",
          "question": "‘শিক্ষার উদ্দেশ্য মানুষের আত্মার স্ফুরণ ঘটানো।'- উদ্দীপক ও 'বই পড়া' প্রবন্ধের আলোকে ব্যাখ্যা করো।",
          "explanation": "'বই পড়া' প্রবন্ধ এবং উদ্দীপকের মূলবক্তব্যে সাহিত্যচর্চার মাধ্যমে মানুষের মনের বিকাশকে প্রাধান্য দেওয়া হয়েছে বলে আলোচ্য উক্তিটি যথার্থ বলা যায়। 'বই পড়া' প্রবন্ধে লেখক সাহিত্যচর্চাকে শিক্ষার সর্বপ্রধান অঙ্গ হিসেবে প্রাধান্য দিয়েছেন। সুশিক্ষায় শিক্ষিত হতে হলে সাহিত্যচর্চার বিকল্প নেই। এর মাধ্যমেই জ্ঞানের সব শাখার আনন্দ উপভোগের মাধ্যমে প্রকৃত শিক্ষা অর্জন সম্ভব। যথার্থ শিক্ষা পেতে হলে মনের প্রসার দরকার । তাই বই পড়ার অভ্যাস গড়তে হবে বিশেষ করে যা মূল্যবোধ বৃদ্ধিতে সহায়ক। লেখকের মতে, প্রকৃত শিক্ষা শুধু দেহের উন্নতিই ঘটায় না বরং আত্মিক উন্নতি এর প্রধান লক্ষ্য । উদ্দীপকে বর্ণিত হয়েছে, সাহিত্য মানুষের আত্মার খোরাক। সাহিত্যরস পাঠকের আত্মাকে তৃপ্ত করে। সাহিতচর্চা পাঠকের মনোলোকে প্রতিক্রিয়া তৈরি করে। প্রাতিষ্ঠানিক শিক্ষা সাহিত্যচর্চা হতে ভিন্ন। 'বই পড়া’ প্রবন্ধে লেখক বই পড়াকে জ্ঞানচর্চার প্রধান সহায়ক বলে মনে করেন। শিক্ষার মূল উদ্দেশ্য কেবল পরীক্ষায় পাশ করা নয়, বুদ্ধিবৃত্তিকে জাগ্রত করা, আত্মার প্রসারণ ঘটানো। আলোচ্য উদ্দীপকের মূল্যবক্তব্যও শিক্ষার মাধ্যমে আত্মার বিকাশ ঘটানোকেই প্রাধান্য দেয়। তাই মনের খোরাক হিসেবে সাহিত্য পাঠ গুরুত্বপূর্ণ। তাই বলা যায়, শিক্ষার উদ্দেশ্য মানুষের আত্মার স্ফুরণ ঘটানো— মন্তব্যটি যথার্থ।"
        },
        {
          "label": "ঘ",
          "question": "তুমি কি মনে করো উদ্দীপকটি 'বই পড়া' প্রবন্ধের যথার্থ প্রতিচ্ছবি? বিষয়টি বিশ্লেষণ করো।",
          "explanation": "উদ্দীপকটিতে প্রকাশিত মূলভাব ‘বই পড়া' প্রবন্ধের যথার্থ প্রতিচ্ছবি। ‘বই পড়া' প্রবন্ধে বলা হয়েছে, সাহিত্যচর্চা মানুষের আত্মার উন্নতি ঘটায়। প্রচলিত শিক্ষাব্যবস্থার আর্থিক আবশ্যকতা যেমন দরকার তেমনি আত্মার তৃপ্তির জন্য দরকার সাহিত্য পাঠ। তবে প্রাতিষ্ঠানিক শিক্ষা কেবল গলাধঃকরণে গুরুত্ব দিয়ে নগদ বাজারদরকে নির্দেশ করে। কিন্তু পাশ করা আর শিক্ষিত হওয়া এক নয়। যথার্থ শিক্ষার উদ্দেশ্য মনের প্রসার যার জন্য বই পড়া দরকার। সাহিত্যচর্চা জ্ঞানচক্ষু উন্মোচনের মাধ্যমে আত্মার সমৃদ্ধি ঘটায় । উদ্দীপকের বর্ণনায় মানুষের আত্মার খোরাক হিসেবে সাহিত্য পাঠের গুরুত্ব তুলে ধরা হয়েছে। নগদ বাজারে প্রাতিষ্ঠানিক শিক্ষা আবশ্যক, তবে শিক্ষার্থীরা অনিচ্ছা সত্ত্বেও তা গলাধঃকরণ করতে বাধ্য হয়। তবে সাহিত্যরস পাঠকের মনে আনন্দ জাগায়, তাদের মনোলোকে প্রতিক্রিয়া তৈরি করে । তাই প্রাতিষ্ঠানিক শিক্ষা ও সাহিত্য পাঠের উদ্দেশ্য এক নয় । 'বই পড়া' প্রবন্ধে লেখক পাঠচর্চার পরিবর্তন, শিক্ষাব্যবস্থার ত্রুটি, সাহিত্যচর্চার প্রয়োজনীয়তার আলোকে বই পড়ার গুরুত্ব তুলে ধরেন। লেখক মুখস্থ-নির্ভর শিক্ষা হতে উত্তরণের জন্য সাহিত্যচর্চায় মনোনিবেশের পরামর্শ দেন, যা আত্মিক সমৃদ্ধি লাভে সহায়ক। তেমনিভাবে আলোচ্য উদ্দীপকের চিত্রে ত্রুটিযুক্ত প্রচলিত শিক্ষার কথা বলা হয়েছে, যা নগদ বাজারে দরকার। মুখস্থ শিক্ষাপদ্ধতি হতে বেড়িয়ে আত্মতৃপ্তিতে সাহিত্য পাঠের প্রয়োজনীয়তা তুলে ধরা হয়েছে, যার মাধ্যমে পাঠকের আত্মার বিকাশ ঘটে। সুতরাং বলা যায়, উদ্দীপকের মূলভাব ‘বই পড়া' প্রবন্ধের যথার্থ প্রতিচ্ছবি ।"
        }
      ]
    },
    {
      "number": "2",
      "uddipok": "দিনমজুর কদম আলী তার মানসিক বিকারগ্রস্ত স্ত্রী ও দুটি ছোটো সন্তান নিয়ে বেশ কায়ক্লেশে জীবনযাপন করছে। সন্তান দুটিকে স্কুলে পাঠানোর মতো আর্থিক সংগতি তার নেই বিধায় তাদেরকে সে শিশুশ্রমে নিযুক্ত করে দিয়েছে। কিন্তু তার মনোবাসনা হলো সন্তানেরা স্কুলে পড়াশোনা করে নিজের জীবনকে সুন্দরভাবে গড়ে তুলবে ।",
      "tag": "RCC 24",
      "sub_questions": [
        {
          "label": "ক",
          "question": "কে গাই দুইতে আসার দরুন কথাটা চাপা পড়ে গিয়েছে?",
          "explanation": "স্বর্ণ গোয়ালিনী' গাই দুইতে আসার দরুন কথাটা চাপা পড়ে গিয়েছে।"
        },
        {
          "label": "খ",
          "question": "‘দাদাঠাকুর, আমায় চিনতে পাচ্ছেন?'- ব্যাখ্যা করো ।",
          "explanation": "দশঘরার সদ্‌গোপ সম্প্রদায়ের এক পয়সাওয়ালা ব্যক্তি হরিহরকে কেন্দ্র করে প্রশ্নোক্ত উক্তিটি করেছে । জাতে ব্রাহ্মণ হরিহরের কর্তা পূর্বে এই ব্যক্তিদের পূজা-অর্চনা দিতেন । তাই গুরুতুল্য হরিহরকে লোকটি অনুরোধ করে, তার বাড়িসুদ্ধ সকলের মন্তর দেওয়ার দায়িত্ব যেন হরিহর নেন। এই উক্তিটির মাধ্যমে ব্রাহ্মণের হাতে মন্তর নেওয়ার আশা ব্যক্ত করেন দশঘরার পয়সাওয়ালা নিচু জাতের লোকটি ।"
        },
        {
          "label": "গ",
          "question": "উদ্দীপকের কদম আলী ও আম-আঁটির ভেঁপু' গল্পের সর্বজয়ার পারিবারিক অবস্থার তুলনামূলক আলোচনা করো ।",
          "explanation": "উদ্দীপকের কদম আলীর হতদরিদ্র পারিবারিক অবস্থার দিক থেকে ‘আম-আঁটির ভেঁপু’ গল্পের সর্বজয়ার হতদরিদ্র পারিবারিক অবস্থার সাদৃশ্য রয়েছে। ‘আম-আঁটির ভেঁপু’ গল্পে অপু-দুর্গার মা সর্বজয়ার নিদারুণ দরিদ্র সংসার। প্রায় ভেঙে পড়া একখানা ঘর এবং ঘন জঙ্গলে ঘেরা ভিটে ছাড়া আর কিছুই নেই তার। হরিহরের সামান্য বেতনে অতিকষ্টে দিন কাটে পরিবারটির। ধার-দেনা করে সংসার কোনো রকম চালাতে হয় সর্বজয়ার । টানাটানির সংসারে সন্তানদের পেট ভরে খেতেও দিতে পারে না সর্বজয়া। তবে পরিবারের দরিদ্রতা অপু-দুর্গার শৈশবের আনন্দকে বাধা দিতে পারে না। তারা সারাক্ষণ হেসে-খেলে বেড়ায়। উদ্দীপকে দিনমজুর কদম আলীরও মানসিক বিকারগ্রস্ত স্ত্রী ও দুই সন্তান নিয়ে নিদারুণ অভাবে জীবন কাটে। আর্থিক অনটনে সন্তানদের স্কুলে পাঠাতে পারে না, তাই বাধ্য হয়ে তাদের শিশুশ্রমে নিযুক্ত করে। 'আম- আঁটির ভেঁপু' গল্পে খেটে খাওয়া দরিদ্র পরিবারের অভাবের টানাপোড়েন ও অসহায়ত্বের চিত্র ফুটে উঠেছে, যা উদ্দীপকের কদম আলীর পরিবারের দারিদ্র্যক্লিষ্ট জীবনের সাথে সামঞ্জস্যপূর্ণ। উভয় প্রেক্ষাপটেই নিদারুণ দারিদ্র্যের গ্লানি টানা পারিবারিক অবস্থার দৃশ্যায়ন ঘটে। কিন্তু সর্বজয়া শত অর্থকষ্ট ও সংসারের টানাপোড়েনে সন্তানদের আগলে রেখেছে। পক্ষান্তরে, দিনমজুর কদম আলী আর্থিক অনটনে বাধ্য হয়ে সন্তানদের শিশুশ্রমে নিযুক্ত করে দেন। তাই বলা যায়, উদ্দীপক ও আলোচ্য গল্পের মাঝে দারিদ্র্যের সাদৃশ্য থাকলেও সন্তানদের দিয়ে আয় উপার্জন করানোর দিক থেকে বৈসাদৃশ্য রয়েছে ।"
        },
        {
          "label": "ঘ",
          "question": "'কদম আলী ও সর্বজয়া উভয়ই পল্লিগ্রামের শাশ্বত চরিত্র।'— উদ্দীপক ও ‘আম-আঁটির ভেঁপু\" গল্পের আলোকে বিশ্লেষণ করো।",
          "explanation": "সংসারের দারিদ্র্য ও টানাপোড়েন এবং সন্তানের মঙ্গল কামনার দিক থেকে কদম আলী ও সর্বজয়া উভয়ই পল্লিগ্রামের শাশ্বত চরিত্র । ‘আম-আঁটির ভেঁপু’ গল্পে দরিদ্র ব্রাহ্মণের স্ত্রী সর্বজয়া স্বামীর অপ্রতুল আয় দিয়েই কোনো রকমে সংসার চালায়। ধার-দেনা করেও সংসার চালাতে হয় তাকে। সন্তানদের জীবনে অভাবের তাড়না তাকে ভাবায়। দুবেলা পেট ভরে খাবার না দিতে পারার ব্যর্থতা সর্বজয়ার মনকে ব্যথিত করে। তবুও সে হাল ছেড়ে দেয় না, সন্তানদের মঙ্গল কামনায় আরও শক্ত করে হাল ধরে সংসারের। উদ্দীপকে স্ত্রী ও দুই সন্তান নিয়ে দিনমজুর কদম আলীর অতি অভাবের জীবনচিত্র ফুটে উঠেছে। আর্থিক অসহায়ত্বের কারণে কদম আলী তার আদরের সন্তানদের স্কুলে দিতে পারেনি, বাধ্য হয়ে শিশুশ্রমে নিযুক্ত করে। তবে সন্তানদের মঙ্গল কামনায় সে ভাবে তারা পড়াশোনা করে জীবনকে সুন্দর করে গড়ে তুলবে । ‘আম-আঁটির ভেঁপু’ গল্পে সন্তানের প্রতি সর্বজয়ার স্নেহ, তাদের অভাবের তাড়নায় উদ্‌বেগ এবং সর্বাবস্থায় সন্তানদের মঙ্গল কামনায় তার মধ্যে যেন শাশ্বত মাতৃহৃদয়ের বৈশিষ্ট্য ফুটে ওঠে। নিদারুণ অভাবেও সন্তানদের পেট ভরে খেতে দেওয়ার ইচ্ছা, নতুন কাপড় দেওয়া কিংবা তাদের স্বাস্থ্যের প্রতি খেয়াল রাখার যে মনোভাব তা তাকে স্নেহময়ী পল্লিমায়ের রূপে প্রকাশ করে । আলোচ্য উদ্দীপকেও কদম আলীর পরিবারের হতদরিদ্র অবস্থা, সন্তানদের ভালোবাসা ও মঙ্গলকামনায় তার পিতৃহৃদয়ের অসহায়ত্ব ও স্নেহময় দিকটি ফুটে উঠেছে। উভয় প্রেক্ষাপটেই বলা যায়, কদম আলী ও সর্বজয়া পল্লিগ্রামের শাশ্বত চরিত্রের প্রতীক ।"
        }
      ]
    },
    {
      "number": "3",
      "uddipok": "১৯৭১ সালের মুক্তিযুদ্ধে পাকিস্তানি হানাদার বাহিনী নিশ্চিত পরাজয় জেনে ১৪ই ডিসেম্বর বাংলাদেশে বুদ্ধিজীবীদের হত্যা করে। এসকল বুদ্ধিজীবীদের মধ্যে ছিলেন লেখক, সাহিত্যিক, আর্টিস্ট, অভিনেতা, সিনেমা নির্মাতা, শিক্ষক, ডাক্তার ইত্যাদি নানা পেশার ব্যক্তিবর্গ। পাকিস্তানি হানাদার বাহিনী চেয়েছিল বাংলাদেশকে সার্বিকভাবে পঙ্গু করে দিতে। এই নির্মম ঘটনাকে চিরস্মরণীয় করে রাখার জন্য আমরা ১৪ই ডিসেম্বর শহিদ বুদ্ধিজীবী দিবস হিসেবে পালন করে থাকি।",
      "tag": "RCC 24",
      "sub_questions": [
        {
          "label": "ক",
          "question": "১৯৭১ সালের ১২ই মে কী বার ছিল?",
          "explanation": "১৯৭১ সালের ১২ই মে বুধবার ছিল।"
        },
        {
          "label": "খ",
          "question": "জাহানারা ইমাম কোন প্রেক্ষাপটে, কেন বলেছিলেন 'তাই করা হোক'?",
          "explanation": "জাহানারা ইমামের বড়ো সন্তান মুক্তিযোদ্ধা রুমী পাকিস্তানিদের হাতে ধরা পড়লে সন্তানের শোকে মার্সি পিটিশনের সিদ্ধান্তকে সম্মতি জানিয়ে বলেছিলেন তাই করা হোক । জাহানারা ইমামের বড়ো সন্তান রুমী একজন মুক্তিযোদ্ধা। মুক্তিযোদ্ধ রুমী পাকিস্তানি বাহিনীর কাছে ধরা পড়েন। রুমীর প্রাণ বাঁচানোর একমাত্র উপায় ছিল প্রাণভিক্ষা চেয়ে পাকিস্তানি সরকারের কাছে মাসি পিটিশন করা। বাঁকা আর ফকিরের মতে রুমীর বাবা মার্সি পিটিশন করে তদবির করলে রুমী ছাড়া পেতে পারেন। তাই সন্তানের শোকে জাহানারা ইমাম মার্সি পিটিশন করাকে সমর্থন করে বলেন ‘তাই করা হোক’।"
        },
        {
          "label": "গ",
          "question": "পাকিস্তানি হানাদার বাহিনী কর্তৃক সংঘটিত গণহত্যা কীভাবে মানবাধিকারকে ভূলুণ্ঠিত করে তা উদ্দীপক ও 'একাত্তরের দিনগুলি'-এর আলোকে ব্যাখ্যা করো।",
          "explanation": "পাকিস্তানি হানাদার বাহিনী কর্তৃক সংঘটিত গণহত্যা মানবাধিকার ভূলুণ্ঠিত করে কারণ তারা নিরীহ ও নিরস্ত্র মানুষকে নির্মমভাবে হত্যা করে, যা উদ্দীপক ও ‘একাত্তরের দিনগুলি’ রচনায় প্রকাশ পেয়েছে । ‘একাত্তরের দিনগুলি' রচনাটি লেখিকার ১৯৭১ সালে ঘটে যাওয়া ঘটনার দিনপঞ্জি। এই রচনায় তিনি ব্যক্তিগত দুঃখকষ্টের পাশাপাশি দেশে ঘটে যাওয়া গণহত্যা, লুণ্ঠন, বুদ্ধিজীবীদের দিয়ে জোর করে বিবৃতি প্রদান করানো ইত্যাদি তুলে ধরেছেন । এছাড়াও বলেছেন বিশ্ববিদ্যালয়ের হলগুলোতে ও ঢাকার জিঞ্জিরায় চালানো গণহত্যার কথা। যেখানে নিরীহ মানুষকে গুলি করে হত্যা করা হয়। হাত-পা বেঁধে ট্রাকে ভর্তি করে সাধারণ মানুষদের তুলে নিয়ে গিয়ে গুলি করে হত্যা করে লাশ ভাসিয়ে দেওয়া হয় নদীতে। উদ্দীপকে ১৯৭১ সালের ১৪ই ডিসেম্বর বাঙালি বুদ্ধিজীবীদের উপর পাকিস্তানদের করা হত্যাযজ্ঞের চিত্র ফুটে উঠেছে। নিশ্চিত পরাজয় জেনে পাকিস্তানিরা বাংলাদেশের লেখক, অভিনেতা, শিক্ষক, ডাক্তারদের মতো বুদ্ধিজীবী ব্যক্তিদের নির্মমভাবে হত্যা করে। আলোচ্য রচনায়ও এমন গণহত্যার কথা প্রকাশ পেয়েছে। মূলত নিরস্ত্র ব্যক্তিদের নির্মমভাবে হত্যা করাকে গণহত্যা বলা হয়। আর নিরীহ ও নিরপরাধ মানুষকে অন্যায়ভাবে হত্যা করা মানবাধিকারকে ভূলুণ্ঠিত করা। উদ্দীপক ও ‘একাত্তরের দিনগুলি' রচনায় পাকিস্তানি হানাদার বাহিনী কর্তৃক সংঘটিত হওয়া গণহত্যা এভাবেই মানবাধিকার ভূলুণ্ঠিত করে ।"
        },
        {
          "label": "ঘ",
          "question": "ঢাকা বিশ্ববিদ্যালয়ের হলগুলোতে ছাত্রনিধন ও বুদ্ধিজীবী হত্যা যেন ঘটনা পরম্পরায় একই সূত্রে গাঁথা।'- উদ্দীপক ও 'একাত্তরের দিনগুলি' এর আলোকে যুক্তিসহ বিশ্লেষণ করো।",
          "explanation": "১৯৭১ সালে পাকিস্তানি সৈন্যবাহিনী বিশ্ববিদ্যালয়ের হলের ছাত্র-ছাত্রী ও সারা দেশের বুদ্ধিজীবীদের নির্মমভাবে হত্যা করে— এই বিষয়টি পরস্পর একইসূত্রে গাঁথা । ‘একাত্তরের দিনগুলি' রচনায় লেখিকা জাহানারা ইমাম ১৯৭১ সালে ঢাকায় হওয়া গণহত্যা ও অবরুদ্ধ ঢাকার বিভিন্ন ঘটনার স্মৃতিচারণ করেছেন। তাঁর এ রচনা থেকে জানা যায় মুক্তিযুদ্ধ শুরু হলে পাকিস্তানি সৈন্যবাহিনী। প্রথমেই আক্রমণ করে বিশ্ববিদ্যালয়ের হলগুলোতে। নির্বিচারে চালায় হত্যাকাণ্ড। ফলে প্রথম দুদিনেই হলগুলো সব খালি আর বিরান হয়ে যায়। উদ্দীপকে ১৯৭১ সালের মুক্তিযুদ্ধে পাকিস্তানি হানাদার বাহিনীর বুদ্ধিজীবী হত্যার দিকটি প্রকাশ পেয়েছে। পরাজয় নিশ্চিত জেনে তারা এ দেশের সূর্যসন্তান লেখক, সাহিত্যিক, ডাক্তার, শিক্ষক ও অভিনেতাদের মতো জ্ঞানী ও গুণী ব্যক্তিদের নির্মমভাবে হত্যা করে। তারা দেশের সূর্যসন্তানদের হত্যা করে দেশকে পঙ্গু করে দিতে চেয়েছিল । ‘একাত্তরের দিনগুলি' রচনায় ১৯৭১ সালে সংঘটিত হওয়া বিভিন্ন ঘটনা লেখিকা লিপিবদ্ধ করেন। সেখানে বিশ্ববিদ্যালয়ের হলগুলোতে চালানো গণহত্যার কথাও উঠে এসেছে। বলা হয়েছে যুদ্ধের শুরুতেই হলগুলোতে আক্রমণ চালানো হয়। উদ্দীপকেও ১৯৭১ সালের ১৪ই ডিসেম্বরের বুদ্ধিজীবী হত্যার নির্মম বিষয়টি বর্ণিত হয়েছে। এই দুটি বিষয়ের প্রেক্ষাপট চিন্তা করলে দেখা যায় পাকিস্তানি হানাদার বাহিনী চেয়েছে এ দেশকে পঙ্গু করে দিতে। আর একটি দেশের সবচেয়ে বড়ো সম্পদ হলো দেশের ছাত্র- সমাজ ও বুদ্ধিজীবীরা। তাই তারা বাঙালির এ দুই জায়গাতেই আঘাত করে। নির্মমভাবে হত্যা করে ছাত্র-সমাজ ও বুদ্ধিজীবীদের। তাই বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "4",
      "uddipok": "",
      "tag": "RCC 24",
      "sub_questions": [
        {
          "label": "ক",
          "question": "'বেনিয়া শক্তি' বলতে কী বোঝো?",
          "explanation": "'বেনিয়া শক্তি' বলতে ব্যবসায়ী শক্তিকে বোঝায়।"
        },
        {
          "label": "খ",
          "question": "বাংলা নববর্ষের সাথে কৃষিসমাজের যোগসূত্র কীভাবে ছিল? বুঝিয়ে লেখো ।",
          "explanation": "কৃষিজীবীদের খাজনা দেওয়া ও মাঙ্গলিক অনুষ্ঠানের কারণে বাংলা নববর্ষের সাথে কৃষিসমাজের যোগসূত্র ছিল। ‘পয়লা বৈশাখ' প্রবন্ধের প্রাবন্ধিকের মতে, এদেশের প্রাচীন কৃষিসমাজের সাথে বাংলা নববর্ষ বিশেষভাবে সম্পর্কিত। তখনকার দিনে নববর্ষকে কেন্দ্ৰ করে কৃষি পরিবারে নানা পারিবারিক, মাঙ্গলিক অনুষ্ঠানের আয়োজন হতো। সাধারণ মানুষের ধারণা ছিল নতুন বছরের আগমনের মধ্য দিয়ে সব অমঙ্গলের অবসান হয়; সূচনা হয় নতুন দিনের। ধারণা করা হয় সম্রাট আকবর বাংলা সনের প্রবর্তন করেছিলেন কৃষিভিত্তিক সমাজে খাজনা আদায়কে কেন্দ্র করে। তাই বলা যায়, খাজনা দেওয়া ও মাঙ্গলিক অনুষ্ঠানের কারণে বাংলা নববর্ষের সাথে কৃষিসমাজের যোগসূত্র ছিল ।"
        },
        {
          "label": "গ",
          "question": "উপরের ছবি নং-১-এর সাথে 'পয়লা বৈশাখ' রচনার বাংলা নববর্ষের যে আয়োজনগুলোর সাদৃশ্য লক্ষণীয় তা ব্যাখ্যা করো ।",
          "explanation": "উপরের ছবি নং-১ এর সাথে ‘পয়লা বৈশাখ' রচনার সংগীতানুষ্ঠান, কবিতা আবৃত্তি, আলোচনা সভা, বক্তৃতা বা ভাষণ ইত্যাদি আয়োজনগুলোর সাদৃশ্য লক্ষণীয় । ‘পয়লা বৈশাখ' প্রবন্ধে উল্লিখিত পয়লা বৈশাখ বাঙালির অন্যতম জাতীয় উৎসব। বাঙালি জাতি নানা কর্মকাণ্ডের মধ্যদিয়ে এ দিনটিকে উৎসবমুখর করে তোলে। পয়লা বৈশাখে সংগীতানুষ্ঠান, কবিতা আবৃত্তি, আলোচনা সভা, বক্তৃতা বা ভাষণ ইত্যাদি আয়োজন পরিলক্ষিত হয়। এ অনুষ্ঠানগুলোর মধ্য দিয়ে বাঙালির ইতিহাস, ঐতিহ্য ও সংস্কৃতি প্রকাশ পায় । উদ্দীপকের ছবি-১ এ পয়লা বৈশাখের একটি আয়োজন লক্ষ করা যাচ্ছে। সেখানে সারিবদ্ধভাবে অনেকে বসে আছে। তাদের সামনে রয়েছে মাইক । এটি পয়লা বৈশাখের একটি সাংস্কৃতিক অনুষ্ঠানের চিত্র। যেখানে হয়তো কেউ গান গাইছে, কেউ কবিতা-আবৃত্তি করছে বা কেউ হয়তো বক্তৃতা দিচ্ছে। এই বিষয়গুলো ‘পয়লা বৈশাখ' প্রবন্ধেও প্রকাশ পেয়েছে। আলোচ্য প্রবন্ধে এই অনুষ্ঠানগুলোর কথা বর্ণিত হয়েছে। তাই বলা যায় যে, উপরের ছবি নং-১ এর সাথে আলোচ্য রচনার সংগীতানুষ্ঠান, কবিতা আবৃত্তি, আলোচনা সভা, বক্তৃতা বা ভাষণ ইত্যাদি আয়োজনগুলোর সাদৃশ্য লক্ষণীয়।"
        },
        {
          "label": "ঘ",
          "question": "উপরের ছবি দুটিতে 'পয়লা বৈশাখ' রচনার যে দিকগুলো অনুপস্থিত, সেগুলো আলোচনা করো ।",
          "explanation": "উদ্দীপকের ছবি দুটিতে ‘পয়লা বৈশাখ' রচনার কৃষি ও কৃষিজীবী মানুষের সাথে নববর্ষের সম্পর্ক, অসাম্প্রদায়িক চেতনার দিকগুলো অনুপস্থিত। ‘পয়লা বৈশাখ’ বাঙালি জাতির এক অনবদ্য ঐতিহ্যবাহী দিন। এ দিনটি বাঙালি নানা অনুষ্ঠান আয়োজনের মাধ্যমে উদযাপন করে থাকে। হালখাতা, মিঠাই বিতরণ, সভা, বক্তৃতা, কবিতা আবৃত্তি, সংগীতানুষ্ঠান ইত্যাদির মাধ্যমে মানুষ নববর্ষকে বরণ করে নেয়। কৃষিজীবী মানুষের সঙ্গে নববর্ষের রয়েছে এক নিবিড় সম্পর্ক। ধর্মীয় সংকীর্ণতা ও সাম্প্রদায়িকতাকে অতিক্রম করে বাংলা নববর্ষ আমাদের জাতীয় চেতনার ধারক । উদ্দীপকের ছবি দুটিতে পয়লা বৈশাখের দুটি আয়োজনের দৃশ্য দেখা যাচ্ছে। যার একটি সংগীতানুষ্ঠান, কবিতা আবৃত্তি বা সভা ও ভাষণকে নির্দেশ করে। অন্যটি বৈশাখী মেলায় বাহারি পণ্যের পশরা নিয়ে বসা দোকানের চিত্র। ‘পয়লা বৈশাখ' প্রবন্ধে পয়লা বৈশাখের আনন্দ আয়োজন হিন্দু-মুসলিম সম্প্রীতি, কৃষিজীবী মানুষের সাথে নববর্ষের সম্পর্ক, শাসকদের পালাবদলে নববর্ষ উদযাপনে তৈরি হওয়া সংকট ও সমাধান, আবহমান বাঙালির অসাম্প্রদায়িক চেতনা ও ধর্মনিরপেক্ষতার আদর্শের দিকগুলো প্রকাশ পেয়েছে। এ বিষয়গুলো উদ্দীপকে অনুপস্থিত কারণ উদ্দীপকের ছবি দুটি কেবল পয়লা বৈশাখের সংগীতানুষ্ঠান, কবিতা আবৃত্তি, আলোচনা সভা বা বৈশাখী মেলা ও মেলায় বসা নানা রকম জিনিসের দোকানকেই নির্দেশ করে। তাই বলা যায়, উদ্দীপকে কয়েকটি বিষয় প্রকাশ পেলেও কৃষি ও কৃষিজীবী সমাজ, অসাম্প্রদায়িক চেতনার দিকগুলো অনুপস্থিত।"
        }
      ]
    },
    {
      "number": "5",
      "uddipok": "বাংলার মাটি, বাংলার জল, বাংলার বায়ু, বাংলার ফল পুণ্য হউক, পুণ্য হউক, পুণ্য হউক হে ভগবান বাংলার ঘর, বাংলার হাট, বাংলার বন, বাংলার মাঠ পূর্ণ হউক, পূর্ণ হউক, পূর্ণ হউক হে ভগবান বাঙালির পণ, বাঙালির আশা, বাঙালির কাজ, বাঙালির ভাষা সত্য হউক, সত্য হউক, সত্য হউক হে ভগবান ।",
      "tag": "RCC 24",
      "sub_questions": [
        {
          "label": "ক",
          "question": "‘কপোতাক্ষ নদ' কবিতার চরণের মিলবিন্যাস কী?",
          "explanation": "‘কপোতাক্ষ নদ' কবিতার চরণের মিলবিন্যাস হলো— কখকখ কখখক গঘগ ঘগঘ ।"
        },
        {
          "label": "খ",
          "question": "‘সনেটের গঠন-প্রকৃতি সুনির্দিষ্ট।'— বুঝিয়ে লেখো ।",
          "explanation": "‘সনেটের গঠন-প্রকৃতি সুনির্দিষ্ট' কারণ এটি চৌদ্দ-চরণ-সমন্বিত ভাবসংহত কবিতা। সনেটকে বাংলায় বলা হয় চতুর্দশপদী কবিতা। কারণ এর গঠন প্রকৃতি সুনির্দিষ্ট। এ কবিতায় লাইন বা চরণ সংখ্যা চৌদ্দটি এবং মাত্রাও হয় চৌদ্দ। প্রথম আট চরণকে বলা হয় অষ্টক এবং পরের ছয় লাইনকে বলা হয় ষষ্টক। অষ্টকে থাকে ভাবের প্রবর্তনা আর ষষ্টকে থাকে ভাবের পরিণতি। এ কারণে এ কবিতার গঠন-প্রকৃতি সুনির্দিষ্ট ।"
        },
        {
          "label": "গ",
          "question": "উদ্দীপকে 'কপোতাক্ষ নদ' কবিতার ফুটে ওঠা দিকটি ব্যাখ্যা করো ।",
          "explanation": "উদ্দীপকে ‘কপোতাক্ষ নদ' কবিতার স্বদেশপ্রেমের দিকটি ফুটে উঠেছে। ‘কপোতাক্ষ নদ’ কবিতায় কবি শৈশবের স্মৃতিবিজড়িত কপোতাক্ষ নদের প্রতি তাঁর সুগভীর ভালোবাসা প্রকাশ করেছেন। স্বেেদশের এই নদকে ভালোবাসেন বলেই কবি সুদূর প্রবাসে থেকেও কপোতাক্ষের কলকল ধ্বনি শুনতে পান । তিনি অনেক দেশ ঘুরেছেন, অনেক নদনদী দেখেছেন কিন্তু জন্মভূমির এই নদ তাঁকে যে স্নেহডোরে বেঁধেছে তা তিনি ভুলতে পারেন না । উদ্দীপকের কবিতাংশে কবি বাংলার বিভিন্ন অপরূপ প্রাকৃতিক উপাদানের কথা বলেছেন। বাংলার মাটি, জল, বায়ু, ফল, ঘর, হাট, বন, মাঠ সব কিছু যেন পুণ্যে, সত্যে জড়িয়ে রয়েছে কবির চেতনায়। কবি স্রষ্টার কাছে প্রার্থনা করেছেন বাংলার মাটি, জল, বায়ু পুণ্যময় হোক। পরিপূর্ণ হোক বাংলার ঘর-হাট-মাঠ-বন। সত্য হয়ে উঠুক বাঙালির সব ইচ্ছা, আশা ও কাজ। স্রষ্টার কাছে কবির এই প্রার্থনার মধ্য দিয়ে স্বদেশের মঙ্গল কামনার দিকটি প্রকাশ পায়। যা কবির স্বদেশপ্রেমরই বহিঃপ্রকাশ আলোচ্য কবিতায়ও কবির স্মৃতিকাতরতার আবরণে তাঁর অত্যুজ্জ্বল। দেশপ্রেম প্রকাশ পেয়েছে । তাই বলা যায় যে, উদ্দীপকে আলোচ্য কবিতার ফুটে ওঠা দিকটি হলো স্বদেশপ্রেম ।"
        },
        {
          "label": "ঘ",
          "question": "“উদ্দীপকটি 'কপোতাক্ষ নদ' কবিতার সামগ্রিক ভাব প্রকাশ করেনি।” - যুক্তিসহ বিশ্লেষণ করো ।",
          "explanation": "উদ্দীপকে ‘কপোতাক্ষ নদ' কবিতার কবির স্বদেশপ্রেম প্রকাশ পেলেও কবির স্মৃতিকাতরতা, স্বদেশে ফেরার আকুতি এবং ফেরা নিয়ে সংশয় এসব বিষয় প্রকাশ না পাওয়ায় উদ্দীপকটি আলোচ্য কবিতার সামগ্রিক ভাব প্রকাশ করেনি । ‘কপোতাক্ষ নদ' কবিতায় কবির স্মৃতিকাতরতার আড়ালে অত্যুজ্জ্বল দেশপ্রেম প্রকাশিত হয়েছে। সুদূর প্রবাসে থেকেও কবি তাঁর শৈশবের সঙ্গী কপোতাক্ষ নদকে ভুলে যাননি। কপোতাক্ষ নদের কথা তাঁর সব সময় মনে পড়ে। তিনি অনেক নদনদী দেখেছেন কিন্তু কোথাও তাঁর স্নেহের তৃষ্ণা মেটেনি । তিনি আবার তাঁর কপোতাক্ষ নদের সান্নিধ্য পেতে চান। কিন্তু তাঁর মনে সন্দেহ জাগে, আর তিনি এই নদের দেখা পাবে কি না। তাই তো কবি হৃদয়ের কাতরতা বঙ্গবাসীদের কাছে ব্যক্ত করেছেন যে কপোতাক্ষ নদ যেন তাঁকে স্মরণ করে যেমন করে তিনি কপোতাক্ষকে স্মরণ করেন । উদ্দীপকের কবিতাংশে কবি স্রষ্টার কাছে স্বদেশের মঙ্গল কামনা করেছেন। কবি স্রষ্টার কাছে প্রার্থনা করেছেন বাংলার মাটি, জল, বায়ু, ফল এসব পুণ্য হোক। বাংলার ঘর, হাট, বন, মাঠ পরিপূর্ণ হয়ে উঠুক সবকিছুতে। বাঙালির সব আশা-আকাঙ্ক্ষা, কাজ, ভাষা সব যেন সত্য হয়ে ওঠে। কবির এই আকাঙ্ক্ষা কবির দেশপ্রেমরই প্রকাশ ঘটায়। ‘কপোতাক্ষ নদ' কবিতায়ও কবির স্বদেশপ্রেমম প্রকাশিত হয়েছে । 'কপোতাক্ষ নদ' কবিতায় প্রবাসী কবির শৈশবের নদের প্রতি স্নেহ- মমতা, স্মৃতিকাতরতা, স্বদেশের প্রিয় নদের কাছে ফেরার আকুতি, সংশয় সব মিলিয়ে স্বদেশের প্রতি অকৃত্রিম ভালোবাসা প্রকাশ পেয়েছে । উদ্দীপকের কবিতাংশে স্বদেশের মঙ্গল কামনার মধ্য দিয়ে কেবল স্বদেশের প্রতি ভালোবাসা প্রকাশ পেয়েছে। আলোচ্য কবিতার অন্যান্য বিষয়গুলো প্রকাশ না পাওয়ায় বলা যায় যে, প্রশ্নোক্ত মন্তব্যটি যথার্থ ।"
        }
      ]
    },
    {
      "number": "6",
      "uddipok": "রায়হানা এক ধনাঢ্য পরিবারে রাঁধুনি হিসেবে কাজ করে। বাড়ির একেক সদস্যের খাবারের একেক চাহিদা। নানা মুখরোচক খাবার রান্না করে পসরা সাজাতে হয় রায়হানাকে। প্রতিবেলায় প্রচুর খাবার অপচয় হয় । তথাপি এসব খাবার আহারে রায়হানার বারণ আছে। আবার উচ্ছিষ্ট খাবার খেতে রায়হানার অরুচি হয়। খাবারের এমন অপচয় দেখে রায়হানার আফসোস হয়, কারণ বাড়িতে তার দুটি সন্তান অনেকদিন হয় মাংস- পোলাও খায়নি। শত অভিমান থাকা সত্ত্বেও প্রতিদিন ভোরে উঠে সে 'কাজে আসে, যাতে সাহেবদের সময়মতো খাবার পরিবেশন করা যায় ।",
      "tag": "RCC 24",
      "sub_questions": [
        {
          "label": "ক",
          "question": "রানারের দুঃখের কথা কে জানবে না?",
          "explanation": "রানারের দুঃখের কথা কেউ জানবে না।"
        },
        {
          "label": "খ",
          "question": "‘মাভৈঃ রানার! এখনো রাতের কালো ।'- ব্যাখ্যা করো ।",
          "explanation": "‘মাভৈঃ রানার! এখনো রাতের কালো।'— কথাটির মধ্য দিয়ে ভয়হীনভাবে রানারকে এগিয়ে যাওয়ার প্রেরণা দেওয়া হয়েছে। দায়িত্বশীল রানার খবরের বোঝা কাঁধে নিয়ে এগিয়ে চলে। ভোর হওয়ার ভয়ে হরিণের মতো দ্রুততার সাথে ছুটতে থাকে সে। ভোর হওয়ার আগেই নির্ভীক রানার নতুন খবর নিয়ে শহরে পৌঁছে যাবেই। তার হাতে লণ্ঠন, জোনাকিরাও আলো দিয়ে তাকে পথ চলতে সাহায্য করে। কবি ও তাই রানারকে কোনো অশুভকে ভয় না করার অনুপ্রেরণা দিয়ে বলেন চারপাশে রাতের কালো অন্ধকার থাকলেও কোনো ভয় নেই ।"
        },
        {
          "label": "গ",
          "question": "'রানার' কবিতায় রানারের সাথে’উদ্দীপকের রায়হানার চরিত্রের সাদৃশ্য নিরূপণ করো ।",
          "explanation": "দুঃখকষ্ট, সংগ্রাম ও দায়িত্বশীলতার দিক থেকে ‘রানার' কবিতার রানারের সাথে উদ্দীপকের রায়হানার চরিত্রের সাদৃশ্য রয়েছে। 'রানার' কবিতার রানার একজন শ্রমজীবী মানুষের প্রতিনিধি। দারিদ্র্যক্লেশে জর্জরিত তার জীবন। শারীরিক পরিশ্রমে ক্লান্ত সে, প্রিয়জনের জন্য তার কোনো অবসর নেই। তবুও সব বাধা উপেক্ষা করে সে দায়িত্ব পালনের জন্য দিনরাত ছুটে চলে । অন্যের মুখে হাসি ফোটানোই তার লক্ষ্য । উদ্দীপকের রায়হানা একজন শ্রমজীবী নারী। সে এক ধনাঢ্য পরিবারে কাজ করে। পরিবারটির জন্য অঢেল খাবার রান্না করে রায়হানা। পরিবারটি প্রচুর খাবার নষ্ট করে। অথচ রায়হানার সন্তানরা দিনের পর দিন অভুক্ত থাকে। এমনকি এসব খাবার অপচয় হলেও রায়হানার খাওয়া বারণ। তবুও সে যত্নসহকারে প্রতিদিন খাবার রান্না করে পরিবারটিকে খাওয়ায়। বেঁচে থাকার জন্য শত দুঃখকষ্ট দূরে ঠেলে তাকে দায়িত্ব পালন করতে হয়। 'রানার' কবিতায়ও রানারের এমন দুঃখকষ্ট, জীবন-সংগ্রাম ও দায়িত্বশীলতার প্রকাশ পেয়েছে। তাই বলা যায় যে, এসব বৈশিষ্ট্যের কারণে ‘রানার' কবিতার বানারের সাথে উদ্দীপকের রায়হানার সাদৃশ্য রয়েছে ।"
        },
        {
          "label": "ঘ",
          "question": "'রানারের মনোবেদনা রায়হানায় প্রতিভাত হয়েছে নিদারুণভাবে।'-উক্তিটি পর্যালোচনা করো ।",
          "explanation": "নিষ্ঠার সাথে দায়িত্ব পালন করেও মানবেতর জীবনযাপনের মনোবেদনা 'রানার' কবিতার রানার ও উদ্দীপকের রায়হানার মাঝে নিদারুণভাবে প্রতিফলিত হয়েছে। ‘রানার' কবিতার রানার একজন জীবন-সংগ্রামী মানুষ। দায়িত্ববোধের কারণে নিরন্তর ছুটে চললেও রানারের জীবনে কোনো আলো নেই । নিষ্ঠার সাথে কাজ করেও আর্থিক দৈন্যদশা তার ঘোচে না। সমাজেও তাদের মূল্যায়ন হয় না। তাদের দুঃখদুর্দশার কথা কেউ শোনে না, কেউ বুঝতে চায় না । সবাইকে সুখ বিলি করলেও তার জীবনে সুখ নেই । উদ্দীপকের রায়হানা একজন জীবন-সংগ্রামী নারী। সে এক ধনাঢ্য পরিবারের রাঁধুনি। বাড়ির সদস্যদের চাহিদা অনুযায়ী সে খাবার তৈরি করে। প্রতিবেলায় বাড়ির মানুষগুলো খাবার অপচয় করে। অথচ সে খাবার গ্রহণের অধিকার রায়হানার নেই। খাবারের এমন অপচয় দেখে রায়হানার আফসোস হয় কারণ ঘরে তার দুটি সন্তান অনেক দিন ভালো খাবার পায় না। তবুও সাহেবদের সময়মতো খাবার দিতে সে যথাসাধ্য কাজ করে। ‘রানার' কবিতায় রানারও ব্যক্তিস্বার্থ পরিহার করে দায়িত্ব বোধের সর্বোচ্চ পরিচয় দিয়েছে । 'রানার' কবিতায় কবি রানারের দুঃখ দারিদ্র্যের বর্ণনা দিয়েছেন। বলেছেন সবার মুখে হাসি ফুটালেও রানারের দুঃখ শোনার কেউ নেই। তার জীবনের সব সুখ স্বল্প মূল্যে বিক্রি হয়ে গেছে। যেমন করে উদ্দীপকের রায়হানার অভিমান হয়ে পড়ে মূল্যহীন। সারা দিন রাঁধুনির কাজ করে হরেক রকম ভালোমন্দ রান্না করেও তার ও তার সন্তানের একটু ভালো খাবার জোটে না সব অভিমান ভুলে নিজের দায়িত্ব পালন করতে হয়। তাই বলা যায় যে, রানারের মনোবেদনা রায়হানায় প্রতিভাত হয়েছে নিদারুণভাবে ।"
        }
      ]
    },
    {
      "number": "7",
      "uddipok": "মোরা একটি ফুলকে বাঁচাব বলে যুদ্ধ করি মোরা একটি মুখের হাসির জন্য অস্ত্র ধরি মোরা নতুন একটি কবিতা লিখতে যুদ্ধ করি মোরা নতুন একটি গানের জন্য যুদ্ধ করি মোরা একখানা ভালো ছবির জন্য যুদ্ধ করি মোরা সারা বিশ্বের শান্তি বাঁচাতে আজকে লড়ি ।",
      "tag": "RCC 24",
      "sub_questions": [
        {
          "label": "ক",
          "question": "‘কার্তুজ' শব্দটি কোন শব্দ থেকে এসেছে?",
          "explanation": "‘কার্তুজ' শব্দটি এসেছে ‘কাটিজ’ শব্দ থেকে ।"
        },
        {
          "label": "খ",
          "question": "“এ দেশের মানুষের মনে কাব্যময় স্নিগ্ধতার সঙ্গে সাহসের ইস্পাতদৃঢ়তা আছে।'— ব্যাখ্যা করো ।",
          "explanation": "কবিতার দেশ হয়েও মানুষের সংগ্রামী মনোভাবের কারণে এ দেশের মানুষের মনে কাব্যময় স্নিগ্ধতার সঙ্গে সাহসের ইস্পাতদৃঢ়তা ফুটে উঠেছে। বাঙালি জাতিকে ভীত ও ভেতো বলে মিথ্যাচার করা হয়। শত্রুরা মনে করে এই দেশ কবিতার দেশ। কারণ এ দেশের আছে কবিতার এক সমৃদ্ধ ঐতিহ্য। বাঙালি ভীতু নয়, দুর্বল বা কাপুরুষ নয়। তারা বীরের জাতি। তাদের বায়ান্নর মতো ঐতিহাসিক ও সাহসী পরিচয় আছে। তাদের মন যেমন কবিতার মতো স্নিগ্ধ তেমনি ইস্পাতের মতো দৃঢ়। প্রশ্নোত্ব উক্তিটির মধ্য দিয়ে এ বিষয়টিই ফুটে ওঠে।"
        },
        {
          "label": "গ",
          "question": "উদ্দীপকে ‘সাহসী জননী বাংলা' কবিতার ফুটে ওঠা দিকটি ব্যাখ্যা করো।",
          "explanation": "উদ্দীপকে 'সাহসী জননী বাংলা' কবিতায় ফুটে ওঠা দিকটি হে বাঙালির সংগ্রাম ও প্রতিরোধ । 'সাহসী জননী বাংলা কবিতায় বাঙালি জাতির অপ্রতিরোধ্য সংগ্রামী মানসিকতার প্রকাশ ঘটেছে। পাকিস্তানি হানাদার বাহিনী এ দেশের মানুষকে ভীতু ও ভেতো বলে অভিহিত করে। তাদের উপর নির্মমভাবে নির্যাতন করে। শাসক ও শোষকগোষ্ঠীর সেই মিথ্যা ধারণা ভুল প্রমাণ করে বাঙালি গড়ে তোলে মহা প্রতিরোধ। নির্ঘুম রাত্রিকে বাঙালি উৎসর্গ করে মাতৃভূমির মুক্তির লক্ষ্যে। শত্রুকে পরাজিত করে তারা ফিরে আসে বীরের বেশে । উদ্দীপকের কবিতাংশে শত্রুর বিরুদ্ধে যোদ্ধাদের সংগ্রামী মনোভাব ফুটে উঠেছে যারা একটি ফুলকে বাঁচাতে যুদ্ধ করে। যারা একটি মুখের হাসির জন্য হাতে অস্ত্র তুলে নেয়। একটি নতুন কবিতা ও গানের জন্য, একটি ভালো ছবির জন্য যুদ্ধ করতে প্রস্তুত। এই যোদ্ধারা সারা বিশ্বের শান্তির জন্য লড়াই করতে চায়। এই লড়াই সংগ্রাম ও প্রতিরোধী মানসিকতা ‘সাহসী জননী বাংলা' মুক্তিকামী বাঙালি কবিতার যোদ্ধাদের মধ্যেও প্রকাশ পেয়েছে। তাই বলা যায় যে, উদ্দীপকে আলোচ্য কবিতার ফুটে ওঠা দিকটি হলো বাঙালির সংগ্রাম ও প্রতিরোধ।"
        },
        {
          "label": "ঘ",
          "question": "“উদ্দীপকের ভাব ‘সাহসী জননী বাংলা' কবিতার সামগ্রিক পরিচয় নয়।”— বিশ্লেষণ করো।",
          "explanation": "উদ্দীপকের যোদ্ধাদের মানসিকতায় ফুটে ওঠা সংগ্রামী চেতনা ও অপ্রতিরোধ্য মনোভাবই আলোচ্য কবিতার সামগ্রিক পরিচয় নয়। 'সাহসী জননী বাংলা' কবিতায় কবি স্বাধীনতা যুদ্ধের সময় এ দেশের সাহসী সন্তানদের দুঃসাহস, শত্রুহননের স্পৃহা, স্বাধীনতার আকাঙ্ক্ষা ও সংগ্রামী মনোভাব তুলে ধরেছেন। যাদের প্রেরণার মূলমন্ত্র ছিল বাঙালির অতীত ইতিহাস। বাঙালিদের বিরুদ্ধে করা মিথ্যাচারের বিপরীতে তারা দেখায় মহা প্রতিরোধ। রাত জেগে পাহারা দেয় স্বদেশ। শত্রুর বিরুদ্ধে শত্রুর মতোই নির্মম হয়ে ওঠে যোদ্ধারা। সবশেষে তারা স্বাধীনতা নিয়ে ঘরে ফেরে। উদ্দীপকে সাহসী যোদ্ধাদের মহা প্রতিরোধের কথা প্রকাশ পায়। তারা একটি ফুলকে বাঁচাতে, একটি মুখের হাসি রক্ষা করতে, একটি নতুন গান ও কবিতা রচনা করার জন্য যুদ্ধ করে। তারা সারা পৃথিবীতে শান্তি রক্ষার জন্য লড়াই করে । 'সাহসী জননী বাংলা' কবিতায় বাঙালি জাতির সংগ্রামী চেতনা, অপ্রতিরোধ্য মনোভাব, সংগ্রামের ঐতিহ্য, স্বাধীনতার আকাঙ্ক্ষা ও স্বাধীনতা অর্জনের বিষয়গুলো প্রকাশ পেয়েছে। অন্যদিকে, উদ্দীপকে কেবল যোদ্ধাদের সংগ্রামী ও অপ্রতিরোধ্য মনোভাব প্রকাশ পেয়েছে। এখানে বাঙালির অতীতের সংগ্রামী ঐতিহ্য বা স্বাধীনতা অর্জনের বিষয়টি অনুপস্থিত। তাই বলা যায় যে, প্রশ্নোক্ত মন্তব্যটি যথার্থ।"
        }
      ]
    },
    {
      "number": "8",
      "uddipok": "সোহেল রাস্তার ধারের প্লাস্টিকের বোতল-ব্যাগ কুড়িয়ে তার জীবন নির্বাহ করে। সে জানে না তার বাবা-মা কে? কী তার পরিচয়? পথশিশু হিসেবে সে কারো সহানুভূতিও পায় না। তবে দোকানদার রহমত মিয়া একটু ব্যতিক্রম। তিনি মাঝে মাঝে সোহেলকে ডেকে কিছু খাবার দেন ও খোঁজ নেন, অসুস্থ হলে ঔষধও কিনে দেন। তবে সোহেল চায় রহমত মিয়া তাকে আরও সহায়তা করুক।",
      "tag": "RCC 24",
      "sub_questions": [
        {
          "label": "ক",
          "question": "কুন্তির জন্য কেমন বর আসবে বলে বুধা মনে করে?",
          "explanation": "কুন্তির জন্য লাল টুকটুকে বর আসবে বলে মনে করে বুধা।"
        },
        {
          "label": "খ",
          "question": "'শক্ত হয়ে থাকা মগজের গায়ে শব্দটা ঠোক্কর খায়।'— ব্যাখ্যা করো ।",
          "explanation": "বুধাকে তার চাচি কামাই করে খেতে বলে, চাচির মুখে শোনা এই কামাই শব্দটি তার শক্ত হয়ে যাওয়া মগজে ঠোক্কর খায়। ‘কাকতাড়ুয়া’ উপন্যাসে বুধা কলেরা মহামারিতে মা-বাবা, ভাই-বোন হারিয়ে এতিম হয়ে পড়ে। এ অবস্থায় সে চাচির সংসারে আশ্রয় নেয়।কিন্তু চাচির অভাবের সংসারে বুধা বাড়তি কষ্টের কারণ হয়। ফলে চাচি বুধাকে কামাই করার কথা বলেন। কামাই করার কথাটি তাকে নাড়া দেয়। চাচির কথা ওর আত্মসম্মানে লাগে। এ অবস্থায় বুধার মনে 'কামাই' শব্দটি ভিন্ন দ্যোতনা সৃষ্টি করে ।"
        },
        {
          "label": "গ",
          "question": "উদ্দীপকের সোহেলের সাথে ‘কাকতাড়ুয়া' উপন্যাসের বুধার কোন দিক থেকে মিল রয়েছে? ব্যাখ্যা করো ।",
          "explanation": "সন্তান হিসেবে বাবা ও মায়ের স্নেহ না পেয়ে বড়ো হয়ে ওঠার দিক থেকে 'কাকতাড়ুয়া' উপন্যাসের বুধা ও উদ্দীপকের সোহেলের সাদৃশ্য রয়েছে। 'কাকতাড়ুয়া' উপন্যাসের কেন্দ্রীয় চরিত্র বুধা একজন অনাথ বালক । এক রাতে তার পরিবারের সবাই কলেরায় মারা যায়। বাবা-মায়ের মৃত্যুর পরে বুধার স্থান হয় তার চাচির সংসারে, কিন্তু অভাব-অনটনের সেই সংসারেও বুধার বেশি দিন থাকা হয় না। কেউ তার দায়িত্ব না নিলেও · সে নিজের মতো করে বড়ো হতে থাকে । উদ্দীপকের সোহেল তার পিতা-মাতার পরিচয় জানে না। রাস্তার ধারে প্লাস্টিক কুড়িয়ে সে বড়ো হয়। সহানুভূতিহীন এক জীবনে রহমত মিয়া নামের একজন তার প্রতি সহানুভূতিশীল থাকে। ‘কাকতাড়ুয়া' উপন্যাসের বুধার মতো বাবা-মায়ের স্নেহ সোহেলও পায় না। অপত্যস্নেহবিহীন জীবন এবং সে জীবনেও কিছু মানুষের মমতার পরশ প্রাপ্তির দিক থেকে উদ্দীপকের সোহেল এবং ‘কাকতাড়ুয়া' উপন্যাসের বুধার সাদৃশ্য খুঁজে পাওয়া যায় ।"
        },
        {
          "label": "ঘ",
          "question": "“উদ্দীপকের সোহেল ও ‘কাকতাড়ুয়া' উপন্যাসের বুধার চেতনাগত বৈসাদৃশ্য লক্ষণীয়।”— উক্তিটি পর্যালোচনা করো।",
          "explanation": "উক্তিটি যথার্থ, কারণ সোহেল ও বুধা উভয়েই সমাজের প্রান্তিক শ্রেণির প্রতিনিধি হলেও তাদের চেতনার দিক থেকে একে অপরের থেকে ভিন্ন। এই ভিন্নতা তাদের মনস্তাত্ত্বিক অবস্থান, আত্মসচেতনতা এবং সমাজ সম্পর্কে ধারণা থেকে স্পষ্ট হয়। সোহেল একজন পথশিশু, যার জীবনের মূল উদ্দেশ্য হলো বেঁচে থাকা। তার আত্মপরিচয় নেই, সে জানে না তার পরিবার কে, কোথা থেকে এসেছে। জীবনের কঠিন বাস্তবতা তাকে অপরিণত বয়সেই পরিণত করে তুলেছে। তার মধ্যে ভবিষ্যৎ নিয়ে বৃহৎ কোনো ভাবনা বা স্বপ্ন নেই—সে চায় একটু খাবার, একটু নিরাপত্তা, একটু সহানুভূতি। তার চেতনা বাস্তবতানির্ভর, ক্ষণিক চাহিদাকেন্দ্রিক ও জীবনধারণে সীমাবদ্ধ। তবে রহমত মিয়ার কাছ থেকে সহানুভূতি পেলে সে আরও বেশি সহায়তা প্রত্যাশা করে, যা তার মানবিক চেতনার প্রাথমিক বহিঃপ্রকাশ। অন্যদিকে, কাকতাড়ুয়া উপন্যাসের বুধা কেবল বেঁচে থাকার জন্য বেঁচে থাকে না—সে বুঝতে শেখে, চিন্তা করে, প্রশ্ন তোলে। তার চেতনা ধীরে ধীরে বিকশিত হয় সমাজ ও রাষ্ট্রের প্রতি একটি নিরব প্রতিবাদে। সে কেবল বেঁচে থাকার খোঁজে নয়, বরং নিজের অবস্থান সম্পর্কে সচেতন হয়ে উঠে। বুধার চেতনা আত্মসম্মান, উপলব্ধি ও নিপীড়নের বিরুদ্ধে মনের ভেতরে গড়ে ওঠা এক ধরনের প্রতিবাদী শক্তি। সোহেলের চেতনা অনভিজ্ঞ, নির্ভরশীল এবং প্রাথমিক স্তরের মানবিক প্রত্যাশায় আবদ্ধ। বুধার চেতনা আত্মঅন্বেষী, উপলব্ধিমূলক ও মৌন প্রতিবাদে পরিণত। এই চেতনাগত বৈসাদৃশ্যই উক্তির মূল সত্যতা তুলে ধরে—যেখানে একই ধরনের নিপীড়নের শিকার হয়েও দুটি চরিত্র ভিন্ন মাত্রায় নিজের অস্তিত্ব ও সমাজ কে উপলব্ধি করে।"
        }
      ]
    },
    {
      "number": "9",
      "uddipok": "কেশবপুরের জমিদার রমজান শেখের পুত্র সরফরাজ প্রায়শই খাজনার অর্থ আদায়ের অজুহাতে প্রজাদের উপর নির্যাতন করত। প্রজারা প্রতিবাদ করতে ভয় পেত। তবে তরুণ প্রজা জমশেদ এসব অন্যায়-অত্যাচার মেনে নিতে পারেনি। একদিন রাতের অন্ধকারে জমশেদ সরফরাজের উপর অতর্কিত হামলা করে। সরফরাজ কিছু বুঝে ওঠার আগেই জমশেদ সটকে পড়ে । পরের দিন জমশেদসহ সন্দেহভাজন কয়েকজনকে ডেকে সরফরাজ তাদের জেরা করে ।",
      "tag": "RCC 24",
      "sub_questions": [
        {
          "label": "ক",
          "question": "হরিকাকু কীসের বোঝায় কাহিল?",
          "explanation": "হরিকাকু লটবহরের বোঝায় কাহিল।"
        },
        {
          "label": "খ",
          "question": "‘ইস কত বাহাদুর’– কে, কাকে, কোন উদ্দেশ্যে বলেছে?",
          "explanation": "গ্রাম ছেড়ে চলে যাওয়ার সময় বুধার সাথে কথোপকথনের একপর্যায়ে রানি বুধাকে উদ্দেশ করে প্রশ্নোক্ত মন্তব্যটি করে। 'কাকতাড়ুয়া' উপন্যাসে পাকিস্তানি বাহিনীর আক্রমণের পর বুধার গ্রামের অনেকেই গ্রাম ছেড়ে চলে যায়। তাদের মধ্যে রানির পরিবারও ছিল। চলে যাওয়ার সময় রানি বুধার ভালো চেয়ে তাকে কিছু উপদেশ দেয়। তখন রানিকে খ্যাপানোর জন্য বলে যে, রানি ভীতু তাই সে পালিয়ে যাচ্ছে কিন্তু বুধা পালাবে না, সে লড়াই করবে। তখন রানি বুধাকে উদ্দেশ করে প্রশ্নোক্ত উক্তিটি করে।"
        },
        {
          "label": "গ",
          "question": "উদ্দীপকের সরফরাজের সাথে ‘কাকতাড়ুয়া' উপন্যাসের কোন চরিত্রের সাদৃশ্য পাওয়া যায়? ব্যাখ্যা করো ।",
          "explanation": "উদ্দীপকের সরফরাজের সাথে 'কাকতাড়ুয়া' উপন্যাসের আহাদ মুন্সির বড়ো ছেলে মতিউরের সাদৃশ্য লক্ষ করা যায়। ‘কাকতাড়ুয়া' উপন্যাসে আহাদ মুন্সি তার গ্রামের শান্তি কমিটির চেয়ারম্যান। মতিউর তার বড়ো ছেলে। সেও পিতার মতোই দেশদ্রোহী। আলির খোঁজ করতে গিয়ে মতিউর বুধাকে কান ধরে ঘুম থেকে টেনে তোলে। ওকে থাপ্পড় মারতে যায়, গালাগাল করে। এমনকি পাকিস্তানিদের বাঙ্কার খোঁড়ার কাজের তদারকিও সে করে। উদ্দীপকের সরফরাজ কেশবপুর গ্রামের জমিদার রমজান শেখের পুত্র। খাজনা আদায় করতে যেয়ে সে প্রজাদেরকে নির্যাতন করে। তার আচরণে ক্ষুব্ধ হয়ে জমশেদ তার উপর অতর্কিত হামলা চালায়। পরবর্তীকালে সরফরাজ জমশেদকে ডেকে জেরা করে। নিজের 'প্রজা এবং গ্রামের সাধারণ মানুষের প্রতি সহানুভূতিশীল না হওয়ার দিক থেকে উদ্দীপকের সরফরাজ এবং ‘কাকতাড়ুয়া' উপন্যাসের আহাদ মুন্সির বড়ো ছেলে মতিউরের সাদৃশ্য পরিলক্ষিত হয়।"
        },
        {
          "label": "ঘ",
          "question": "“উদ্দীপকের প্রেক্ষাপট ‘কাকতাড়ুয়া' উপন্যাসের আংশিক ভাব ধারণ করে।”— যুক্তিসহ মূল্যায়ন করো ।",
          "explanation": "“শুধু অত্যাচার করার দিকটি প্রকাশ পাওয়ায় উদ্দীপকের প্রেক্ষাপট ‘কাকতাড়ুয়া' উপন্যাসের আংশিক ভাব ধারণ করে ।” মন্তব্যটি যথার্থ। ‘কাকতাড়ুয়া' উপন্যাসের কেন্দ্রীয় চরিত্র বুধা। চোখের সামনেই কলেরা মহামারিতে বাবা-মা, ভাই-বোনের মৃত্যু দেখে সে ভয়হীন হয়ে গেছে। একসাথে গ্রামের মানুষের উপর পাকিস্তানি বাহিনীর অত্যাচার ও নৃশংসতা তাকে গ্রামের মানুষের প্রতি সমব্যথী করে এবং তার মধ্যে একধরনের আক্রোশের জন্ম নেয়। সে যুদ্ধে যোগ দেয়, আহাদ মুন্সির বাড়ি পুড়িয়ে দেয়া থেকে শুরু করে পাকিস্তানি বাহিনীর বাঙ্কার উড়িয়ে দেওয়া এ ধরনের কাজ নির্ভীক চিত্তে করে চলে, অন্যদিকে দেশদ্রোহী আহাদ মুন্সি ও তার ছেলে মতিউর দেশের বিরুদ্ধে গিয়ে শত্রুর সাথে যোগ দেয়। উদ্দীপকের সরফরাজ গ্রামের মানুষের উপর খাজনা আদায়ের জন্য নির্যাতন করে। গ্রামের কেউ তার প্রতিবাদ করার সাহস পায় না। অবশেষে একদিন ক্রুদ্ধ হয়ে জমশেদ তার উপর অতর্কিত হামলা চালায় এবং কিছু বোঝার আগেই সেখান থেকে চলে যায়। এরপর সরফরাজ জমশেদসহ আরও অনেককে জেরা করে। ‘কাকতাড়ুয়া' উপন্যাসে মতিউরের মাঝে এরকম বৈশিষ্ট্য দেখা যায় । ‘কাকতাড়ুয়া' উপন্যাসে একজন অনাথ বালকের বেড়ে ওঠা এবং তার প্রতি জীবনের নির্মমতার চিত্র নিপুণভাবে প্রতিফলিত হয়ে উঠেছে। কলেরা তার বাবা-মা, ভাই-বোন সবাইকে কেড়ে নিলেও কলেরার বিরুদ্ধে সে যুদ্ধ করতে পারেনি। কিন্তু গ্রামের মানুষের উপর অত্যাচারের প্রতিবাদস্বরূপ ভিনদেশিদের বিরুদ্ধে সে যুদ্ধ করতে পারে। উদ্দীপকে সরফরাজের অত্যাচারের চিত্র এবং জমশেদ কর্তৃক তাকে শাস্তি দেওয়ার একটি সামান্য প্রয়াস পরিলক্ষিত হয়। 'কাকতাড়ুয়া' উপন্যাসে বুধার জীবনবোধ এবং সাহসের পরিচয়ের পাশাপাশি আমরা পাকিস্তানি বাহিনীর যে নির্মমতার চিত্র দেখতে পাই তা উদ্দীপকে অনুপস্থিত।"
        }
      ]
    },
    {
      "number": "10",
      "uddipok": "সড়ক দুর্ঘটনায় আহত জসীমকে উদ্ধার করতে এসে কেউ ভিডিও করা নিয়ে ব্যস্ত, কেউবা করছে তর্ক। সুযোগ বুঝে আবার কেউ তার মালামাল লুট করার চেষ্টা করছে। এমতাবস্থায় পুলিশ অফিসার আসলাম সাহেব এসে তাকে উদ্ধার করে হাসপাতালে পাঠানোর ব্যবস্থা করে এবং উপস্থিত উৎসুক জনতাকে নিবৃত্ত করে।",
      "tag": "RCC 24",
      "sub_questions": [
        {
          "label": "ক",
          "question": "ঢাকার কোন ক্লাবের উদ্যোগে এক আন্তর্জাতিক সম্মেলনে 'বহিপীর’ নাটকটি পুরস্কৃত হয়?",
          "explanation": "ঢাকার পিএইন ক্লাবের উদ্যোগে এক আন্তর্জাতিক সম্মেলনে ‘বহিপীর’ নাটকটি পুরস্কৃত হয় ।"
        },
        {
          "label": "খ",
          "question": "‘আপনি বুঝতেই পারেন তাঁর মনের অবস্থা আপনার আমার মতো নয় । ব্যাখ্যা করো।",
          "explanation": "আলোচ্য উক্তিতে তাহেরার মনের বিপর্যস্ত অবস্থা সম্পর্কে নিজের মা খোদেজাকে হাশেম কর্তৃক বোঝানোর বিষয়টি ফুটে উঠেছে। খোদেজা তাহেরাকে উদ্ধার করলেও তার বাড়ি ছেড়ে পালানোকে মানতে পারেনি। তা নিয়ে নানা প্রশ্নবাণে জর্জরিত করেছে তাকে। তাহেরার পক্ষ নিয়ে হাশেম কথা বলতে এলে খোদেজা আরও বিরক্ত হয়। পিরের কাছে ফিরে যাওয়ার ভয়ে তাহেরা আত্মহত্যা পর্যন্ত করতে চায়। এ বিষয়ে কথোপকথনের একপর্যায়ে তাহেরার অবস্থা বিবেচনায় হাশেম প্রশ্নোক্ত কথাটি বলে ।"
        },
        {
          "label": "গ",
          "question": "উদ্দীপকের পুলিশের ভূমিকা ‘বহিপীর' নাটকের কার কর্মকাণ্ডের সাথে সাদৃশ্যপূর্ণ? ব্যাখ্যা করো ।",
          "explanation": "উদ্দীপকের পুলিশের ভূমিকা ‘বহিপীর' নাটকের খোদেজার কর্মকাণ্ডের সাথে সাদৃশ্যপূর্ণ । ‘বহিপীর’ নাটকে তাহেরা বৃদ্ধ পিরের সাথে নিজের বিয়ে মেনে নিতে না পেরে বাড়ি থেকে পালিয়ে যায়। গন্তব্যহীন হওয়ায় এখানে-সেখানে ঘুরতে ঘুরতে সে ডেমরার ঘাটে এসে উপস্থিত হয়। তার সঙ্গী হিসেবে আসা চাচাতো ভাই কান্না জুড়ে দিলে লোকজনের ভিড় হয়। বদলোকেরা যেন গিলে খায় তাকে। অনেকে ঠাট্টা-মশকরাও করে। তখন খোদেজা তাকে লোক পাঠিয়ে উদ্ধার করে । উদ্দীপকে সড়ক দুর্ঘটনায় আহত জসীমকে উদ্ধার করতে এসে কেউ ভিডিও করে, কেউবা তর্ক করে। সুযোগ বুঝে কেউ তার মালামাল লুট করার চেষ্টা করে। এমতাবস্থায় পুলিশ অফিসার আসলাম সাহেব এসে তাকে উদ্ধার করে হাসপাতালে পাঠায়। পুলিশের এমন ভূমিকা ‘বহিপীর' নাটকের বিপদগ্রস্ত তাহেরাকে খোদেজা কর্তৃক উদ্ধার করে বজরায় আশ্রয় দেওয়ার কর্মকাণ্ডের সাথে সাদৃশ্যপূর্ণ।"
        },
        {
          "label": "ঘ",
          "question": "“উদ্দীপকটি ‘বহিপীর' নাটকের খণ্ডাংশকে রূপায়িত করে।”—উক্তিটি বিচার করো ।",
          "explanation": "বিপদগ্রস্ত তাহেরাকে উদ্ধার করার দিকটি সাদৃশ্যপূর্ণ হওয়ায় উদ্দীপকটি ‘বহিপীর' নাটকের খণ্ডাংশকে রূপায়িত করে। ‘বহিপীর' নাটকে তাহেরা বৃদ্ধ পিরের সাথে তার বিয়ে মেনে নিতে না পারায় এক চাচাতো ভাইকে নিয়ে বাড়ি থেকে পালিয়ে যায়। ডেমরার ঘাটে চাচাতো ভাই বিচ্ছিন্ন হলে সে খোদেজার কাছে আশ্রয় পায় । পরবর্তীকালে জমিদারের বজরায় পির সাহেব এসে তাকে নানাভাবে ফিরিয়ে নিতে চায়। তবে হাশেমের সাহসী পদক্ষেপে সে বহিপীরের কবল থেকে মুক্তি পায় । উদ্দীপকে সড়ক দুর্ঘটনায় আহত জসীমকে উদ্ধার করতে এসে কেউ ভিডিও করে, কেউবা তর্ক করে। সুযোগ বুঝে কেউ তার মালামাল লুট করতে চায় । এমতাবস্থায় পুলিশ অফিসার আসলাম সাহেব তাকে উদ্ধার করে । উদ্দীপকের সাথে ‘বহিপীর' নাটকের তাহেরাকে উদ্ধারের বিষয়টির সাদৃশ্য পাওয়া গেলেও অন্যান্য দিকগুলোর সাদৃশ্য পাওয়া যায় না । বিশেষত, পির সাহেবের আসা ও তাহেরাকে নিয়ে যেতে চাওয়া, জমিদারের সমস্যা, হাশেমের ভূমিকা, জমিদারের সাথে পিরের গোপনে আঁতাত করতে চাওয়া ইত্যাদি বিষয়গুলো উদ্দীপকে অনুপস্থিত। তাই বলা যায় যে, উদ্দীপকটি ‘বহিপীর' নাটকের খণ্ডাংশকে রূপায়িত করে ।"
        }
      ]
    },
    {
      "number": "11",
      "uddipok": "পিরজাদা জাফর বাবার মৃত্যুর পর বাবার স্থলাভিষিক্ত হয়। কিন্তু বাবার মতো সে মুরিদানদের কাছ থেকে আর্থিক সাহায্য নেয় না। কারণ, সে ধর্মব্যাবসাকে অনৈতিক মনে করে। তবে জাফরের মা মুরিদানদের কাছ থেকে দান নেওয়া পুণ্যের কাজ মনে করেন। তিনি ছেলেকে দান গ্রহণে বাধ্য করতে চাইলে জাফর এর প্রতিবাদ করে ।",
      "tag": "RCC 24",
      "sub_questions": [
        {
          "label": "ক",
          "question": "'সত্যি আমি কোনো পথ দেখছি না।'— এ কথা কে কাকে বলেছেন?",
          "explanation": "'সত্যি আমি কোনো পথ দেখছি না।'— এ কথা হাতেম আলি বহিপীরবে বলেছেন।"
        },
        {
          "label": "খ",
          "question": "‘মানুষ সময়ের দীর্ঘতা দিয়াই সব বিচার করে, কিন্তু তাহা ভুল । ব্যাখ্যা করো।",
          "explanation": "স্বল্প সময়ের জন্যে বিবি হলেও তাহেরার প্রতি স্বামী হিসেবে নিজের কর্তব্য সম্পর্কে বোঝাতে বহিপীর এ কথা বলেছেন। জমিদার হাতেম আলির সাথে কথোপকথনের একপর্যায়ে বহিপীর তার সদ্যবিবাহিত পলাতক স্ত্রী তাহেরার প্রসঙ্গ আনেন। পালিয়ে যাওয়া স্ত্রীকে তিনি কেন খুঁজতে বেরিয়েছেন, তার ব্যাখ্যা দেন তিনি। অবশ্য যার সাথে সংসারই হলো না অর্থাৎ স্বল্প সময়ের স্ত্রীর প্রতি তার কর্তব্যে ঘাটতি থাকা উচিত নয় মনে করেই আলোচ্য উক্তির অবতারণা করেছেন তিনি।"
        },
        {
          "label": "গ",
          "question": "উদ্দীপকের জাফরের সাথে 'বহিপীর' নাটকের হাশেমের যে চেতনাগত মিল আছে তা ব্যাখ্যা করো।",
          "explanation": "উদ্দীপকের জাফরের সাথে 'বহিপীর' নাটকের হাশেমের অনৈতিকতা বা অন্যায়কে প্রশ্রয় না দেওয়ার দিক থেকে চেতনাগত মিল আছে। 'বহিপীর' নাটকে অন্যতম প্রতিবাদী চরিত্র হাশেম। আধুনিক শিক্ষায় শিক্ষিত বলে সে পিরের সব কথা ও আচরণকে মানতে পারে না। বিশেষত, বৃদ্ধ হয়েও মনের ইচ্ছার বিরুদ্ধে তাহেরাকে বিয়ে দেওয়া এবং পালিয়ে আসা তাহেরাকে পিরের কাছে ফিরিয়ে দেওয়া সে ভালো চোখে দেখে না; তাই এর প্রতিবাদ করে । উদ্দীপকের পিরজাদা জাফর বাবার মৃত্যুর পর বাবার স্থলাভিষিক্ত হয়। কিন্তু বাবার মতো সে মুরিদানদের কাছ থেকে আর্থিক সাহায্য নেয় না। কেননা, সে ধর্মব্যাবসাকে অনৈতিক মনে করে। তবে তার মা এসবকে স্বাভাবিক মনে করলে সে এর প্রতিবাদ জানায়। অপরদিকে 'বহিপীর' নাটকের হাশেম পিরের ছেলে না হলেও বহিপীরের অনেক কাজকেই সে সঠিক বলে মনে করে না। তার মা তাকে পিরের সাথে তার আচরণের ব্যাপারে সাবধান হতে বললে সে তীব্র প্রতিবাদ জানায়।"
        },
        {
          "label": "ঘ",
          "question": "“জাফরের মা ও 'বহিপীর' নাটকের খোদেজা উভয়ই ধর্মীয় অন্ধবিশ্বাস হতে মুক্ত হতে পারেনি।”— মন্তব্যটি বিশ্লেষণ করো।",
          "explanation": "পীরপ্রথায় বিশ্বাসের বিষয়ে জাফরের মা ও 'বহিপীর' নাটকের খোদেজা উভয়ই একইরকম হওয়ায় মন্তব্যটি যথার্থ। ‘বহিপীর' নাটকে এ দেশে বহুকাল ধরে প্রচলিত পিরপ্রথার পরিচয় মেলে। বহিপীর একজন পির। সে দুই বছর অন্তর বিভিন্ন ভক্তের বাড়িতে যায়, আতিথ্য গ্রহণ করে এবং নানা রকম উপঢৌকন গ্রহণ করে। ভক্তের ইচ্ছায় তার চাইতে বয়সে অনেক ছোটো তাহেরাকে বিয়ে করে। এসব কর্মকাণ্ডকে খোদেজা অত্যন্ত স্বাভাবিক বলেই মনে করে এবং পিরের প্রতি ভক্তি দেখায়। উদ্দীপকের পিরজাদা জাফর বাবার মৃত্যুর পর বাবার স্থলাভিষিক্ত হলেও মুরিদানের কাছ থেকে আর্থিক সাহায্য নেওয়া পছন্দ করে না। কিন্তু তার মা এসবকে স্বাভাবিক মনে করেন। এমনকি সে তার ছেলেকে এ ব্যাপারে বাধ্য করতে চান । উদ্দীপকের জাফরের মা এবং ‘বহিপীর' নাটকের খোদেজা উভয়ই পিরপ্রথায় বিশ্বাসী । পিরের সব কর্মকাণ্ডকেই তারা স্বাভাবিক মনে করে। তাদেরও যে মানবীয় দোষ-গুণ থাকতে পারে তা তারা বিশ্বাস করে না। আসলে তারা দুজনই ধর্মীয়ভাবে অন্ধবিশ্বাস থেকে এসব করে থাকে। পিরের কোনো অসংগতি তাদের চোখে ধরা পড়ে না । তাই বলা যায় যে, জাফরের মা ও বহিপীর' নাটকের খোদেজা উভয়ই ধর্মীয় অন্ধবিশ্বাস হতে মুক্ত হতে পারেনি।"
        }
      ]
    }
  ]
}