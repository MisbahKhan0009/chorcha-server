{
  "title": "রাজশাহী ক্যাডেট কলেজ ২০২৪",
  "subtitle": "প্রবন্ধ রচনা (যেকোনো একটি বিষয়ে)(2)",
  "questions": [
    {
      "number": "1",
      "uddipok": "মানবকল্যাণে বিজ্ঞান",
      "tag": "MB 22,RB 22,DIN.B 22,CTG.B 22,SB 22,JB 22,BB 22,DB 20,MB 20,RB 20,CTG.B 20,CB 20,DIN.B 20,SB 20,JB 20,BB 20",
      "sub_questions": [
        {
          "label": "",
          "question": "",
          "explanation": "ভূমিকা – বিজ্ঞান আধুনিক সভ্যতার আশীর্বাদ।  অন্ধকার জীবন থেকে মানুষকে আলোর পথে নিয়ে এসেছে বিজ্ঞান ও প্রযুক্তি সেবা। প্রাচীন থেকে আধুনিক ধারার জীবন যাপনে মানুষকে দিনের-পর-দিন নতুনত্ব উপহার দিয়ে চলেছে বিজ্ঞান। প্রতিদিনের জীবনে বিজ্ঞানের আবিষ্কার কোন না কোন ভাবে মানুষকে সহায়তা করছে ফলে মানুষের জীবন  সহজ থেকে সহজতর হচ্ছে। বিজ্ঞান শব্দের আভিধানিক অর্থ ‘বিশেষ জ্ঞান’। পার্থিব জগতের কল্যাণের জন্য বিশেষ জ্ঞান সৃষ্টি করায় বিজ্ঞানের অন্যতম লক্ষ্য। বিজ্ঞানের আবিষ্কার মানুষকে ক্রমবিবর্তনের মধ্য দিয়ে পৌঁছে দিয়েছে আধুনিক সভ্যতার চরম শিখরে।সারা পৃথিবীতে আজ বিজ্ঞানের জয়ধ্বনি। বিজ্ঞান ও প্রযুক্তি ব্যতীত মানুষ এক মুহূর্ত বাঁচতে পারবে না। বিজ্ঞানের ছোঁয়া  যে দেশে পড়েনি সে দেশ কোনভাবেই উন্নতি লাভ করতে পারেনি। মানুষের জীবনে বিজ্ঞানের ছোঁয়া কতটা লেগেছে তা প্রতিদিনকার জীবনকে দেখলেই আমরা অনুভব করতে পারি।মানব কল্যাণে বিজ্ঞান ও প্রযুক্তি প্রতিনিয়ত অবদান রেখে  চলেছে।\nবিজ্ঞানের আবিষ্কার- বিজ্ঞানের বিচিত্র আবিষ্কার মানুষের জীবনে সুফল বয়ে এনেছে। মানুষের জীবনে পরিপূর্ণতা এনে দিয়েছে বিজ্ঞান। গুহাবাসী মানুষ আলোকিত জীবনের প্রথম ধাপে আবিষ্কার করেছিল  আগুন। বিজ্ঞানের  পদযাত্রা শুরু হয়েছিল আগুন জ্বালানোর মধ্য দিয়ে।এরপর মানুষের জীবনে যে আবিষ্কারটি গতি এনে দিয়েছে তা হল চাকা আবিষ্কার। পণ্য পরিবহন ও এক স্থান থেকে অন্য স্থানে যেতে মানুষকে চাকা সহায়ক ভূমিকা পালন করেছে। এরপর থেকে মানুষকে আর থেমে থাকতে হয়নি আগুনে পুড়িয়ে  তৈরি হয়েছে নতুন নতুন যন্ত্রপাতি। এক স্থান থেকে অন্য স্থানে মানুষ  পৌঁছে গেছে চাকায়  চালিত বাহনের মাধ্যমে। সমাজের যত পরিবর্তন হয়েছে মানুষের জ্ঞান বিজ্ঞানের  জিজ্ঞাসা ততই বেড়েছে। আকাশ, জল, স্থল  সম্পর্কে মানুষের কৌতূহল বৃদ্ধি পেয়েছে ফলে আবিষ্কারের নেশা  মানুষকে তাড়িত করে।\nবিংশ শতাব্দীর বিজ্ঞান- বিজ্ঞানের জয়যাত্রা প্রাচীনকাল থেকে শুরু হলেও বিংশ শতাব্দীতে এসে সমৃদ্ধি লাভ করেছে। বিজ্ঞানের আবিষ্কার মানুষের জীবনকে যেমন সহজ করেছে তেমনি প্রকৃতিকে নিয়ন্ত্রণ করার কিছুটা সক্ষমতা তৈরি করেছে। বিজ্ঞানের বহুমুখী আবিষ্কার প্রাত্যহিক জীবনকে সহজ করে দিয়েছে। বিজ্ঞানের বিভিন্ন আবিষ্কার মানুষ তার প্রয়োজন মত ব্যবহার করছে। বিজ্ঞানের জয়যাত্রা একবিংশ শতাব্দীতে অব্যাহত থাকবে এবং পৃথিবীকে  নিয়ে যাবে সমৃদ্ধির চরম শিখরে। বিজ্ঞানের বহুমুখী আবিষ্কার পৃথিবীকে দেখাবে নতুন দিগন্ত।বিংশ শতাব্দীতে আমরা উপলব্ধি করতে পারছি বিজ্ঞানের আবিষ্কার ছাড়া সমৃদ্ধি অর্জন কোনভাবেই সম্ভব না।\nপ্রযুক্তি আবিষ্কারে আত্মত্যাগ- প্রকৃতি জগতের বিচিত্র বিষয়ের প্রতি ক্ষুদ্রাতিক্ষুদ্র আগ্রহ এবং পরীক্ষা-নিরীক্ষার মধ্য দিয়ে নতুন নতুন কিছু আবিষ্কার করা বিজ্ঞানীদের মূল কাজ। বিভিন্ন রকম আবিষ্কার থেকে আমরা যে সুফল ভোগ করছি এর পেছনে প্রযুক্তি আবিষ্কারকদের রয়েছে নিরলস শ্রম, মেধা, অধ্যবসায়  ও সাধনা। নতুন নতুন জ্ঞান সমাজে পরিবেশন করা খুব সহজ কাজ ছিল না। নিজের আবিষ্কার সমাজে প্রতিষ্ঠা করতে গিয়ে প্রাণ দিতে হয়েছে ব্রনো, ও ল্যাভয়িসকে। এছাড়া সক্রেটিস, গ্যালিলিও, আর্কিমিডিস, নিউটন, স্যার জগদীশচন্দ্র বসু  প্রভৃতি বিজ্ঞানী তাদের জীবনের বড় অংশ ব্যয় করেছেন গবেষণার কাজে। প্রযুক্তি আবিষ্কার এর পেছনের এই মহান মানুষগুলোর নিরলস পরিশ্রমের বিনিময়ে আধুনিক সভ্যতা বিচিত্র সুবিধা ভোগ করছে। প্রযুক্তি আবিষ্কারের প্রত্যক্ষ এই মানুষগুলোর প্রতি আমাদের সবসময় শ্রদ্ধাশীল থাকতে হবে।\nদৈনন্দিন জীবনে বিজ্ঞান – প্রতিদিনকার জীবনে এমন কোনো মুহূর্ত নেই যে মুহূর্তে আমরা বিজ্ঞানের আশীর্বাদ গ্রহণ করছি না। সকাল থেকে শুরু করে সন্ধ্যা পর্যন্ত বিভিন্ন ভাবে বিজ্ঞান আমাদের পাশে থাকে। সকালে ঘুম থেকে ওঠার সময় যে ঘড়িটা দেখি সেটি থেকে শুরু করে অফিস-আদালতের কাজ শেষ করে এসি বা ফ্যানের বাতাসে নিদ্রায় যাওয়া পর্যন্ত ছন্দময় জীবন এনে দিয়েছে বিজ্ঞান । যাতায়াত, তথ্য প্রযুক্তির ব্যবহার, মানুষের সঙ্গে যোগাযোগ স্থাপন, ব্যবসা-বাণিজ্যের প্রসার, কৃষি, চিকিৎসা, শিক্ষা ও প্রকৌশলীসহ নানামুখী কাজে বিজ্ঞান আমাদের পাশে রয়েছে। মানুষের প্রতিটি কর্মকাণ্ডের সঙ্গে বিজ্ঞান জড়িত। সমাজের প্রতিটি স্তরে বিজ্ঞান এর ছোঁয়া লেগেছে ফলে  জীবনে এসেছে পরিবর্তন। মানব জীবন এবং বিজ্ঞানকে আজ কোনভাবেই আলাদা করা যাবে না। প্রাত্যহিক জীবনে বিজ্ঞান আমাদের প্রতিনিয়ত সুফল এনে দিচ্ছে।\nবেকারত্ব মোচনে বিজ্ঞান – উন্নয়নশীল ও অনুন্নত দেশে বেকারত্ব অভিশাপ। আর্থিক সচ্ছলতা না থাকলে সমাজে অরাজকতা সৃষ্টির সম্ভাবনা থাকে। বিজ্ঞানের আবিষ্কার আজ বেকারত্ব  দূরীকরণ উল্লেখযোগ্য ভূমিকা রাখছে। হাতে-কলমে প্রযুক্তি সেবা সম্পর্কে জ্ঞান লাভ করে  তরুণ সমাজ অর্থ উপার্জন করছে। রেডিও ,টেলিভিশন, বৈদ্যুতিক পাখা, কম্পিউটার, মোবাইল উৎপাদন প্রতিষ্ঠানে যেমন শ্রম শক্তির প্রয়োজন হচ্ছে তেমনি ভাবে পরবর্তীতে মেরামতের জন্য আরেকটি শ্রমশক্তির প্রয়োজন দেখা দিচ্ছে ।ইলেকট্রনিক বিভিন্ন যন্ত্রাংশ উৎপাদন এবং মেরামতের জন্য আধুনিক শিক্ষা ব্যবস্থার মধ্যে কর্মমুখী শিক্ষার সুযোগ করে দিয়ে বেকারত্ব দূর করা সম্ভব হচ্ছে। ফ্রিল্যান্সিংয়ের মাধ্যমে অর্থ আয় করে বাংলাদেশের তরুণ সমাজ দেশের আর্থিক খাতে বিরাট ভূমিকা পালন করছে। বড় বড় শিল্প-কলকারখানায় উৎপাদন বৃদ্ধির জন্য বেশি বেশি শ্রমিক লাগছে। মোবাইলে রিচার্জ বা  মোবাইল এর মাধ্যমে ব্যাংকিং কার্যক্রম সম্পন্ন করে অর্থ উপার্জন করছে এবং তা দিয়ে একটি শ্রেণী তাদের জীবন জীবিকা বেশ ভালোভাবে নির্বাহ করছে। সর্বোপরি বিজ্ঞান বেকারত্ব দূর করার কাজে উল্লেখযোগ্য ভূমিকা পালন করছে।\nশিক্ষা ক্ষেত্রে বিজ্ঞানের অবদান- শিক্ষা বিকাশের ক্ষেত্রে সবচেয়ে উল্লেখযোগ্য ভূমিকা রেখেছে বিজ্ঞানের নতুন আবিষ্কার।বিশেষ করে কাগজ-কলমের আবিষ্কার, মুদ্রণ শিল্পের অগ্রগতি, টাইপরাইটার আবিষ্কার যা শিক্ষার প্রসার ও বিকাশে সহায়তা করছে ।আধুনিক সময়ে কম্পিউটার আবিষ্কার হওয়ার পর শিক্ষাক্ষেত্রে উন্নতি আরো বৃদ্ধি পেয়েছে। পাওয়ার পয়েন্ট প্রেজেন্টেশনের মাধ্যমে খুব সহজভাবে   পাঠ্যবইয়ের বিষয়সমূহ উপস্থাপন  করলে শিক্ষার্থীদের বুঝতে সুবিধা  হায়। শিক্ষক ও শিক্ষার্থীদের যোগাযোগের মাধ্যম হিসেবে ইমেইল বা সামাজিক যোগাযোগ মাধ্যম বেশ কার্যকরী। শিক্ষার আলো পৌঁছে দিতে বিজ্ঞান সর্বোচ্চ চেষ্টা করছে। দেশ-বিদেশের বিশ্ববিদ্যালয়গুলোতে উচ্চতর শিক্ষা লাভের জন্য গবেষণা পত্র জমা দেওয়া বা ভর্তি পরীক্ষা  এখন অনলাইনের মাধ্যমে সম্পন্ন হচ্ছে। পৃথিবীর বিভিন্ন দেশের উন্নত শিক্ষা প্রতিষ্ঠান সম্পর্কে ধারণা নেওয়া এবং বিচিত্র জ্ঞান আহরণের জন্য ইন্টারনেট প্রযুক্তির অধিক কার্যকর। পৃথিবীর যেকোন ভাষার উল্লেখযোগ্য গ্রন্থ আমরা সহজেই পড়তে পারি ইন্টারনেটের কল্যাণে। পৃথিবীর কোন জ্ঞান নির্দিষ্ট সমাজ বা দেশের গন্ডির মধ্যে সীমাবদ্ধ থাকছে না, জ্ঞান হয়ে উঠেছে সমগ্র পৃথিবীর। বিজ্ঞানের নানা আবিষ্কার শিক্ষাক্ষেত্রকে  উন্নতির দিকে নিয়ে যাচ্ছে।\nচিকিৎসা ক্ষেত্রে বিজ্ঞান- জনস্বাস্থ্যের কল্যাণে উল্লেখযোগ্য ভূমিকা রেখেছে বিজ্ঞান। চিকিৎসা ক্ষেত্রে বিজ্ঞানের অবদান আমরা তখনই বুঝতে পারে যখন আমি বা আমার পরিবারের কেউ অসুস্থ হয়। এক্সে, আল্ট্রাসনোগ্রাম, ইসিজি, সিটি স্ক্যান প্রভৃতি আবিষ্কার রোগ নির্ণয় করার ক্ষেত্রে যথাযথ ভূমিকা পালন করছে। অত্যাধুনিক আবিষ্কার জটিল রোগের  সহজ সমাধান এনেছে। বৃক্ক,  অস্থিমজ্জা, যকৃত এর মত শরীরের গুরুত্বপূর্ণ অঙ্গ প্রতিস্থাপনের মাধ্যমে মানুষ নতুন করে জীবন ফিরে পাচ্ছে। হৃদ রোগীদের জন্য রক্তের প্রবাহ ঠিক রাখতে রক্তনালীর মাঝে  রিং ব্যবহার করা হচ্ছে অথবা লেজার রশ্মির মাধ্যমে রক্তনালীর অভ্যন্তরের চর্বি সরিয়ে দিচ্ছে। ক্যান্সারে আক্রান্ত রোগীদের চিকিৎসা নিশ্চিত করার লক্ষ্যে কেমোথেরাপির বিশেষ ভূমিকা পালন করছে। মূত্রথলি ও পিত্তকোষের পাথর অপসারণের জন্য লেজার রশ্মি ব্যবহার বর্তমান সময়ে বেশ বৃদ্ধি পেয়েছে। লেজারের মাধ্যমে শরীরের  অতি স্পর্শকাতর স্থানের সুচিকিৎসা নিশ্চিত করা যাচ্ছে। বিজ্ঞানের আবিষ্কার ব্যতীত আজকের দিনের আধুনিক চিকিৎসা কোনভাবেই কল্পনা করা সম্ভব নয়। কম্পিউটার প্রযুক্তি চিকিৎসাবিজ্ঞানে অভূতপূর্ব পরিবর্তন  এনে দিয়েছে।\nঅর্থনীতিতে বিজ্ঞানের অবদান- অর্থনৈতিক ভিত্তি ব্যতীত আধুনিক পৃথিবীতে কোন দেশ উন্নতি করতে পারবে না। অর্থনৈতিক প্রবাহ যে দেশে যত বেশি গতিশীল থাকে সেই দেশের জীবনযাত্রার মান তত বেশি উন্নতি লাভ করবে। অর্থনৈতিক উন্নয়নের ক্ষেত্রে বিজ্ঞানের অবদান বিশেষভাবে গুরুত্ব বহন করে। শিল্প কলকারখানা, ব্যাংকিং ব্যবস্থা, আধুনিক মানের যন্ত্রপাতি আবিষ্কার সহ আর্থিক খাতের সকল প্রতিষ্ঠানে বিজ্ঞানের  ছোঁয়া লেগেছে। বিজ্ঞানের সুফল হিসেবে মানুষের কর্মসংস্থানের সৃষ্টি হয়েছে যেমন তেমনি ভাবে আর্থিক প্রবাহ বৃদ্ধি পেয়েছে সর্বোপরি একটি দেশের মোট দেশজ উৎপাদন বা জিডিপিতে বিশেষ প্রভাব সৃষ্টি করছে।মানুষের মাথাপিছু আয় যত বেশি বৃদ্ধি পাবে তত বেশি সে দেশের সম্মান বহির্বিশ্বে বৃদ্ধি পাবে। অর্থনৈতিকভাবে সচ্ছলতা সৃষ্টি করা বিজ্ঞানের কাজ হয়ে দাঁড়িয়েছে। নতুন নতুন আবিষ্কার অর্থনৈতিক প্রবাহে আর্থিক উৎসের নতুন নতুন পথ সংযুক্ত করছে।\nযোগাযোগ ও পরিবহন ব্যবস্থায় বিজ্ঞান- যে দেশের পরিবহন ও যোগাযোগ ব্যবস্থা যত নিরাপদ ও সহজ সেই দেশ তত দ্রুত উন্নতি করতে পারবে। বর্তমান পৃথিবীর  সমৃদ্ধি বহুলাংশে নির্ভর করে সে দেশের পরিবহন ও যোগাযোগ ব্যবস্থার ওপর।চাকা আবিষ্কারের মধ্য দিয়ে পরিবহন ও যোগাযোগ ব্যবস্থা পরিবর্তনের যে ধারা শুরু হয়েছিল তা বর্তমানে ব্যাপকতা লাভ করেছে। বুলেট ট্রেন, এরোপ্লেন, রকেট সহ বহু ধরনের দ্রুতগামী বাহন আবিষ্কৃত হয়েছে। নৌপথে পণ্য ও মানুষ পরিবহনের জন্য উন্নত মানের জাহাজ, লঞ্চ, স্টিমার ,স্পিড বোর্ড আবিষ্কৃত হয়েছে। পৃথিবীর এক প্রান্ত থেকে অন্য প্রান্তে মানুষের সঙ্গে যোগাযোগ স্থাপনের জন্য মোবাইল, টেলিফোন ব্যবহার করা হচ্ছে। প্রাতিষ্ঠানিক তথ্য বিনিময়ের জন্য ইমেইল সবচেয়ে জনপ্রিয় মাধ্যম।গভীর সমুদ্র পথ পাড়ি দিতে পারে এমন বৃহদায়তনের উচ্চ প্রযুক্তি সম্পন্ন মালবাহী জাহাজ পৃথিবীর এক প্রান্ত থেকে অন্য প্রান্ত পর্যন্ত চলে যাচ্ছে।  যোগাযোগ ও পরিবহন ব্যবস্থায় বিজ্ঞানের অবদান অনস্বীকার্য।\nঝুঁকিপূর্ণ কাজে বিজ্ঞান- মানুষ যেখানে পৌঁছাতে পারে না সেখানে মানুষের তৈরি প্রযুক্তি পৌঁছে যেতে পারে সহজেই। বিজ্ঞানের অভূতপূর্ব আবিষ্কার রোবট। মহাশূন্যের রহস্য আবিষ্কারের জন্য রোবট সবচেয়ে কার্যকরী মাধ্যম। দুর্গম পাহাড়-পর্বত, গভীর খনি, সমুদ্রের অতল গহীনে সহজে পৌঁছে যাচ্ছে রোবট। মানুষকে  চাঁদে নিয়ে  গেছে রকেট  আবার মঙ্গলে  পানির অস্তিত্ব খুঁজে পেতে বিজ্ঞান নিরলস পরিশ্রম করে যাচ্ছে।মহাশূন্যের বিচিত্র অজানা তথ্য জানতে মানুষ বিজ্ঞানের শরণাপন্ন হচ্ছে।আকাশপথে ড্রোনের মাধ্যমে গোয়েন্দা তথ্য যেমন সংগ্রহ করা হচ্ছে তেমনি ভাবে মানুষের কাছে বার্তাও পাঠানো হচ্ছে এই প্রযুক্তির মাধ্যমে। যেখানে মানুষের জীবনের ঝুঁকি রয়েছে সেখানে এগিয়ে যাচ্ছে বিজ্ঞানের আবিষ্কৃত বিভিন্ন প্রযুক্তি।মানবকল্যাণে বিজ্ঞান সব সময় অবদান রেখে চলেছে।\nবাণিজ্য বিকাশে বিজ্ঞানের অবদান- সাম্প্রতিক বিশ্বে বাণিজ্য বিকাশে সবথেকে কার্যকরী ভূমিকা পালন করছে বিজ্ঞান। এক দেশ থেকে অন্য দেশে  কাঁচামাল সরবরাহ করা যেমন সহজ হচ্ছে তেমনি ভাবে পৃথিবীর যেকোন প্রান্তে উৎপাদিত পণ্য পৌঁছে দেয়া যাচ্ছে। সমগ্র পৃথিবীটাই এখন একটি বাজারে পরিণত হয়েছে এবং এর একমাত্র কারণ বিজ্ঞানের বিস্ময়কর আবিষ্কার সমূহ। পৃথিবীর কোন অঞ্চলে কোন পণ্যের চাহিদা রয়েছে তা যেমন আমরা মুহূর্তের মধ্যে ইন্টারনেট সংযোগের মাধ্যমে জানতে পারি ঠিক তেমনি ভাবে  একটি পণ্য উৎপাদন করতে কত খরচ পড়বে তাও আমরা সহজে হিসাব করে ফেলতে পারি।বাণিজ্য বিকাশের আজকের যে সফলতার পেছনে বিজ্ঞানের  বড় অবদান রয়েছে।\nকৃষিক্ষেত্রে বিজ্ঞান- মানুষের খাদ্য নিরাপত্তার জন্য বিজ্ঞানীরা নতুন নতুন জাতের  বীজ উৎপাদন করছে। এখন আর মাঠে আমরা লাঙ্গল গরু খুব একটা দেখি না আমরা দেখি  পাওয়ার টিলার, ট্রাক্টর, ধান মাড়াই যন্ত্র। কৃষি কাজ সহজ করার জন্য আবিষ্কৃত হয়েছে বীজ রোপণ, ফসল আহরণ করার যন্ত্র। পানির জন্য প্রকৃতির ওপর নির্ভরতা কমিয়ে গভীর নলকূপ স্থাপন করে পানি উত্তোলন করা হচ্ছে।  পূর্বে যে জমিতে বছরে একটি মাত্র  সফল উৎপাদন হতো সেই জমিতে উন্নত জাতের বীজ ব্যবহার করার কারণে বছরে তিনটি ফসল উৎপাদিত হচ্ছে।  বিভিন্ন জাতের বিলুপ্তপ্রায় দেশি মাছ পুকুরে চাষ করার উপযোগী করার মাধ্যমে দেশে মাছের চাহিদা পূরণ হচ্ছে। মাটি পরীক্ষার যন্ত্র ব্যবহার করে জমিতে প্রয়োজনীয় সার ব্যবহার করা হচ্ছে।প্রাকৃতিক  সারের সঙ্গে ব্যবহৃত হচ্ছে রাসায়নিক সার।গবেষণার মাধ্যমে কৃষিক্ষেত্রে উন্নত জাতের বীজ, সার, চাষ পদ্ধতি, আবিষ্কৃত  হয়েছে  যা মূলত কৃষি বিপ্লবের ভিত্তি রচনা করেছে। মানব কল্যাণের জন্য বিজ্ঞান যেসব আবিষ্কার মানুষের জীবনকে বদলে দিয়েছে তারমধ্যে উল্লেখযোগ্য হল কৃষি সম্পর্কিত আবিষ্কার।\nজীবনমান উন্নয়নে বিজ্ঞানের ব্যবহার- মানুষের অর্থনৈতিক প্রবাহ যদি যথাযথ থাকে তাহলে জীবন মানের উন্নয়ন ঘটে। অর্থনৈতিক প্রবাহ ঠিক রাখার ক্ষেত্রে বিজ্ঞানের নতুন নতুন আবিষ্কারের অবদান অনস্বীকার্য। জীবনমান উন্নয়নের ক্ষেত্রে বিজ্ঞানের আবিষ্কার অভূতপূর্ব ভাবে কাজে লাগছে। আজ আমরা রেডিও টেলিভিশনের মাধ্যমে ঘরে বসেই বিনোদন লাভ করতে পারছি আবার প্রয়োজন মত অন্যের সঙ্গে যোগাযোগ স্থাপনের জন্য টেলিফোন, মোবাইল ব্যবহার করছি। বাণিজ্য ব্যবস্থা ঠিক রাখার জন্য বিশেষ অ্যাপ ব্যবহার করা হচ্ছে। সার্বিকভাবে আমাদের জীবন মান উন্নয়নে প্রত্যক্ষভাবে বিজ্ঞান প্রভাব ফেলছে।\nআবহাওয়ার পূর্বাভাস জানতে বিজ্ঞান – প্রকৃতির বিপক্ষে গিয়ে আমরা যতই অবস্থান নিচ্ছে ততই প্রকৃতি নিজের শক্তি-সামর্থ্য জানান দিতে ঝড়, বন্যা, জলোচ্ছ্বাস সহ বিভিন্ন রকম প্রাকৃতিক দুর্যোগ সৃষ্টি করছে। মানুষ  তার বুদ্ধি বিবেক ব্যবহার করে আবহাওয়ার পূর্বাভাস জানার জন্য প্রযুক্তি সহায়তা নিচ্ছে। বাতাসের গতিবেগ নির্ণয়, বাতাসে জলীয় বাস্পের পরিমাণ নির্ণয়,ঘূর্ণিঝড়ের পূর্বাভাস, জলোচ্ছ্বাসের সম্ভাবনা সহ বিভিন্ন রকম দুর্যোগপূর্ণ আবহাওয়ার আগাম সংবাদ আমরা বিজ্ঞানের কল্যাণে  পাচ্ছি ।বাংলাদেশের উপকূলীয় এলাকায় বসবাসরত মানুষের প্রকৃতির সঙ্গে যুদ্ধ করে বেঁচে থাকতে হয় তাই অতি বর্ষণের ফলে সৃষ্ট বন্যা, অথবা নিম্নচাপের ফলে সৃষ্টি হওয়া ঘূর্ণিঝড় থেকে রক্ষা পাওয়ার জন্য বিজ্ঞান আমাদের সহায়তা করছে। উপগ্রহের মাধ্যমে আমরা আবহাওয়ার পূর্বাভাস জানতে পারি।\nশিল্প ক্ষেত্রে বিজ্ঞান- অষ্টাদশ শতাব্দীতে ইউরোপে শিল্প বিপ্লব ঘটেছিল মূলত বিজ্ঞানের নতুন নতুন আবিষ্কারের ফলে। ছোট শিল্প বা কুটির শিল্প একটি পণ্য উৎপাদন করতে যে সময় ও অর্থ ব্যয় করে বৃহৎ শিল্প তার থেকে কম মূল্যে পণ্য উৎপাদন করতে সক্ষম হচ্ছে। শিল্পক্ষেত্রে যে পরিবর্তন তার পেছনে রয়েছে বিজ্ঞানের আশীর্বাদ। অনলাইন ভিত্তিক বিভিন্ন ওয়েবসাইটে উৎপাদিত পণ্যের বিজ্ঞাপন প্রদানের মাধ্যমে ক্রেতা সংগ্রহ করা সহজ হয়েছে। আধুনিক সময়ে শিল্পের প্রসারে বিজ্ঞানের বিস্ময় আবিষ্কার বহুমুখী। উৎপাদন থেকে শুরু করে ক্রেতা পর্যন্ত আধুনিক প্রযুক্তির সহায়তা নেয়া হচ্ছে। ইন্টারনেট ব্যবহার করে পণ্যের বিজ্ঞাপন দেওয়া যেমন সহজ তেমনি ভাবে পণ্যের চাহিদা যাচাই করারও সুযোগ তৈরি হয়েছে। বিভিন্ন পণ্য উৎপাদনের জন্য যে কাঁচামাল ব্যবহার করা হয় তার বৃহৎ অংশ পাওয়া যায় খনিতে আর  খনির অনুসন্ধান কাজ করতে ব্যবহার করা হচ্ছে আধুনিক বিজ্ঞানের বিভিন্ন আবিষ্কার।\nসভ্যতা বিকাশে বিজ্ঞানের অবদান- মানব সভ্যতা বিকাশের ক্ষেত্রে উল্লেখযোগ্য অবদান রেখেছে বিজ্ঞান। বিজ্ঞান ছাড়া কখনোই আমরা আজকের এই আধুনিক বিশ্বে উপস্থিত হতে পারতাম না। জ্ঞান বিজ্ঞানের বিকাশ, যোগাযোগ ব্যবস্থার অভূতপূর্ব পরিবর্তন, মানুষের চিন্তা চেতনার বিশালতা, সভ্য জীবনে পদার্পণ এ সকল কিছুর পেছনে রয়েছে বিজ্ঞান। সর্বোপরি সভ্যতা বিকাশের ক্ষেত্রে বিজ্ঞান  সব থেকে বেশি অবদান রেখেছে। সূর্যোদয় থেকে সূর্যাস্ত পর্যন্ত সকল কাজেই প্রত্যক্ষ এবং পরোক্ষভাবে বিজ্ঞানের উপর আমাদের নির্ভর করতে হচ্ছে।\nবিজ্ঞানের ক্ষতিকর দিক – বিজ্ঞানের সাফল্যের দিক যেমন রয়েছে তেমনি তার একটি অন্ধকার দিকও রয়েছে যা আমরা অস্বীকার করতে পারি না।পৃথিবীতে আজ বড় বড় যুদ্ধে ব্যবহার করা হচ্ছে ভারি ভারি অস্ত্র যেমন বোমারু বিমান, পারমানবিক বোমা, ডিনামাইট, এটম বোমা, ট্যাংক, কামান সহ বিভিন্ন গোলাবারুদ যা আধুনিক বিজ্ঞানের আবিষ্কার। প্রথম ও দ্বিতীয় বিশ্বযুদ্ধ, ইসরাইল-ফিলিস্তিন যুদ্ধ, আফগানিস্তান, সিরিয়ার যুদ্ধ যার মধ্য দিয়ে মানব সভ্যতা দেখলো বিজ্ঞানের ভয়াবহ রূপ।হিরোশিমা ও নাগাসাকির মানুষ আজও যুদ্ধের ভয়াবহতা বহন করে যাচ্ছে।\nউপসংহার- বিজ্ঞানের কিছু আবিষ্কার মানুষের জন্য ক্ষতির কারণ হলেও বৃহত্তর অর্থে বিজ্ঞান মানুষকে দেখিয়েছে শান্তি এবং সমৃদ্ধির পথ। বিজ্ঞানকে যদি আমরা শুভ কাজে ব্যবহার করতে পারি তাহলে বিজ্ঞান হবে আমাদের কাছে শতভাগ আশীর্বাদ আর যদি খারাপ কাজে ব্যবহার করি তাহলে আমাদের জন্য হবে অভিশাপ। বর্তমান সময়ে বিজ্ঞান ছাড়া আমরা কোন ভাবে সমৃদ্ধির পথে এগোতে পারি না। সর্বোপরি বিজ্ঞানের বিচিত্র আবিষ্কার মানুষের জীবনে  কল্যাণ বয়ে নিয়ে এসেছে।"
        }
      ]
    },
    {
      "number": "2",
      "uddipok": "বাংলাদেশের বন্যা",
      "tag": "RCC 24",
      "sub_questions": [
        {
          "label": "",
          "question": "",
          "explanation": "ভূমিকা বাংলাদেশের ভৌগোলিক অবস্থান এবং জলবায়ুগত বৈশিষ্ট্যগুলোর কারণে প্রায় প্রতি বছরই দেশটিকে বিভিন্ন প্রাকৃতিক দুর্যোগ মোকাবিলা করতে হয়। এ ধরনের দুর্যোগের মধ্যে অন্যতম হলো বন্যা। বন্যা বাংলাদেশের একটি প্রায়শই ঘটে যাওয়া দুর্যোগ, যা দেশের অর্থনীতি, কৃষি, পরিবেশ, এবং মানুষের জীবনে বড় ধরনের ক্ষতি বয়ে আনে। যদিও বাংলাদেশের অবস্থানগত কারণেই সম্পূর্ণভাবে বন্যা প্রতিরোধ করা সম্ভব নয়, তবে পূর্বসতর্কতা অবলম্বন করে এবং সঠিক পদক্ষেপ গ্রহণের মাধ্যমে ক্ষয়ক্ষতির পরিমাণ সীমিত রাখা যেতে পারে। তাই, বন্যার কারণ, এর প্রভাব এবং প্রতিরোধমূলক ব্যবস্থা নিয়ে বিশদ আলোচনা করা অত্যন্ত গুরুত্বপূর্ণ।\nবাংলাদেশে বন্যার সংক্ষিপ্ত ইতিহাস\nবাংলাদেশে বন্যার ইতিহাস অনেক পুরনো। প্রতিনিয়তই দেশের কোনো না কোনো অঞ্চলে ছোট-বড় বন্যা দেখা দেয়। গত ৭০ বছরে প্রায় ৩০টিরও বেশি বড় ধরনের বন্যা সংঘটিত হয়েছে। এর মধ্যে উল্লেখযোগ্য কয়েকটি হলো ১৯৫৪, ১৯৭৪, ১৯৮৮, ১৯৯৮, ২০০৪, এবং ২০১৭ সালের বন্যা। এই বন্যাগুলোর প্রতিটিতেই দেশের অনেকাংশ প্লাবিত হয়েছে এবং মানুষ ব্যাপক ক্ষতির সম্মুখীন হয়েছে। তবে ১৯৮৮ এবং ১৯৯৮ সালের বন্যা ছিল সবচেয়ে ভয়াবহ, যা দেশের ৬০-৭০ শতাংশ অঞ্চলকে প্লাবিত করেছিল এবং লক্ষ লক্ষ মানুষ গৃহহীন হয়ে পড়েছিল।\nবন্যা শুধু একটি প্রাকৃতিক দুর্যোগ হিসেবে সীমাবদ্ধ নয়, বরং এটি মানুষের জীবনে গভীর অর্থনৈতিক, সামাজিক, এবং পরিবেশগত প্রভাব ফেলে। বন্যার ফলে যে ক্ষয়ক্ষতি হয় তা পুনরুদ্ধার করতে অনেক সময় লাগে এবং দেশের আর্থিক অবস্থা দুর্বল হয়ে পড়ে। তাই বন্যার কারণগুলো সঠিকভাবে চিহ্নিত করে এর প্রতিরোধ এবং প্রতিকারমূলক ব্যবস্থা গ্রহণ করা অত্যন্ত প্রয়োজন।\nবন্যার কারণ ও প্রভাব\nবন্যার প্রধান কারণগুলোকে প্রধানত দুটি ভাগে ভাগ করা যায়: প্রাকৃতিক কারণ এবং কৃত্রিম কারণ।\nপ্রাকৃতিক কারণ\n১. ভৌগোলিক অবস্থান বাংলাদেশ পৃথিবীর সবচেয়ে বড় নদীগুলোর মধ্যে তিনটি- পদ্মা, মেঘনা, এবং ব্রহ্মপুত্রের অববাহিকায় অবস্থিত। এই নদীগুলোর অববাহিকায় অবস্থিত হওয়ার কারণে প্রতি বছরই প্রচুর পরিমাণে পানি নেমে আসে, যা বন্যার সৃষ্টি করে।\n২. অতিবৃষ্টি : জলবায়ু পরিবর্তনের কারণে বৃষ্টিপাতের পরিমাণ বেড়ে গেছে। বিশেষ করে বর্ষাকালে অতিরিক্ত বৃষ্টিপাতের ফলে নদীগুলোর পানি ধারণ ক্ষমতা পূর্ণ হয়ে যায় এবং পানি উপচে পড়ে, যা বন্যার কারণ হয়ে দাঁড়ায়।\n৩. নিম্নচাপ এবং ঘূর্ণিঝড় : বাংলাদেশের দক্ষিণ উপকূলীয় অঞ্চলে প্রায়ই নিম্নচাপ এবং ঘূর্ণিঝড় সৃষ্টি হয়, যা প্রচুর বৃষ্টিপাতের কারণ হয়। এই বৃষ্টির পানি নদীগুলোতে প্রবাহিত হয়ে বন্যার সৃষ্টি করে।\n৪. হিমালয়ের বরফ গলা : প্রতিবছর হিমালয় পর্বতের বরফ গলে প্রচুর পানি নদীতে নেমে আসে। এই পানি পদ্মা, মেঘনা, এবং ব্রহ্মপুত্রের পানির স্তর বাড়িয়ে তোলে, যা বন্যার সৃষ্টি করে।\n৫. সমুদ্রপৃষ্ঠের উচ্চতা বৃদ্ধি : জলবায়ু পরিবর্তনের ফলে সমুদ্রপৃষ্ঠের উচ্চতা বৃদ্ধি পাচ্ছে, যা উপকূলীয় অঞ্চলে বন্যার ঝুঁকি বাড়িয়ে তুলছে।\nকৃত্রিম কারণ\n১. নদীর উপর বাঁধ নির্মাণ : বাংলাদেশে এবং পার্শ্ববর্তী দেশে বিভিন্ন বাঁধ নির্মাণ করা হয়েছে, যা নদীগুলোর স্বাভাবিক প্রবাহে বাধা সৃষ্টি করে। এর ফলে নদীর তলদেশে পলি জমে, যা পানির প্রবাহকে বাধাগ্রস্ত করে এবং বন্যার প্রকোপ বাড়ায়।\n২. অরণ্য নিধন : বনাঞ্চল ধ্বংসের ফলে বৃষ্টির পানি সহজে মাটিতে প্রবাহিত হয়ে নদীতে চলে আসে। বনাঞ্চল না থাকায় পানি শোষণ ক্ষমতা কমে যায়, ফলে নদীর পানির স্তর দ্রুত বৃদ্ধি পায় এবং বন্যার সৃষ্টি হয়।\n৩. ফারাক্কা বাঁধ : ভারতের পশ্চিমবঙ্গের ফারাক্কা বাঁধের কারণে বাংলাদেশের নদীগুলোর পানির প্রবাহ নিয়ন্ত্রিত হচ্ছে। বর্ষাকালে অতিরিক্ত পানি ফারাক্কা বাঁধের কারণে বাংলাদেশে প্রবেশ করে, যা বন্যার সৃষ্টি করে।\nবন্যার প্রভাব\nবাংলাদেশে বন্যার প্রভাব খুবই গুরুতর। বিশেষ করে দেশের অর্থনীতি, কৃষি, পরিবহন, শিক্ষা, স্বাস্থ্য এবং মানুষের জীবনে বন্যার দীর্ঘমেয়াদি প্রভাব পড়ে। ১. অর্থনৈতিক ক্ষতি : বন্যায় ফসল নষ্ট হয়ে যায়, ঘরবাড়ি ধ্বংস হয়, এবং অনেক মানুষের জীবিকা হারাতে হয়। এর ফলে দেশের অর্থনৈতিক মেরুদণ্ড ভেঙে পড়ে। ২. কৃষি : বাংলাদেশের অর্থনীতির মূল ভিত্তি কৃষি। বন্যার কারণে ফসলের ব্যাপক ক্ষতি হয়, যা খাদ্য সংকটের কারণ হয়ে দাঁড়ায়। ৩. পরিবহন ব্যবস্থা : বন্যায় রাস্তাঘাট, ব্রিজ, এবং রেলপথ ভেঙে পড়ে। ফলে যোগাযোগ ব্যবস্থা অচল হয়ে পড়ে এবং দেশীয় ও আন্তর্জাতিক বাণিজ্য বাধাগ্রস্ত হয়। ৪. স্বাস্থ্য ও জনজীবন : বন্যার ফলে পানিবাহিত রোগের প্রাদুর্ভাব ঘটে। পানির অভাবে স্বাস্থ্য সমস্যা দেখা দেয়। বন্যায় মানুষ গৃহহীন হয়ে পড়ে এবং ত্রাণের উপর নির্ভরশীল হয়ে পড়ে। ৫. পরিবেশের ক্ষতি : বন্যার পানি অনেক ক্ষেত্রে জমির উর্বরতা নষ্ট করে দেয়, মাটি ক্ষয় হয় এবং জীববৈচিত্র্য ক্ষতিগ্রস্ত হয়।\nবাংলাদেশে বন্যা প্রতিরোধের উপায়\nবন্যা প্রতিরোধের জন্য কিছু কার্যকর ব্যবস্থা গ্রহণ করা যেতে পারে। যদিও প্রাকৃতিক কারণের জন্য বন্যা সম্পূর্ণরূপে প্রতিরোধ করা সম্ভব নয়, তবে পূর্বপ্রস্তুতি এবং সঠিক পদক্ষেপের মাধ্যমে ক্ষয়ক্ষতির পরিমাণ কমানো যেতে পারে।\n১. নদী খনন : দেশের প্রধান নদী এবং শাখানদীগুলো খনন করতে হবে, যাতে বৃষ্টির অতিরিক্ত পানি সহজেই নিষ্কাশিত হতে পারে এবং নদীর প্রবাহ বাধামুক্ত থাকে।\n২. বাঁধ নির্মাণ ও রক্ষণাবেক্ষণ : বন্যা নিয়ন্ত্রণে নতুন বাঁধ নির্মাণ এবং পুরনো বাঁধগুলোর সঠিক রক্ষণাবেক্ষণ করতে হবে। বিশেষ করে নদীগুলোর তীর বরাবর শক্তিশালী বাঁধ তৈরি করতে হবে।\n৩. জরুরি আশ্রয়কেন্দ্র : বন্যাপ্রবণ এলাকাগুলোতে জরুরি আশ্রয়কেন্দ্র তৈরি করতে হবে। এসব আশ্রয়কেন্দ্র মানুষের জীবন রক্ষায় গুরুত্বপূর্ণ ভূমিকা রাখতে পারে।\n৪. পানি নিষ্কাশন ব্যবস্থা উন্নয়ন : দেশের সেচ ব্যবস্থা এবং পানি নিষ্কাশন ব্যবস্থা উন্নত করতে হবে, যাতে অতিরিক্ত পানি দ্রুত নদী থেকে সাগরে প্রবাহিত হতে পারে।\n৫. অরণ্য সংরক্ষণ : দেশের বনাঞ্চল সংরক্ষণ করতে হবে এবং নতুন বনায়নের ব্যবস্থা করতে হবে। বনাঞ্চল বৃষ্টির পানি শোষণ করতে সাহায্য করে এবং পানির প্রবাহ নিয়ন্ত্রণ করে।\n৬. ফারাক্কা বাঁধ সমস্যার সমাধান : বাংলাদেশের সঙ্গে ভারতের আলোচনার মাধ্যমে ফারাক্কা বাঁধ সমস্যার সমাধান করতে হবে, যাতে পানির প্রবাহ নিয়ন্ত্রণে আসে।\n৭. জলবায়ু পরিবর্তনের বিরুদ্ধে পদক্ষেপ : জলবায়ু পরিবর্তনের বিরুদ্ধে সচেতনতা বৃদ্ধি করতে হবে এবং বৈশ্বিক পর্যায়ে জলবায়ু পরিবর্তন রোধে কার্যকর পদক্ষেপ নিতে হবে।\nবন্যার সময় করণীয়\nবন্যার সময় সঠিক পদক্ষেপ গ্রহণ করলে অনেক ক্ষয়ক্ষতি থেকে রক্ষা পাওয়া সম্ভব। ১. পূর্বাভাস এবং সতর্কবার্তা : বন্যার পূর্বাভাস পাওয়ার সঙ্গে সঙ্গে সংশ্লিষ্ট এলাকায় দ্রুত সতর্কবার্তা পাঠাতে হবে, যাতে মানুষ প্রস্তুতি নিতে পারে। ২. ত্রাণ কার্যক্রম : বন্যাকবলিত এলাকায় দ্রুত ত্রাণ সামগ্রী পাঠাতে হবে, বিশেষ করে খাদ্য, পানি, ওষুধ, এবং পোশাক সরবরাহ করতে হবে। ৩. স্বাস্থ্য সেবা : বন্যাকবলিত এলাকায় দ্রুত স্বাস্থ্য সেবা পৌঁছাতে হবে, যাতে পানিবাহিত রোগের প্রাদুর্ভাব রোধ করা যায়।\nউপসংহার\nবাংলাদেশে বন্যা একটি সাধারণ ঘটনা, তবে সঠিক পদক্ষেপ নিলে এর ক্ষয়ক্ষতি অনেকাংশে কমানো সম্ভব। সরকার, স্থানীয় প্রশাসন, এবং জনগণের সমন্বিত প্রচেষ্টায় বন্যা মোকাবিলা করা সম্ভব। বন্যার প্রভাব কমাতে দীর্ঘমেয়াদি পরিকল্পনা গ্রহণ করা জরুরি।"
        }
      ]
    },
    {
      "number": "1",
      "uddipok": "(ক) তোমার নিজ এলাকার স্বাস্থ্যকেন্দ্রের দুর্দশার কথা জানিয়ে স্থানীয় পত্রিকায় প্রকাশ উপযোগী একটি পত্র লেখো।\nঅথবা,\n(খ) তোমার এলাকার বন্যাকবলিত মানুষের জন্য সাহায্য চেয়ে পত্রিকায় প্রকাশ উপযোগী একটি পত্র লেখো।",
      "tag": "RCC 24",
      "sub_questions": [
        {
          "label": "",
          "question": "",
          "explanation": "(ক)\nবরাবর, সম্পাদক, দৈনিক সোনার বাংলা, ঢাকা।\nবিষয়ঃ স্বাস্থ্যকেন্দ্রের অব্যবস্থাপনা ও দুর্দশা সংক্রান্ত।\nজনাব, মহোদয়ের দৃষ্টি আকর্ষণপূর্বক আমি আমাদের এলাকার স্বাস্থ্যকেন্দ্রের করুণ অবস্থার বিষয়ে কিছু গুরুত্বপূর্ণ কথা জানাতে চাই। আমাদের এলাকাটি জনবহুল হলেও এখানে স্বাস্থ্যসেবার অবস্থা অত্যন্ত শোচনীয়।\nস্বাস্থ্যকেন্দ্রটিতে প্রয়োজনীয় চিকিৎসা সরঞ্জাম, পর্যাপ্ত ওষুধ এবং দক্ষ চিকিৎসকের অভাব রয়েছে। প্রতিদিন শত শত রোগী আসেন, কিন্তু মাত্র একজন বা দুজন চিকিৎসক থাকেন, যা প্রয়োজনের তুলনায় অত্যন্ত কম। এ ছাড়া, পরিষ্কার-পরিচ্ছন্নতার অভাব, পানীয় জলের সঙ্কট এবং শৌচাগারের অপ্রতুলতা রোগীদের জন্য দুর্ভোগ সৃষ্টি করছে। প্রসূতি মায়েদের সেবা দেওয়ার মতো পর্যাপ্ত ব্যবস্থাও এখানে নেই।\nগ্রামীণ এলাকার মানুষগুলোর বেশিরভাগই অর্থনৈতিকভাবে দুর্বল। তারা উন্নত চিকিৎসার জন্য শহরে যেতে পারে না। কিন্তু স্বাস্থ্যকেন্দ্রের এমন দুরবস্থা তাদের চিকিৎসা পাওয়ার অধিকারকেও হরণ করছে।\nএলাকার মানুষের স্বাস্থ্যসেবা নিশ্চিত করতে অনতিবিলম্বে স্বাস্থ্যকেন্দ্রটির উন্নয়ন প্রয়োজন। চিকিৎসকের সংখ্যা বাড়ানো, পর্যাপ্ত ওষুধ সরবরাহ, স্বাস্থ্যসম্মত পরিবেশ নিশ্চিতকরণ এবং অন্যান্য প্রয়োজনীয় পদক্ষেপ নেওয়ার জন্য আমি স্থানীয় প্রশাসন ও সংশ্লিষ্ট কর্তৃপক্ষের প্রতি দৃষ্টি আকর্ষণ করছি।\nঅতএব, এই বিষয়টি আপনার পত্রিকায় প্রকাশ করে এলাকাবাসীর সমস্যার কথা তুলে ধরার অনুরোধ জানাচ্ছি। আশা করি, এটি সংশ্লিষ্ট কর্তৃপক্ষকে যথাযথ পদক্ষেপ নিতে উদবুদ্ধ করবে।\nবিনীত, রুবা আহমেদ ঠিকানা: বাউফল, পটুয়াখালী তারিখ: ৭ জানুয়ারি, ২০২৫\n…………………………………………………………………………..\n(খ)\nবরাবর, সম্পাদক, দৈনিক সোনার বাংলা, ঢাকা।\nবিষয়ঃ বন্যাকবলিত মানুষের সাহায্যের জন্য আবেদন।\nজনাব, মহোদয়ের দৃষ্টি আকর্ষণপূর্বক আমি আমাদের এলাকার বন্যাকবলিত মানুষের চরম দুরবস্থার কথা জানাতে চাই। সম্প্রতি ভয়াবহ বন্যায় আমাদের এলাকার বিস্তীর্ণ অঞ্চল প্লাবিত হয়েছে। ঘরবাড়ি, ফসল, এবং জীবিকার উপকরণ ধ্বংস হয়ে গেছে। বন্যাকবলিত মানুষজন এখন খাদ্য, পানীয় জল, ওষুধ এবং আশ্রয়ের অভাবে চরম দুর্দশায় দিন কাটাচ্ছে।\nক্ষুধার্ত শিশুর কান্না, অসুস্থ বৃদ্ধদের কষ্ট এবং আশ্রয়হীন মানুষের অসহায়ত্ব হৃদয়বিদারক। নৌকার অভাবে অনেকেই ত্রাণ বা চিকিৎসা সেবা পাচ্ছে না। পানির কারণে রোগবালাই দ্রুত ছড়িয়ে পড়ছে। এলাকাবাসী নিজ উদ্যোগে সহায়তা করার চেষ্টা করলেও তা চাহিদার তুলনায় খুবই নগণ্য।\nএমতাবস্থায়, আমি মানবিক বিবেচনায় স্থানীয় প্রশাসন, সমাজের দানশীল ব্যক্তি ও সংশ্লিষ্ট সংস্থাগুলোর প্রতি অনুরোধ জানাই, দ্রুত বন্যাকবলিত মানুষদের সাহায্যে এগিয়ে আসুন। জরুরি ভিত্তিতে ত্রাণ সামগ্রী বিতরণ, চিকিৎসা সেবা প্রদান এবং পুনর্বাসনের জন্য কার্যকর পদক্ষেপ নেওয়া অত্যন্ত জরুরি।\nআপনার পত্রিকায় বিষয়টি প্রকাশ করলে এটি বৃহত্তর সমাজে সচেতনতা বাড়াবে এবং আরও মানুষকে সাহায্যের হাত বাড়াতে অনুপ্রাণিত করবে।\nবিনীত, রুবা আহমেদ ঠিকানা: বাউফল, পটুয়াখালী তারিখ: ৭ জানুয়ারি, ২০২৫"
        }
      ]
    },
    {
      "number": "2",
      "uddipok": "যেকোনো একটির ভাব-সম্প্রসারণ করো:\n(ক) বই কিনে কেউ দেউলিয়া হয় না।\n(খ) অন্যায় যে করে আর অন্যায় যে সহে তব ঘৃণা যেন তারে তৃণসম দহে।",
      "tag": "DB 23,MB 23,CTG.B 23,DIN.B 23,SB 23,JB 23,DB 22,RB 22,SB 22,JB 22,RB 20,CTG.B 20,SB 20",
      "sub_questions": [
        {
          "label": "",
          "question": "",
          "explanation": "(ক)\nভাব-সম্প্রসারণ: জ্ঞানের আলোয় আলোকিত হওয়ার জন্য সৃজনশীল বই পাঠের কোনো বিকল্প নেই। সৃজনশীল বইগুলো জ্ঞানের অফুরন্ত ভান্ডার। সামান্য অর্থ দিয়ে বই কিনে সেখান থেকে যে জ্ঞান অর্জিত হয় তার সঠিক মূল্য বাণিজ্যিক ব্যাখ্যা দিয়ে নিরূপণ করা যায় না।\nস্রোতঃস্বিনী নদীর মতো বইয়ের জ্ঞানও যুগ থেকে যুগান্তরে অবিশ্রান্ত গতিতে প্রবাহিত হয়। তবে এক্ষেত্রে পুস্তকটিকে অবশ্যই সৃজনশীল হতে হবে। সৃজনশীল ও নিরীক্ষাধর্মী বই পাঠে জ্ঞানের প্রভাব স্বমহিমায় উদ্ভাসিত হয়। প্রকৃতপক্ষে, ধরিত্রীর শ্রেষ্ঠ ব্যক্তিদের মজ্জাগত চেতনা ও সৃষ্টির অন্যতম অবলম্বন হলো এই বই। সুদূর অতীতের জানা-অজানা বিষয়গুলো বর্তমান প্রজন্মের কাছে যত্ন ও আবেশ দিয়ে প্রকাশ করে এ বই। তবে যান্ত্রিকতার এ যুগে অনেক সময় এ সত্য আমরা উপলব্ধি করতে পারি না। খেয়ালের বশবর্তী হয়ে আমরা সকলেই কমবেশি অর্থ অপচয় করি। গ্রামীণ ও নাগরিক জীবনে কোনো ব্যক্তিই পর্যাপ্ত বই কিনে অর্থ ব্যয় করতে চায় না। বই কেনাকে তারা বাহুল্য ব্যয় হিসেবে বিবেচনা করে। অথচ এমন লোকের অভাব হবে না যারা নির্দ্বিধায় যাত্রাপালা, নাটক ও খেলা দেখে অর্থ অপচয় করছেন না। শুধু বই ক্রয়েই তাদের অনাগ্রহ। অনেক সচেতন ব্যক্তি আবার বইয়ের চড়া দামের কারণে বই ক্রয় থেকে বিরত থাকেন। এক্ষেত্রে তারা আর্থিক অসচ্ছলতার কারণটিকে মুখ্য বিষয় বলে বিবেচনা করেন। প্রকৃত অর্থে জ্ঞান অর্জনে বিমুখতা ও বই পড়ায় অনাগ্রহ এসব চেতনার মূল কারণ। এ সত্য অস্বীকার করার উপায় নেই - যে, বই পাঠের মাধ্যমে চিত্তের যে সুখ অর্জিত হয় তা অতুলনীয়।\nবইয়ের দাম কোনো বিষয় নয়। বই পড়ার আকাঙ্ক্ষা ও ইচ্ছাটাই মূল বিষয়। পৃথিবীতে বই কিনে কেউ দেউলিয়া হয়েছে এমন দৃষ্টান্ত খুঁজে পাওয়া কঠিন। কারণ বই পাঠে যে জ্ঞান অর্জিত হয় সে তুলনায় বইয়ের দাম নগণ্যই বটে।\n(খ)\nভাব-সম্প্রসারণ: অন্যায়কারী এবং অন্যায়কে নতশিরে সহ্যকারী উভয়েই সমান অপরাধী। এ সমাজে কেউ নিজে অন্যায় না করলেই তার কর্তব্য শেষ হয়ে যায় না। প্রাণপণ চেষ্টা দ্বারা অন্যায়কে প্রতিহত করাই সকলের দায়িত্ব ও কর্তব্য।\nপ্রত্যেক মানুষেরই অন্তরে ন্যায়বোধের অস্তিত্ব বিদ্যমান। তার বিবেকের শুভ্র বেদিতে ন্যায়ের আসন পাতা। জগতের সব কাজেই তার বিবেক থেকে আসে অমোঘ নির্দেশ। মানুষকে সেই নির্দেশ পালন করতে হয়। কিন্তু ভীতি ও দুর্বলতার কারণে অনেক সময় মানুষ ন্যায়ের সেই অমোঘ নির্দেশ পালনে পশ্চাৎপদ হয়, সেই পবিত্র দায়িত্ব পালনে কুণ্ঠিত হয়। তাই মুষ্টিমেয় মানুষের অপরাধের প্রতি সংখ্যাগরিষ্ঠ মানুষের রয়েছে অন্যায়কে মানিয়ে চলার মানসিকতা। এ মানসিকতায় কতখানি ক্ষমাশীলতা আর কতখানি ভীরুতা, কতখানি সহনশক্তি আর কতখানি পলায়নপরতা বিদ্যমান তা পরিমাপ করা দুঃসাধ্য। বস্তুত, মানুষ শুধু তিতিক্ষা ও করুণাবশতই অন্যায়কারীকে ক্ষমা করে না; তার এ মানসিকতার পিছনে রয়েছে এক আত্ম পলায়নি মনোভাব। নিজেকে অপরাধীর সংশ্রব থেকে দূরে সরিয়ে রাখাকেই সে নিরাপদ বলে মনে করে। ন্যায়ের নির্দেশ পালনে এ অক্ষমতার অর্থ অন্যায়কে প্রশ্রয় দান। তেমনই অন্যায়কে ক্ষমা করা বা উপেক্ষা করাও অন্যায়কে প্রশ্রয় দেওয়া। এর ফলে অন্যায়কারীরা আরও অন্যায় করার সাহস পায় এবং তাতে পৃথিবী থেকে ন্যায়বোধ ধীরে ধীরে লোপ পায়। কাজেই অন্যায়কারী এবং যে অন্যায় সহ্য করে, তারা উভয়েই দোষী, উভয়েই শাস্তির যোগ্য। অন্যায় আচরণে কেউ কেউ নীরব উদাসীন দর্শকের ভূমিকা পালন করে থাকে। তাতে প্রশ্রয় পেয়ে অন্যায়কারী হয়ে উঠে দুর্বিনীত ও শক্তিশালী। কিন্তু ন্যায়ের রক্ষাকারী বিধাতা বেশিদিন তা সহ্য করেন না। তাঁর রুদ্রতেজে একদিন না একদিন অন্যায়কারী এবং অন্যায়ের প্রশ্রয়দাতা উভয়কে ভোগ করতে হয় কঠিন শাস্তি।\nসৃষ্টিকর্তা অন্যায়কারীকে যেমন ঘৃণা করেন, তেমনই অন্যায় সহ্যকারীকেও ঘৃণা করেন। তাই আমাদের অন্যায় কাজের বিরুদ্ধে প্রতিরোধ গড়ে তুলতে হবে"
        }
      ]
    },
    {
      "number": "3",
      "uddipok": "সারাংশ লেখো:\n(ক) আজকের দুনিয়াটা আশ্চর্যভাবে অর্থের বা বিত্তের ওপর নির্ভরশীল। লাভ ও লোভের দুর্নিবার গতি কেবল আগে যাবার নেশায় লক্ষহীন প্রচণ্ড বেগে শুধুই আরও বিনাশের পথে এগিয়ে চলেছে। মানুষ যদি এ মূঢ়তাকে জয় না করতে পারে, তবে মনুষ্যত্ব কথাটাই হয়তো লোপ পেয়ে যাবে। মানুষের জীবন আজ এমন একপর্যায়ে এসে পৌঁছেছে, সেখান থেকে আর হয়তো নামবার উপায় নেই, এবার উঠবার সিঁড়ি না খুঁজলেই নয়।\nঅথবা,\nসারমর্ম লেখো:\n(খ) কোথায় স্বর্গ? কোথায় নরক? কে বলে তা বহুদূর?\nমানুষেরই মাঝে স্বর্গ-নরক, মানুষেতে সুরাসুর!\nরিপুর তাড়নে যখনি মোদের বিবেক পায় গো লয়,\nআত্মগ্লানির নরক-অনলে তখনি পুড়িতে হয়।\nপ্রীতি ও প্রেমের পুণ্য বাঁধনে যবে মিলি পরস্পরে,\nস্বর্গ আসিয়া দাঁড়ায় তখন আমাদেরি কুঁড়ে ঘরে।",
      "tag": "DB 24,MB 24,RB 24,DIN.B 24,CTG.B 24,BB 24,FCC 24,RCC 24,SCC 24,BCC 24,RUMC 24,ISCM 24,ACC 24,VNSC 24,SJSC 24,GLHSR 24,CTG.CS 24,MB 23,DIN.B 23,CB 23,DB 20,MB 20,RB 20,CTG.B 20,SB 20",
      "sub_questions": [
        {
          "label": "",
          "question": "",
          "explanation": "(ক)\nবর্তমান পৃথিবীতে অর্থবিত্তের প্রভাব ব্যাপক। মানুষ অর্থের মােহে ঘুরপাক খাচ্ছে অন্ধের মতাে। বিবেক ও মনুষ্যত্ব বিসর্জন দিয়ে লিপ্ত হচ্ছে আত্মবিনাশে। মনুষ্যত্বকে বাঁচাতে হলে সর্বনাশা অর্থমােহ থেকে মুক্তির পথ অন্বেষণ করা একান্ত জরুরি।\n…………………………………………………………………………..\n(খ)\nভাব-সম্প্রসারণ : রাত ও দিনের মতাে মানুষের জীবনে সুখ-দুঃখ পালাক্রমে আসে। দুঃখের আতিশয্য থেকেই বােঝা যায় সুখ অতি নিকটে। তাই দুঃখ এলে হতাশ হতে নেই। রাতের কালাে আর দিনের আলাে পাশাপাশি বিরাজমান। কিন্তু এ দুটো এক সঙ্গে আসে না। এরা পালাক্রমে এসে হাজির হয়।মানুষ রাতের কালাে তথা অন্ধকার পছন্দ করে না; দিনের আলােই তার কাম্য। কিন্তু মানুষের ভালাে লাগুক আর না লাগুক জগতের শাশ্বত নিয়মে রাত আসবেই। তার এ আগমন কেউ থামাতে পারবে না। তেমনি সুখ আর দুঃখও পাশাপাশি বিরাজমান থেকে পর পর পালাক্রমে আসে। মানুষ সুখ ভালােবাসে, দুঃখকে ভয় পায়। দুঃখের দহন-জ্বালায় জীবনের প্রতি বীতশ্রদ্ধ হয়ে পড়ে। কিন্তু দুঃখ চিরস্থায়ী নয়। দুঃখ যতই তীব্র হােক না কেন এর অবসান আছেই। জীবন শুধু দুঃখকে নিয়ে নয় । দুঃখের অতি নিকটে সুখের অবস্থান। মানুষের বাঞ্ছিত সুখ কাক্ষিত স্পর্শ দিতে মুখিয়ে থাকে। দুঃখের অবসান হওয়া মাত্রই তার দেখা পাওয়া যায়। সুখের আগমনে মানুষের জীবনে পরম স্বস্তি অনুভূত হয়। রাতের অন্ধকার ও দিনের আলাের সাথে মানবজীবনের সুখ-দুঃখের যথেষ্ট সাদৃশ্য রয়েছে। অন্ধকার পেরুলেই যেমন আলাে পাওয়া যায়, তেমন দুঃখ অতিক্রম করলেই পাওয়া যায় সুখ। তাই অন্ধকার পেরিয়ে আমাদের প্রত্যাশিত আলাে এবং দুঃখ পেরিয়ে সুখ পাওয়ার চেষ্টায় থাকতে হবে। কখনাে অন্ধকাররূপী দুঃখ দেখে হতাশ হওয়া চলবে না। কারণ দুঃখের পরে আবার দুঃখ আসে। জগতের শাশ্বত নিয়মে দুঃখের পর সুখের আগমন অনিবার্য। নিরবচ্ছিন্ন সুখ কিংবা দুঃখ মানুষের জীবনে স্থায়ী হতে পারে না। তাই জীবনে নেমে আসা ক্ষণিক দুঃখের কালাে অধ্যায় সাহস ও সংগ্রামের সাথে মােকাবিলা করে সুখের অপেক্ষায় থাকা শ্রেয়। মানবজীবনে সুখ ও দুঃখ এক বৃন্তের দুটি ফুল সদৃশ। একটি থাকায় আমরা অপরটির স্বরূপ বুঝতে পারি। কাজেই দুঃখ যতই অনভিপ্রেত হােক না কেন এর ক্ষণিক অবস্থানের কারণে হতাশ হওয়া যাবে না। দুঃখ অতিক্রম করেই সুখের স্পর্শ পেতে হবে।"
        }
      ]
    },
    {
      "number": "4",
      "uddipok": "যেকোনো একটি বিষয়ে প্রতিবেদন রচনা করো:\n(ক) মনে করো, তুমি আদনান। তোমার বিদ্যালয়ের নবীনবরণ ও বিদায়-সংবর্ধনা অনুষ্ঠান সম্পর্কে একটি প্রতিবেদন লেখো ।\nঅথবা,\n(খ) এলাকার সড়কের দুরবস্থাসংক্রান্ত একটি সংবাদ প্রতিবেদন লেখো।",
      "tag": "RCC 24,BCC 24",
      "sub_questions": [
        {
          "label": "",
          "question": "",
          "explanation": "(ক)\nবরিশাল ক্যাডেট কলেজে নবীনবরণ ও বিদায়-সংবর্ধনা অনুষ্ঠান\nপ্রতিবেদনকারী: আদনান, বরিশাল ক্যাডেট কলেজ\nতারিখ: ৮ জানুয়ারি ২০২৫\nবরিশাল ক্যাডেট কলেজে ৭ জানুয়ারি এক মার্জিত পরিবেশে নবীনবরণ ও বিদায়-সংবর্ধনা অনুষ্ঠান অনুষ্ঠিত হয়। এই দিনটি কলেজে পড়াশোনায় নবাগত শিক্ষার্থী এবং বিদায়ী শিক্ষার্থীদের জন্য বিশেষ গুরুত্বের ছিল।\nনবীনবরণ: এ বছর একাদশ শ্রেণিতে ভর্তি হওয়া নতুন শিক্ষার্থীদের স্বাগত জানাতে আয়োজিত হয় নবীনবরণ অনুষ্ঠান। তাদের জন্য একটি জমকালো সাংস্কৃতিক অনুষ্ঠান ছিল, যেখানে উপস্থিত ছিলেন কলেজের শিক্ষকমণ্ডলী, অভিভাবকগণ এবং শিক্ষার্থীরা। অনুষ্ঠানটির শুরু হয় প্রধান অতিথি, কলেজের অধ্যক্ষ [অধ্যক্ষের নাম], নবাগতদের উদ্দেশ্যে উৎসাহপূর্ণ বক্তব্য দিয়ে। তিনি নতুন শিক্ষার্থীদেরকে কলেজের ইতিহাস, মূল্যবোধ এবং নিয়মনীতি সম্পর্কে অবহিত করেন এবং তাদের ভবিষ্যত উন্নতির জন্য আশীর্বাদ প্রদান করেন। নবীন শিক্ষার্থীদের সঙ্গে পরিচিতি পর্ব শেষে, তাঁরা ফুল দিয়ে অভ্যর্থিত হন এবং বরণপ্রাপ্ত হন কলেজের উজ্জ্বল ভবিষ্যত হিসেবে।\nবিদায়-সংবর্ধনা: উৎসবের দ্বিতীয় পর্বে অনুষ্ঠিত হয় বিদায়ী শিক্ষার্থীদের সংবর্ধনা। কলেজের ১২তম শ্রেণির শিক্ষার্থীরা তাদের শেষ বছরের অংশ হিসেবে বিদায় নিচ্ছিলেন। একাডেমিক সাফল্যের পাশাপাশি তারা কলেজের সব কার্যক্রমে অনন্য অবদান রেখে যাচ্ছিল। অনুষ্ঠানে উপস্থিত অভিভাবকগণ তাঁদের সন্তানের জীবনের এক গর্বিত মুহূর্তকে একসাথে উদযাপন করেন। প্রধান অতিথির বক্তব্যের পর বিদায়ী শিক্ষার্থীদের জন্য একটি স্মৃতিচারণ পর্ব অনুষ্ঠিত হয়, যেখানে তারা তাদের কলেজ জীবনের আনন্দ-দুঃখ, সাফল্য ও অভিজ্ঞতা শেয়ার করে।\nবিদায়ী শিক্ষার্থীদের হাতে তুলে দেয়া হয় সম্মাননা পুরস্কার এবং কলেজের পক্ষ থেকে উপহার। অনুষ্ঠানে একটি সাংস্কৃতিক সন্ধ্যা অনুষ্ঠিত হয়, যেখানে শিক্ষার্থীরা গানের ও নৃত্যের মাধ্যমে আনন্দ প্রকাশ করে। অতিথিদের কাছে তারা তাদের সব অনুভূতি তুলে ধরেছিল, এবং ভবিষ্যতে কলেজের প্রতি ভালোবাসা জানান।\nশেষে, কলেজের অধ্যক্ষ বিদায়ী শিক্ষার্থীদের ভবিষ্যতের জন্য শুভকামনা জানিয়ে অনুষ্ঠানটি শেষ করেন। তিনি বলেন, \"আজ তোমরা কলেজ থেকে বের হয়ে যাবে, কিন্তু তোমাদের হৃদয়ে বরিশাল ক্যাডেট কলেজ চিরকাল বেঁচে থাকবে। তোমাদের সাফল্যের মাধ্যমে আমাদের কলেজের গৌরব আরও উজ্জ্বল হবে।\"\nএই বিশেষ দিনটি ছিল কলেজের সকল সদস্যদের জন্য এক স্মরণীয় মুহূর্ত এবং আগামীতে কলেজের সাফল্যের জন্য আরও অনুপ্রেরণার উৎস।\n…………………………………………………………………………..\n(খ)\nরংপুরের সড়ক পরিস্থিতি: দুরবস্থা ও নাগরিক দুর্ভোগ\nপ্রতিবেদক: রবী রংপুর, ৮ জানুয়ারি ২০২৫\nরংপুর শহরের সড়কের অবস্থা দিন দিন নাজুক হয়ে পড়ছে। বিশেষ করে শহরের প্রধান সড়কগুলোতে পানি জমে গিয়ে গভীর খানা-খন্দ ও ক্ষত দেখা দিয়েছে, যার ফলে যানবাহন চলাচল করতে কঠিন হয়ে উঠেছে। সড়কগুলোর নির্মাণকাজ দ্রুত সময়ে শেষ না হওয়ায় সাধারণ মানুষের চলাচলে তৈরি হচ্ছে বড় ধরনের দুর্ভোগ।\nশহরের [রাস্তার নাম] এবং [অন্য রাস্তার নাম] এলাকায় বিশাল গর্ত ও সড়কভাঙা পরিস্থিতি তৈরি হয়েছে। এতে গাড়ি চলাচল করতে গিয়ে ভয়াবহ যানজট সৃষ্টি হচ্ছে। এমনকি হালকা যানবাহনও উঁচু জমাট কাদার কারণে ধীরগতিতে চলতে বাধ্য হচ্ছে। শহরের সবচেয়ে বড় সমস্যাগুলোর মধ্যে অন্যতম হচ্ছে মেগা সড়ক উন্নয়ন প্রকল্পের অযত্ন, যা দীর্ঘদিন ধরে সম্পন্ন হয়নি।\nগাড়ির চালক, স্থানীয় ব্যবসায়ী, এবং সাধারণ মানুষ অভিযোগ করেছে যে সড়ক সংস্কারের কাজ চলার পাশাপাশি সঠিক কার্যক্রমের অভাবে প্রায়ই ব্যস্ততম সময়ে খারাপ সড়কগুলিতে যাতায়াত করা অসম্ভব হয়ে পড়ছে। এমনকি কখনো কখনো শহরের মেইন রোডগুলো দুর্ঘটনার কারণও হয়ে উঠছে, যার ফলে স্থানীয় প্রশাসনের উপর ব্যাপক চাপ তৈরি হচ্ছে।\nস্থানীয় বাসিন্দারা মনে করছেন, সড়কের অবস্থা উন্নত না হলে ভবিষ্যতে দুর্ঘটনা এবং যানজটের পরিমাণ আরও বেড়ে যেতে পারে। অধিকাংশ ব্যবসায়ীও ভয়ে নিজের পণ্য নিয়ে বের হতে অসুবিধার সম্মুখীন হচ্ছেন। ভোক্তারা প্রতিনিয়ত শহরগুলোতে এভাবে সড়কের দুরবস্থার কারণে তাদের ব্যবসার উপর বিরূপ প্রভাব পড়তে পারে বলে উদ্বেগ প্রকাশ করেছেন।\nএ বিষয়ে রংপুর সড়ক ও জনপথ বিভাগের দায়িত্বপ্রাপ্ত কর্তৃপক্ষ জানিয়েছে, সড়ক উন্নয়ন ও সংস্কার কাজ শীঘ্রই সম্পন্ন করা হবে এবং ইতোমধ্যে মেরামতের উদ্যোগ নেওয়া হয়েছে। তবে প্রাথমিক দুর্ভোগ কাটানোর জন্য আরও দ্রুত পদক্ষেপ নেওয়ার প্রয়োজন রয়েছে, যাতে শহরের সড়কগুলোর মাধ্যমে মানুষের জীবনযাত্রা সহজতর এবং নিরাপদ হয়।"
        }
      ]
    }
  ]
}