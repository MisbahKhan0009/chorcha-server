{
  "title": "যশোর বোর্ড ২০২০",
  "subtitle": "প্রবন্ধ রচনা (যেকোনো ১টি)(1)",
  "questions": [
    {
      "number": "1",
      "uddipok": "মানবকল্যাণে বিজ্ঞান",
      "tag": "MB 22,RB 22,DIN.B 22,CTG.B 22,SB 22,JB 22,BB 22,DB 20,MB 20,RB 20,CTG.B 20,CB 20,DIN.B 20,SB 20,JB 20,BB 20",
      "sub_questions": [
        {
          "label": "",
          "question": "",
          "explanation": "ভূমিকা – বিজ্ঞান আধুনিক সভ্যতার আশীর্বাদ।  অন্ধকার জীবন থেকে মানুষকে আলোর পথে নিয়ে এসেছে বিজ্ঞান ও প্রযুক্তি সেবা। প্রাচীন থেকে আধুনিক ধারার জীবন যাপনে মানুষকে দিনের-পর-দিন নতুনত্ব উপহার দিয়ে চলেছে বিজ্ঞান। প্রতিদিনের জীবনে বিজ্ঞানের আবিষ্কার কোন না কোন ভাবে মানুষকে সহায়তা করছে ফলে মানুষের জীবন  সহজ থেকে সহজতর হচ্ছে। বিজ্ঞান শব্দের আভিধানিক অর্থ ‘বিশেষ জ্ঞান’। পার্থিব জগতের কল্যাণের জন্য বিশেষ জ্ঞান সৃষ্টি করায় বিজ্ঞানের অন্যতম লক্ষ্য। বিজ্ঞানের আবিষ্কার মানুষকে ক্রমবিবর্তনের মধ্য দিয়ে পৌঁছে দিয়েছে আধুনিক সভ্যতার চরম শিখরে।সারা পৃথিবীতে আজ বিজ্ঞানের জয়ধ্বনি। বিজ্ঞান ও প্রযুক্তি ব্যতীত মানুষ এক মুহূর্ত বাঁচতে পারবে না। বিজ্ঞানের ছোঁয়া  যে দেশে পড়েনি সে দেশ কোনভাবেই উন্নতি লাভ করতে পারেনি। মানুষের জীবনে বিজ্ঞানের ছোঁয়া কতটা লেগেছে তা প্রতিদিনকার জীবনকে দেখলেই আমরা অনুভব করতে পারি।মানব কল্যাণে বিজ্ঞান ও প্রযুক্তি প্রতিনিয়ত অবদান রেখে  চলেছে।\nবিজ্ঞানের আবিষ্কার- বিজ্ঞানের বিচিত্র আবিষ্কার মানুষের জীবনে সুফল বয়ে এনেছে। মানুষের জীবনে পরিপূর্ণতা এনে দিয়েছে বিজ্ঞান। গুহাবাসী মানুষ আলোকিত জীবনের প্রথম ধাপে আবিষ্কার করেছিল  আগুন। বিজ্ঞানের  পদযাত্রা শুরু হয়েছিল আগুন জ্বালানোর মধ্য দিয়ে।এরপর মানুষের জীবনে যে আবিষ্কারটি গতি এনে দিয়েছে তা হল চাকা আবিষ্কার। পণ্য পরিবহন ও এক স্থান থেকে অন্য স্থানে যেতে মানুষকে চাকা সহায়ক ভূমিকা পালন করেছে। এরপর থেকে মানুষকে আর থেমে থাকতে হয়নি আগুনে পুড়িয়ে  তৈরি হয়েছে নতুন নতুন যন্ত্রপাতি। এক স্থান থেকে অন্য স্থানে মানুষ  পৌঁছে গেছে চাকায়  চালিত বাহনের মাধ্যমে। সমাজের যত পরিবর্তন হয়েছে মানুষের জ্ঞান বিজ্ঞানের  জিজ্ঞাসা ততই বেড়েছে। আকাশ, জল, স্থল  সম্পর্কে মানুষের কৌতূহল বৃদ্ধি পেয়েছে ফলে আবিষ্কারের নেশা  মানুষকে তাড়িত করে।\nবিংশ শতাব্দীর বিজ্ঞান- বিজ্ঞানের জয়যাত্রা প্রাচীনকাল থেকে শুরু হলেও বিংশ শতাব্দীতে এসে সমৃদ্ধি লাভ করেছে। বিজ্ঞানের আবিষ্কার মানুষের জীবনকে যেমন সহজ করেছে তেমনি প্রকৃতিকে নিয়ন্ত্রণ করার কিছুটা সক্ষমতা তৈরি করেছে। বিজ্ঞানের বহুমুখী আবিষ্কার প্রাত্যহিক জীবনকে সহজ করে দিয়েছে। বিজ্ঞানের বিভিন্ন আবিষ্কার মানুষ তার প্রয়োজন মত ব্যবহার করছে। বিজ্ঞানের জয়যাত্রা একবিংশ শতাব্দীতে অব্যাহত থাকবে এবং পৃথিবীকে  নিয়ে যাবে সমৃদ্ধির চরম শিখরে। বিজ্ঞানের বহুমুখী আবিষ্কার পৃথিবীকে দেখাবে নতুন দিগন্ত।বিংশ শতাব্দীতে আমরা উপলব্ধি করতে পারছি বিজ্ঞানের আবিষ্কার ছাড়া সমৃদ্ধি অর্জন কোনভাবেই সম্ভব না।\nপ্রযুক্তি আবিষ্কারে আত্মত্যাগ- প্রকৃতি জগতের বিচিত্র বিষয়ের প্রতি ক্ষুদ্রাতিক্ষুদ্র আগ্রহ এবং পরীক্ষা-নিরীক্ষার মধ্য দিয়ে নতুন নতুন কিছু আবিষ্কার করা বিজ্ঞানীদের মূল কাজ। বিভিন্ন রকম আবিষ্কার থেকে আমরা যে সুফল ভোগ করছি এর পেছনে প্রযুক্তি আবিষ্কারকদের রয়েছে নিরলস শ্রম, মেধা, অধ্যবসায়  ও সাধনা। নতুন নতুন জ্ঞান সমাজে পরিবেশন করা খুব সহজ কাজ ছিল না। নিজের আবিষ্কার সমাজে প্রতিষ্ঠা করতে গিয়ে প্রাণ দিতে হয়েছে ব্রনো, ও ল্যাভয়িসকে। এছাড়া সক্রেটিস, গ্যালিলিও, আর্কিমিডিস, নিউটন, স্যার জগদীশচন্দ্র বসু  প্রভৃতি বিজ্ঞানী তাদের জীবনের বড় অংশ ব্যয় করেছেন গবেষণার কাজে। প্রযুক্তি আবিষ্কার এর পেছনের এই মহান মানুষগুলোর নিরলস পরিশ্রমের বিনিময়ে আধুনিক সভ্যতা বিচিত্র সুবিধা ভোগ করছে। প্রযুক্তি আবিষ্কারের প্রত্যক্ষ এই মানুষগুলোর প্রতি আমাদের সবসময় শ্রদ্ধাশীল থাকতে হবে।\nদৈনন্দিন জীবনে বিজ্ঞান – প্রতিদিনকার জীবনে এমন কোনো মুহূর্ত নেই যে মুহূর্তে আমরা বিজ্ঞানের আশীর্বাদ গ্রহণ করছি না। সকাল থেকে শুরু করে সন্ধ্যা পর্যন্ত বিভিন্ন ভাবে বিজ্ঞান আমাদের পাশে থাকে। সকালে ঘুম থেকে ওঠার সময় যে ঘড়িটা দেখি সেটি থেকে শুরু করে অফিস-আদালতের কাজ শেষ করে এসি বা ফ্যানের বাতাসে নিদ্রায় যাওয়া পর্যন্ত ছন্দময় জীবন এনে দিয়েছে বিজ্ঞান । যাতায়াত, তথ্য প্রযুক্তির ব্যবহার, মানুষের সঙ্গে যোগাযোগ স্থাপন, ব্যবসা-বাণিজ্যের প্রসার, কৃষি, চিকিৎসা, শিক্ষা ও প্রকৌশলীসহ নানামুখী কাজে বিজ্ঞান আমাদের পাশে রয়েছে। মানুষের প্রতিটি কর্মকাণ্ডের সঙ্গে বিজ্ঞান জড়িত। সমাজের প্রতিটি স্তরে বিজ্ঞান এর ছোঁয়া লেগেছে ফলে  জীবনে এসেছে পরিবর্তন। মানব জীবন এবং বিজ্ঞানকে আজ কোনভাবেই আলাদা করা যাবে না। প্রাত্যহিক জীবনে বিজ্ঞান আমাদের প্রতিনিয়ত সুফল এনে দিচ্ছে।\nবেকারত্ব মোচনে বিজ্ঞান – উন্নয়নশীল ও অনুন্নত দেশে বেকারত্ব অভিশাপ। আর্থিক সচ্ছলতা না থাকলে সমাজে অরাজকতা সৃষ্টির সম্ভাবনা থাকে। বিজ্ঞানের আবিষ্কার আজ বেকারত্ব  দূরীকরণ উল্লেখযোগ্য ভূমিকা রাখছে। হাতে-কলমে প্রযুক্তি সেবা সম্পর্কে জ্ঞান লাভ করে  তরুণ সমাজ অর্থ উপার্জন করছে। রেডিও ,টেলিভিশন, বৈদ্যুতিক পাখা, কম্পিউটার, মোবাইল উৎপাদন প্রতিষ্ঠানে যেমন শ্রম শক্তির প্রয়োজন হচ্ছে তেমনি ভাবে পরবর্তীতে মেরামতের জন্য আরেকটি শ্রমশক্তির প্রয়োজন দেখা দিচ্ছে ।ইলেকট্রনিক বিভিন্ন যন্ত্রাংশ উৎপাদন এবং মেরামতের জন্য আধুনিক শিক্ষা ব্যবস্থার মধ্যে কর্মমুখী শিক্ষার সুযোগ করে দিয়ে বেকারত্ব দূর করা সম্ভব হচ্ছে। ফ্রিল্যান্সিংয়ের মাধ্যমে অর্থ আয় করে বাংলাদেশের তরুণ সমাজ দেশের আর্থিক খাতে বিরাট ভূমিকা পালন করছে। বড় বড় শিল্প-কলকারখানায় উৎপাদন বৃদ্ধির জন্য বেশি বেশি শ্রমিক লাগছে। মোবাইলে রিচার্জ বা  মোবাইল এর মাধ্যমে ব্যাংকিং কার্যক্রম সম্পন্ন করে অর্থ উপার্জন করছে এবং তা দিয়ে একটি শ্রেণী তাদের জীবন জীবিকা বেশ ভালোভাবে নির্বাহ করছে। সর্বোপরি বিজ্ঞান বেকারত্ব দূর করার কাজে উল্লেখযোগ্য ভূমিকা পালন করছে।\nশিক্ষা ক্ষেত্রে বিজ্ঞানের অবদান- শিক্ষা বিকাশের ক্ষেত্রে সবচেয়ে উল্লেখযোগ্য ভূমিকা রেখেছে বিজ্ঞানের নতুন আবিষ্কার।বিশেষ করে কাগজ-কলমের আবিষ্কার, মুদ্রণ শিল্পের অগ্রগতি, টাইপরাইটার আবিষ্কার যা শিক্ষার প্রসার ও বিকাশে সহায়তা করছে ।আধুনিক সময়ে কম্পিউটার আবিষ্কার হওয়ার পর শিক্ষাক্ষেত্রে উন্নতি আরো বৃদ্ধি পেয়েছে। পাওয়ার পয়েন্ট প্রেজেন্টেশনের মাধ্যমে খুব সহজভাবে   পাঠ্যবইয়ের বিষয়সমূহ উপস্থাপন  করলে শিক্ষার্থীদের বুঝতে সুবিধা  হায়। শিক্ষক ও শিক্ষার্থীদের যোগাযোগের মাধ্যম হিসেবে ইমেইল বা সামাজিক যোগাযোগ মাধ্যম বেশ কার্যকরী। শিক্ষার আলো পৌঁছে দিতে বিজ্ঞান সর্বোচ্চ চেষ্টা করছে। দেশ-বিদেশের বিশ্ববিদ্যালয়গুলোতে উচ্চতর শিক্ষা লাভের জন্য গবেষণা পত্র জমা দেওয়া বা ভর্তি পরীক্ষা  এখন অনলাইনের মাধ্যমে সম্পন্ন হচ্ছে। পৃথিবীর বিভিন্ন দেশের উন্নত শিক্ষা প্রতিষ্ঠান সম্পর্কে ধারণা নেওয়া এবং বিচিত্র জ্ঞান আহরণের জন্য ইন্টারনেট প্রযুক্তির অধিক কার্যকর। পৃথিবীর যেকোন ভাষার উল্লেখযোগ্য গ্রন্থ আমরা সহজেই পড়তে পারি ইন্টারনেটের কল্যাণে। পৃথিবীর কোন জ্ঞান নির্দিষ্ট সমাজ বা দেশের গন্ডির মধ্যে সীমাবদ্ধ থাকছে না, জ্ঞান হয়ে উঠেছে সমগ্র পৃথিবীর। বিজ্ঞানের নানা আবিষ্কার শিক্ষাক্ষেত্রকে  উন্নতির দিকে নিয়ে যাচ্ছে।\nচিকিৎসা ক্ষেত্রে বিজ্ঞান- জনস্বাস্থ্যের কল্যাণে উল্লেখযোগ্য ভূমিকা রেখেছে বিজ্ঞান। চিকিৎসা ক্ষেত্রে বিজ্ঞানের অবদান আমরা তখনই বুঝতে পারে যখন আমি বা আমার পরিবারের কেউ অসুস্থ হয়। এক্সে, আল্ট্রাসনোগ্রাম, ইসিজি, সিটি স্ক্যান প্রভৃতি আবিষ্কার রোগ নির্ণয় করার ক্ষেত্রে যথাযথ ভূমিকা পালন করছে। অত্যাধুনিক আবিষ্কার জটিল রোগের  সহজ সমাধান এনেছে। বৃক্ক,  অস্থিমজ্জা, যকৃত এর মত শরীরের গুরুত্বপূর্ণ অঙ্গ প্রতিস্থাপনের মাধ্যমে মানুষ নতুন করে জীবন ফিরে পাচ্ছে। হৃদ রোগীদের জন্য রক্তের প্রবাহ ঠিক রাখতে রক্তনালীর মাঝে  রিং ব্যবহার করা হচ্ছে অথবা লেজার রশ্মির মাধ্যমে রক্তনালীর অভ্যন্তরের চর্বি সরিয়ে দিচ্ছে। ক্যান্সারে আক্রান্ত রোগীদের চিকিৎসা নিশ্চিত করার লক্ষ্যে কেমোথেরাপির বিশেষ ভূমিকা পালন করছে। মূত্রথলি ও পিত্তকোষের পাথর অপসারণের জন্য লেজার রশ্মি ব্যবহার বর্তমান সময়ে বেশ বৃদ্ধি পেয়েছে। লেজারের মাধ্যমে শরীরের  অতি স্পর্শকাতর স্থানের সুচিকিৎসা নিশ্চিত করা যাচ্ছে। বিজ্ঞানের আবিষ্কার ব্যতীত আজকের দিনের আধুনিক চিকিৎসা কোনভাবেই কল্পনা করা সম্ভব নয়। কম্পিউটার প্রযুক্তি চিকিৎসাবিজ্ঞানে অভূতপূর্ব পরিবর্তন  এনে দিয়েছে।\nঅর্থনীতিতে বিজ্ঞানের অবদান- অর্থনৈতিক ভিত্তি ব্যতীত আধুনিক পৃথিবীতে কোন দেশ উন্নতি করতে পারবে না। অর্থনৈতিক প্রবাহ যে দেশে যত বেশি গতিশীল থাকে সেই দেশের জীবনযাত্রার মান তত বেশি উন্নতি লাভ করবে। অর্থনৈতিক উন্নয়নের ক্ষেত্রে বিজ্ঞানের অবদান বিশেষভাবে গুরুত্ব বহন করে। শিল্প কলকারখানা, ব্যাংকিং ব্যবস্থা, আধুনিক মানের যন্ত্রপাতি আবিষ্কার সহ আর্থিক খাতের সকল প্রতিষ্ঠানে বিজ্ঞানের  ছোঁয়া লেগেছে। বিজ্ঞানের সুফল হিসেবে মানুষের কর্মসংস্থানের সৃষ্টি হয়েছে যেমন তেমনি ভাবে আর্থিক প্রবাহ বৃদ্ধি পেয়েছে সর্বোপরি একটি দেশের মোট দেশজ উৎপাদন বা জিডিপিতে বিশেষ প্রভাব সৃষ্টি করছে।মানুষের মাথাপিছু আয় যত বেশি বৃদ্ধি পাবে তত বেশি সে দেশের সম্মান বহির্বিশ্বে বৃদ্ধি পাবে। অর্থনৈতিকভাবে সচ্ছলতা সৃষ্টি করা বিজ্ঞানের কাজ হয়ে দাঁড়িয়েছে। নতুন নতুন আবিষ্কার অর্থনৈতিক প্রবাহে আর্থিক উৎসের নতুন নতুন পথ সংযুক্ত করছে।\nযোগাযোগ ও পরিবহন ব্যবস্থায় বিজ্ঞান- যে দেশের পরিবহন ও যোগাযোগ ব্যবস্থা যত নিরাপদ ও সহজ সেই দেশ তত দ্রুত উন্নতি করতে পারবে। বর্তমান পৃথিবীর  সমৃদ্ধি বহুলাংশে নির্ভর করে সে দেশের পরিবহন ও যোগাযোগ ব্যবস্থার ওপর।চাকা আবিষ্কারের মধ্য দিয়ে পরিবহন ও যোগাযোগ ব্যবস্থা পরিবর্তনের যে ধারা শুরু হয়েছিল তা বর্তমানে ব্যাপকতা লাভ করেছে। বুলেট ট্রেন, এরোপ্লেন, রকেট সহ বহু ধরনের দ্রুতগামী বাহন আবিষ্কৃত হয়েছে। নৌপথে পণ্য ও মানুষ পরিবহনের জন্য উন্নত মানের জাহাজ, লঞ্চ, স্টিমার ,স্পিড বোর্ড আবিষ্কৃত হয়েছে। পৃথিবীর এক প্রান্ত থেকে অন্য প্রান্তে মানুষের সঙ্গে যোগাযোগ স্থাপনের জন্য মোবাইল, টেলিফোন ব্যবহার করা হচ্ছে। প্রাতিষ্ঠানিক তথ্য বিনিময়ের জন্য ইমেইল সবচেয়ে জনপ্রিয় মাধ্যম।গভীর সমুদ্র পথ পাড়ি দিতে পারে এমন বৃহদায়তনের উচ্চ প্রযুক্তি সম্পন্ন মালবাহী জাহাজ পৃথিবীর এক প্রান্ত থেকে অন্য প্রান্ত পর্যন্ত চলে যাচ্ছে।  যোগাযোগ ও পরিবহন ব্যবস্থায় বিজ্ঞানের অবদান অনস্বীকার্য।\nঝুঁকিপূর্ণ কাজে বিজ্ঞান- মানুষ যেখানে পৌঁছাতে পারে না সেখানে মানুষের তৈরি প্রযুক্তি পৌঁছে যেতে পারে সহজেই। বিজ্ঞানের অভূতপূর্ব আবিষ্কার রোবট। মহাশূন্যের রহস্য আবিষ্কারের জন্য রোবট সবচেয়ে কার্যকরী মাধ্যম। দুর্গম পাহাড়-পর্বত, গভীর খনি, সমুদ্রের অতল গহীনে সহজে পৌঁছে যাচ্ছে রোবট। মানুষকে  চাঁদে নিয়ে  গেছে রকেট  আবার মঙ্গলে  পানির অস্তিত্ব খুঁজে পেতে বিজ্ঞান নিরলস পরিশ্রম করে যাচ্ছে।মহাশূন্যের বিচিত্র অজানা তথ্য জানতে মানুষ বিজ্ঞানের শরণাপন্ন হচ্ছে।আকাশপথে ড্রোনের মাধ্যমে গোয়েন্দা তথ্য যেমন সংগ্রহ করা হচ্ছে তেমনি ভাবে মানুষের কাছে বার্তাও পাঠানো হচ্ছে এই প্রযুক্তির মাধ্যমে। যেখানে মানুষের জীবনের ঝুঁকি রয়েছে সেখানে এগিয়ে যাচ্ছে বিজ্ঞানের আবিষ্কৃত বিভিন্ন প্রযুক্তি।মানবকল্যাণে বিজ্ঞান সব সময় অবদান রেখে চলেছে।\nবাণিজ্য বিকাশে বিজ্ঞানের অবদান- সাম্প্রতিক বিশ্বে বাণিজ্য বিকাশে সবথেকে কার্যকরী ভূমিকা পালন করছে বিজ্ঞান। এক দেশ থেকে অন্য দেশে  কাঁচামাল সরবরাহ করা যেমন সহজ হচ্ছে তেমনি ভাবে পৃথিবীর যেকোন প্রান্তে উৎপাদিত পণ্য পৌঁছে দেয়া যাচ্ছে। সমগ্র পৃথিবীটাই এখন একটি বাজারে পরিণত হয়েছে এবং এর একমাত্র কারণ বিজ্ঞানের বিস্ময়কর আবিষ্কার সমূহ। পৃথিবীর কোন অঞ্চলে কোন পণ্যের চাহিদা রয়েছে তা যেমন আমরা মুহূর্তের মধ্যে ইন্টারনেট সংযোগের মাধ্যমে জানতে পারি ঠিক তেমনি ভাবে  একটি পণ্য উৎপাদন করতে কত খরচ পড়বে তাও আমরা সহজে হিসাব করে ফেলতে পারি।বাণিজ্য বিকাশের আজকের যে সফলতার পেছনে বিজ্ঞানের  বড় অবদান রয়েছে।\nকৃষিক্ষেত্রে বিজ্ঞান- মানুষের খাদ্য নিরাপত্তার জন্য বিজ্ঞানীরা নতুন নতুন জাতের  বীজ উৎপাদন করছে। এখন আর মাঠে আমরা লাঙ্গল গরু খুব একটা দেখি না আমরা দেখি  পাওয়ার টিলার, ট্রাক্টর, ধান মাড়াই যন্ত্র। কৃষি কাজ সহজ করার জন্য আবিষ্কৃত হয়েছে বীজ রোপণ, ফসল আহরণ করার যন্ত্র। পানির জন্য প্রকৃতির ওপর নির্ভরতা কমিয়ে গভীর নলকূপ স্থাপন করে পানি উত্তোলন করা হচ্ছে।  পূর্বে যে জমিতে বছরে একটি মাত্র  সফল উৎপাদন হতো সেই জমিতে উন্নত জাতের বীজ ব্যবহার করার কারণে বছরে তিনটি ফসল উৎপাদিত হচ্ছে।  বিভিন্ন জাতের বিলুপ্তপ্রায় দেশি মাছ পুকুরে চাষ করার উপযোগী করার মাধ্যমে দেশে মাছের চাহিদা পূরণ হচ্ছে। মাটি পরীক্ষার যন্ত্র ব্যবহার করে জমিতে প্রয়োজনীয় সার ব্যবহার করা হচ্ছে।প্রাকৃতিক  সারের সঙ্গে ব্যবহৃত হচ্ছে রাসায়নিক সার।গবেষণার মাধ্যমে কৃষিক্ষেত্রে উন্নত জাতের বীজ, সার, চাষ পদ্ধতি, আবিষ্কৃত  হয়েছে  যা মূলত কৃষি বিপ্লবের ভিত্তি রচনা করেছে। মানব কল্যাণের জন্য বিজ্ঞান যেসব আবিষ্কার মানুষের জীবনকে বদলে দিয়েছে তারমধ্যে উল্লেখযোগ্য হল কৃষি সম্পর্কিত আবিষ্কার।\nজীবনমান উন্নয়নে বিজ্ঞানের ব্যবহার- মানুষের অর্থনৈতিক প্রবাহ যদি যথাযথ থাকে তাহলে জীবন মানের উন্নয়ন ঘটে। অর্থনৈতিক প্রবাহ ঠিক রাখার ক্ষেত্রে বিজ্ঞানের নতুন নতুন আবিষ্কারের অবদান অনস্বীকার্য। জীবনমান উন্নয়নের ক্ষেত্রে বিজ্ঞানের আবিষ্কার অভূতপূর্ব ভাবে কাজে লাগছে। আজ আমরা রেডিও টেলিভিশনের মাধ্যমে ঘরে বসেই বিনোদন লাভ করতে পারছি আবার প্রয়োজন মত অন্যের সঙ্গে যোগাযোগ স্থাপনের জন্য টেলিফোন, মোবাইল ব্যবহার করছি। বাণিজ্য ব্যবস্থা ঠিক রাখার জন্য বিশেষ অ্যাপ ব্যবহার করা হচ্ছে। সার্বিকভাবে আমাদের জীবন মান উন্নয়নে প্রত্যক্ষভাবে বিজ্ঞান প্রভাব ফেলছে।\nআবহাওয়ার পূর্বাভাস জানতে বিজ্ঞান – প্রকৃতির বিপক্ষে গিয়ে আমরা যতই অবস্থান নিচ্ছে ততই প্রকৃতি নিজের শক্তি-সামর্থ্য জানান দিতে ঝড়, বন্যা, জলোচ্ছ্বাস সহ বিভিন্ন রকম প্রাকৃতিক দুর্যোগ সৃষ্টি করছে। মানুষ  তার বুদ্ধি বিবেক ব্যবহার করে আবহাওয়ার পূর্বাভাস জানার জন্য প্রযুক্তি সহায়তা নিচ্ছে। বাতাসের গতিবেগ নির্ণয়, বাতাসে জলীয় বাস্পের পরিমাণ নির্ণয়,ঘূর্ণিঝড়ের পূর্বাভাস, জলোচ্ছ্বাসের সম্ভাবনা সহ বিভিন্ন রকম দুর্যোগপূর্ণ আবহাওয়ার আগাম সংবাদ আমরা বিজ্ঞানের কল্যাণে  পাচ্ছি ।বাংলাদেশের উপকূলীয় এলাকায় বসবাসরত মানুষের প্রকৃতির সঙ্গে যুদ্ধ করে বেঁচে থাকতে হয় তাই অতি বর্ষণের ফলে সৃষ্ট বন্যা, অথবা নিম্নচাপের ফলে সৃষ্টি হওয়া ঘূর্ণিঝড় থেকে রক্ষা পাওয়ার জন্য বিজ্ঞান আমাদের সহায়তা করছে। উপগ্রহের মাধ্যমে আমরা আবহাওয়ার পূর্বাভাস জানতে পারি।\nশিল্প ক্ষেত্রে বিজ্ঞান- অষ্টাদশ শতাব্দীতে ইউরোপে শিল্প বিপ্লব ঘটেছিল মূলত বিজ্ঞানের নতুন নতুন আবিষ্কারের ফলে। ছোট শিল্প বা কুটির শিল্প একটি পণ্য উৎপাদন করতে যে সময় ও অর্থ ব্যয় করে বৃহৎ শিল্প তার থেকে কম মূল্যে পণ্য উৎপাদন করতে সক্ষম হচ্ছে। শিল্পক্ষেত্রে যে পরিবর্তন তার পেছনে রয়েছে বিজ্ঞানের আশীর্বাদ। অনলাইন ভিত্তিক বিভিন্ন ওয়েবসাইটে উৎপাদিত পণ্যের বিজ্ঞাপন প্রদানের মাধ্যমে ক্রেতা সংগ্রহ করা সহজ হয়েছে। আধুনিক সময়ে শিল্পের প্রসারে বিজ্ঞানের বিস্ময় আবিষ্কার বহুমুখী। উৎপাদন থেকে শুরু করে ক্রেতা পর্যন্ত আধুনিক প্রযুক্তির সহায়তা নেয়া হচ্ছে। ইন্টারনেট ব্যবহার করে পণ্যের বিজ্ঞাপন দেওয়া যেমন সহজ তেমনি ভাবে পণ্যের চাহিদা যাচাই করারও সুযোগ তৈরি হয়েছে। বিভিন্ন পণ্য উৎপাদনের জন্য যে কাঁচামাল ব্যবহার করা হয় তার বৃহৎ অংশ পাওয়া যায় খনিতে আর  খনির অনুসন্ধান কাজ করতে ব্যবহার করা হচ্ছে আধুনিক বিজ্ঞানের বিভিন্ন আবিষ্কার।\nসভ্যতা বিকাশে বিজ্ঞানের অবদান- মানব সভ্যতা বিকাশের ক্ষেত্রে উল্লেখযোগ্য অবদান রেখেছে বিজ্ঞান। বিজ্ঞান ছাড়া কখনোই আমরা আজকের এই আধুনিক বিশ্বে উপস্থিত হতে পারতাম না। জ্ঞান বিজ্ঞানের বিকাশ, যোগাযোগ ব্যবস্থার অভূতপূর্ব পরিবর্তন, মানুষের চিন্তা চেতনার বিশালতা, সভ্য জীবনে পদার্পণ এ সকল কিছুর পেছনে রয়েছে বিজ্ঞান। সর্বোপরি সভ্যতা বিকাশের ক্ষেত্রে বিজ্ঞান  সব থেকে বেশি অবদান রেখেছে। সূর্যোদয় থেকে সূর্যাস্ত পর্যন্ত সকল কাজেই প্রত্যক্ষ এবং পরোক্ষভাবে বিজ্ঞানের উপর আমাদের নির্ভর করতে হচ্ছে।\nবিজ্ঞানের ক্ষতিকর দিক – বিজ্ঞানের সাফল্যের দিক যেমন রয়েছে তেমনি তার একটি অন্ধকার দিকও রয়েছে যা আমরা অস্বীকার করতে পারি না।পৃথিবীতে আজ বড় বড় যুদ্ধে ব্যবহার করা হচ্ছে ভারি ভারি অস্ত্র যেমন বোমারু বিমান, পারমানবিক বোমা, ডিনামাইট, এটম বোমা, ট্যাংক, কামান সহ বিভিন্ন গোলাবারুদ যা আধুনিক বিজ্ঞানের আবিষ্কার। প্রথম ও দ্বিতীয় বিশ্বযুদ্ধ, ইসরাইল-ফিলিস্তিন যুদ্ধ, আফগানিস্তান, সিরিয়ার যুদ্ধ যার মধ্য দিয়ে মানব সভ্যতা দেখলো বিজ্ঞানের ভয়াবহ রূপ।হিরোশিমা ও নাগাসাকির মানুষ আজও যুদ্ধের ভয়াবহতা বহন করে যাচ্ছে।\nউপসংহার- বিজ্ঞানের কিছু আবিষ্কার মানুষের জন্য ক্ষতির কারণ হলেও বৃহত্তর অর্থে বিজ্ঞান মানুষকে দেখিয়েছে শান্তি এবং সমৃদ্ধির পথ। বিজ্ঞানকে যদি আমরা শুভ কাজে ব্যবহার করতে পারি তাহলে বিজ্ঞান হবে আমাদের কাছে শতভাগ আশীর্বাদ আর যদি খারাপ কাজে ব্যবহার করি তাহলে আমাদের জন্য হবে অভিশাপ। বর্তমান সময়ে বিজ্ঞান ছাড়া আমরা কোন ভাবে সমৃদ্ধির পথে এগোতে পারি না। সর্বোপরি বিজ্ঞানের বিচিত্র আবিষ্কার মানুষের জীবনে  কল্যাণ বয়ে নিয়ে এসেছে।"
        }
      ]
    },
    {
      "number": "1",
      "uddipok": "যেকোনো একটি বিষয়ে অনুচ্ছেদ লেখো:\n(ক) অতিথি পাখি\n(খ) একুশে বইমেলা",
      "tag": "JB 20",
      "sub_questions": [
        {
          "label": "",
          "question": "",
          "explanation": "(ক) অতিথি পাখি\nপ্রতিবছর শীতকালে পৃথিবীর নানা প্রান্ত থেকে অসংখ্য পাখি আমাদের দেশে আসে। এগুলো পরিযায়ী পাখি বা অতিথি পাখি হিসেবে পরিচিত। অতিথি পাখি শীতপ্রধান দেশ থেকে হাজার হাজার মাইল পাড়ি দিয়ে এ দেশে আসে। প্রধানত সাইবেরিয়া, মঙ্গোলিয়া, তিব্বত, হিমালয়ের পাদদেশসহ ইউরোপের বিভিন্ন দেশ থেকে কয়েক মাসের জন্য আসে অতিথি পাখি। তীব্র শীতের প্রকোপ ও খাদ্যাভাব থেকে বাঁচার জন্য এ দেশে আশ্রয় খুঁজে নেয় এরা। এসব পাখির মধ্যে অধিকাংশই জলচর। প্রাকৃতিক লীলা-বৈচিত্র্যের এ দেশের ভারসাম্য রক্ষায় অতিথি পাখির অবদান অনেক। অতিথি পাখি আমাদের দেশের প্রাকৃতিক সৌন্দর্য বৃদ্ধি করে, এসব পাখি দেখার জন্য এ দেশে আগমন ঘটে পর্যটকদের। ফলে অতিথি পাখি সংরক্ষণ করা আমাদের দায়িত্ব। কিন্তু কতিপয় লোভী মানুষ নির্বিচার অতিথি পাখি শিকার করে, যা অনৈতিক। যে পাখিরা বেঁচে থাকার তাগিদে এ দেশকে নির্ভরযোগ্য মনে করে ছুটে আসে, তাদেরই আমরা শিকার করার আনন্দে মেতে উঠি। তখন বাঙালির অতিথিপরায়ণতার রূপটি হয়ে উঠে কুৎসিত। অতিথি পাখিদের আমাদের অতিথির মতোই সাদরে গ্রহণ করা উচিত। তাদের জন্য তৈরি করা উচিত অভয়ারণ্য। এই অতিথি পাখিরা শুধু আমাদের দেশে সৌন্দর্য বৃদ্ধি করতেই আসে না, তারা নিয়ে আসে সাম্য ও মৈত্রীর বার্তা। অতিথি পাখিরা আমাদের সামনে কাঁটাতারমুক্ত অবাধ পৃথিবীতে বিচরণের এক উজ্জ্বল দৃষ্টান্ত রেখে য়ায়। বিশ্বায়নের যুগে এই বার্তাটি খুবই তাৎপর্যপূর্ণ। প্রকৃতির ভারসাম্য রক্ষা ও প্রাকৃতিক সৌন্দর্য বৃদ্ধির লক্ষ্যে আমাদের অতিথি পাখি সংরক্ষণে বিশেষ সচেতন হতে হবে, দমন করতে হবে অতিথি পাখি শিকারিদের। সরকারের উচিত পাখি নিধন রোধকল্পে কঠোর আইনের মাধ্যমে পদক্ষেপ গ্রহণ করা।\n(খ) একুশে বইমেলা\nঅমর একুশে গ্রন্থমেলা বর্তমানে বাঙালির প্রাণের মেলা। এই মেলার ইতিহাস বাংলাদেশের মতোই প্রাচীন। ১৯৭২ সালের ৮ ফেব্রুয়ারি মুক্তধারা প্রকাশনীর স্বত্বাধিকারী চিত্তরঞ্জন সাহা ঢাকা বিশ্ববিদ্যালয় সংলগ্ন বর্ধমান হাউজ প্রাঙ্গণের বটতলায় এক টুকরা চটের উপর কলকাতা থেকে আনা ৩২টি বই সাজিয়ে বইমেলার গোড়াপত্তন করেন। ১৯৭২ থেকে ১৯৭৬ সাল পর্যন্ত তিনি একাই বইমেলা চালিয়ে যান। পরে ১৯৭৮ সালে বাংলা একাডেমি এ মেলায় সরাসরি সম্পৃক্ত হয়। কালের পরিক্রমায় অমর একুশে গ্রন্থমেলা এখন অনেক বিস্তৃত ও পরিণত। বাংলাদেশের ঐতিহ্যবাহী মেলাগুলোর অন্যতম এই মেলা। বইপ্রেমী বাঙালির চাহিদা মেটাতে বাংলা একাডেমি ২০১৪ সালে মেলার পরিসর বাড়িয়ে সোহ্রাওয়াদী উদ্যানে সম্প্রসারণ করেছে। ক্রেতাদের আকর্ষণে প্রকাশকদের আয়োজনের কমতি থাকে না। নান্দনিক স্টল ও দৃষ্টিনন্দন বই পাঠকের হৃদয়কে অন্দোলিত করে তোলে নতুন বই হাতে তুলে নিতে। মাসব্যাপী আয়োজিত এ মেলায় ক্রেতাদের জন্য থাকে বিশেষ ছাড়। বিখ্যাত লেখকদেরও দেখা মেলে মেলায় এলে। মেলা চলাকালীন প্রতিদিনই বিভিন্ন আলোচনাসভা, কবিতা পাঠের আসর ও সাংস্কৃতিক অনুষ্ঠানের আয়োজন থাকে। মেলা প্রাঙ্গণে রয়েছে লেখককুঞ্জ, যেখানে লেখকরা উপস্থিত থাকেন ও পাঠকদের সঙ্গে মতবিনিময় করেন। এটি বাংলা একাডেমির একটি মহৎ উদ্যোগ ও আয়োজন। এই মেলা নিত্য- নতুন পাঠক তৈরিতেও যুগান্তকারী ভূমিকা রেখে চলেছে। সারা বছর 'নানা বয়সি মানুষ এ মেলার প্রতীক্ষায় থাকে। লেখক-প্রকাশক-পাঠকের অসাধারণ এক সেতুবন্ধ রচিত হয় এই মেলায়। এখানে এলেই সাহিত্যের সব রসদের সন্ধান পান সকল শ্রেণি-পেশার মানুষ। অমর একুশে গ্রন্থমেলা আমাদের জাতীয় চেতনার সাথেও সম্পৃক্ত।"
        }
      ]
    },
    {
      "number": "2",
      "uddipok": "(ক) মনে করো, তুমি রবি/রোজি। তুমি বরিশালের বাহের চর গ্রামের একজন বাসিন্দা। তোমার গ্রামকে নিরক্ষরমুক্ত করার ক্ষেত্রে নিজের ভূমিকার বর্ণনা দিয়ে ঢাকার বন্ধু সুমন/সুমনার কাছে একটি পত্র লেখো।\nঅথবা,\n(খ) মনে করো, তুমি রতন/রত্না। তুমি যশোর জেলা স্কুল এর দশম শ্রেণির শিক্ষার্থী। শিক্ষাসফরে যাওয়ার অনুমতি প্রার্থনা করে তোমার  বিদ্যালয়ের প্রধান শিক্ষকের কাছে একটি আবেদনপত্র লেখো।",
      "tag": "JB 20",
      "sub_questions": [
        {
          "label": "",
          "question": "",
          "explanation": "(ক)\n৬ মার্চ ২০২৪\nবাহের চর, বরিশাল\nপ্রিয় সুমনা\nশুভেচ্ছা নিয়ো। আশা করি বাড়ির সবাইকে নিয়ে ভালো আছ। আজ আমি তোমাকে আমার একটি উদ্যোগ সম্পর্কে জানাতে চাই।\nআমি জানি নিরক্ষরতা সম্পর্কে তোমার ভালো ধারণা আছে। সে নিরক্ষরতার অভিশাপ থেকে আমার প্রিয় গ্রামকে মুক্ত করার জন্য বেশ কিছুদিন খুব ব্যস্ত ছিলাম। আশা করি আমার কাজটি সম্পর্কে জানলে তুমি খুশি হবে এবং নিজেও অনুপ্রাণিত হবে। আমার প্রিয় গ্রামটি নিরক্ষতার অভিশাপে অন্ধকারাচ্ছন্ন- এ ব্যাপারটি কিছুতেই মেনে নিতে পারছিলাম না। তাই আমরা সমমনা কয়েকজন বন্ধু মিলে সিদ্ধান্ত গ্রহণ করি যেভাবেই হোক গ্রামকে নিরক্ষতার অভিশাপ থেকে মুক্ত করব। এজন্য গ্রামের গুণিজনদের সাথে কথা বলি। তাঁরা আমাদের উদ্দেশ্যের কথা শুনে খুব খুশি হলেন এবং পরামর্শ দিলেন। আমাদের বাড়ির উঠোনে একটি নৈশবিদ্যালয় স্থাপন করেছি। সে এক দারুণ দৃশ্যের অবতারণা হয় যখন গ্রামের নিরক্ষর পুরুষ, ছেলে, বউ-ঝিরা পড়ালেখা করতে এ নৈশবিদ্যালয়ে আসে। আমরা বন্ধুরা নিজেদের অবস্থান থেকে নিরক্ষরতামুক্ত আন্দোলনে সক্রিয় ভূমিকা পালন করছি। তুমি দেখলে বুঝতে পারবে আমরা কী কাজ করছি। আমাদের এখানে এসে বেড়িয়ে যাও এবং দেখে যাও। আজ আর নয়। উত্তর দিয়ো।\nইতি\nতোমার বন্ধু\nরোজি\n*[এখানে প্রেরক ও প্রাপকের ঠিকানা-সংবলিত খাম আঁকতে হবে]\n(খ)\n২১ নভেম্বর ২০২৪\nপ্রধান শিক্ষক\nদিনাজপুর সরকারি বালিকা বিদ্যালয়\nদিনাজপুর\nবিষয়: শিক্ষাসফরে যাওয়ার জন্য প্রয়োজনীয় অর্থ ও অনুমতির জন্য আবেদন।\nজনাব\nবিনীত নিবেদন এই যে, আমরা আপনার স্কুলের দশম শ্রেণির শিক্ষার্থীবৃন্দ। সামনের মাসের প্রথম সপ্তাহে আমরা শিক্ষাসফরে যাওয়ার মানসিক প্রস্তুতি নিয়েছি। পাঠ্যসূচিভুক্ত তত্ত্বীয় জ্ঞান অর্জনের পাশাপাশি ব্যাবহারিক জ্ঞান অর্জনে শিক্ষাসফরের কোনো বিকল্প নেই, সে বিষয়ে সম্মানিত শিক্ষকমণ্ডলী প্রায়ই আমাদের অবগত করেন। বাস্তবিকই শিক্ষাসফর শিক্ষার ক্ষেত্রে গুরুত্বপূর্ণ একটি বিষয়। যে বিষয়টি পাঠ্যসূচিতে অন্তর্ভুক্ত, সে বিষয়টি পড়ার পাশাপাশি যদি বাস্তবে তার সঙ্গে পরিচিত হওয়া যায় তবে তা সে জ্ঞানলাভে আরও বেশি ফলপ্রসূ হবে, সে ব্যাপারে আপনি আমাদের চেয়েও ভালো জানেন। তাই আপনার অনুমতিসাপেক্ষে আমরা বগুড়ার মহাস্থানগড়ে শিক্ষাসফরে যেতে ইচ্ছুক। মহাস্থানগড় সম্পর্কে আমরা পাঠ্যসূচিতে পড়েছি, এবার এ ঐতিহাসিক স্থানটি বাস্তবে দেখতে চাই। বর্ধিত করতে চাই মহাস্থানগড় সম্পর্কে আমাদের জানার পরিধি।\nঅতএব, মহোদয়ের কাছে বিনীত প্রার্থনা, আমাদের শিক্ষাসফরের অনুমতি ও প্রয়োজনীয় আর্থিক বরাদ্দ দিয়ে বাধিত করবেন।\nনিবেদক\nমারজিয়া হক\nদিনাজপুর সরকারি বালিকা বিদ্যালয়ের শিক্ষার্থীদের পক্ষে"
        }
      ]
    },
    {
      "number": "3",
      "uddipok": "সারাংশ লেখো:\n(ক) মানুষের মূল্য কোথায়? চরিত্র, মনুষ্যত্ব, জ্ঞান ও কর্মে। বস্তুত চরিত্রবলেই মানুষের যা-কিছু শ্রেষ্ঠ তা বুঝতে হবে। চরিত্র ছাড়া মানুষের গৌরব করার আর কিছুই নেই। মানুষের শ্রদ্ধা যদি মানুষের প্রাপ্য হয়, সে শুধু চরিত্রের জন্য। অন্য কোনো কারণে মানুষের সামনে নত হবার দরকার নেই। জগতে যে সকল মহাপুরুষ জন্মগ্রহণ করেছেন, তাঁদের গৌরবের মূলে এই চরিত্রশক্তি। তুমি চরিত্রবান লোক- এ কথার অর্থ এই নয় যে, তুমি লম্পট নও। তুমি সত্যবাদী, বিনয়ী এবং জ্ঞানের প্রতি শ্রদ্ধা পোষণ করো তুমি পরদুঃখকাতর ন্যায়বান এবং মানুষের ন্যায় স্বাধীনতাপ্রিয়-চরিত্রবান মানে এই।\nঅথবা,\nসারমর্ম লেখো:\n(খ) বসুমতী, কেন তুমি এতই কৃপণা,\nকত খোঁড়াখুঁড়ি করি পাই শস্যকণা।\nদিতে যদি হয় দে মা, প্রসন্ন সহাস-\nকেন এ মাথার ঘাম পায়েতে বহাস?\nবিনা চাষে শস্য দিলে কী তাহাতে ক্ষতি?\nশুনিয়া ঈষৎ হাসি কন বসুমতী,\nআমার গৌরব তাহে সামান্যই বাড়ে,\nতোমার গৌরব তাহে একেবারেই ছাড়ে।",
      "tag": "CB 24,MCC 24,JCC 24,CCC 24,CPSCM 24,CCPC 24,CB 20,JB 20",
      "sub_questions": [
        {
          "label": "",
          "question": "",
          "explanation": "(ক)\nসারাংশ: মানুষের সত্যিকারের মর্যাদা নির্ভর করে চরিত্র, মনুষ্যত্ব, জ্ঞান ও কর্মের ওপর। এসবের মধ্যে চরিত্রই মানুষের সবচেয়ে মূল্যবান সম্পদ। চরিত্র-গুণেই মানুষ শ্রদ্ধার আসন পায়। চরিত্রবান বলতে সত্যবাদী, বিনয়ী, জ্ঞানী, পরহিতব্রতী, ন্যায়বান ও স্বাধীনতাপ্রিয় সজ্জন মানুষকে বোঝায়।\n…………………………………………………………………………..\n(খ) সারমর্ম: মানবজীবনে পরিশ্রমের মূল্য অপরিসীম। এ জগতে সফল হতে হলে চাই কঠিন পরিশ্রম ও সাধনা। অলস মানুষ পরমুখাপেক্ষী। তার গৌরব করার মতো কিছু নেই। পক্ষান্তরে পরিশ্রম ও সৃজনশীলতার মাধ্যমে মানুষ মর্যাদা অর্জন করতে পারে।"
        }
      ]
    },
    {
      "number": "4",
      "uddipok": "যেকোনো একটির ভাব-সম্প্রসারণ করো:\n(ক) যে জাতি জীবনহারা অচল অসার,\nপদে পদে বাঁধে তারে জীর্ণ লোকাচার ।\n(খ) স্বদেশের উপকারে নেই যার মন\nকে বলে মানুষ তারে? পশু সেইজন।",
      "tag": "JB 20",
      "sub_questions": [
        {
          "label": "",
          "question": "",
          "explanation": "(ক)\nহারিয়ে ফেলে সেখানে শৈবালসহ নানা ধরনের লতাগুল্মের জন্ম হয়। তেমনি কোনো জাতি বা মানবজীবন যখন স্থবির হয়ে পড়ে নানা রকম কুসংস্কার/লোকাচার এসে জীবনের স্বাভাবিক গতিকে রুদ্ধ করে দেয়।\nস্রোতই নদীকে প্রবহমানতা বা গতি দান করে। আর এই প্রবহমানতা বা বহতা শক্তির অভাবই নদীর মৃত্যু। সব জঞ্জাল, মালিন্য আর ক্লেদাক্ত আবর্জনা নদীর গতিধারায় ভেসে চলে যায়। গতিশীল নদীর জলরাশি সকল পঙ্কিল মলিনতাকে ধৌত করে উৎস থেকে সমুদ্রসংগম পর্যন্ত বয়ে চলে। আর এ স্রোতধারার দুই পাশে নতুন নতুন সভ্যতার বিকাশ সম্ভব করে। কোনো কারণে তার গতি মন্দীভূত হয়ে পড়লে স্রোতধারা রুদ্ধ হয়ে গতি স্থির হয়ে যায়। তখন তার বুকে শৈবাল বা আবর্জনা বাসা বাঁধে। তেমনিভাবে মানবজীবনও নদীর মতো আপন গতিতে প্রবাহিত। কিন্তু ব্যক্তিগত, সমাজ বা রাষ্ট্র জীবনে যদি স্থবির হয়ে পড়ে তখন জীবন হয় বিপর্যস্ত, অচল-অসাড়। জীবন ও সমাজের স্বাভাবিক বিকাশধারা ব্যাহত হয়। তখন সেখানে সংকীর্ণ আচার-প্রথা ও সংস্কার তথা লোকাচার এসে ব্যক্তি, সমাজ ও জাতির গতিপ্রবাহকে রুদ্ধ করে দেয়। পদে-পদে শাস্ত্রের অনুশাসনে ভবিষ্যৎ উন্নয়নের সফল সম্ভাবনার অপমৃত্যু ঘটায়। ফলে জাতিসত্তা হুমকির সম্মুখীন হয়। এতে করে অনেক জাতির অস্তিত্ব বিলীন হয়ে যায়। পৃথিবীর ইতিহাসে এমন বহু জাতি বিস্মৃতির অতল গর্ভে হারিয়ে গেছে। তাই ব্যক্তি বা জাতিসত্তাকে এরূপ বিপর্যয়ের হাত থেকে রক্ষা করার জন্য প্রয়োজন জাতীয় সংস্কৃতির চর্চা, শিক্ষার প্রসার, মুক্তবুদ্ধির জাগরণ ঘটানো। কারণ এসবের চর্চার ফলে জাতীয় স্বকীয়তা উপলব্ধি, অশিক্ষা-কুশিক্ষা ও কুসংস্কাররূপী সামাজিক ব্যাধি ও লোকাচারের হাত থেকে জাতি রক্ষা পাবে। জীবন স্রোতহীন স্থির জলের মতো মন্থর নয় বরং বহমান। তাই ব্যক্তি, সমাজ তথা জাতীয় জীবনে সকল কুসংস্কার, জড়তা, হীনম্মন্যতা, অন্ধবিশ্বাসকে তুচ্ছজ্ঞান করে সম্মুখে এগিয়ে যেতে হবে।\n(খ) ভাব-সম্প্রসারণ: স্বদেশ ও স্বজাতির উপকার সাধনে যে দ্বিধাগ্রস্ত, দেশের কল্যাণে যে নিবেদিতপ্রাণ নয়, দেশ ও জাতির মহাবিপর্যয়ে যার প্রাণ কাঁদে না, সে বিবেকবর্জিত মানুষ ছাড়া আর কিছুই নয়। দেশপ্রেম মানবজীবনের অপরিহার্য উপাদান। দেশ ও জাতির সেবায় নিজেকে উৎসর্গ করার মাঝেই মানবজীবনের সার্থকতা নিহিত। স্বদেশের উপকার ও কল্যাণের প্রতি যার দায়িত্ববোধ নেই, দেশের সমূহ অকল্যাণ দেখেও যার হৃদয় ব্যথিত হয়ে উঠে না, সে সত্যিকার মানুষ হতে পারে না। তার এবং পশুর মধ্যে কোনোই পার্থক্য নেই। যাঁরা নিবেদিতচিত্তে দেশকে ভালোবাসে এবং দেশ ও জাতির উপকারে আত্মোৎসর্গ করে প্রকৃতপক্ষে তাঁরাই মানুষ, তাঁরাই দেশপ্রেমিক। সত্যিকার দেশপ্রেমিক দেশের মাটি ও মানুষকে নিয়ে সবসময় ভাবে এবং তাঁদের উপকার সাধনে সে দৃঢ়সংকল্প। কিন্তু যারা আত্মকেন্দ্রিক, আত্মভাবনায় যারা সবসময় বিভোর, স্বদেশের কল্যাণ চিন্তা যাদের স্পর্শ করে না- তারা মানুষ নামের কলঙ্ক। দেশপ্রেমহীন, বিবেকবুদ্ধিবর্জিত এ মানুষগুলো পশুতুল্য। পশুর যেমন থাকা-খাওয়ার মতো আত্মভাবনা ছাড়া আর কোনো চিন্তা নেই, উপলব্ধিবোধ নেই, তারা যেমন বিবেকবর্জিত, ঠিক তেমনই হচ্ছে এ মানুষগুলোর অবস্থা। দেশের উপকারে যিনি নিবেদিতপ্রাণ, তিনিই প্রকৃতপক্ষে মানুষ। পক্ষান্তরে, দেশপ্রেমহীন আত্মকেন্দ্রিক যে, সে নিঃসন্দেহে পশুর সমান।"
        }
      ]
    },
    {
      "number": "5",
      "uddipok": "(ক) মনে করো, তুমি পলাশ। রংপুর জিলা স্কুলের দশম শ্রেণির ছাত্র। তোমার বিদ্যালয়ে 'বার্ষিক সাহিত্য ও সাংস্কৃতিক সপ্তাহ' উপলক্ষ্যে আয়োজিত অনুষ্ঠানমালার বিবরণ দিয়ে প্রধান শিক্ষকের বরাবর একটি প্রতিবেদন তৈরি করো।\nঅথবা,\n(খ) মনে করো, তুমি সবুজ। একটি জাতীয় পত্রিকায় সাংবাদিক হিসেবে 'যানজট সমস্যার কারণ ও প্রতিকার' সম্বন্দ্বে একটি সংবাদ প্রতিবেদন তৈরি করো।",
      "tag": "DB 23,RB 23,CTG.B 23,CB 23,SB 23,JB 23,BB 23,DB 22,JB 22,DB 20,CTG.B 20,DIN.B 20,SB 20,JB 20",
      "sub_questions": [
        {
          "label": "",
          "question": "",
          "explanation": "(ক)\n১৪ অক্টোবর ২০২৪\nপ্রধান শিক্ষক\nসৈয়দপুর সরকারি কারিগরি উচ্চ বিদ্যালয়\nবিষয়: সৈয়দপুর সরকারি কারিগরি উচ্চ বিদ্যালয়ে আয়োজিত বার্ষিক সাহিত্য ও সাংস্কৃতিক সপ্তাহ সম্পর্কিত প্রতিবেদন।\nসূত্র: সৈ/স/কা/উ/বি/৭/২০২৪\nজনাব\nসম্প্রতি সমাপ্ত সৈয়দপুর সরকারি কারিগরি উচ্চ বিদ্যালয়ের বার্ষিক সাহিত্য ও সাংস্কৃতিক সপ্তাহ সংক্রান্ত একটি প্রতিবেদন পেশ সম্পর্কে আদিষ্ট হয়ে নিম্নলিখিত প্রতিবেদন উপস্থাপন করছি।\nসৈয়দপুর সরকারি কারিগরি উচ্চ বিদ্যালয়ের সাহিত্য ও সাংস্কৃতিক সপ্তাহ উদ্যাপিত\n১. সৈয়দপুর সরকারি কারিগরি উচ্চ বিদ্যালয় বার্ষিক সাহিত্য ও সাংস্কৃতিক প্রতিযোগিতা বিগত ৭ অক্টোবর থেকে ১৩ অক্টোবর ২০২৪ পর্যন্ত সপ্তাহব্যাপী অনুষ্ঠানসূচির মাধ্যমে সম্পন্ন হয়েছে।\n২. সারা বছর নিয়মিত লেখাপড়ার পর বার্ষিক পরীক্ষার শেষে এ প্রতিযোগিতার আয়োজন অত্যন্ত সময়োপযোগী হয়েছে। বৈচিত্র্যপূর্ণ প্রতিযোগিতায় অংশগ্রহণ করে শিক্ষার্থীরা যেমন আনন্দ লাভ করেছে, তেমনই সারা বছরের অর্জিত পুরস্কারসহ বার্ষিক সাহিত্য ও সাংস্কৃতিক প্রতিযোগিতার পুরস্কার একটি সুন্দর অনুষ্ঠানের মাধ্যমে লাভ করায় ছাত্র-ছাত্রীরা অত্যন্ত উৎসাহিত হয়েছে।\n৩. প্রতিযোগিতার বিষয়বস্তু ছিল বৈচিত্র্যময়। সব ধরনের শিক্ষার্থী যাতে বিভিন্ন প্রতিযোগিতায় অংশগ্রহণ করে সুপ্ত মেধার বিকাশ ঘটাতে পারে সেজন্য বিষয়গুলো ছিল এ রকম- আবৃত্তি, উপস্থিত বক্তৃতা, নির্ধারিত বক্তৃতা, বিতর্ক, গদ্যপাঠ, পুথিপাঠ, হাসির গল্প বলা, ধারাবাহিক গল্প বলা, সুন্দর হস্তাক্ষর, প্রবন্ধ রচনা, স্বরচিত গল্প- কবিতা পাঠ, একক অভিনয়, চিত্রাঙ্কন প্রতিযোগিতা, রবীন্দ্রসংগীত, নজরুলগীতি, আধুনিক গান, পল্লিগীতি, দেশাত্মবোধক গান ইত্যাদি। এতে বিপুলসংখ্যক শিক্ষার্থী অংশগ্রহণে আগ্রহী থাকায় বাছাইয়ের মাধ্যমে সীমিতসংখ্যক প্রতিযোগীকে চূড়ান্ত প্রতিযোগিতায় অংশগ্রহণের সুযোগ দেওয়া হয়। প্রতিযোগিতায় বিচারকের দায়িত্ব পালন করেন বিদ্যালয়ের শিক্ষকগণ। প্রতিদিন চতুর্থ ঘণ্টা পর্যন্ত ক্লাস হওয়ার পর বিদ্যালয় মিলনায়তনে প্রতিযোগিতা শুরু হতো। হলরুমে উপচে পড়া দর্শকের সামনে প্রতিযোগিতা অনুষ্ঠিত হয়েছে।\n৪. প্রতিযোগিতায় প্রথম, দ্বিতীয় ও তৃতীয় স্থান অধিকারীদের পুরস্কৃত করা হয়। পুরস্কার হিসেবে দেওয়া হয়েছে মূল্যবান বই। সারা বছরের একাডেমিক পুরস্কারও এ সময়ে বিতরণ করা হয়। শ্রেণিশৃঙ্খলা, নিয়মিত উপস্থিতি ইত্যাদি বিষয়েও পুরস্কারের ব্যবস্থা ছিল।\n৫. বার্ষিক সাহিত্য সাংস্কৃতিক প্রতিযোগিতা উপলক্ষ্যে বিদ্যালয়ের শিক্ষার্থীর মধ্যে বিপুল উৎসাহ ও উদ্দীপনা ছিল। তা প্রতিযোগীদের সংখ্যাধিক্য থেকে সহজেই অনুধাবন করা যায়। প্রতিযোগিতার সময় প্রতিযোগী ও সাধারণ ছাত্ররা অত্যন্ত শৃঙ্খলার পরিচয় দিয়েছে। শিক্ষকগণ শৃঙ্খলা রক্ষায় সার্বক্ষণিকভাবে তৎপর ছিলেন। ছাত্র ও শিক্ষকদের পারস্পরিক সহযোগিতায় অনুষ্ঠানটি সফল হয়ে ওঠে।\n৬. প্রতিযোগিতার শুভ উদ্বোধন করেছিলেন বিদ্যালয়ের প্রধান শিক্ষক এবং শেষ দিন পুরস্কার বিতরণী অনুষ্ঠানের প্রধান অতিথি হিসেবে জগন্নাথ বিশ্ববিদ্যালয়ের মাননীয় ট্রেজারার পুরস্কার বিতরণ করেন।\n৭. পুরস্কার বিতরণী অনুষ্ঠানে স্থানীয় অভিভাবকদের আমন্ত্রণ জানানো হয়েছিল। বিপুলসংখ্যক অভিভাবক অনুষ্ঠানে উপস্থিত ছিলেন।\n৮. পুরস্কার বিতরণের পর ছিল সাংস্কৃতিক অনুষ্ঠান। এ মনোজ্ঞ সাংস্কৃতিক অনুষ্ঠানে বিদ্যালয়ের শ্রেষ্ঠ প্রতিযোগীরা অংশগ্রহণ করে।\n৯. বিদ্যালয়ের বার্ষিক সাহিত্য ও সাংস্কৃতিক প্রতিযোগিতা অত্যন্ত উৎসাহ-উদ্দীপনার মধ্যে সমাপ্ত হয়েছে।\nপ্রতিবেদকের নাম ও ঠিকানা: রাশেদা, নবম শ্রেণি সৈয়দপুর সরকারি কারিগরি উচ্চ বিদ্যালয়\nপ্রতিবেদনের শিরোনাম : সৈয়দপুর সরকারি কারিগরি উচ্চ বিদ্যালয়ের সাহিত্য ও সাংস্কৃতিক সপ্তাহ উদ্যাপিত\nপ্রতিবেদন তৈরির তারিখ: ১৪ অক্টোবর ২০২৪\nপ্রতিবেদন তৈরির সময় : সকাল ৯.০০টা\n* [এখানে প্রতিষ্ঠান ও প্রতিবেদকের ঠিকানা-সংবলিত খাম আঁকতে হবে।\n(খ)\nযানজট সমস্যা ও তার প্রতিকার\nনিজস্ব প্রতিবেদক। ঢাকা। ১০ সেপ্টেম্বর ২০২৪ । দেশের প্রধান প্রধান শহরগুলোতে যানজট সমস্যার কথা শোনা গেলেও রাজধানী ঢাকার অবস্থা সব থেকে বেহাল। প্রতিদিন অসংখ্য মানুষের বিপুল কর্মঘণ্টা নষ্ট হচ্ছে এই সমস্যার কারণে। বেলা বৃদ্ধির সঙ্গে সঙ্গে কর্মচঞ্চল মানুষ কাজে বের হয়। তখন শুরু হয় যানজট। ঢাকার উত্তরার অধিবাসী জাহিদ সাহেব চাকরি করেন মতিঝিল। তিনি অফিসে যেতে-আসতে প্রতিদিন প্রায় চার ঘণ্টা সময় ব্যয় করেন। জাহিদ সাহেবের মতো আরও লাখ লাখ কর্মজীবী সীমাহীন ভোগান্তির মধ্য দিয়ে দিন অতিবাহিত করছেন। দীর্ঘদিন ধরে যানজটের এ ভয়ংকর অবস্থা থাকলেও খুব শিগগিরই যে সমস্যার সমাধান হয়ে যাবে, তা মনে হয় না।\n৫০ লক্ষ মানুষের বসবাস উপযোগী ঢাকা শহরের মোট জনসংখ্যা বর্তমানে প্রায় ১ কোটি ৭০ লক্ষের মতো। এই বাড়তি জনসংখ্যার চাপের সঙ্গে আরও বহুবিধ কারণে ঢাকার যানজট অসহনীয় হয়ে উঠেছে। কোনো মেগাসিটির আয়তনের তুলনায় ২৫ শতাংশ রাস্তা থাকার প্রয়োজন, কিন্তু ঢাকার রাস্তার আয়তন ১০ শতাংশেরও কম। । ফুটপাত দখল, রাস্তা মেরামতে সমন্বয়হীনতা, পরিকল্পনাহীন স্থাপনা নির্মাণ, অপরিকল্পিত সিএনজি স্টেশন, অবৈধ গাড়ি পার্কিং, চালকদের । অসচেতনতা, ট্রাফিক আইন না মেনে চলাও যানজটের গুরুত্বপূর্ণ কারণ । হিসেবে বিবেচ্য। এছাড়াও রিকশার আধিক্য, জনগণের আইন না মানার । প্রবণতা, ট্রাফিক পুলিশের দায়িত্ব সচেতনতার অভাব, অবৈধ বা লাইসেন্সহীন গাড়ির কারণেও যানজট বৃদ্ধি পায়।\n। যানজটের কারণে মানুষের অমূল্য সম্পদ সময়ের অর্থাৎ কর্মঘণ্টার । অপচয় হচ্ছে। নগরবাসীর জীবনযাপনের উপর যানজটের কুপ্রভাব পড়ছে মারাত্মকভাবে। ঠিক সময়ে কর্মক্ষেত্রে, অফিস-আদালতে, শিক্ষা ক্ষেত্রে কিংবা হাসপাতালে পৌহাতে না পেরে অনেককে সীমাহীন সমস্যার মুখোমুখি হতে হয়।\nযানজটে পড়া যাত্রীর মানসিক ভারসাম্য ক্ষতিগ্রস্ত হয়। ইংল্যান্ড জানাল অব মেডিসিনের সাম্প্রতিক গবেষণায় দেখা গেছে, যানজটের কারণে টেনশন বাড়ে, বাড়ে হৃদস্পন্দন আর রক্তচাপ, ফলে হার্ট অ্যাটাকের আশঙ্কা বেড়ে যায় তিন গুণ। এছাড়া যানজটের ফলে নির্গত অতিরিক্ত কালো ধোঁয়া পরিবেশকে মারাত্মকভাবে ক্ষতিগ্রস্ত করে।\nঢাকার যানজট নিরসনে বিভিন্ন সময়ে বিভিন্ন ধরনের সরকারি উদ্যোগ দেখা গিয়েছে। এর মধ্যে আছে রাস্তা সংস্কার, ফুটপাত নির্মাণ, নতুন রাস্তা নির্মাণ, রোড ডিভাইডার স্থাপন, ওভারব্রিজ, আন্ডারপাস, ফ্লাইওভার নির্মাণ, রাস্তা একমুখী করা ইত্যাদি। এরপরও যানজট রয়েই গেছে।\nএমন অবস্থায় বিশেষজ্ঞরা যানজট নিরসনের আশু ব্যবস্থা হিসেবে বেশ কয়েকটি পদক্ষেপের কথা বলছেন। যেমন: ট্রাফিক ব্যবস্থার আধুনিকায়ন, রাস্তার অবৈধ স্থাপনা উচ্ছেদ, বাইপাস নির্মাণ, প্রয়োজন হলে আরও রেললাইন এবং সম্ভব হলে পাতাল রেলের ব্যবস্থা করতে হবে। প্রধান সড়কে রিকশা চলাচল বন্ধ করতে হবে। অগ্রাধিকারের ভিত্তিতে ফ্লাইওভার, আন্ডারপাস, বাইলেন ইত্যাদি তৈরি করে সেসবের ব্যবহার নিশ্চিত করতে হবে। এছাড়া সিটি কর্পোরেশন এবং অন্যান্য সেবামূলক প্রতিষ্ঠানের কাজের সমন্বয় করতে হবে, যাতে বারবার রাস্তা খোঁড়াখুঁড়ি করতে না হয়। যদি একটি দেশের রাজধানী যানজটে স্থবির হয়ে থাকে, তাহলে ওই দেশের আর কোনো আশা থাকে না। তাই সর্বোচ্চ গুরুত্ব দিয়ে রাজধানীর যানজট সমস্যা সমাধানে আমাদের এগিয়ে আসতে হবে।"
        }
      ]
    }
  ]
}