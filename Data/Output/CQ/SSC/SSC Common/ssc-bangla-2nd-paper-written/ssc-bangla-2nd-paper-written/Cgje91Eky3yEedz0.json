{
  "title": "রংপুর ক্যাডেট কলেজ ২০২৪",
  "subtitle": "প্রবন্ধ রচনা (যেকোনো একটি বিষয়ে)(1)",
  "questions": [
    {
      "number": "1",
      "uddipok": "মানবকল্যাণে বিজ্ঞান",
      "tag": "MB 22,RB 22,DIN.B 22,CTG.B 22,SB 22,JB 22,BB 22,DB 20,MB 20,RB 20,CTG.B 20,CB 20,DIN.B 20,SB 20,JB 20,BB 20",
      "sub_questions": [
        {
          "label": "",
          "question": "",
          "explanation": "ভূমিকা – বিজ্ঞান আধুনিক সভ্যতার আশীর্বাদ।  অন্ধকার জীবন থেকে মানুষকে আলোর পথে নিয়ে এসেছে বিজ্ঞান ও প্রযুক্তি সেবা। প্রাচীন থেকে আধুনিক ধারার জীবন যাপনে মানুষকে দিনের-পর-দিন নতুনত্ব উপহার দিয়ে চলেছে বিজ্ঞান। প্রতিদিনের জীবনে বিজ্ঞানের আবিষ্কার কোন না কোন ভাবে মানুষকে সহায়তা করছে ফলে মানুষের জীবন  সহজ থেকে সহজতর হচ্ছে। বিজ্ঞান শব্দের আভিধানিক অর্থ ‘বিশেষ জ্ঞান’। পার্থিব জগতের কল্যাণের জন্য বিশেষ জ্ঞান সৃষ্টি করায় বিজ্ঞানের অন্যতম লক্ষ্য। বিজ্ঞানের আবিষ্কার মানুষকে ক্রমবিবর্তনের মধ্য দিয়ে পৌঁছে দিয়েছে আধুনিক সভ্যতার চরম শিখরে।সারা পৃথিবীতে আজ বিজ্ঞানের জয়ধ্বনি। বিজ্ঞান ও প্রযুক্তি ব্যতীত মানুষ এক মুহূর্ত বাঁচতে পারবে না। বিজ্ঞানের ছোঁয়া  যে দেশে পড়েনি সে দেশ কোনভাবেই উন্নতি লাভ করতে পারেনি। মানুষের জীবনে বিজ্ঞানের ছোঁয়া কতটা লেগেছে তা প্রতিদিনকার জীবনকে দেখলেই আমরা অনুভব করতে পারি।মানব কল্যাণে বিজ্ঞান ও প্রযুক্তি প্রতিনিয়ত অবদান রেখে  চলেছে।\nবিজ্ঞানের আবিষ্কার- বিজ্ঞানের বিচিত্র আবিষ্কার মানুষের জীবনে সুফল বয়ে এনেছে। মানুষের জীবনে পরিপূর্ণতা এনে দিয়েছে বিজ্ঞান। গুহাবাসী মানুষ আলোকিত জীবনের প্রথম ধাপে আবিষ্কার করেছিল  আগুন। বিজ্ঞানের  পদযাত্রা শুরু হয়েছিল আগুন জ্বালানোর মধ্য দিয়ে।এরপর মানুষের জীবনে যে আবিষ্কারটি গতি এনে দিয়েছে তা হল চাকা আবিষ্কার। পণ্য পরিবহন ও এক স্থান থেকে অন্য স্থানে যেতে মানুষকে চাকা সহায়ক ভূমিকা পালন করেছে। এরপর থেকে মানুষকে আর থেমে থাকতে হয়নি আগুনে পুড়িয়ে  তৈরি হয়েছে নতুন নতুন যন্ত্রপাতি। এক স্থান থেকে অন্য স্থানে মানুষ  পৌঁছে গেছে চাকায়  চালিত বাহনের মাধ্যমে। সমাজের যত পরিবর্তন হয়েছে মানুষের জ্ঞান বিজ্ঞানের  জিজ্ঞাসা ততই বেড়েছে। আকাশ, জল, স্থল  সম্পর্কে মানুষের কৌতূহল বৃদ্ধি পেয়েছে ফলে আবিষ্কারের নেশা  মানুষকে তাড়িত করে।\nবিংশ শতাব্দীর বিজ্ঞান- বিজ্ঞানের জয়যাত্রা প্রাচীনকাল থেকে শুরু হলেও বিংশ শতাব্দীতে এসে সমৃদ্ধি লাভ করেছে। বিজ্ঞানের আবিষ্কার মানুষের জীবনকে যেমন সহজ করেছে তেমনি প্রকৃতিকে নিয়ন্ত্রণ করার কিছুটা সক্ষমতা তৈরি করেছে। বিজ্ঞানের বহুমুখী আবিষ্কার প্রাত্যহিক জীবনকে সহজ করে দিয়েছে। বিজ্ঞানের বিভিন্ন আবিষ্কার মানুষ তার প্রয়োজন মত ব্যবহার করছে। বিজ্ঞানের জয়যাত্রা একবিংশ শতাব্দীতে অব্যাহত থাকবে এবং পৃথিবীকে  নিয়ে যাবে সমৃদ্ধির চরম শিখরে। বিজ্ঞানের বহুমুখী আবিষ্কার পৃথিবীকে দেখাবে নতুন দিগন্ত।বিংশ শতাব্দীতে আমরা উপলব্ধি করতে পারছি বিজ্ঞানের আবিষ্কার ছাড়া সমৃদ্ধি অর্জন কোনভাবেই সম্ভব না।\nপ্রযুক্তি আবিষ্কারে আত্মত্যাগ- প্রকৃতি জগতের বিচিত্র বিষয়ের প্রতি ক্ষুদ্রাতিক্ষুদ্র আগ্রহ এবং পরীক্ষা-নিরীক্ষার মধ্য দিয়ে নতুন নতুন কিছু আবিষ্কার করা বিজ্ঞানীদের মূল কাজ। বিভিন্ন রকম আবিষ্কার থেকে আমরা যে সুফল ভোগ করছি এর পেছনে প্রযুক্তি আবিষ্কারকদের রয়েছে নিরলস শ্রম, মেধা, অধ্যবসায়  ও সাধনা। নতুন নতুন জ্ঞান সমাজে পরিবেশন করা খুব সহজ কাজ ছিল না। নিজের আবিষ্কার সমাজে প্রতিষ্ঠা করতে গিয়ে প্রাণ দিতে হয়েছে ব্রনো, ও ল্যাভয়িসকে। এছাড়া সক্রেটিস, গ্যালিলিও, আর্কিমিডিস, নিউটন, স্যার জগদীশচন্দ্র বসু  প্রভৃতি বিজ্ঞানী তাদের জীবনের বড় অংশ ব্যয় করেছেন গবেষণার কাজে। প্রযুক্তি আবিষ্কার এর পেছনের এই মহান মানুষগুলোর নিরলস পরিশ্রমের বিনিময়ে আধুনিক সভ্যতা বিচিত্র সুবিধা ভোগ করছে। প্রযুক্তি আবিষ্কারের প্রত্যক্ষ এই মানুষগুলোর প্রতি আমাদের সবসময় শ্রদ্ধাশীল থাকতে হবে।\nদৈনন্দিন জীবনে বিজ্ঞান – প্রতিদিনকার জীবনে এমন কোনো মুহূর্ত নেই যে মুহূর্তে আমরা বিজ্ঞানের আশীর্বাদ গ্রহণ করছি না। সকাল থেকে শুরু করে সন্ধ্যা পর্যন্ত বিভিন্ন ভাবে বিজ্ঞান আমাদের পাশে থাকে। সকালে ঘুম থেকে ওঠার সময় যে ঘড়িটা দেখি সেটি থেকে শুরু করে অফিস-আদালতের কাজ শেষ করে এসি বা ফ্যানের বাতাসে নিদ্রায় যাওয়া পর্যন্ত ছন্দময় জীবন এনে দিয়েছে বিজ্ঞান । যাতায়াত, তথ্য প্রযুক্তির ব্যবহার, মানুষের সঙ্গে যোগাযোগ স্থাপন, ব্যবসা-বাণিজ্যের প্রসার, কৃষি, চিকিৎসা, শিক্ষা ও প্রকৌশলীসহ নানামুখী কাজে বিজ্ঞান আমাদের পাশে রয়েছে। মানুষের প্রতিটি কর্মকাণ্ডের সঙ্গে বিজ্ঞান জড়িত। সমাজের প্রতিটি স্তরে বিজ্ঞান এর ছোঁয়া লেগেছে ফলে  জীবনে এসেছে পরিবর্তন। মানব জীবন এবং বিজ্ঞানকে আজ কোনভাবেই আলাদা করা যাবে না। প্রাত্যহিক জীবনে বিজ্ঞান আমাদের প্রতিনিয়ত সুফল এনে দিচ্ছে।\nবেকারত্ব মোচনে বিজ্ঞান – উন্নয়নশীল ও অনুন্নত দেশে বেকারত্ব অভিশাপ। আর্থিক সচ্ছলতা না থাকলে সমাজে অরাজকতা সৃষ্টির সম্ভাবনা থাকে। বিজ্ঞানের আবিষ্কার আজ বেকারত্ব  দূরীকরণ উল্লেখযোগ্য ভূমিকা রাখছে। হাতে-কলমে প্রযুক্তি সেবা সম্পর্কে জ্ঞান লাভ করে  তরুণ সমাজ অর্থ উপার্জন করছে। রেডিও ,টেলিভিশন, বৈদ্যুতিক পাখা, কম্পিউটার, মোবাইল উৎপাদন প্রতিষ্ঠানে যেমন শ্রম শক্তির প্রয়োজন হচ্ছে তেমনি ভাবে পরবর্তীতে মেরামতের জন্য আরেকটি শ্রমশক্তির প্রয়োজন দেখা দিচ্ছে ।ইলেকট্রনিক বিভিন্ন যন্ত্রাংশ উৎপাদন এবং মেরামতের জন্য আধুনিক শিক্ষা ব্যবস্থার মধ্যে কর্মমুখী শিক্ষার সুযোগ করে দিয়ে বেকারত্ব দূর করা সম্ভব হচ্ছে। ফ্রিল্যান্সিংয়ের মাধ্যমে অর্থ আয় করে বাংলাদেশের তরুণ সমাজ দেশের আর্থিক খাতে বিরাট ভূমিকা পালন করছে। বড় বড় শিল্প-কলকারখানায় উৎপাদন বৃদ্ধির জন্য বেশি বেশি শ্রমিক লাগছে। মোবাইলে রিচার্জ বা  মোবাইল এর মাধ্যমে ব্যাংকিং কার্যক্রম সম্পন্ন করে অর্থ উপার্জন করছে এবং তা দিয়ে একটি শ্রেণী তাদের জীবন জীবিকা বেশ ভালোভাবে নির্বাহ করছে। সর্বোপরি বিজ্ঞান বেকারত্ব দূর করার কাজে উল্লেখযোগ্য ভূমিকা পালন করছে।\nশিক্ষা ক্ষেত্রে বিজ্ঞানের অবদান- শিক্ষা বিকাশের ক্ষেত্রে সবচেয়ে উল্লেখযোগ্য ভূমিকা রেখেছে বিজ্ঞানের নতুন আবিষ্কার।বিশেষ করে কাগজ-কলমের আবিষ্কার, মুদ্রণ শিল্পের অগ্রগতি, টাইপরাইটার আবিষ্কার যা শিক্ষার প্রসার ও বিকাশে সহায়তা করছে ।আধুনিক সময়ে কম্পিউটার আবিষ্কার হওয়ার পর শিক্ষাক্ষেত্রে উন্নতি আরো বৃদ্ধি পেয়েছে। পাওয়ার পয়েন্ট প্রেজেন্টেশনের মাধ্যমে খুব সহজভাবে   পাঠ্যবইয়ের বিষয়সমূহ উপস্থাপন  করলে শিক্ষার্থীদের বুঝতে সুবিধা  হায়। শিক্ষক ও শিক্ষার্থীদের যোগাযোগের মাধ্যম হিসেবে ইমেইল বা সামাজিক যোগাযোগ মাধ্যম বেশ কার্যকরী। শিক্ষার আলো পৌঁছে দিতে বিজ্ঞান সর্বোচ্চ চেষ্টা করছে। দেশ-বিদেশের বিশ্ববিদ্যালয়গুলোতে উচ্চতর শিক্ষা লাভের জন্য গবেষণা পত্র জমা দেওয়া বা ভর্তি পরীক্ষা  এখন অনলাইনের মাধ্যমে সম্পন্ন হচ্ছে। পৃথিবীর বিভিন্ন দেশের উন্নত শিক্ষা প্রতিষ্ঠান সম্পর্কে ধারণা নেওয়া এবং বিচিত্র জ্ঞান আহরণের জন্য ইন্টারনেট প্রযুক্তির অধিক কার্যকর। পৃথিবীর যেকোন ভাষার উল্লেখযোগ্য গ্রন্থ আমরা সহজেই পড়তে পারি ইন্টারনেটের কল্যাণে। পৃথিবীর কোন জ্ঞান নির্দিষ্ট সমাজ বা দেশের গন্ডির মধ্যে সীমাবদ্ধ থাকছে না, জ্ঞান হয়ে উঠেছে সমগ্র পৃথিবীর। বিজ্ঞানের নানা আবিষ্কার শিক্ষাক্ষেত্রকে  উন্নতির দিকে নিয়ে যাচ্ছে।\nচিকিৎসা ক্ষেত্রে বিজ্ঞান- জনস্বাস্থ্যের কল্যাণে উল্লেখযোগ্য ভূমিকা রেখেছে বিজ্ঞান। চিকিৎসা ক্ষেত্রে বিজ্ঞানের অবদান আমরা তখনই বুঝতে পারে যখন আমি বা আমার পরিবারের কেউ অসুস্থ হয়। এক্সে, আল্ট্রাসনোগ্রাম, ইসিজি, সিটি স্ক্যান প্রভৃতি আবিষ্কার রোগ নির্ণয় করার ক্ষেত্রে যথাযথ ভূমিকা পালন করছে। অত্যাধুনিক আবিষ্কার জটিল রোগের  সহজ সমাধান এনেছে। বৃক্ক,  অস্থিমজ্জা, যকৃত এর মত শরীরের গুরুত্বপূর্ণ অঙ্গ প্রতিস্থাপনের মাধ্যমে মানুষ নতুন করে জীবন ফিরে পাচ্ছে। হৃদ রোগীদের জন্য রক্তের প্রবাহ ঠিক রাখতে রক্তনালীর মাঝে  রিং ব্যবহার করা হচ্ছে অথবা লেজার রশ্মির মাধ্যমে রক্তনালীর অভ্যন্তরের চর্বি সরিয়ে দিচ্ছে। ক্যান্সারে আক্রান্ত রোগীদের চিকিৎসা নিশ্চিত করার লক্ষ্যে কেমোথেরাপির বিশেষ ভূমিকা পালন করছে। মূত্রথলি ও পিত্তকোষের পাথর অপসারণের জন্য লেজার রশ্মি ব্যবহার বর্তমান সময়ে বেশ বৃদ্ধি পেয়েছে। লেজারের মাধ্যমে শরীরের  অতি স্পর্শকাতর স্থানের সুচিকিৎসা নিশ্চিত করা যাচ্ছে। বিজ্ঞানের আবিষ্কার ব্যতীত আজকের দিনের আধুনিক চিকিৎসা কোনভাবেই কল্পনা করা সম্ভব নয়। কম্পিউটার প্রযুক্তি চিকিৎসাবিজ্ঞানে অভূতপূর্ব পরিবর্তন  এনে দিয়েছে।\nঅর্থনীতিতে বিজ্ঞানের অবদান- অর্থনৈতিক ভিত্তি ব্যতীত আধুনিক পৃথিবীতে কোন দেশ উন্নতি করতে পারবে না। অর্থনৈতিক প্রবাহ যে দেশে যত বেশি গতিশীল থাকে সেই দেশের জীবনযাত্রার মান তত বেশি উন্নতি লাভ করবে। অর্থনৈতিক উন্নয়নের ক্ষেত্রে বিজ্ঞানের অবদান বিশেষভাবে গুরুত্ব বহন করে। শিল্প কলকারখানা, ব্যাংকিং ব্যবস্থা, আধুনিক মানের যন্ত্রপাতি আবিষ্কার সহ আর্থিক খাতের সকল প্রতিষ্ঠানে বিজ্ঞানের  ছোঁয়া লেগেছে। বিজ্ঞানের সুফল হিসেবে মানুষের কর্মসংস্থানের সৃষ্টি হয়েছে যেমন তেমনি ভাবে আর্থিক প্রবাহ বৃদ্ধি পেয়েছে সর্বোপরি একটি দেশের মোট দেশজ উৎপাদন বা জিডিপিতে বিশেষ প্রভাব সৃষ্টি করছে।মানুষের মাথাপিছু আয় যত বেশি বৃদ্ধি পাবে তত বেশি সে দেশের সম্মান বহির্বিশ্বে বৃদ্ধি পাবে। অর্থনৈতিকভাবে সচ্ছলতা সৃষ্টি করা বিজ্ঞানের কাজ হয়ে দাঁড়িয়েছে। নতুন নতুন আবিষ্কার অর্থনৈতিক প্রবাহে আর্থিক উৎসের নতুন নতুন পথ সংযুক্ত করছে।\nযোগাযোগ ও পরিবহন ব্যবস্থায় বিজ্ঞান- যে দেশের পরিবহন ও যোগাযোগ ব্যবস্থা যত নিরাপদ ও সহজ সেই দেশ তত দ্রুত উন্নতি করতে পারবে। বর্তমান পৃথিবীর  সমৃদ্ধি বহুলাংশে নির্ভর করে সে দেশের পরিবহন ও যোগাযোগ ব্যবস্থার ওপর।চাকা আবিষ্কারের মধ্য দিয়ে পরিবহন ও যোগাযোগ ব্যবস্থা পরিবর্তনের যে ধারা শুরু হয়েছিল তা বর্তমানে ব্যাপকতা লাভ করেছে। বুলেট ট্রেন, এরোপ্লেন, রকেট সহ বহু ধরনের দ্রুতগামী বাহন আবিষ্কৃত হয়েছে। নৌপথে পণ্য ও মানুষ পরিবহনের জন্য উন্নত মানের জাহাজ, লঞ্চ, স্টিমার ,স্পিড বোর্ড আবিষ্কৃত হয়েছে। পৃথিবীর এক প্রান্ত থেকে অন্য প্রান্তে মানুষের সঙ্গে যোগাযোগ স্থাপনের জন্য মোবাইল, টেলিফোন ব্যবহার করা হচ্ছে। প্রাতিষ্ঠানিক তথ্য বিনিময়ের জন্য ইমেইল সবচেয়ে জনপ্রিয় মাধ্যম।গভীর সমুদ্র পথ পাড়ি দিতে পারে এমন বৃহদায়তনের উচ্চ প্রযুক্তি সম্পন্ন মালবাহী জাহাজ পৃথিবীর এক প্রান্ত থেকে অন্য প্রান্ত পর্যন্ত চলে যাচ্ছে।  যোগাযোগ ও পরিবহন ব্যবস্থায় বিজ্ঞানের অবদান অনস্বীকার্য।\nঝুঁকিপূর্ণ কাজে বিজ্ঞান- মানুষ যেখানে পৌঁছাতে পারে না সেখানে মানুষের তৈরি প্রযুক্তি পৌঁছে যেতে পারে সহজেই। বিজ্ঞানের অভূতপূর্ব আবিষ্কার রোবট। মহাশূন্যের রহস্য আবিষ্কারের জন্য রোবট সবচেয়ে কার্যকরী মাধ্যম। দুর্গম পাহাড়-পর্বত, গভীর খনি, সমুদ্রের অতল গহীনে সহজে পৌঁছে যাচ্ছে রোবট। মানুষকে  চাঁদে নিয়ে  গেছে রকেট  আবার মঙ্গলে  পানির অস্তিত্ব খুঁজে পেতে বিজ্ঞান নিরলস পরিশ্রম করে যাচ্ছে।মহাশূন্যের বিচিত্র অজানা তথ্য জানতে মানুষ বিজ্ঞানের শরণাপন্ন হচ্ছে।আকাশপথে ড্রোনের মাধ্যমে গোয়েন্দা তথ্য যেমন সংগ্রহ করা হচ্ছে তেমনি ভাবে মানুষের কাছে বার্তাও পাঠানো হচ্ছে এই প্রযুক্তির মাধ্যমে। যেখানে মানুষের জীবনের ঝুঁকি রয়েছে সেখানে এগিয়ে যাচ্ছে বিজ্ঞানের আবিষ্কৃত বিভিন্ন প্রযুক্তি।মানবকল্যাণে বিজ্ঞান সব সময় অবদান রেখে চলেছে।\nবাণিজ্য বিকাশে বিজ্ঞানের অবদান- সাম্প্রতিক বিশ্বে বাণিজ্য বিকাশে সবথেকে কার্যকরী ভূমিকা পালন করছে বিজ্ঞান। এক দেশ থেকে অন্য দেশে  কাঁচামাল সরবরাহ করা যেমন সহজ হচ্ছে তেমনি ভাবে পৃথিবীর যেকোন প্রান্তে উৎপাদিত পণ্য পৌঁছে দেয়া যাচ্ছে। সমগ্র পৃথিবীটাই এখন একটি বাজারে পরিণত হয়েছে এবং এর একমাত্র কারণ বিজ্ঞানের বিস্ময়কর আবিষ্কার সমূহ। পৃথিবীর কোন অঞ্চলে কোন পণ্যের চাহিদা রয়েছে তা যেমন আমরা মুহূর্তের মধ্যে ইন্টারনেট সংযোগের মাধ্যমে জানতে পারি ঠিক তেমনি ভাবে  একটি পণ্য উৎপাদন করতে কত খরচ পড়বে তাও আমরা সহজে হিসাব করে ফেলতে পারি।বাণিজ্য বিকাশের আজকের যে সফলতার পেছনে বিজ্ঞানের  বড় অবদান রয়েছে।\nকৃষিক্ষেত্রে বিজ্ঞান- মানুষের খাদ্য নিরাপত্তার জন্য বিজ্ঞানীরা নতুন নতুন জাতের  বীজ উৎপাদন করছে। এখন আর মাঠে আমরা লাঙ্গল গরু খুব একটা দেখি না আমরা দেখি  পাওয়ার টিলার, ট্রাক্টর, ধান মাড়াই যন্ত্র। কৃষি কাজ সহজ করার জন্য আবিষ্কৃত হয়েছে বীজ রোপণ, ফসল আহরণ করার যন্ত্র। পানির জন্য প্রকৃতির ওপর নির্ভরতা কমিয়ে গভীর নলকূপ স্থাপন করে পানি উত্তোলন করা হচ্ছে।  পূর্বে যে জমিতে বছরে একটি মাত্র  সফল উৎপাদন হতো সেই জমিতে উন্নত জাতের বীজ ব্যবহার করার কারণে বছরে তিনটি ফসল উৎপাদিত হচ্ছে।  বিভিন্ন জাতের বিলুপ্তপ্রায় দেশি মাছ পুকুরে চাষ করার উপযোগী করার মাধ্যমে দেশে মাছের চাহিদা পূরণ হচ্ছে। মাটি পরীক্ষার যন্ত্র ব্যবহার করে জমিতে প্রয়োজনীয় সার ব্যবহার করা হচ্ছে।প্রাকৃতিক  সারের সঙ্গে ব্যবহৃত হচ্ছে রাসায়নিক সার।গবেষণার মাধ্যমে কৃষিক্ষেত্রে উন্নত জাতের বীজ, সার, চাষ পদ্ধতি, আবিষ্কৃত  হয়েছে  যা মূলত কৃষি বিপ্লবের ভিত্তি রচনা করেছে। মানব কল্যাণের জন্য বিজ্ঞান যেসব আবিষ্কার মানুষের জীবনকে বদলে দিয়েছে তারমধ্যে উল্লেখযোগ্য হল কৃষি সম্পর্কিত আবিষ্কার।\nজীবনমান উন্নয়নে বিজ্ঞানের ব্যবহার- মানুষের অর্থনৈতিক প্রবাহ যদি যথাযথ থাকে তাহলে জীবন মানের উন্নয়ন ঘটে। অর্থনৈতিক প্রবাহ ঠিক রাখার ক্ষেত্রে বিজ্ঞানের নতুন নতুন আবিষ্কারের অবদান অনস্বীকার্য। জীবনমান উন্নয়নের ক্ষেত্রে বিজ্ঞানের আবিষ্কার অভূতপূর্ব ভাবে কাজে লাগছে। আজ আমরা রেডিও টেলিভিশনের মাধ্যমে ঘরে বসেই বিনোদন লাভ করতে পারছি আবার প্রয়োজন মত অন্যের সঙ্গে যোগাযোগ স্থাপনের জন্য টেলিফোন, মোবাইল ব্যবহার করছি। বাণিজ্য ব্যবস্থা ঠিক রাখার জন্য বিশেষ অ্যাপ ব্যবহার করা হচ্ছে। সার্বিকভাবে আমাদের জীবন মান উন্নয়নে প্রত্যক্ষভাবে বিজ্ঞান প্রভাব ফেলছে।\nআবহাওয়ার পূর্বাভাস জানতে বিজ্ঞান – প্রকৃতির বিপক্ষে গিয়ে আমরা যতই অবস্থান নিচ্ছে ততই প্রকৃতি নিজের শক্তি-সামর্থ্য জানান দিতে ঝড়, বন্যা, জলোচ্ছ্বাস সহ বিভিন্ন রকম প্রাকৃতিক দুর্যোগ সৃষ্টি করছে। মানুষ  তার বুদ্ধি বিবেক ব্যবহার করে আবহাওয়ার পূর্বাভাস জানার জন্য প্রযুক্তি সহায়তা নিচ্ছে। বাতাসের গতিবেগ নির্ণয়, বাতাসে জলীয় বাস্পের পরিমাণ নির্ণয়,ঘূর্ণিঝড়ের পূর্বাভাস, জলোচ্ছ্বাসের সম্ভাবনা সহ বিভিন্ন রকম দুর্যোগপূর্ণ আবহাওয়ার আগাম সংবাদ আমরা বিজ্ঞানের কল্যাণে  পাচ্ছি ।বাংলাদেশের উপকূলীয় এলাকায় বসবাসরত মানুষের প্রকৃতির সঙ্গে যুদ্ধ করে বেঁচে থাকতে হয় তাই অতি বর্ষণের ফলে সৃষ্ট বন্যা, অথবা নিম্নচাপের ফলে সৃষ্টি হওয়া ঘূর্ণিঝড় থেকে রক্ষা পাওয়ার জন্য বিজ্ঞান আমাদের সহায়তা করছে। উপগ্রহের মাধ্যমে আমরা আবহাওয়ার পূর্বাভাস জানতে পারি।\nশিল্প ক্ষেত্রে বিজ্ঞান- অষ্টাদশ শতাব্দীতে ইউরোপে শিল্প বিপ্লব ঘটেছিল মূলত বিজ্ঞানের নতুন নতুন আবিষ্কারের ফলে। ছোট শিল্প বা কুটির শিল্প একটি পণ্য উৎপাদন করতে যে সময় ও অর্থ ব্যয় করে বৃহৎ শিল্প তার থেকে কম মূল্যে পণ্য উৎপাদন করতে সক্ষম হচ্ছে। শিল্পক্ষেত্রে যে পরিবর্তন তার পেছনে রয়েছে বিজ্ঞানের আশীর্বাদ। অনলাইন ভিত্তিক বিভিন্ন ওয়েবসাইটে উৎপাদিত পণ্যের বিজ্ঞাপন প্রদানের মাধ্যমে ক্রেতা সংগ্রহ করা সহজ হয়েছে। আধুনিক সময়ে শিল্পের প্রসারে বিজ্ঞানের বিস্ময় আবিষ্কার বহুমুখী। উৎপাদন থেকে শুরু করে ক্রেতা পর্যন্ত আধুনিক প্রযুক্তির সহায়তা নেয়া হচ্ছে। ইন্টারনেট ব্যবহার করে পণ্যের বিজ্ঞাপন দেওয়া যেমন সহজ তেমনি ভাবে পণ্যের চাহিদা যাচাই করারও সুযোগ তৈরি হয়েছে। বিভিন্ন পণ্য উৎপাদনের জন্য যে কাঁচামাল ব্যবহার করা হয় তার বৃহৎ অংশ পাওয়া যায় খনিতে আর  খনির অনুসন্ধান কাজ করতে ব্যবহার করা হচ্ছে আধুনিক বিজ্ঞানের বিভিন্ন আবিষ্কার।\nসভ্যতা বিকাশে বিজ্ঞানের অবদান- মানব সভ্যতা বিকাশের ক্ষেত্রে উল্লেখযোগ্য অবদান রেখেছে বিজ্ঞান। বিজ্ঞান ছাড়া কখনোই আমরা আজকের এই আধুনিক বিশ্বে উপস্থিত হতে পারতাম না। জ্ঞান বিজ্ঞানের বিকাশ, যোগাযোগ ব্যবস্থার অভূতপূর্ব পরিবর্তন, মানুষের চিন্তা চেতনার বিশালতা, সভ্য জীবনে পদার্পণ এ সকল কিছুর পেছনে রয়েছে বিজ্ঞান। সর্বোপরি সভ্যতা বিকাশের ক্ষেত্রে বিজ্ঞান  সব থেকে বেশি অবদান রেখেছে। সূর্যোদয় থেকে সূর্যাস্ত পর্যন্ত সকল কাজেই প্রত্যক্ষ এবং পরোক্ষভাবে বিজ্ঞানের উপর আমাদের নির্ভর করতে হচ্ছে।\nবিজ্ঞানের ক্ষতিকর দিক – বিজ্ঞানের সাফল্যের দিক যেমন রয়েছে তেমনি তার একটি অন্ধকার দিকও রয়েছে যা আমরা অস্বীকার করতে পারি না।পৃথিবীতে আজ বড় বড় যুদ্ধে ব্যবহার করা হচ্ছে ভারি ভারি অস্ত্র যেমন বোমারু বিমান, পারমানবিক বোমা, ডিনামাইট, এটম বোমা, ট্যাংক, কামান সহ বিভিন্ন গোলাবারুদ যা আধুনিক বিজ্ঞানের আবিষ্কার। প্রথম ও দ্বিতীয় বিশ্বযুদ্ধ, ইসরাইল-ফিলিস্তিন যুদ্ধ, আফগানিস্তান, সিরিয়ার যুদ্ধ যার মধ্য দিয়ে মানব সভ্যতা দেখলো বিজ্ঞানের ভয়াবহ রূপ।হিরোশিমা ও নাগাসাকির মানুষ আজও যুদ্ধের ভয়াবহতা বহন করে যাচ্ছে।\nউপসংহার- বিজ্ঞানের কিছু আবিষ্কার মানুষের জন্য ক্ষতির কারণ হলেও বৃহত্তর অর্থে বিজ্ঞান মানুষকে দেখিয়েছে শান্তি এবং সমৃদ্ধির পথ। বিজ্ঞানকে যদি আমরা শুভ কাজে ব্যবহার করতে পারি তাহলে বিজ্ঞান হবে আমাদের কাছে শতভাগ আশীর্বাদ আর যদি খারাপ কাজে ব্যবহার করি তাহলে আমাদের জন্য হবে অভিশাপ। বর্তমান সময়ে বিজ্ঞান ছাড়া আমরা কোন ভাবে সমৃদ্ধির পথে এগোতে পারি না। সর্বোপরি বিজ্ঞানের বিচিত্র আবিষ্কার মানুষের জীবনে  কল্যাণ বয়ে নিয়ে এসেছে।"
        }
      ]
    },
    {
      "number": "1",
      "uddipok": "যেকোনো একটি বিষয়ে অনুচ্ছেদ লেখো:\n(ক) সাম্প্রদায়িক সম্প্রীতি\n(খ) কৃত্রিম বুদ্ধিমত্তা",
      "tag": "RCC 24",
      "sub_questions": [
        {
          "label": "",
          "question": "",
          "explanation": "(ক) সাম্প্রদায়িক সম্প্রীতি\nসাম্প্রদায়িক সম্প্রীতি মানব সমাজের অন্যতম গুরুত্বপূর্ণ উপাদান। এটি বিভিন্ন ধর্ম, ভাষা, সংস্কৃতি ও সম্প্রদায়ের মানুষদের মধ্যে ঐক্য ও ভ্রাতৃত্ব বজায় রাখতে সাহায্য করে। একটি সমাজ তখনই শান্তিপূর্ণ এবং স্থিতিশীল হয়, যখন এর সদস্যরা একে অপরের বিশ্বাস ও চেতনার প্রতি শ্রদ্ধাশীল থাকে। সাম্প্রদায়িক সম্প্রীতি কেবল ব্যক্তিগত জীবনের উন্নয়নের জন্য নয়, দেশের সামগ্রিক উন্নয়নের জন্যও অত্যন্ত গুরুত্বপূর্ণ। ভেদাভেদ ভুলে একে অপরের পাশে দাঁড়ানোই এই সম্প্রীতির প্রকৃত অর্থ। সঠিক শিক্ষা, ধর্মীয় সহিষ্ণুতা এবং মানবিক মূল্যবোধের চর্চার মাধ্যমে সাম্প্রদায়িক সম্প্রীতি বজায় রাখা সম্ভব।\n(খ) কৃত্রিম বুদ্ধিমত্তা\nকৃত্রিম বুদ্ধিমত্তা (Artificial Intelligence বা AI) বর্তমান প্রযুক্তি বিশ্বে এক বিপ্লবী পরিবর্তন এনেছে। এটি এমন একটি প্রযুক্তি, যা মানুষের মতো চিন্তা করতে এবং সিদ্ধান্ত নিতে সক্ষম। কৃত্রিম বুদ্ধিমত্তা ব্যবহৃত হয় বিভিন্ন ক্ষেত্রে, যেমন স্বাস্থ্যসেবা, শিক্ষাব্যবস্থা, শিল্পপ্রতিষ্ঠান এবং প্রতিরক্ষা। এটি মানুষের কাজ সহজ করে তোলার পাশাপাশি সময় ও অর্থ সাশ্রয় করে। তবে কৃত্রিম বুদ্ধিমত্তার অপব্যবহারও ঝুঁকিপূর্ণ হতে পারে, যেমন গোপনীয়তা লঙ্ঘন বা স্বয়ংক্রিয় অস্ত্রের ব্যবহার। সুতরাং, এ প্রযুক্তি ব্যবহার করতে হবে দায়িত্বশীলতার সাথে। কৃত্রিম বুদ্ধিমত্তা মানবজাতির ভবিষ্যৎ উন্নয়নের একটি বড় হাতিয়ার হয়ে উঠতে পারে।"
        }
      ]
    },
    {
      "number": "2",
      "uddipok": "(ক) মনে করো, তুমি রূপক। তোমার বাড়ি রংপুর জেলার মিঠাপুকুর উপজেলায়। এসএসসি পরীক্ষার পর অবসর দিনগুলো তুমি কীভাবে কাটাবে, তা জানিয়ে সিলেটের বন্ধু দীপককে একটি পত্র লেখো।\nঅথবা,\n(খ) মনে করো, তোমার নাম রায়হান। তুমি দিনাজপুর জেলার ফুলবাড়ি এলাকার বাসিন্দা। তোমার এলাকার রাস্তা সংস্কারের জন্য কর্তৃপক্ষের দৃষ্টি আকর্ষণ করে সংবাদপত্রে প্রকাশের উপযোগী একটি পত্র লেখো।",
      "tag": "RCC 24",
      "sub_questions": [
        {
          "label": "",
          "question": "",
          "explanation": "(ক)\nপ্রিয় দীপক,\nআমার স্নেহ ও ভালোবাসা নিও। আশা করি, তুমি ভালো আছো। তোমার আগের চিঠি পড়ে অনেক ভালো লাগলো। তুমি জানতে চেয়েছিলে, এসএসসি পরীক্ষা শেষে আমি অবসর দিনগুলো কীভাবে কাটাচ্ছি। আজ সেই নিয়েই লিখছি।\nপরীক্ষা শেষ হওয়ার পর মনের মধ্যে যেন হালকা একটা স্বস্তি এসেছে। অবসর সময়টাকে আমি যতটা সম্ভব অর্থবহ করে তুলতে চাই। প্রতিদিন সকালে গ্রামের পুকুর পাড়ে হাঁটতে বের হই। শীতের সকালের সেই প্রকৃতির সৌন্দর্য আমাকে নতুন করে মুগ্ধ করে। বাড়ির কাজ শেষ করে বই পড়ায় সময় কাটাচ্ছি। কয়েকটি বাংলা উপন্যাস পড়েছি। গ্রাম্য জীবন নিয়ে লেখা বইগুলো পড়ে মনে হয়, আমি যেন আমাদের নিজেদের গল্পই পড়ছি।\nএছাড়া, আমাদের এখানে একটি লাইব্রেরি আছে, যেখানে মাঝে মাঝে আমি সময় দিচ্ছি। নতুন কিছু শিখতে ইউটিউবের সাহায্য নিচ্ছি। বিশেষ করে ওয়েব ডেভেলপমেন্ট নিয়ে আগ্রহী হয়ে উঠেছি। আশা করি, এ দক্ষতা ভবিষ্যতে কাজে লাগবে। বিকেলে আমার বন্ধুরা এবং আমি মিলে ক্রিকেট খেলি। এই খেলার মধ্যেই যেন আমাদের সব দুঃখ ভুলে যেতে পারি।\nতুমি কি জানো? মিঠাপুকুরের মেলা এবার খুব জমজমাট হচ্ছে। আমার ছোট ভাই-বোনদের নিয়ে সেখানে বেড়াতে গিয়েছিলাম। হাতে বানানো গহনা আর গ্রামের মজার খাবার খেয়ে খুব আনন্দ পেয়েছি।\nতোমার এখনকার দিনগুলো কেমন কাটছে? সময় পেলে আমাকে জানিয়ো। চিঠির উত্তর দেওয়ার অপেক্ষায় রইলাম।\nশুভ কামনায়, তোমার বন্ধু, রূপক\n…………………………………………………………………………..\n(খ)\nবরাবর\nসম্পাদক\nদৈনিক ফুলবাড়ি\nফুলবাড়ি, দিনাজপুর।\nবিষয়: ফুলবাড়ি এলাকার রাস্তাসমূহ দ্রুত সংস্কারের দাবি\nমহোদয়,\nফুলবাড়ি উপজেলার দিনাজপুর জেলায় বসবাসরত জনগণের পক্ষ থেকে আমি রায়হান বিনীত নিবেদন জানাচ্ছি যে, আমাদের এলাকার প্রধান সড়কসহ বেশ কিছু রাস্তায় চলাচল করা অত্যন্ত কষ্টকর হয়ে উঠেছে। দীর্ঘদিন ধরেই এসব রাস্তায় ছোট-বড় অসংখ্য গর্ত তৈরি হয়েছে, যা বর্ষার সময় আরও ভয়াবহ আকার ধারণ করে। রাস্তার বিভিন্ন স্থানে পানি জমে থাকে, ফলে দুর্ঘটনার আশঙ্কা বহুগুণ বৃদ্ধি পেয়েছে।\nএই এলাকায় অনেক গুরুত্বপূর্ণ শিক্ষাপ্রতিষ্ঠান, বাজার এবং স্বাস্থ্যকেন্দ্র রয়েছে, যেখানে প্রতিদিন হাজারো মানুষ যাতায়াত করে। বিশেষত স্কুল ও কলেজগামী ছাত্র-ছাত্রীদের পাশাপাশি ব্যবসায়ী ও রোগীদের জন্য এটি অত্যন্ত কষ্টসাধ্য হয়ে উঠেছে। তাছাড়া কৃষিজ পণ্য পরিবহনে জটিলতা সৃষ্টি হওয়ায় কৃষকেরাও আর্থিক ক্ষতির মুখে পড়ছেন।\nআমরা, ফুলবাড়ি উপজেলার সাধারণ জনগণ, স্থানীয় কর্তৃপক্ষ এবং প্রশাসনের প্রতি বিনীত অনুরোধ জানাচ্ছি, অবিলম্বে এই রাস্তাগুলোর সংস্কার কার্যক্রম গ্রহণ করে জনদুর্ভোগ লাঘবের পদক্ষেপ গ্রহণ করুন।\nএই পত্রটি আপনাদের পত্রিকার মাধ্যমে কর্তৃপক্ষ এবং জনগণের দৃষ্টি আকর্ষণ করবে বলে আমার বিশ্বাস।\nধন্যবাদান্তে,\nরায়হান ফুলবাড়ি, দিনাজপুর"
        }
      ]
    },
    {
      "number": "3",
      "uddipok": "সারাংশ লেখো:\n(ক) মহাসমুদ্রের শত বৎসরের কন্ট্রোল কেহ যদি এমন করিয়া বাঁধিয়া রাখিতে পারিত যে, সে ঘুমাইয়া পড়া শিশুটির মতো চুপ করিয়া থাকিত, তবে সেই নীরব মহাশব্দের সহিত এই লাইব্রেরির তুলনা হইত। এখানে ভাষা চুপ করিয়া আছে, ' প্রবাহ স্থির হইয়া আছে, মানবাত্মার অমর আলোক কালো অক্ষরের শৃঙ্খলে কাগজের কারাগারে বাঁধা পড়িয়া আছে। ইহারা সহসা- যদি বিদ্রোহী হইয়া উঠে, নিস্তব্ধতা ভাঙিয়া ফেলে, অক্ষরের বেড়া দগ্ধ করিয়া একেবারে বাহির হইয়া আসে। হিমালয়ের মাথার উপর কঠিন বরফের মধ্যে যেমন কত কত বন্যা বাঁধা আছে, তেমনি এই লাইব্রেরির মধ্যে মানবহৃদয়ের বন্যা কে বাঁধিয়া রাখিয়াছে!\nঅথবা,\nসারমর্ম লেখো:\n(খ) দণ্ডিতের সাথে\nদণ্ডদাতা কাঁদে যবে সমান আঘাতে\nসর্বশ্রেষ্ঠ সে বিচার। যার তরে প্রাণ\nব্যথা নাহি পায়, কোনো তারে দণ্ডদান\nপ্রবলের অত্যাচার। যে দণ্ড বেদনা\nপুত্রেরে পারো না দিতে সে কারেও দিয়ো না\nযে তোমার পুত্র নহে তারও পিতা আছে,\nমহা অপরাধী হবে তুমি তার কাছে।",
      "tag": "RCC 24",
      "sub_questions": [
        {
          "label": "",
          "question": "",
          "explanation": "(ক)\nসারাংশ: গ্রন্থাগার হলো জ্ঞানের এক নীরব মহাসমুদ্র। হাজার বছরের জ্ঞান ও মানবহৃদয়ের আবেগ, উচ্ছ্বাস বিভিন্ন গ্রন্থে লিপিবদ্ধ হয়ে গ্রন্থাগারে রক্ষিত হয়।\n…………………………………………………………………………..\n(খ)\nসারমর্ম : অপরাধীর প্রতি সহানুভূতিশীল বিচারই আদর্শ বিচার। কেননা এতে অপরাধীর ভেতরে বিবেকবােধ জাগ্রত হয় এবং সে অপরাধ থেকে বেরিয়ে আসতে পারে। এ কারণে অপরাধকে গর্হিত চিহ্নিত করে অপরাধীকে মমতার চোখে দেখে সংশােধনমুখী করাই প্রকৃত বিচারকের দায়িত্ব।"
        }
      ]
    },
    {
      "number": "4",
      "uddipok": "যেকোনো একটির ভাব-সম্প্রসারণ করো :\n(ক) পরিশ্রম সৌভাগ্যের প্রসূতি।\nঅথবা,\n(খ) গ্রন্থগত বিদ্যা পর হস্তে ধন\nনহে বিদ্যা, নহে ধন, হলে প্রয়োজন।",
      "tag": "DB 24,MB 24,CTG.B 24,JB 24,RCC 24,CCC 24,DIN.B 22,CTG.B 22",
      "sub_questions": [
        {
          "label": "",
          "question": "",
          "explanation": "(ক)\nমূলভাব : পরিশ্রম মানবসমাজের সৌভাগ্য ও উন্নতির শ্রেষ্ঠ উপায় । পৃথিবীর সব কাজই পরিশ্রম সাপেক্ষ। যথােপযুক্ত শ্রমের দ্বারাই মানবজীবনের সৌভাগ্যের সূচনা হয়। কাজেই ব্যক্তি ও জাতীয় জীবনের সর্বত্র পরিশ্রমই উন্নতির মূল চাবিকাঠি।\nভাবসম্প্রসারণ : মানুষ সাধারণত বিশ্বাস করে, তার সুখ সমৃদ্ধি ও উন্নতি ভাগ্যের ওপর নির্ভর করে। অনেকে ভাগ্যকে দোষারােপ করে মনের দুঃখে হাল ছেড়ে দেয়। তারা মনে করে ভাগ্য সুপ্রসন্ন হলে ছেড়া কাথাও রাজার বিছানায় রূপান্তরিত হয়। কিন্তু এ ধারণার পেছনে অলসতা, অন্ধ ধর্মবিশ্বাস, কর্মবিমুখ মনােভাব ও ভাগ্যের ওপর নির্ভরশীলতা কাজ করে। এ পৃথিবীতে কোনােকিছুই বিনা পরিশ্রমে লাভ করা যায় না। সংসারজীবনে টিকে থাকতে হলে, জীবনকে সার্থক করতে হলে, দশের কল্যাণ করতে হলে। মানুষকে নিরলস পরিশ্রম করতে হবে। পরিশ্রমের মাধ্যমে বিদ্যাবুদ্ধি, মানসম্মান, ধনসম্পদ সবকিছু অর্জন করা যায়। যে জাতি যত বেশি পরিশ্রমী সে জাতি তত বেশি উন্নত। পরিশ্রম ব্যক্তিকে দেয় প্রতিষ্ঠা আর জাতিকে দেয় আত্মমর্যাদা। পক্ষান্তরে, শ্রমবিমুখ ব্যক্তি বা জাতি কখনাে স্বগৌরবে মাথা তুলে দাঁড়াতে পারে না। পৃথিবীর যেসব মহান ব্যক্তি স্মরণীয় ও বরণীয় হয়ে আছেন, তাঁরা সকলেই পরিশ্রম ও সাধনার দ্বারাই সাফল্য ও সৌভাগ্য লাভ করেছেন। বিশ্বকবি রবীন্দ্রনাথ ঠাকুর, কাজী নজরুল ইসলাম, ঈশ্বরচন্দ্র বিদ্যাসাগর, আইনস্টাইন, নিউটন, বিভিন্ন ধর্মের ধর্মপ্রবর্তকরা, রাজনীতিবিদ সকলেই কঠোর পরিশ্রমের মাধ্যমেই স্ব-স্ব ক্ষেত্রে প্রতিষ্ঠা লাভ করে সৌভাগ্যের অধিকারী হয়েছেন। যে জাতি যত বেশি পরিশ্রমী সে জাতি তত দ্রুতগতিতে উন্নতির পথে এগিয়ে যায়। পৃথিবীর সকল উন্নত রাষ্ট্রের মূলে রয়েছে পরিশ্রমী জাতির অবদান। অপরদিকে, ব্যক্তিজীবনে ও ছাত্রজীবনে পরিশ্রম না করলে সৌভাগ্যের সূচনা হয় না, সাফল্য লাভ করা যায় না। মেধাবী ছাত্র পরিশ্রম ও সাধনা না করলে কাঙ্ক্ষিত ফলাফল লাভ করতে ব্যর্থ হবে। সৃষ্টিকর্তার সর্বশ্রেষ্ঠ জীব মানুষ তার বুদ্ধি, মেধা ও পরিশ্রমের মাধ্যমেই পৃথিবীর অভূতপূর্ব পরিবর্তন সাধন করে চলেছে মানবকল্যাণের জন্যে।\nআজকের সভ্যতা মানুষের যুগ যুগ ধরে পরিশ্রমের সম্মিলিত যােগফল। আগামী প্রজন্মের জন্যে সুন্দর বাসযােগ্য পৃথিবী তৈরি করতে আমাদের নিরলস পরিশ্রম করতে হবে। নিজের উন্নতির জন্যে, সমগ্র পৃথিবীর মানব জাতির কল্যাণের জন্যে আমাদের উচিত অলসতা পরিহার করে, কর্মবিমুখ মনােভাব ত্যাগ করে যথাযথ পরিশ্রম করা । তবেই প্রসন্ন হবে সৌভাগ্য ।\n(খ)\nমূলভাব : গ্রন্থগত বিদ্যা আত্মস্থ না করে জ্ঞানী ভাবা আর পরের হাতে ধন রেখে সে ধন নিজের বলে জাহির করা অর্থহীন। কারণ সে জ্ঞান বা ধন প্রয়ােজনে কোনাে কাজে আসে না।\nসম্প্রসারিত ভাব : মানবজীবনে বিদ্যা ও ধন উভয়েরই প্রয়ােজন রয়েছে। বিদ্যা ও ধন সাধনালব্ধ ফল। কিন্তু বিদ্যা গ্রন্থাশ্রয়ী এবং ধন পরিশ্রমলব্ধ, প্রয়ােজনের তাগিদে সীমাবদ্ধ। বিদ্যার প্রয়ােজন জ্ঞানচক্ষু ফুটানাের জন্য, আর জ্ঞানের বাহনহচ্ছে পুস্তক। এ পুস্তক থেকে শিক্ষার মাধ্যমেই ব্যক্তি হতে পারে আত্মনির্ভরশীল, সহ্যমী ও আদর্শবান। বিদ্যাকে গ্রন্থের মধ্যে সীমাবদ্ধ বলে মনে না করে বিদ্যানুশীলনের মাধ্যমে আমাদের আত্মমুক্তির পথ খুঁজতে হবে। বিদ্যা অর্জন করে শুধু বিশ্বজোড়া খ্যাতি লাভ কিংবা পন্ডিত হিসেবে পরিচিতি লাভের মধ্যে বিদ্বানের কোনাে সার্থকতা নেই। বরং অর্জিত বিদ্যারমাধ্যমে জীবনকে সুন্দর ও গতিশীল করার পাশাপাশি সমাজ ও দেশকে উন্নত করার কাজে ব্যবহার করলেই বিদ্যা স্বমহিমায় উদ্ভাসিত হয়। তদ্রুপ অর্জিত ধন নিজের কাছে না রেখে অন্যের কাছে রেখে সে ধনের মালিকানা নিজের বলে জাহির করা যায় না। কারণ, নিজের কোনাে জরুরি প্রয়ােজনের সময় সে ধন নাও পাওয়া যেতে পারে। তাই সার্থক ও সুন্দর জীবনেরজন্য বিদ্যাকে বুদ্ধির মাধ্যমে আত্মস্থ করে বাস্তবে প্রয়ােগ করা এবং অর্জিত সম্পদ অহেতুক গচ্ছিত না রেখে প্রয়ােজনেব্যবহার করার মধ্য দিয়েই অর্জিত বিদ্যা বা ধন প্রকৃত সার্থকতা লাভ করে। সুতরাং গ্রন্থগত বিদ্যা আর পরের হাতের ধনেরকোনাে মূল্য নেই।\nমন্তব্য : জ্ঞানার্জন ছাড়া যেমন মনুষ্যত্বের বিকাশ সম্ভব নয়; তেমনি অন্যের হাতে কুক্ষিগত সম্পদ নিজের উপকারে আসে না।"
        }
      ]
    },
    {
      "number": "5",
      "uddipok": "(ক) দ্রব্যমূল্যের ঊর্ধ্বগতির প্রতিকার জানিয়ে পত্রিকায় প্রকাশ উপযোগী একটি প্রতিবেদন রচনা করো।\nঅথবা,\n(খ) মনে করো, তুমি প্রথম আলো পত্রিকার দিনাজপুরের প্রতিনিধি I সাম্প্রতিক কালে ডেঙ্গু রোগের প্রাদুর্ভাব দেখা দিয়েছে এই মর্মে জনসচেতনতামূলক একটি প্রতিবেদন লেখো।",
      "tag": "RCC 24",
      "sub_questions": [
        {
          "label": "",
          "question": "",
          "explanation": "(ক)\nদ্রব্যমূল্যের ঊর্ধ্বগতি: প্রতিকার ও সুপারিশ\nবর্তমানে দ্রব্যমূল্যের ঊর্ধ্বগতি সাধারণ মানুষের জীবনকে চরম দুর্ভোগের মুখে ঠেলে দিয়েছে। নিত্যপ্রয়োজনীয় জিনিসপত্রের দাম ক্রমাগত বেড়ে যাওয়ায় দেশের নিম্ন ও মধ্যবিত্ত শ্রেণির মানুষ আর্থিক সংকটে দিনযাপন করছে। এই সমস্যার প্রভাব শুধু খাদ্যদ্রব্যের ক্ষেত্রে নয়, জ্বালানি, শিক্ষা ও চিকিৎসা খাতেও লক্ষণীয়।\nদ্রব্যমূল্য বৃদ্ধির পেছনে মূল কারণগুলোর মধ্যে রয়েছে চাহিদার তুলনায় সরবরাহের ঘাটতি, মধ্যস্বত্বভোগীদের কারসাজি, আমদানি ব্যয়ের বৃদ্ধি, বাজার ব্যবস্থাপনার দুর্বলতা এবং আন্তর্জাতিক অর্থনৈতিক অস্থিরতা। এছাড়া কালোবাজারি ও মজুতদারির মতো অনৈতিক কার্যক্রম পরিস্থিতিকে আরও জটিল করে তুলেছে।\nসমস্যার প্রতিকারের জন্য নিম্নলিখিত পদক্ষেপ নেওয়া জরুরি:\nবাজার নিয়ন্ত্রণ: সরকারের পক্ষ থেকে বাজার পর্যবেক্ষণ ও নিয়ন্ত্রণ কার্যক্রম আরও জোরদার করা দরকার। মধ্যস্বত্বভোগীদের অবৈধ কার্যকলাপ বন্ধে নিয়মিত অভিযান পরিচালনা করতে হবে।\nমজুতদারি ও কালোবাজারি প্রতিরোধ: মজুতদার এবং কালোবাজারিদের বিরুদ্ধে কঠোর আইন প্রয়োগের মাধ্যমে শৃঙ্খলা বজায় রাখতে হবে।\nপণ্য সরবরাহ বৃদ্ধি: নিত্যপ্রয়োজনীয় পণ্যের সরবরাহ বাড়াতে আমদানি শুল্ক হ্রাস এবং অভ্যন্তরীণ উৎপাদন বাড়ানোর উদ্যোগ নিতে হবে।\nটিসিবি কার্যক্রম সম্প্রসারণ: ট্রেডিং করপোরেশন অব বাংলাদেশের (টিসিবি) মাধ্যমে ভর্তুকিমূল্যে পণ্য সরবরাহ বাড়ানো উচিত, যাতে নিম্নআয়ের মানুষ কম দামে নিত্যপ্রয়োজনীয় জিনিসপত্র কিনতে পারে।\nআন্তর্জাতিক মূল্যমান নজরদারি: বৈদেশিক চাহিদার ওপর নির্ভরশীল পণ্যের ক্ষেত্রে আন্তর্জাতিক বাজারের ওঠানামার প্রতি সচেতন থাকতে হবে এবং উপযুক্ত নীতি গ্রহণ করতে হবে।\nপ্রত্যেক নাগরিকের উচিত সমস্যা সমাধানে সরকারের পদক্ষেপে সহায়ক হওয়া এবং মজুতদারি ও কালোবাজারির বিরুদ্ধে সোচ্চার ভূমিকা পালন করা। পাশাপাশি ন্যায্য বণ্টন নিশ্চিত করতে স্থানীয় প্রশাসনের সঙ্গে একযোগে কাজ করা প্রয়োজন।\nদ্রব্যমূল্যের উর্ধ্বগতির যথাযথ প্রতিকার নিশ্চিত করতে কার্যকর উদ্যোগ গ্রহণ করা এখন সময়ের দাবি। সরকারের সঠিক নীতি এবং নাগরিক সচেতনতাই পারে এই সংকট মোকাবিলা করে দেশের সার্বিক অর্থনৈতিক অগ্রগতিকে ত্বরান্বিত করতে।\nপ্রতিবেদনকারী: সুমন\n…………………………………………………………………………..\n(খ)\nদিনাজপুরে ডেঙ্গুর প্রাদুর্ভাব: জনসচেতনতা বাড়ানো জরুরি\nদিনাজপুর জেলায় সাম্প্রতিক সময়ে ডেঙ্গু রোগের ব্যাপক প্রাদুর্ভাব দেখা দিয়েছে। এডিস মশাবাহিত এই রোগে আক্রান্ত রোগীর সংখ্যা প্রতিদিনই বাড়ছে। বিশেষত বর্ষার পর বৃষ্টির পানি জমে থাকার ফলে মশার বিস্তার বেড়ে গেছে, যা ডেঙ্গুর প্রকোপ বৃদ্ধির অন্যতম প্রধান কারণ।\nপরিস্থিতির অবস্থা\nদিনাজপুর সদর হাসপাতালসহ জেলার বিভিন্ন উপজেলা স্বাস্থ্যকেন্দ্রে ডেঙ্গু আক্রান্ত রোগীদের সংখ্যা বাড়ছে। চিকিৎসকদের মতে, ডেঙ্গু রোগের লক্ষণগুলোর মধ্যে জ্বর, মাথাব্যথা, চোখের পেছনে ব্যথা, বমি, এবং শরীরে ফুসকুড়ি দেখা দিচ্ছে। কিছু ক্ষেত্রে পরিস্থিতি জটিল হয়ে ডেঙ্গু হেমোরেজিক ফিভার ও ডেঙ্গু শক সিন্ড্রোম দেখা দিয়েছে, যা জীবনহানির কারণ হতে পারে।\nপ্রাদুর্ভাবের কারণ\nবর্ষার পর বিভিন্ন স্থানে পানি জমে থাকা।\nপরিষ্কার-পরিচ্ছন্নতার অভাব।\nএডিস মশা নির্মূলে পর্যাপ্ত উদ্যোগের অভাব।\nজনসাধারণের মধ্যে ডেঙ্গু প্রতিরোধে সচেতনতার অভাব।\nজনসচেতনতায় করণীয়\nডেঙ্গু প্রতিরোধে সচেতনতা বৃদ্ধির জন্য নিম্নলিখিত পদক্ষেপ গ্রহণ করা জরুরি:\nজমে থাকা পানি পরিষ্কার করুন: বাড়ির আশেপাশে বা ফুলের টব, টায়ার, এবং বিভিন্ন স্থানে জমে থাকা পানি ফেলে দিতে হবে।\nমশারোধী স্প্রে ও জাল ব্যবহার: ঘরে মশারোধী স্প্রে এবং মশারি ব্যবহার করুন। রাতে ঘুমানোর সময় মশারি টানুন।\nপরিষ্কার-পরিচ্ছন্নতা বজায় রাখুন: বাড়ি এবং আশেপাশে সাপ্তাহিক পরিচ্ছন্নতা অভিযান পরিচালনা করুন।\nসচেতনতামূলক প্রচারণা: স্থানীয় প্রশাসন, শিক্ষা প্রতিষ্ঠান, এবং এনজিওদের সমন্বয়ে ডেঙ্গু প্রতিরোধে জনসচেতনতামূলক প্রচারণা চালাতে হবে।\nপ্রাথমিক চিকিৎসা: ডেঙ্গু আক্রান্ত হলে দ্রুত নিকটস্থ হাসপাতালে যোগাযোগ করুন এবং প্রয়োজনে রক্তপরীক্ষা করান।\nস্থানীয় প্রশাসনের ভূমিকা\nদিনাজপুর জেলা প্রশাসন এবং স্বাস্থ্য বিভাগ ইতোমধ্যেই ডেঙ্গু প্রতিরোধে নানা পদক্ষেপ নিচ্ছে। জনগণের আরও সক্রিয় অংশগ্রহণ এবং স্বাস্থ্যসেবায় পর্যাপ্ত সেবা নিশ্চিত করতে কার্যক্রম জোরদার করার ওপর জোর দেওয়া হচ্ছে।\nডেঙ্গু প্রতিরোধে সবাইকে ঐক্যবদ্ধভাবে কাজ করতে হবে। শুধু প্রশাসনের উপর নির্ভর না করে, জনগণের সক্রিয় অংশগ্রহণ এবং নিজ উদ্যোগই পারে দিনাজপুরে ডেঙ্গুর প্রকোপ নিয়ন্ত্রণে আনতে।\nপ্রতিবেদনকারী: রায়হান আলী প্রতিনিধি, প্রথম আলো দিনাজপুর"
        }
      ]
    }
  ]
}