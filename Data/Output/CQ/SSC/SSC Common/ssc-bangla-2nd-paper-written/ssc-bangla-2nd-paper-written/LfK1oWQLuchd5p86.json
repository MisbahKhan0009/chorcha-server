{
  "title": "ময়মনসিংহ বোর্ড ২০২২",
  "subtitle": "বাংলা ২য় পত্র(4)",
  "questions": [
    {
      "number": "1",
      "uddipok": "মানবকল্যাণে বিজ্ঞান",
      "tag": "MB 22,RB 22,DIN.B 22,CTG.B 22,SB 22,JB 22,BB 22,DB 20,MB 20,RB 20,CTG.B 20,CB 20,DIN.B 20,SB 20,JB 20,BB 20",
      "sub_questions": [
        {
          "label": "",
          "question": "",
          "explanation": "ভূমিকা – বিজ্ঞান আধুনিক সভ্যতার আশীর্বাদ।  অন্ধকার জীবন থেকে মানুষকে আলোর পথে নিয়ে এসেছে বিজ্ঞান ও প্রযুক্তি সেবা। প্রাচীন থেকে আধুনিক ধারার জীবন যাপনে মানুষকে দিনের-পর-দিন নতুনত্ব উপহার দিয়ে চলেছে বিজ্ঞান। প্রতিদিনের জীবনে বিজ্ঞানের আবিষ্কার কোন না কোন ভাবে মানুষকে সহায়তা করছে ফলে মানুষের জীবন  সহজ থেকে সহজতর হচ্ছে। বিজ্ঞান শব্দের আভিধানিক অর্থ ‘বিশেষ জ্ঞান’। পার্থিব জগতের কল্যাণের জন্য বিশেষ জ্ঞান সৃষ্টি করায় বিজ্ঞানের অন্যতম লক্ষ্য। বিজ্ঞানের আবিষ্কার মানুষকে ক্রমবিবর্তনের মধ্য দিয়ে পৌঁছে দিয়েছে আধুনিক সভ্যতার চরম শিখরে।সারা পৃথিবীতে আজ বিজ্ঞানের জয়ধ্বনি। বিজ্ঞান ও প্রযুক্তি ব্যতীত মানুষ এক মুহূর্ত বাঁচতে পারবে না। বিজ্ঞানের ছোঁয়া  যে দেশে পড়েনি সে দেশ কোনভাবেই উন্নতি লাভ করতে পারেনি। মানুষের জীবনে বিজ্ঞানের ছোঁয়া কতটা লেগেছে তা প্রতিদিনকার জীবনকে দেখলেই আমরা অনুভব করতে পারি।মানব কল্যাণে বিজ্ঞান ও প্রযুক্তি প্রতিনিয়ত অবদান রেখে  চলেছে।\nবিজ্ঞানের আবিষ্কার- বিজ্ঞানের বিচিত্র আবিষ্কার মানুষের জীবনে সুফল বয়ে এনেছে। মানুষের জীবনে পরিপূর্ণতা এনে দিয়েছে বিজ্ঞান। গুহাবাসী মানুষ আলোকিত জীবনের প্রথম ধাপে আবিষ্কার করেছিল  আগুন। বিজ্ঞানের  পদযাত্রা শুরু হয়েছিল আগুন জ্বালানোর মধ্য দিয়ে।এরপর মানুষের জীবনে যে আবিষ্কারটি গতি এনে দিয়েছে তা হল চাকা আবিষ্কার। পণ্য পরিবহন ও এক স্থান থেকে অন্য স্থানে যেতে মানুষকে চাকা সহায়ক ভূমিকা পালন করেছে। এরপর থেকে মানুষকে আর থেমে থাকতে হয়নি আগুনে পুড়িয়ে  তৈরি হয়েছে নতুন নতুন যন্ত্রপাতি। এক স্থান থেকে অন্য স্থানে মানুষ  পৌঁছে গেছে চাকায়  চালিত বাহনের মাধ্যমে। সমাজের যত পরিবর্তন হয়েছে মানুষের জ্ঞান বিজ্ঞানের  জিজ্ঞাসা ততই বেড়েছে। আকাশ, জল, স্থল  সম্পর্কে মানুষের কৌতূহল বৃদ্ধি পেয়েছে ফলে আবিষ্কারের নেশা  মানুষকে তাড়িত করে।\nবিংশ শতাব্দীর বিজ্ঞান- বিজ্ঞানের জয়যাত্রা প্রাচীনকাল থেকে শুরু হলেও বিংশ শতাব্দীতে এসে সমৃদ্ধি লাভ করেছে। বিজ্ঞানের আবিষ্কার মানুষের জীবনকে যেমন সহজ করেছে তেমনি প্রকৃতিকে নিয়ন্ত্রণ করার কিছুটা সক্ষমতা তৈরি করেছে। বিজ্ঞানের বহুমুখী আবিষ্কার প্রাত্যহিক জীবনকে সহজ করে দিয়েছে। বিজ্ঞানের বিভিন্ন আবিষ্কার মানুষ তার প্রয়োজন মত ব্যবহার করছে। বিজ্ঞানের জয়যাত্রা একবিংশ শতাব্দীতে অব্যাহত থাকবে এবং পৃথিবীকে  নিয়ে যাবে সমৃদ্ধির চরম শিখরে। বিজ্ঞানের বহুমুখী আবিষ্কার পৃথিবীকে দেখাবে নতুন দিগন্ত।বিংশ শতাব্দীতে আমরা উপলব্ধি করতে পারছি বিজ্ঞানের আবিষ্কার ছাড়া সমৃদ্ধি অর্জন কোনভাবেই সম্ভব না।\nপ্রযুক্তি আবিষ্কারে আত্মত্যাগ- প্রকৃতি জগতের বিচিত্র বিষয়ের প্রতি ক্ষুদ্রাতিক্ষুদ্র আগ্রহ এবং পরীক্ষা-নিরীক্ষার মধ্য দিয়ে নতুন নতুন কিছু আবিষ্কার করা বিজ্ঞানীদের মূল কাজ। বিভিন্ন রকম আবিষ্কার থেকে আমরা যে সুফল ভোগ করছি এর পেছনে প্রযুক্তি আবিষ্কারকদের রয়েছে নিরলস শ্রম, মেধা, অধ্যবসায়  ও সাধনা। নতুন নতুন জ্ঞান সমাজে পরিবেশন করা খুব সহজ কাজ ছিল না। নিজের আবিষ্কার সমাজে প্রতিষ্ঠা করতে গিয়ে প্রাণ দিতে হয়েছে ব্রনো, ও ল্যাভয়িসকে। এছাড়া সক্রেটিস, গ্যালিলিও, আর্কিমিডিস, নিউটন, স্যার জগদীশচন্দ্র বসু  প্রভৃতি বিজ্ঞানী তাদের জীবনের বড় অংশ ব্যয় করেছেন গবেষণার কাজে। প্রযুক্তি আবিষ্কার এর পেছনের এই মহান মানুষগুলোর নিরলস পরিশ্রমের বিনিময়ে আধুনিক সভ্যতা বিচিত্র সুবিধা ভোগ করছে। প্রযুক্তি আবিষ্কারের প্রত্যক্ষ এই মানুষগুলোর প্রতি আমাদের সবসময় শ্রদ্ধাশীল থাকতে হবে।\nদৈনন্দিন জীবনে বিজ্ঞান – প্রতিদিনকার জীবনে এমন কোনো মুহূর্ত নেই যে মুহূর্তে আমরা বিজ্ঞানের আশীর্বাদ গ্রহণ করছি না। সকাল থেকে শুরু করে সন্ধ্যা পর্যন্ত বিভিন্ন ভাবে বিজ্ঞান আমাদের পাশে থাকে। সকালে ঘুম থেকে ওঠার সময় যে ঘড়িটা দেখি সেটি থেকে শুরু করে অফিস-আদালতের কাজ শেষ করে এসি বা ফ্যানের বাতাসে নিদ্রায় যাওয়া পর্যন্ত ছন্দময় জীবন এনে দিয়েছে বিজ্ঞান । যাতায়াত, তথ্য প্রযুক্তির ব্যবহার, মানুষের সঙ্গে যোগাযোগ স্থাপন, ব্যবসা-বাণিজ্যের প্রসার, কৃষি, চিকিৎসা, শিক্ষা ও প্রকৌশলীসহ নানামুখী কাজে বিজ্ঞান আমাদের পাশে রয়েছে। মানুষের প্রতিটি কর্মকাণ্ডের সঙ্গে বিজ্ঞান জড়িত। সমাজের প্রতিটি স্তরে বিজ্ঞান এর ছোঁয়া লেগেছে ফলে  জীবনে এসেছে পরিবর্তন। মানব জীবন এবং বিজ্ঞানকে আজ কোনভাবেই আলাদা করা যাবে না। প্রাত্যহিক জীবনে বিজ্ঞান আমাদের প্রতিনিয়ত সুফল এনে দিচ্ছে।\nবেকারত্ব মোচনে বিজ্ঞান – উন্নয়নশীল ও অনুন্নত দেশে বেকারত্ব অভিশাপ। আর্থিক সচ্ছলতা না থাকলে সমাজে অরাজকতা সৃষ্টির সম্ভাবনা থাকে। বিজ্ঞানের আবিষ্কার আজ বেকারত্ব  দূরীকরণ উল্লেখযোগ্য ভূমিকা রাখছে। হাতে-কলমে প্রযুক্তি সেবা সম্পর্কে জ্ঞান লাভ করে  তরুণ সমাজ অর্থ উপার্জন করছে। রেডিও ,টেলিভিশন, বৈদ্যুতিক পাখা, কম্পিউটার, মোবাইল উৎপাদন প্রতিষ্ঠানে যেমন শ্রম শক্তির প্রয়োজন হচ্ছে তেমনি ভাবে পরবর্তীতে মেরামতের জন্য আরেকটি শ্রমশক্তির প্রয়োজন দেখা দিচ্ছে ।ইলেকট্রনিক বিভিন্ন যন্ত্রাংশ উৎপাদন এবং মেরামতের জন্য আধুনিক শিক্ষা ব্যবস্থার মধ্যে কর্মমুখী শিক্ষার সুযোগ করে দিয়ে বেকারত্ব দূর করা সম্ভব হচ্ছে। ফ্রিল্যান্সিংয়ের মাধ্যমে অর্থ আয় করে বাংলাদেশের তরুণ সমাজ দেশের আর্থিক খাতে বিরাট ভূমিকা পালন করছে। বড় বড় শিল্প-কলকারখানায় উৎপাদন বৃদ্ধির জন্য বেশি বেশি শ্রমিক লাগছে। মোবাইলে রিচার্জ বা  মোবাইল এর মাধ্যমে ব্যাংকিং কার্যক্রম সম্পন্ন করে অর্থ উপার্জন করছে এবং তা দিয়ে একটি শ্রেণী তাদের জীবন জীবিকা বেশ ভালোভাবে নির্বাহ করছে। সর্বোপরি বিজ্ঞান বেকারত্ব দূর করার কাজে উল্লেখযোগ্য ভূমিকা পালন করছে।\nশিক্ষা ক্ষেত্রে বিজ্ঞানের অবদান- শিক্ষা বিকাশের ক্ষেত্রে সবচেয়ে উল্লেখযোগ্য ভূমিকা রেখেছে বিজ্ঞানের নতুন আবিষ্কার।বিশেষ করে কাগজ-কলমের আবিষ্কার, মুদ্রণ শিল্পের অগ্রগতি, টাইপরাইটার আবিষ্কার যা শিক্ষার প্রসার ও বিকাশে সহায়তা করছে ।আধুনিক সময়ে কম্পিউটার আবিষ্কার হওয়ার পর শিক্ষাক্ষেত্রে উন্নতি আরো বৃদ্ধি পেয়েছে। পাওয়ার পয়েন্ট প্রেজেন্টেশনের মাধ্যমে খুব সহজভাবে   পাঠ্যবইয়ের বিষয়সমূহ উপস্থাপন  করলে শিক্ষার্থীদের বুঝতে সুবিধা  হায়। শিক্ষক ও শিক্ষার্থীদের যোগাযোগের মাধ্যম হিসেবে ইমেইল বা সামাজিক যোগাযোগ মাধ্যম বেশ কার্যকরী। শিক্ষার আলো পৌঁছে দিতে বিজ্ঞান সর্বোচ্চ চেষ্টা করছে। দেশ-বিদেশের বিশ্ববিদ্যালয়গুলোতে উচ্চতর শিক্ষা লাভের জন্য গবেষণা পত্র জমা দেওয়া বা ভর্তি পরীক্ষা  এখন অনলাইনের মাধ্যমে সম্পন্ন হচ্ছে। পৃথিবীর বিভিন্ন দেশের উন্নত শিক্ষা প্রতিষ্ঠান সম্পর্কে ধারণা নেওয়া এবং বিচিত্র জ্ঞান আহরণের জন্য ইন্টারনেট প্রযুক্তির অধিক কার্যকর। পৃথিবীর যেকোন ভাষার উল্লেখযোগ্য গ্রন্থ আমরা সহজেই পড়তে পারি ইন্টারনেটের কল্যাণে। পৃথিবীর কোন জ্ঞান নির্দিষ্ট সমাজ বা দেশের গন্ডির মধ্যে সীমাবদ্ধ থাকছে না, জ্ঞান হয়ে উঠেছে সমগ্র পৃথিবীর। বিজ্ঞানের নানা আবিষ্কার শিক্ষাক্ষেত্রকে  উন্নতির দিকে নিয়ে যাচ্ছে।\nচিকিৎসা ক্ষেত্রে বিজ্ঞান- জনস্বাস্থ্যের কল্যাণে উল্লেখযোগ্য ভূমিকা রেখেছে বিজ্ঞান। চিকিৎসা ক্ষেত্রে বিজ্ঞানের অবদান আমরা তখনই বুঝতে পারে যখন আমি বা আমার পরিবারের কেউ অসুস্থ হয়। এক্সে, আল্ট্রাসনোগ্রাম, ইসিজি, সিটি স্ক্যান প্রভৃতি আবিষ্কার রোগ নির্ণয় করার ক্ষেত্রে যথাযথ ভূমিকা পালন করছে। অত্যাধুনিক আবিষ্কার জটিল রোগের  সহজ সমাধান এনেছে। বৃক্ক,  অস্থিমজ্জা, যকৃত এর মত শরীরের গুরুত্বপূর্ণ অঙ্গ প্রতিস্থাপনের মাধ্যমে মানুষ নতুন করে জীবন ফিরে পাচ্ছে। হৃদ রোগীদের জন্য রক্তের প্রবাহ ঠিক রাখতে রক্তনালীর মাঝে  রিং ব্যবহার করা হচ্ছে অথবা লেজার রশ্মির মাধ্যমে রক্তনালীর অভ্যন্তরের চর্বি সরিয়ে দিচ্ছে। ক্যান্সারে আক্রান্ত রোগীদের চিকিৎসা নিশ্চিত করার লক্ষ্যে কেমোথেরাপির বিশেষ ভূমিকা পালন করছে। মূত্রথলি ও পিত্তকোষের পাথর অপসারণের জন্য লেজার রশ্মি ব্যবহার বর্তমান সময়ে বেশ বৃদ্ধি পেয়েছে। লেজারের মাধ্যমে শরীরের  অতি স্পর্শকাতর স্থানের সুচিকিৎসা নিশ্চিত করা যাচ্ছে। বিজ্ঞানের আবিষ্কার ব্যতীত আজকের দিনের আধুনিক চিকিৎসা কোনভাবেই কল্পনা করা সম্ভব নয়। কম্পিউটার প্রযুক্তি চিকিৎসাবিজ্ঞানে অভূতপূর্ব পরিবর্তন  এনে দিয়েছে।\nঅর্থনীতিতে বিজ্ঞানের অবদান- অর্থনৈতিক ভিত্তি ব্যতীত আধুনিক পৃথিবীতে কোন দেশ উন্নতি করতে পারবে না। অর্থনৈতিক প্রবাহ যে দেশে যত বেশি গতিশীল থাকে সেই দেশের জীবনযাত্রার মান তত বেশি উন্নতি লাভ করবে। অর্থনৈতিক উন্নয়নের ক্ষেত্রে বিজ্ঞানের অবদান বিশেষভাবে গুরুত্ব বহন করে। শিল্প কলকারখানা, ব্যাংকিং ব্যবস্থা, আধুনিক মানের যন্ত্রপাতি আবিষ্কার সহ আর্থিক খাতের সকল প্রতিষ্ঠানে বিজ্ঞানের  ছোঁয়া লেগেছে। বিজ্ঞানের সুফল হিসেবে মানুষের কর্মসংস্থানের সৃষ্টি হয়েছে যেমন তেমনি ভাবে আর্থিক প্রবাহ বৃদ্ধি পেয়েছে সর্বোপরি একটি দেশের মোট দেশজ উৎপাদন বা জিডিপিতে বিশেষ প্রভাব সৃষ্টি করছে।মানুষের মাথাপিছু আয় যত বেশি বৃদ্ধি পাবে তত বেশি সে দেশের সম্মান বহির্বিশ্বে বৃদ্ধি পাবে। অর্থনৈতিকভাবে সচ্ছলতা সৃষ্টি করা বিজ্ঞানের কাজ হয়ে দাঁড়িয়েছে। নতুন নতুন আবিষ্কার অর্থনৈতিক প্রবাহে আর্থিক উৎসের নতুন নতুন পথ সংযুক্ত করছে।\nযোগাযোগ ও পরিবহন ব্যবস্থায় বিজ্ঞান- যে দেশের পরিবহন ও যোগাযোগ ব্যবস্থা যত নিরাপদ ও সহজ সেই দেশ তত দ্রুত উন্নতি করতে পারবে। বর্তমান পৃথিবীর  সমৃদ্ধি বহুলাংশে নির্ভর করে সে দেশের পরিবহন ও যোগাযোগ ব্যবস্থার ওপর।চাকা আবিষ্কারের মধ্য দিয়ে পরিবহন ও যোগাযোগ ব্যবস্থা পরিবর্তনের যে ধারা শুরু হয়েছিল তা বর্তমানে ব্যাপকতা লাভ করেছে। বুলেট ট্রেন, এরোপ্লেন, রকেট সহ বহু ধরনের দ্রুতগামী বাহন আবিষ্কৃত হয়েছে। নৌপথে পণ্য ও মানুষ পরিবহনের জন্য উন্নত মানের জাহাজ, লঞ্চ, স্টিমার ,স্পিড বোর্ড আবিষ্কৃত হয়েছে। পৃথিবীর এক প্রান্ত থেকে অন্য প্রান্তে মানুষের সঙ্গে যোগাযোগ স্থাপনের জন্য মোবাইল, টেলিফোন ব্যবহার করা হচ্ছে। প্রাতিষ্ঠানিক তথ্য বিনিময়ের জন্য ইমেইল সবচেয়ে জনপ্রিয় মাধ্যম।গভীর সমুদ্র পথ পাড়ি দিতে পারে এমন বৃহদায়তনের উচ্চ প্রযুক্তি সম্পন্ন মালবাহী জাহাজ পৃথিবীর এক প্রান্ত থেকে অন্য প্রান্ত পর্যন্ত চলে যাচ্ছে।  যোগাযোগ ও পরিবহন ব্যবস্থায় বিজ্ঞানের অবদান অনস্বীকার্য।\nঝুঁকিপূর্ণ কাজে বিজ্ঞান- মানুষ যেখানে পৌঁছাতে পারে না সেখানে মানুষের তৈরি প্রযুক্তি পৌঁছে যেতে পারে সহজেই। বিজ্ঞানের অভূতপূর্ব আবিষ্কার রোবট। মহাশূন্যের রহস্য আবিষ্কারের জন্য রোবট সবচেয়ে কার্যকরী মাধ্যম। দুর্গম পাহাড়-পর্বত, গভীর খনি, সমুদ্রের অতল গহীনে সহজে পৌঁছে যাচ্ছে রোবট। মানুষকে  চাঁদে নিয়ে  গেছে রকেট  আবার মঙ্গলে  পানির অস্তিত্ব খুঁজে পেতে বিজ্ঞান নিরলস পরিশ্রম করে যাচ্ছে।মহাশূন্যের বিচিত্র অজানা তথ্য জানতে মানুষ বিজ্ঞানের শরণাপন্ন হচ্ছে।আকাশপথে ড্রোনের মাধ্যমে গোয়েন্দা তথ্য যেমন সংগ্রহ করা হচ্ছে তেমনি ভাবে মানুষের কাছে বার্তাও পাঠানো হচ্ছে এই প্রযুক্তির মাধ্যমে। যেখানে মানুষের জীবনের ঝুঁকি রয়েছে সেখানে এগিয়ে যাচ্ছে বিজ্ঞানের আবিষ্কৃত বিভিন্ন প্রযুক্তি।মানবকল্যাণে বিজ্ঞান সব সময় অবদান রেখে চলেছে।\nবাণিজ্য বিকাশে বিজ্ঞানের অবদান- সাম্প্রতিক বিশ্বে বাণিজ্য বিকাশে সবথেকে কার্যকরী ভূমিকা পালন করছে বিজ্ঞান। এক দেশ থেকে অন্য দেশে  কাঁচামাল সরবরাহ করা যেমন সহজ হচ্ছে তেমনি ভাবে পৃথিবীর যেকোন প্রান্তে উৎপাদিত পণ্য পৌঁছে দেয়া যাচ্ছে। সমগ্র পৃথিবীটাই এখন একটি বাজারে পরিণত হয়েছে এবং এর একমাত্র কারণ বিজ্ঞানের বিস্ময়কর আবিষ্কার সমূহ। পৃথিবীর কোন অঞ্চলে কোন পণ্যের চাহিদা রয়েছে তা যেমন আমরা মুহূর্তের মধ্যে ইন্টারনেট সংযোগের মাধ্যমে জানতে পারি ঠিক তেমনি ভাবে  একটি পণ্য উৎপাদন করতে কত খরচ পড়বে তাও আমরা সহজে হিসাব করে ফেলতে পারি।বাণিজ্য বিকাশের আজকের যে সফলতার পেছনে বিজ্ঞানের  বড় অবদান রয়েছে।\nকৃষিক্ষেত্রে বিজ্ঞান- মানুষের খাদ্য নিরাপত্তার জন্য বিজ্ঞানীরা নতুন নতুন জাতের  বীজ উৎপাদন করছে। এখন আর মাঠে আমরা লাঙ্গল গরু খুব একটা দেখি না আমরা দেখি  পাওয়ার টিলার, ট্রাক্টর, ধান মাড়াই যন্ত্র। কৃষি কাজ সহজ করার জন্য আবিষ্কৃত হয়েছে বীজ রোপণ, ফসল আহরণ করার যন্ত্র। পানির জন্য প্রকৃতির ওপর নির্ভরতা কমিয়ে গভীর নলকূপ স্থাপন করে পানি উত্তোলন করা হচ্ছে।  পূর্বে যে জমিতে বছরে একটি মাত্র  সফল উৎপাদন হতো সেই জমিতে উন্নত জাতের বীজ ব্যবহার করার কারণে বছরে তিনটি ফসল উৎপাদিত হচ্ছে।  বিভিন্ন জাতের বিলুপ্তপ্রায় দেশি মাছ পুকুরে চাষ করার উপযোগী করার মাধ্যমে দেশে মাছের চাহিদা পূরণ হচ্ছে। মাটি পরীক্ষার যন্ত্র ব্যবহার করে জমিতে প্রয়োজনীয় সার ব্যবহার করা হচ্ছে।প্রাকৃতিক  সারের সঙ্গে ব্যবহৃত হচ্ছে রাসায়নিক সার।গবেষণার মাধ্যমে কৃষিক্ষেত্রে উন্নত জাতের বীজ, সার, চাষ পদ্ধতি, আবিষ্কৃত  হয়েছে  যা মূলত কৃষি বিপ্লবের ভিত্তি রচনা করেছে। মানব কল্যাণের জন্য বিজ্ঞান যেসব আবিষ্কার মানুষের জীবনকে বদলে দিয়েছে তারমধ্যে উল্লেখযোগ্য হল কৃষি সম্পর্কিত আবিষ্কার।\nজীবনমান উন্নয়নে বিজ্ঞানের ব্যবহার- মানুষের অর্থনৈতিক প্রবাহ যদি যথাযথ থাকে তাহলে জীবন মানের উন্নয়ন ঘটে। অর্থনৈতিক প্রবাহ ঠিক রাখার ক্ষেত্রে বিজ্ঞানের নতুন নতুন আবিষ্কারের অবদান অনস্বীকার্য। জীবনমান উন্নয়নের ক্ষেত্রে বিজ্ঞানের আবিষ্কার অভূতপূর্ব ভাবে কাজে লাগছে। আজ আমরা রেডিও টেলিভিশনের মাধ্যমে ঘরে বসেই বিনোদন লাভ করতে পারছি আবার প্রয়োজন মত অন্যের সঙ্গে যোগাযোগ স্থাপনের জন্য টেলিফোন, মোবাইল ব্যবহার করছি। বাণিজ্য ব্যবস্থা ঠিক রাখার জন্য বিশেষ অ্যাপ ব্যবহার করা হচ্ছে। সার্বিকভাবে আমাদের জীবন মান উন্নয়নে প্রত্যক্ষভাবে বিজ্ঞান প্রভাব ফেলছে।\nআবহাওয়ার পূর্বাভাস জানতে বিজ্ঞান – প্রকৃতির বিপক্ষে গিয়ে আমরা যতই অবস্থান নিচ্ছে ততই প্রকৃতি নিজের শক্তি-সামর্থ্য জানান দিতে ঝড়, বন্যা, জলোচ্ছ্বাস সহ বিভিন্ন রকম প্রাকৃতিক দুর্যোগ সৃষ্টি করছে। মানুষ  তার বুদ্ধি বিবেক ব্যবহার করে আবহাওয়ার পূর্বাভাস জানার জন্য প্রযুক্তি সহায়তা নিচ্ছে। বাতাসের গতিবেগ নির্ণয়, বাতাসে জলীয় বাস্পের পরিমাণ নির্ণয়,ঘূর্ণিঝড়ের পূর্বাভাস, জলোচ্ছ্বাসের সম্ভাবনা সহ বিভিন্ন রকম দুর্যোগপূর্ণ আবহাওয়ার আগাম সংবাদ আমরা বিজ্ঞানের কল্যাণে  পাচ্ছি ।বাংলাদেশের উপকূলীয় এলাকায় বসবাসরত মানুষের প্রকৃতির সঙ্গে যুদ্ধ করে বেঁচে থাকতে হয় তাই অতি বর্ষণের ফলে সৃষ্ট বন্যা, অথবা নিম্নচাপের ফলে সৃষ্টি হওয়া ঘূর্ণিঝড় থেকে রক্ষা পাওয়ার জন্য বিজ্ঞান আমাদের সহায়তা করছে। উপগ্রহের মাধ্যমে আমরা আবহাওয়ার পূর্বাভাস জানতে পারি।\nশিল্প ক্ষেত্রে বিজ্ঞান- অষ্টাদশ শতাব্দীতে ইউরোপে শিল্প বিপ্লব ঘটেছিল মূলত বিজ্ঞানের নতুন নতুন আবিষ্কারের ফলে। ছোট শিল্প বা কুটির শিল্প একটি পণ্য উৎপাদন করতে যে সময় ও অর্থ ব্যয় করে বৃহৎ শিল্প তার থেকে কম মূল্যে পণ্য উৎপাদন করতে সক্ষম হচ্ছে। শিল্পক্ষেত্রে যে পরিবর্তন তার পেছনে রয়েছে বিজ্ঞানের আশীর্বাদ। অনলাইন ভিত্তিক বিভিন্ন ওয়েবসাইটে উৎপাদিত পণ্যের বিজ্ঞাপন প্রদানের মাধ্যমে ক্রেতা সংগ্রহ করা সহজ হয়েছে। আধুনিক সময়ে শিল্পের প্রসারে বিজ্ঞানের বিস্ময় আবিষ্কার বহুমুখী। উৎপাদন থেকে শুরু করে ক্রেতা পর্যন্ত আধুনিক প্রযুক্তির সহায়তা নেয়া হচ্ছে। ইন্টারনেট ব্যবহার করে পণ্যের বিজ্ঞাপন দেওয়া যেমন সহজ তেমনি ভাবে পণ্যের চাহিদা যাচাই করারও সুযোগ তৈরি হয়েছে। বিভিন্ন পণ্য উৎপাদনের জন্য যে কাঁচামাল ব্যবহার করা হয় তার বৃহৎ অংশ পাওয়া যায় খনিতে আর  খনির অনুসন্ধান কাজ করতে ব্যবহার করা হচ্ছে আধুনিক বিজ্ঞানের বিভিন্ন আবিষ্কার।\nসভ্যতা বিকাশে বিজ্ঞানের অবদান- মানব সভ্যতা বিকাশের ক্ষেত্রে উল্লেখযোগ্য অবদান রেখেছে বিজ্ঞান। বিজ্ঞান ছাড়া কখনোই আমরা আজকের এই আধুনিক বিশ্বে উপস্থিত হতে পারতাম না। জ্ঞান বিজ্ঞানের বিকাশ, যোগাযোগ ব্যবস্থার অভূতপূর্ব পরিবর্তন, মানুষের চিন্তা চেতনার বিশালতা, সভ্য জীবনে পদার্পণ এ সকল কিছুর পেছনে রয়েছে বিজ্ঞান। সর্বোপরি সভ্যতা বিকাশের ক্ষেত্রে বিজ্ঞান  সব থেকে বেশি অবদান রেখেছে। সূর্যোদয় থেকে সূর্যাস্ত পর্যন্ত সকল কাজেই প্রত্যক্ষ এবং পরোক্ষভাবে বিজ্ঞানের উপর আমাদের নির্ভর করতে হচ্ছে।\nবিজ্ঞানের ক্ষতিকর দিক – বিজ্ঞানের সাফল্যের দিক যেমন রয়েছে তেমনি তার একটি অন্ধকার দিকও রয়েছে যা আমরা অস্বীকার করতে পারি না।পৃথিবীতে আজ বড় বড় যুদ্ধে ব্যবহার করা হচ্ছে ভারি ভারি অস্ত্র যেমন বোমারু বিমান, পারমানবিক বোমা, ডিনামাইট, এটম বোমা, ট্যাংক, কামান সহ বিভিন্ন গোলাবারুদ যা আধুনিক বিজ্ঞানের আবিষ্কার। প্রথম ও দ্বিতীয় বিশ্বযুদ্ধ, ইসরাইল-ফিলিস্তিন যুদ্ধ, আফগানিস্তান, সিরিয়ার যুদ্ধ যার মধ্য দিয়ে মানব সভ্যতা দেখলো বিজ্ঞানের ভয়াবহ রূপ।হিরোশিমা ও নাগাসাকির মানুষ আজও যুদ্ধের ভয়াবহতা বহন করে যাচ্ছে।\nউপসংহার- বিজ্ঞানের কিছু আবিষ্কার মানুষের জন্য ক্ষতির কারণ হলেও বৃহত্তর অর্থে বিজ্ঞান মানুষকে দেখিয়েছে শান্তি এবং সমৃদ্ধির পথ। বিজ্ঞানকে যদি আমরা শুভ কাজে ব্যবহার করতে পারি তাহলে বিজ্ঞান হবে আমাদের কাছে শতভাগ আশীর্বাদ আর যদি খারাপ কাজে ব্যবহার করি তাহলে আমাদের জন্য হবে অভিশাপ। বর্তমান সময়ে বিজ্ঞান ছাড়া আমরা কোন ভাবে সমৃদ্ধির পথে এগোতে পারি না। সর্বোপরি বিজ্ঞানের বিচিত্র আবিষ্কার মানুষের জীবনে  কল্যাণ বয়ে নিয়ে এসেছে।"
        }
      ]
    },
    {
      "number": "2",
      "uddipok": "(ক) মনে করো, তুমি বগুড়ার সোহেল। মাধ্যমিক পরীক্ষায় উত্তীর্ণ হওয়ার পর ভবিষ্যৎ জীবনের লক্ষ্য জানিয়ে বন্ধুর কাছে একখানা পত্র লেখো ।\nঅথবা,\n(খ) মনে করো, তোমার নাম সৈকত, তুমি চাঁদপুর জিলা স্কুলের শিক্ষার্থী । ‘বৃক্ষরোপণ সপ্তাহ' পালনের প্রয়োজনীয়তা উল্লেখ করে সংবাদপত্রে প্রকাশের জন্য একটি পত্র লেখো।",
      "tag": "MB 22",
      "sub_questions": [
        {
          "label": "",
          "question": "",
          "explanation": "(ক)\nপ্রিয় বন্ধু রাসেল,\nআসসালামু আলাইকুম। আশা করি তুমি ভালো আছো। তোমার চিঠি পেয়ে খুব আনন্দিত হলাম। জানতে চেয়েছিলে মাধ্যমিক পরীক্ষায় উত্তীর্ণ হওয়ার পর আমার ভবিষ্যৎ পরিকল্পনা কী—তাই আজ সে বিষয়ে লিখতে বসেছি।\nরাসেল, আমাদের জীবনে একটি নির্দিষ্ট লক্ষ্য থাকা খুবই জরুরি। আমি ভবিষ্যতে একজন চিকিৎসক হতে চাই। ছোটবেলা থেকেই মানুষের সেবা করার ইচ্ছা আমার হৃদয়ে বেঁধে আছে। গ্রামের দরিদ্র মানুষদের চিকিৎসাসেবা দেওয়ার স্বপ্ন আমার। এই লক্ষ্য অর্জনের জন্য বিজ্ঞান বিভাগে উচ্চমাধ্যমিক পড়াশোনা শুরু করার সিদ্ধান্ত নিয়েছি।\nতুমি জানো, ডাক্তারি পেশায় আসা মোটেও সহজ নয়। এজন্য এখন থেকেই কঠোর পরিশ্রম করছি। জীববিজ্ঞান, রসায়ন ও পদার্থবিজ্ঞানে ভালো দক্ষতা অর্জনের চেষ্টা করছি। পাশাপাশি সময়মতো কোচিং ও গাইডলাইন অনুসরণ করছি। জানি, অনেক প্রতিযোগিতা রয়েছে, তবে আমি আত্মবিশ্বাসী এবং পরিশ্রম করতে প্রস্তুত।\nতোমার ভবিষ্যৎ পরিকল্পনাই বা কী? জানার অপেক্ষায় রইলাম। শীঘ্রই তোমার চিঠি পেলে খুশি হব। ভালো থেকো।\nইতি, তোমার বন্ধু সোহেল\n(খ)\nবৃক্ষরোপণ সপ্তাহ পালনের প্রয়োজনীয়তা\nসৈকত শিক্ষার্থী, চাঁদপুর জিলা স্কুল\nসম্পাদক দৈনিক প্রথম আলো\nমহোদয়, অত্যন্ত বিনয়ের সাথে জানাচ্ছি যে, আমি চাঁদপুর জিলা স্কুলের একজন শিক্ষার্থী। পরিবেশ রক্ষার জন্য বৃক্ষরোপণ সপ্তাহ পালনের গুরুত্ব নিয়ে কিছু কথা উল্লেখ করতে চাই। আশা করি, এটি আপনার সংবাদপত্রে প্রকাশের মাধ্যমে সবার দৃষ্টি আকর্ষণ করবে।\nবর্তমান বিশ্বের অন্যতম বড় সমস্যা জলবায়ু পরিবর্তন। বন উজাড়, কার্বন নির্গমন, এবং পরিবেশ দূষণের কারণে বিশ্বব্যাপী তাপমাত্রা বাড়ছে, প্রাকৃতিক দুর্যোগের হার বৃদ্ধি পাচ্ছে। এই সমস্যার কার্যকর সমাধান হতে পারে বৃক্ষরোপণ। একটি গাছ কার্বন ডাই অক্সাইড শোষণ করে এবং অক্সিজেন সরবরাহ করে পরিবেশকে শীতল রাখে। এছাড়া এটি ভূমিক্ষয় রোধ করে এবং জীববৈচিত্র্য সংরক্ষণে সহায়ক।\nবৃক্ষরোপণ সপ্তাহ পালনের মাধ্যমে ব্যাপক সচেতনতা সৃষ্টি করা সম্ভব। এটি ব্যক্তিগত ও সামাজিক পর্যায়ে গাছ লাগানোর অভ্যাস গড়ে তোলে। শিক্ষাপ্রতিষ্ঠান, সামাজিক সংগঠন ও সরকারি উদ্যোগে এই কার্যক্রম জোরদার করা গেলে পরিবেশের ভারসাম্য রক্ষা সম্ভব হবে। চাঁদপুরের মতো নদীবিধৌত এলাকায় বৃক্ষরোপণের গুরুত্ব আরও বেশি, কারণ এটি ভূমি ক্ষয় রোধ এবং বন্যা প্রতিরোধে কার্যকর ভূমিকা রাখে।\nতাই, পরিবেশ রক্ষায় প্রতিটি নাগরিককে এগিয়ে আসতে হবে এবং বৃক্ষরোপণ সপ্তাহকে আরও সফল করতে সক্রিয় অংশগ্রহণ করতে হবে। আপনার পত্রিকার মাধ্যমে এই আহ্বানটি সবার মাঝে ছড়িয়ে দেওয়ার অনুরোধ জানাচ্ছি।\nবিনীত, সৈকত শিক্ষার্থী, চাঁদপুর জিলা স্কুল"
        }
      ]
    },
    {
      "number": "3",
      "uddipok": "(ক) মনে করো, তুমি শুভ। ‘দৈনিক প্রথম আলো' পত্রিকার কুমিল্লা অঞ্চলের প্রতিনিধি। সম্প্রতি দেশে সড়ক দুর্ঘটনা বেড়ে যাওয়ার কারণ ও প্রতিকার সম্পর্কে পত্রিকায় প্রকাশের জন্য একটি প্রতিবেদন লেখো ।\nঅথবা,\n(খ) মনে করো, তুমি আঁখি, একটি দৈনিক পত্রিকার নিজস্ব প্রতিবেদক। তোমার এলাকায় মহান বিজয় দিবস উদ্‌যাপন সম্পর্কিত একটি প্রতিবেদন রচনা করো ।",
      "tag": "MB 22",
      "sub_questions": [
        {
          "label": "",
          "question": "",
          "explanation": "(ক)\nসড়ক দুর্ঘটনা: কারণ ও প্রতিকার শুভ, প্রতিনিধি দৈনিক প্রথম আলো, কুমিল্লা\nদেশে সড়ক দুর্ঘটনার হার উদ্বেগজনকভাবে বেড়ে চলেছে। বাংলাদেশ যাত্রী কল্যাণ সমিতির তথ্যমতে, গত বছরে সড়ক দুর্ঘটনায় প্রাণ হারিয়েছে কয়েক হাজার মানুষ, যার বেশিরভাগই কর্মক্ষম জনগোষ্ঠী। এ পরিস্থিতি কেবল ব্যক্তিগত ক্ষতির সীমাবদ্ধ নয়; এটি দেশের অর্থনৈতিক ও সামাজিক ভারসাম্য নষ্ট করছে।\nকারণ সড়ক দুর্ঘটনার পেছনে প্রধান কারণ হলো ট্রাফিক আইন লঙ্ঘন। চালকদের অসতর্কতা, অতিরিক্ত গতি, মদ্যপ অবস্থায় গাড়ি চালানো, এবং অদক্ষতা দুর্ঘটনার মূল কারণ হিসেবে চিহ্নিত হয়েছে। অনেক যানবাহন ফিটনেস সার্টিফিকেট ছাড়াই চলাচল করছে। রাস্তার বেহাল দশা, বিশেষ করে গ্রামীণ ও মফস্বল এলাকায়, এবং অপর্যাপ্ত ট্রাফিক ব্যবস্থাপনাও দায়ী। পথচারীদের অসতর্কতা, যেমন জেব্রা ক্রসিং ব্যবহার না করা বা ট্রাফিক সিগন্যাল অমান্য করাও দুর্ঘটনা বাড়াচ্ছে।\nপ্রতিকার ১. কঠোর আইন প্রয়োগ : সড়ক পরিবহন আইন ২০১৮ যথাযথভাবে বাস্তবায়ন করতে হবে। ট্রাফিক আইন অমান্যকারীদের বিরুদ্ধে কঠোর শাস্তির ব্যবস্থা করতে হবে। ২. চালকদের প্রশিক্ষণ : চালকদের জন্য বাধ্যতামূলক প্রশিক্ষণ ও লাইসেন্স প্রদান প্রক্রিয়াকে আরও স্বচ্ছ করতে হবে। ৩. যানবাহনের ফিটনেস পরীক্ষা : যানবাহনের নিয়মিত ফিটনেস পরীক্ষা নিশ্চিত করতে হবে এবং অদক্ষ যানবাহন রাস্তায় চলাচল বন্ধ করতে হবে। 4. সচেতনতা বৃদ্ধি : স্কুল-কলেজ পর্যায়ে ট্রাফিক সচেতনতা কার্যক্রম চালু করা উচিত। ৫. রাস্তা সংস্কার : বেহাল রাস্তা মেরামত ও দুর্ঘটনাপ্রবণ এলাকায় সঠিক চিহ্ন স্থাপন করা প্রয়োজন। ৬. টেকসই গণপরিবহন ব্যবস্থা : পর্যাপ্ত গণপরিবহন ব্যবস্থা চালু করা গেলে ব্যক্তিগত গাড়ির সংখ্যা কমিয়ে দুর্ঘটনার ঝুঁকি হ্রাস করা সম্ভব।\nউপসংহার সড়ক দুর্ঘটনা রোধে সরকারের পাশাপাশি সমাজের প্রতিটি স্তরের মানুষকে দায়িত্বশীল ভূমিকা পালন করতে হবে। চালক, পথচারী, এবং সংশ্লিষ্ট কর্তৃপক্ষের সমন্বিত প্রচেষ্টায়ই সম্ভব একটি নিরাপদ সড়ক ব্যবস্থা নিশ্চিত করা। তাই এখনই সজাগ হওয়া প্রয়োজন, যেন আরও একটি তাজা প্রাণ অকালে ঝরে না যায়।\n(খ)\nপ্রতিবেদন বিষয়: আমাদের এলাকায় মহান বিজয় দিবস উদযাপন।\n১৬ই ডিসেম্বর, মহান বিজয় দিবস। এ দিনটি বাঙালি জাতির জন্য এক গৌরবোজ্জ্বল ইতিহাসের সাক্ষী। আমাদের এলাকায় দিনটি যথাযোগ্য মর্যাদা এবং উৎসাহ-উদ্দীপনার সঙ্গে উদযাপন করা হয়েছে।\nপ্রভাতফেরি ও শ্রদ্ধাঞ্জলি: সকালে সূর্যোদয়ের সঙ্গে সঙ্গেই প্রভাতফেরি আয়োজন করা হয়। স্কুল, কলেজের শিক্ষার্থী এবং বিভিন্ন সাংস্কৃতিক সংগঠনের সদস্যরা জাতীয় পতাকা, ব্যানার এবং ফেস্টুন নিয়ে মিছিল করে। স্থানীয় শহীদ মিনারে পুষ্পস্তবক অর্পণের মাধ্যমে শহীদদের প্রতি শ্রদ্ধা নিবেদন করা হয়।\nআলোচনা সভা: বিকেলে স্থানীয় কমিউনিটি সেন্টারে একটি আলোচনা সভার আয়োজন করা হয়। সভার প্রধান অতিথি ছিলেন একজন মুক্তিযোদ্ধা। তিনি মুক্তিযুদ্ধের গল্প এবং এর তাৎপর্য তুলে ধরেন। এছাড়া, এলাকার গণ্যমান্য ব্যক্তিরা স্বাধীনতা অর্জনের জন্য ত্যাগ ও আত্মবলিদানের বিষয় নিয়ে বক্তব্য দেন।\nসাংস্কৃতিক অনুষ্ঠান: সন্ধ্যায় সাংস্কৃতিক অনুষ্ঠানের আয়োজন করা হয়। এতে স্থানীয় শিল্পীরা দেশাত্মবোধক গান পরিবেশন করেন। শিক্ষার্থীদের অংশগ্রহণে মুক্তিযুদ্ধের ওপর একটি নাটক মঞ্চস্থ হয়, যা উপস্থিত দর্শকদের মধ্যে দেশপ্রেম জাগ্রত করে।\nআলো ও আতশবাজি প্রদর্শনী: রাতের সময় এলাকার গুরুত্বপূর্ণ স্থাপনা ও রাস্তাগুলো জাতীয় পতাকার রঙে সজ্জিত করা হয়। বিজয় দিবসের তাৎপর্য স্মরণ করে এক বর্ণিল আতশবাজি প্রদর্শনীরও আয়োজন করা হয়।\nসমাপ্তি: উৎসবমুখর আয়োজনের মাধ্যমে দিবসটি শান্তিপূর্ণভাবে উদযাপিত হয়। দিনব্যাপী এই কর্মসূচি আমাদের মহান মুক্তিযুদ্ধের চেতনা মনে করিয়ে দেয় এবং ভবিষ্যৎ প্রজন্মকে দেশপ্রেমে উদ্বুদ্ধ করে।\nআঁখি আক্তার নিজস্ব প্রতিবেদক, দৈনিক প্রবাহ"
        }
      ]
    },
    {
      "number": "4",
      "uddipok": "যেকোনো একটির ভাবসম্প্রসারণ করো:\n(ক) দুর্নীতি জাতীয় জীবনের সকল উন্নতির অন্তরায় ।\n(খ) আলো বলে, ‘অন্ধকার, তুই বড়ো কালো ।'\nঅন্ধকার বলে, ‘ভাই, তাই তুমি আলো।’",
      "tag": "MB 22",
      "sub_questions": [
        {
          "label": "",
          "question": "",
          "explanation": "(ক)\nমূলভাব : দুর্নীতি একটি জাতির জন্য অভিশাপস্বরূপ। জাতির সুন্দর ভবিষ্যৎকে দুর্নীতি নষ্ট করে দেয় ।\nসম্প্রসারিত ভাব : একটি জাতির যাবতীয় মহোত্তম অর্জন কেবল দুর্নীতির কারণে বিফলে যেতে পারে,দুর্নীতি একটি জাতির সামগ্রিক উন্নতির পথে বাধা হয়ে দাঁড়ায়। দুর্নীতির দ্বারা মুষ্ঠিমেয় সুবিধাবাদী লোক উপকৃত হলেও সমগ্র জাতির জন্যে তা বিরাট ক্ষতির কারণ হয়ে দাঁড়ায়। এমন কোনো দিক নেই যেখানে দুর্নীতি প্রবেশের সুযোগ কম। সর্বত্রই দুর্নীতি মাথাচাড়া দিয়ে উঠতে পারে। সর্বনাশ করে দিতে পারে একটি দেশের, একটি জাতির সামগ্রিক অগ্রগতির। দেশে দুর্নীতির এ ভয়াবহ আগ্রাসী চরিত্রের কারণে দুর্নীতির বিরুদ্ধে সজাগ থাকতে হবে। ব্যক্তিগত ও জাতীয়ভাবে এর বিরুদ্ধে সোচ্চার হতে হবে। দুর্নীতি কেবল বর্তমানকে নয়, আমাদের ভবিষ্যৎকেও অমানিশার কালো অন্ধকারে নিমজ্জিত করবে— এ সত্য সবাইকে উপলব্ধি করতে হবে। জাতিকে উন্নতির শীর্ষস্থানে নিতে হলে দুর্নীতিমুক্ত প্রশাসন ও সমাজব্যবস্থা গড়ে তুলতে হবে। আমাদের ব্যক্তি ও জাতীয় অর্জন যেন দুর্নীতির রাহুগ্রাসে বিনষ্ট না হয় তা নিশ্চিত করতে হবে। ইতোমধ্যে দুর্নীতির কারণে আমাদের জাতীয় ভাবমূর্তির ব্যাপক ক্ষতি হয়েছে। কাজেই ধর্ম-বর্ণ, দল-সম্প্রদায় নির্বিশেষে আমাদের সবাইকে এ সত্য গভীর ও আন্তরিকভাবে বিশ্বাস করতে হবে যে, দুর্নীতি ও শোষণহীন সমাজ গড়ার মধ্য দিয়েই একটি জাতির প্রকৃত অগ্রগতি সম্ভব দুর্নীতির মাধ্যমে জাতীয় উন্নয়ন কখনো সম্ভব নয়।\nমন্তব্য : দুর্নীতি প্রতিরোধ করে জাতীয় উন্নতির অগ্রযাত্রাকে সমুন্নত রাখতে প্রয়োজনীয় পদক্ষেপ নেওয়া উচিত।\nসম্পূর্ণ পোস্টটি মনোযোগ দিয়ে পড়ার জন্য তোমাকে অসংখ্য ধন্যবাদ। আশা করছি আমাদের এই পোস্ট থেকে ভাব সম্প্রসারণ যেটি তুমি চাচ্ছিলে সেটি পেয়ে গিয়েছ। যদি তুমি আমাদেরকে কোন কিছু জানতে চাও বা এই ভাব সম্প্রসারণ নিয়ে যদি তোমার কোনো মতামত থাকে, তাহলে সেটি আমাদের কমেন্টে জানাতে পারো। আজকের পোস্টে এই পর্যন্তই, তুমি আমাদের ওয়েবসাইট ভিজিট করে আমাদের বাকি পোস্ট গুলো দেখতে পারো।\n(খ)\nভাবসম্প্রসারণ : পৃথিবীতে কোনাে কিছু এককভাবে উপভােগ করলে সে জিনিসের যথার্থ মূল্য বােঝা যায় না। আলাে ও অন্ধকারের মতাে বিপরীতরাই একে-অন্যের গুরুত্ব অনুধাবনে সহায়তা করে।\nপৃথিবীতে সুখ-দুঃখ, হাসি-কান্না, আনন্দ-বেদনা, সুন্দর ও কুৎসিতের সহাবস্থান। পৃথিবীতে যদি কখনাে সূর্য অস্ত না যায়, তাহলে আলােময় পৃথিবীকে সুন্দরভাবে অনুভব করা যেত না। অন্ধকার আলাে গ্রাস করে বলেই পরদিনে সূর্যোদয় আমাদের কাছে এত আকর্ষণীয়। মানুষের ব্যক্তিগত জীবনেও একই অবস্থা। আমরা সকলেই জীবনে কীভাবে অধিক সুখ লাভ করা যায় তারই সন্ধান করি। কিন্তু দুঃখের স্পর্শ ছাড়া জীবনে নিরবচ্ছিন্ন সুখ লাভ করা যায় না। দুঃখের যন্ত্রণা দেখে আমরা হতাশায় ভেঙে পড়ি, অনেক সময় আক্ষেপ করি, সৃষ্টিকর্তার কাছে অভিযােগ জানাই। কিন্তু দুঃখ আছে বলেই সুখ এত আদরনীয়। বেদনা-হতাশার পর যখন সুখ ও আনন্দ খুঁজে পাওয়া যায়, তার কোনাে তুলনা নেই। তেমনি অভাব না থাকলে মানুষের প্রগতি থেমে যেত। আবার চাওয়া- পাওয়া বা অতৃপ্তি না থাকলে জ্ঞান-বিজ্ঞানের এত উৎকর্ষ সাধিত হতাে না। জন্মের পর মৃত্যু অবধারিত বলেই জীবন এত মধুময় ও মূল্যবান। তেমনিভাবে অন্ধকার আছে বলেই আলাের গুরুত্ব বেশি। আলাে অন্ধকারকে যতই হেয় করুক না কেন, অন্ধকার আছে বলেই আলাে উজ্জ্বলভাবে আমাদের নিকট ধরা পড়ে। দুঃখ আছে বলে সুখ এত মধুর। দুঃখের যন্ত্রণা না থাকলে সুখের মূল্য উপলব্ধি করা যায় না। কাটা এড়িয়ে যেমন পদ্মফুল তােলা যায় না তেমনি দুঃখ বাদ দিয়ে সুখ লাভ করা যায় না।\nআমাদের কঠোর সাধনা ও দৃঢ় মনােবল দ্বারা জীবনের সকল বাধা-বিপত্তিকে অতিক্রম করতে হবে। আলাে-অন্ধকার, ভালাে-মন্দ, সুখ-দুঃখ না থাকলে মানুষ কোনাে সাধনাই করত না, দৃঢ় মনােবলের অধিকারীও হতে পারত না। এসব বাধা আছে বলেই মানুষ নিরন্তর চেষ্টা চালিয়ে যাচ্ছে জীবনকে সুন্দর, সার্থক করতে, পৃথিবীকে সুখের আবাস ভূমিতে পরিণত করতে।"
        }
      ]
    }
  ]
}