{
  "title": "কুমিল্লা বোর্ড ২০২০",
  "subtitle": "প্রবন্ধ রচনা (যেকোনো ১টি)(1)",
  "questions": [
    {
      "number": "1",
      "uddipok": "মানবকল্যাণে বিজ্ঞান",
      "tag": "MB 22,RB 22,DIN.B 22,CTG.B 22,SB 22,JB 22,BB 22,DB 20,MB 20,RB 20,CTG.B 20,CB 20,DIN.B 20,SB 20,JB 20,BB 20",
      "sub_questions": [
        {
          "label": "",
          "question": "",
          "explanation": "ভূমিকা – বিজ্ঞান আধুনিক সভ্যতার আশীর্বাদ।  অন্ধকার জীবন থেকে মানুষকে আলোর পথে নিয়ে এসেছে বিজ্ঞান ও প্রযুক্তি সেবা। প্রাচীন থেকে আধুনিক ধারার জীবন যাপনে মানুষকে দিনের-পর-দিন নতুনত্ব উপহার দিয়ে চলেছে বিজ্ঞান। প্রতিদিনের জীবনে বিজ্ঞানের আবিষ্কার কোন না কোন ভাবে মানুষকে সহায়তা করছে ফলে মানুষের জীবন  সহজ থেকে সহজতর হচ্ছে। বিজ্ঞান শব্দের আভিধানিক অর্থ ‘বিশেষ জ্ঞান’। পার্থিব জগতের কল্যাণের জন্য বিশেষ জ্ঞান সৃষ্টি করায় বিজ্ঞানের অন্যতম লক্ষ্য। বিজ্ঞানের আবিষ্কার মানুষকে ক্রমবিবর্তনের মধ্য দিয়ে পৌঁছে দিয়েছে আধুনিক সভ্যতার চরম শিখরে।সারা পৃথিবীতে আজ বিজ্ঞানের জয়ধ্বনি। বিজ্ঞান ও প্রযুক্তি ব্যতীত মানুষ এক মুহূর্ত বাঁচতে পারবে না। বিজ্ঞানের ছোঁয়া  যে দেশে পড়েনি সে দেশ কোনভাবেই উন্নতি লাভ করতে পারেনি। মানুষের জীবনে বিজ্ঞানের ছোঁয়া কতটা লেগেছে তা প্রতিদিনকার জীবনকে দেখলেই আমরা অনুভব করতে পারি।মানব কল্যাণে বিজ্ঞান ও প্রযুক্তি প্রতিনিয়ত অবদান রেখে  চলেছে।\nবিজ্ঞানের আবিষ্কার- বিজ্ঞানের বিচিত্র আবিষ্কার মানুষের জীবনে সুফল বয়ে এনেছে। মানুষের জীবনে পরিপূর্ণতা এনে দিয়েছে বিজ্ঞান। গুহাবাসী মানুষ আলোকিত জীবনের প্রথম ধাপে আবিষ্কার করেছিল  আগুন। বিজ্ঞানের  পদযাত্রা শুরু হয়েছিল আগুন জ্বালানোর মধ্য দিয়ে।এরপর মানুষের জীবনে যে আবিষ্কারটি গতি এনে দিয়েছে তা হল চাকা আবিষ্কার। পণ্য পরিবহন ও এক স্থান থেকে অন্য স্থানে যেতে মানুষকে চাকা সহায়ক ভূমিকা পালন করেছে। এরপর থেকে মানুষকে আর থেমে থাকতে হয়নি আগুনে পুড়িয়ে  তৈরি হয়েছে নতুন নতুন যন্ত্রপাতি। এক স্থান থেকে অন্য স্থানে মানুষ  পৌঁছে গেছে চাকায়  চালিত বাহনের মাধ্যমে। সমাজের যত পরিবর্তন হয়েছে মানুষের জ্ঞান বিজ্ঞানের  জিজ্ঞাসা ততই বেড়েছে। আকাশ, জল, স্থল  সম্পর্কে মানুষের কৌতূহল বৃদ্ধি পেয়েছে ফলে আবিষ্কারের নেশা  মানুষকে তাড়িত করে।\nবিংশ শতাব্দীর বিজ্ঞান- বিজ্ঞানের জয়যাত্রা প্রাচীনকাল থেকে শুরু হলেও বিংশ শতাব্দীতে এসে সমৃদ্ধি লাভ করেছে। বিজ্ঞানের আবিষ্কার মানুষের জীবনকে যেমন সহজ করেছে তেমনি প্রকৃতিকে নিয়ন্ত্রণ করার কিছুটা সক্ষমতা তৈরি করেছে। বিজ্ঞানের বহুমুখী আবিষ্কার প্রাত্যহিক জীবনকে সহজ করে দিয়েছে। বিজ্ঞানের বিভিন্ন আবিষ্কার মানুষ তার প্রয়োজন মত ব্যবহার করছে। বিজ্ঞানের জয়যাত্রা একবিংশ শতাব্দীতে অব্যাহত থাকবে এবং পৃথিবীকে  নিয়ে যাবে সমৃদ্ধির চরম শিখরে। বিজ্ঞানের বহুমুখী আবিষ্কার পৃথিবীকে দেখাবে নতুন দিগন্ত।বিংশ শতাব্দীতে আমরা উপলব্ধি করতে পারছি বিজ্ঞানের আবিষ্কার ছাড়া সমৃদ্ধি অর্জন কোনভাবেই সম্ভব না।\nপ্রযুক্তি আবিষ্কারে আত্মত্যাগ- প্রকৃতি জগতের বিচিত্র বিষয়ের প্রতি ক্ষুদ্রাতিক্ষুদ্র আগ্রহ এবং পরীক্ষা-নিরীক্ষার মধ্য দিয়ে নতুন নতুন কিছু আবিষ্কার করা বিজ্ঞানীদের মূল কাজ। বিভিন্ন রকম আবিষ্কার থেকে আমরা যে সুফল ভোগ করছি এর পেছনে প্রযুক্তি আবিষ্কারকদের রয়েছে নিরলস শ্রম, মেধা, অধ্যবসায়  ও সাধনা। নতুন নতুন জ্ঞান সমাজে পরিবেশন করা খুব সহজ কাজ ছিল না। নিজের আবিষ্কার সমাজে প্রতিষ্ঠা করতে গিয়ে প্রাণ দিতে হয়েছে ব্রনো, ও ল্যাভয়িসকে। এছাড়া সক্রেটিস, গ্যালিলিও, আর্কিমিডিস, নিউটন, স্যার জগদীশচন্দ্র বসু  প্রভৃতি বিজ্ঞানী তাদের জীবনের বড় অংশ ব্যয় করেছেন গবেষণার কাজে। প্রযুক্তি আবিষ্কার এর পেছনের এই মহান মানুষগুলোর নিরলস পরিশ্রমের বিনিময়ে আধুনিক সভ্যতা বিচিত্র সুবিধা ভোগ করছে। প্রযুক্তি আবিষ্কারের প্রত্যক্ষ এই মানুষগুলোর প্রতি আমাদের সবসময় শ্রদ্ধাশীল থাকতে হবে।\nদৈনন্দিন জীবনে বিজ্ঞান – প্রতিদিনকার জীবনে এমন কোনো মুহূর্ত নেই যে মুহূর্তে আমরা বিজ্ঞানের আশীর্বাদ গ্রহণ করছি না। সকাল থেকে শুরু করে সন্ধ্যা পর্যন্ত বিভিন্ন ভাবে বিজ্ঞান আমাদের পাশে থাকে। সকালে ঘুম থেকে ওঠার সময় যে ঘড়িটা দেখি সেটি থেকে শুরু করে অফিস-আদালতের কাজ শেষ করে এসি বা ফ্যানের বাতাসে নিদ্রায় যাওয়া পর্যন্ত ছন্দময় জীবন এনে দিয়েছে বিজ্ঞান । যাতায়াত, তথ্য প্রযুক্তির ব্যবহার, মানুষের সঙ্গে যোগাযোগ স্থাপন, ব্যবসা-বাণিজ্যের প্রসার, কৃষি, চিকিৎসা, শিক্ষা ও প্রকৌশলীসহ নানামুখী কাজে বিজ্ঞান আমাদের পাশে রয়েছে। মানুষের প্রতিটি কর্মকাণ্ডের সঙ্গে বিজ্ঞান জড়িত। সমাজের প্রতিটি স্তরে বিজ্ঞান এর ছোঁয়া লেগেছে ফলে  জীবনে এসেছে পরিবর্তন। মানব জীবন এবং বিজ্ঞানকে আজ কোনভাবেই আলাদা করা যাবে না। প্রাত্যহিক জীবনে বিজ্ঞান আমাদের প্রতিনিয়ত সুফল এনে দিচ্ছে।\nবেকারত্ব মোচনে বিজ্ঞান – উন্নয়নশীল ও অনুন্নত দেশে বেকারত্ব অভিশাপ। আর্থিক সচ্ছলতা না থাকলে সমাজে অরাজকতা সৃষ্টির সম্ভাবনা থাকে। বিজ্ঞানের আবিষ্কার আজ বেকারত্ব  দূরীকরণ উল্লেখযোগ্য ভূমিকা রাখছে। হাতে-কলমে প্রযুক্তি সেবা সম্পর্কে জ্ঞান লাভ করে  তরুণ সমাজ অর্থ উপার্জন করছে। রেডিও ,টেলিভিশন, বৈদ্যুতিক পাখা, কম্পিউটার, মোবাইল উৎপাদন প্রতিষ্ঠানে যেমন শ্রম শক্তির প্রয়োজন হচ্ছে তেমনি ভাবে পরবর্তীতে মেরামতের জন্য আরেকটি শ্রমশক্তির প্রয়োজন দেখা দিচ্ছে ।ইলেকট্রনিক বিভিন্ন যন্ত্রাংশ উৎপাদন এবং মেরামতের জন্য আধুনিক শিক্ষা ব্যবস্থার মধ্যে কর্মমুখী শিক্ষার সুযোগ করে দিয়ে বেকারত্ব দূর করা সম্ভব হচ্ছে। ফ্রিল্যান্সিংয়ের মাধ্যমে অর্থ আয় করে বাংলাদেশের তরুণ সমাজ দেশের আর্থিক খাতে বিরাট ভূমিকা পালন করছে। বড় বড় শিল্প-কলকারখানায় উৎপাদন বৃদ্ধির জন্য বেশি বেশি শ্রমিক লাগছে। মোবাইলে রিচার্জ বা  মোবাইল এর মাধ্যমে ব্যাংকিং কার্যক্রম সম্পন্ন করে অর্থ উপার্জন করছে এবং তা দিয়ে একটি শ্রেণী তাদের জীবন জীবিকা বেশ ভালোভাবে নির্বাহ করছে। সর্বোপরি বিজ্ঞান বেকারত্ব দূর করার কাজে উল্লেখযোগ্য ভূমিকা পালন করছে।\nশিক্ষা ক্ষেত্রে বিজ্ঞানের অবদান- শিক্ষা বিকাশের ক্ষেত্রে সবচেয়ে উল্লেখযোগ্য ভূমিকা রেখেছে বিজ্ঞানের নতুন আবিষ্কার।বিশেষ করে কাগজ-কলমের আবিষ্কার, মুদ্রণ শিল্পের অগ্রগতি, টাইপরাইটার আবিষ্কার যা শিক্ষার প্রসার ও বিকাশে সহায়তা করছে ।আধুনিক সময়ে কম্পিউটার আবিষ্কার হওয়ার পর শিক্ষাক্ষেত্রে উন্নতি আরো বৃদ্ধি পেয়েছে। পাওয়ার পয়েন্ট প্রেজেন্টেশনের মাধ্যমে খুব সহজভাবে   পাঠ্যবইয়ের বিষয়সমূহ উপস্থাপন  করলে শিক্ষার্থীদের বুঝতে সুবিধা  হায়। শিক্ষক ও শিক্ষার্থীদের যোগাযোগের মাধ্যম হিসেবে ইমেইল বা সামাজিক যোগাযোগ মাধ্যম বেশ কার্যকরী। শিক্ষার আলো পৌঁছে দিতে বিজ্ঞান সর্বোচ্চ চেষ্টা করছে। দেশ-বিদেশের বিশ্ববিদ্যালয়গুলোতে উচ্চতর শিক্ষা লাভের জন্য গবেষণা পত্র জমা দেওয়া বা ভর্তি পরীক্ষা  এখন অনলাইনের মাধ্যমে সম্পন্ন হচ্ছে। পৃথিবীর বিভিন্ন দেশের উন্নত শিক্ষা প্রতিষ্ঠান সম্পর্কে ধারণা নেওয়া এবং বিচিত্র জ্ঞান আহরণের জন্য ইন্টারনেট প্রযুক্তির অধিক কার্যকর। পৃথিবীর যেকোন ভাষার উল্লেখযোগ্য গ্রন্থ আমরা সহজেই পড়তে পারি ইন্টারনেটের কল্যাণে। পৃথিবীর কোন জ্ঞান নির্দিষ্ট সমাজ বা দেশের গন্ডির মধ্যে সীমাবদ্ধ থাকছে না, জ্ঞান হয়ে উঠেছে সমগ্র পৃথিবীর। বিজ্ঞানের নানা আবিষ্কার শিক্ষাক্ষেত্রকে  উন্নতির দিকে নিয়ে যাচ্ছে।\nচিকিৎসা ক্ষেত্রে বিজ্ঞান- জনস্বাস্থ্যের কল্যাণে উল্লেখযোগ্য ভূমিকা রেখেছে বিজ্ঞান। চিকিৎসা ক্ষেত্রে বিজ্ঞানের অবদান আমরা তখনই বুঝতে পারে যখন আমি বা আমার পরিবারের কেউ অসুস্থ হয়। এক্সে, আল্ট্রাসনোগ্রাম, ইসিজি, সিটি স্ক্যান প্রভৃতি আবিষ্কার রোগ নির্ণয় করার ক্ষেত্রে যথাযথ ভূমিকা পালন করছে। অত্যাধুনিক আবিষ্কার জটিল রোগের  সহজ সমাধান এনেছে। বৃক্ক,  অস্থিমজ্জা, যকৃত এর মত শরীরের গুরুত্বপূর্ণ অঙ্গ প্রতিস্থাপনের মাধ্যমে মানুষ নতুন করে জীবন ফিরে পাচ্ছে। হৃদ রোগীদের জন্য রক্তের প্রবাহ ঠিক রাখতে রক্তনালীর মাঝে  রিং ব্যবহার করা হচ্ছে অথবা লেজার রশ্মির মাধ্যমে রক্তনালীর অভ্যন্তরের চর্বি সরিয়ে দিচ্ছে। ক্যান্সারে আক্রান্ত রোগীদের চিকিৎসা নিশ্চিত করার লক্ষ্যে কেমোথেরাপির বিশেষ ভূমিকা পালন করছে। মূত্রথলি ও পিত্তকোষের পাথর অপসারণের জন্য লেজার রশ্মি ব্যবহার বর্তমান সময়ে বেশ বৃদ্ধি পেয়েছে। লেজারের মাধ্যমে শরীরের  অতি স্পর্শকাতর স্থানের সুচিকিৎসা নিশ্চিত করা যাচ্ছে। বিজ্ঞানের আবিষ্কার ব্যতীত আজকের দিনের আধুনিক চিকিৎসা কোনভাবেই কল্পনা করা সম্ভব নয়। কম্পিউটার প্রযুক্তি চিকিৎসাবিজ্ঞানে অভূতপূর্ব পরিবর্তন  এনে দিয়েছে।\nঅর্থনীতিতে বিজ্ঞানের অবদান- অর্থনৈতিক ভিত্তি ব্যতীত আধুনিক পৃথিবীতে কোন দেশ উন্নতি করতে পারবে না। অর্থনৈতিক প্রবাহ যে দেশে যত বেশি গতিশীল থাকে সেই দেশের জীবনযাত্রার মান তত বেশি উন্নতি লাভ করবে। অর্থনৈতিক উন্নয়নের ক্ষেত্রে বিজ্ঞানের অবদান বিশেষভাবে গুরুত্ব বহন করে। শিল্প কলকারখানা, ব্যাংকিং ব্যবস্থা, আধুনিক মানের যন্ত্রপাতি আবিষ্কার সহ আর্থিক খাতের সকল প্রতিষ্ঠানে বিজ্ঞানের  ছোঁয়া লেগেছে। বিজ্ঞানের সুফল হিসেবে মানুষের কর্মসংস্থানের সৃষ্টি হয়েছে যেমন তেমনি ভাবে আর্থিক প্রবাহ বৃদ্ধি পেয়েছে সর্বোপরি একটি দেশের মোট দেশজ উৎপাদন বা জিডিপিতে বিশেষ প্রভাব সৃষ্টি করছে।মানুষের মাথাপিছু আয় যত বেশি বৃদ্ধি পাবে তত বেশি সে দেশের সম্মান বহির্বিশ্বে বৃদ্ধি পাবে। অর্থনৈতিকভাবে সচ্ছলতা সৃষ্টি করা বিজ্ঞানের কাজ হয়ে দাঁড়িয়েছে। নতুন নতুন আবিষ্কার অর্থনৈতিক প্রবাহে আর্থিক উৎসের নতুন নতুন পথ সংযুক্ত করছে।\nযোগাযোগ ও পরিবহন ব্যবস্থায় বিজ্ঞান- যে দেশের পরিবহন ও যোগাযোগ ব্যবস্থা যত নিরাপদ ও সহজ সেই দেশ তত দ্রুত উন্নতি করতে পারবে। বর্তমান পৃথিবীর  সমৃদ্ধি বহুলাংশে নির্ভর করে সে দেশের পরিবহন ও যোগাযোগ ব্যবস্থার ওপর।চাকা আবিষ্কারের মধ্য দিয়ে পরিবহন ও যোগাযোগ ব্যবস্থা পরিবর্তনের যে ধারা শুরু হয়েছিল তা বর্তমানে ব্যাপকতা লাভ করেছে। বুলেট ট্রেন, এরোপ্লেন, রকেট সহ বহু ধরনের দ্রুতগামী বাহন আবিষ্কৃত হয়েছে। নৌপথে পণ্য ও মানুষ পরিবহনের জন্য উন্নত মানের জাহাজ, লঞ্চ, স্টিমার ,স্পিড বোর্ড আবিষ্কৃত হয়েছে। পৃথিবীর এক প্রান্ত থেকে অন্য প্রান্তে মানুষের সঙ্গে যোগাযোগ স্থাপনের জন্য মোবাইল, টেলিফোন ব্যবহার করা হচ্ছে। প্রাতিষ্ঠানিক তথ্য বিনিময়ের জন্য ইমেইল সবচেয়ে জনপ্রিয় মাধ্যম।গভীর সমুদ্র পথ পাড়ি দিতে পারে এমন বৃহদায়তনের উচ্চ প্রযুক্তি সম্পন্ন মালবাহী জাহাজ পৃথিবীর এক প্রান্ত থেকে অন্য প্রান্ত পর্যন্ত চলে যাচ্ছে।  যোগাযোগ ও পরিবহন ব্যবস্থায় বিজ্ঞানের অবদান অনস্বীকার্য।\nঝুঁকিপূর্ণ কাজে বিজ্ঞান- মানুষ যেখানে পৌঁছাতে পারে না সেখানে মানুষের তৈরি প্রযুক্তি পৌঁছে যেতে পারে সহজেই। বিজ্ঞানের অভূতপূর্ব আবিষ্কার রোবট। মহাশূন্যের রহস্য আবিষ্কারের জন্য রোবট সবচেয়ে কার্যকরী মাধ্যম। দুর্গম পাহাড়-পর্বত, গভীর খনি, সমুদ্রের অতল গহীনে সহজে পৌঁছে যাচ্ছে রোবট। মানুষকে  চাঁদে নিয়ে  গেছে রকেট  আবার মঙ্গলে  পানির অস্তিত্ব খুঁজে পেতে বিজ্ঞান নিরলস পরিশ্রম করে যাচ্ছে।মহাশূন্যের বিচিত্র অজানা তথ্য জানতে মানুষ বিজ্ঞানের শরণাপন্ন হচ্ছে।আকাশপথে ড্রোনের মাধ্যমে গোয়েন্দা তথ্য যেমন সংগ্রহ করা হচ্ছে তেমনি ভাবে মানুষের কাছে বার্তাও পাঠানো হচ্ছে এই প্রযুক্তির মাধ্যমে। যেখানে মানুষের জীবনের ঝুঁকি রয়েছে সেখানে এগিয়ে যাচ্ছে বিজ্ঞানের আবিষ্কৃত বিভিন্ন প্রযুক্তি।মানবকল্যাণে বিজ্ঞান সব সময় অবদান রেখে চলেছে।\nবাণিজ্য বিকাশে বিজ্ঞানের অবদান- সাম্প্রতিক বিশ্বে বাণিজ্য বিকাশে সবথেকে কার্যকরী ভূমিকা পালন করছে বিজ্ঞান। এক দেশ থেকে অন্য দেশে  কাঁচামাল সরবরাহ করা যেমন সহজ হচ্ছে তেমনি ভাবে পৃথিবীর যেকোন প্রান্তে উৎপাদিত পণ্য পৌঁছে দেয়া যাচ্ছে। সমগ্র পৃথিবীটাই এখন একটি বাজারে পরিণত হয়েছে এবং এর একমাত্র কারণ বিজ্ঞানের বিস্ময়কর আবিষ্কার সমূহ। পৃথিবীর কোন অঞ্চলে কোন পণ্যের চাহিদা রয়েছে তা যেমন আমরা মুহূর্তের মধ্যে ইন্টারনেট সংযোগের মাধ্যমে জানতে পারি ঠিক তেমনি ভাবে  একটি পণ্য উৎপাদন করতে কত খরচ পড়বে তাও আমরা সহজে হিসাব করে ফেলতে পারি।বাণিজ্য বিকাশের আজকের যে সফলতার পেছনে বিজ্ঞানের  বড় অবদান রয়েছে।\nকৃষিক্ষেত্রে বিজ্ঞান- মানুষের খাদ্য নিরাপত্তার জন্য বিজ্ঞানীরা নতুন নতুন জাতের  বীজ উৎপাদন করছে। এখন আর মাঠে আমরা লাঙ্গল গরু খুব একটা দেখি না আমরা দেখি  পাওয়ার টিলার, ট্রাক্টর, ধান মাড়াই যন্ত্র। কৃষি কাজ সহজ করার জন্য আবিষ্কৃত হয়েছে বীজ রোপণ, ফসল আহরণ করার যন্ত্র। পানির জন্য প্রকৃতির ওপর নির্ভরতা কমিয়ে গভীর নলকূপ স্থাপন করে পানি উত্তোলন করা হচ্ছে।  পূর্বে যে জমিতে বছরে একটি মাত্র  সফল উৎপাদন হতো সেই জমিতে উন্নত জাতের বীজ ব্যবহার করার কারণে বছরে তিনটি ফসল উৎপাদিত হচ্ছে।  বিভিন্ন জাতের বিলুপ্তপ্রায় দেশি মাছ পুকুরে চাষ করার উপযোগী করার মাধ্যমে দেশে মাছের চাহিদা পূরণ হচ্ছে। মাটি পরীক্ষার যন্ত্র ব্যবহার করে জমিতে প্রয়োজনীয় সার ব্যবহার করা হচ্ছে।প্রাকৃতিক  সারের সঙ্গে ব্যবহৃত হচ্ছে রাসায়নিক সার।গবেষণার মাধ্যমে কৃষিক্ষেত্রে উন্নত জাতের বীজ, সার, চাষ পদ্ধতি, আবিষ্কৃত  হয়েছে  যা মূলত কৃষি বিপ্লবের ভিত্তি রচনা করেছে। মানব কল্যাণের জন্য বিজ্ঞান যেসব আবিষ্কার মানুষের জীবনকে বদলে দিয়েছে তারমধ্যে উল্লেখযোগ্য হল কৃষি সম্পর্কিত আবিষ্কার।\nজীবনমান উন্নয়নে বিজ্ঞানের ব্যবহার- মানুষের অর্থনৈতিক প্রবাহ যদি যথাযথ থাকে তাহলে জীবন মানের উন্নয়ন ঘটে। অর্থনৈতিক প্রবাহ ঠিক রাখার ক্ষেত্রে বিজ্ঞানের নতুন নতুন আবিষ্কারের অবদান অনস্বীকার্য। জীবনমান উন্নয়নের ক্ষেত্রে বিজ্ঞানের আবিষ্কার অভূতপূর্ব ভাবে কাজে লাগছে। আজ আমরা রেডিও টেলিভিশনের মাধ্যমে ঘরে বসেই বিনোদন লাভ করতে পারছি আবার প্রয়োজন মত অন্যের সঙ্গে যোগাযোগ স্থাপনের জন্য টেলিফোন, মোবাইল ব্যবহার করছি। বাণিজ্য ব্যবস্থা ঠিক রাখার জন্য বিশেষ অ্যাপ ব্যবহার করা হচ্ছে। সার্বিকভাবে আমাদের জীবন মান উন্নয়নে প্রত্যক্ষভাবে বিজ্ঞান প্রভাব ফেলছে।\nআবহাওয়ার পূর্বাভাস জানতে বিজ্ঞান – প্রকৃতির বিপক্ষে গিয়ে আমরা যতই অবস্থান নিচ্ছে ততই প্রকৃতি নিজের শক্তি-সামর্থ্য জানান দিতে ঝড়, বন্যা, জলোচ্ছ্বাস সহ বিভিন্ন রকম প্রাকৃতিক দুর্যোগ সৃষ্টি করছে। মানুষ  তার বুদ্ধি বিবেক ব্যবহার করে আবহাওয়ার পূর্বাভাস জানার জন্য প্রযুক্তি সহায়তা নিচ্ছে। বাতাসের গতিবেগ নির্ণয়, বাতাসে জলীয় বাস্পের পরিমাণ নির্ণয়,ঘূর্ণিঝড়ের পূর্বাভাস, জলোচ্ছ্বাসের সম্ভাবনা সহ বিভিন্ন রকম দুর্যোগপূর্ণ আবহাওয়ার আগাম সংবাদ আমরা বিজ্ঞানের কল্যাণে  পাচ্ছি ।বাংলাদেশের উপকূলীয় এলাকায় বসবাসরত মানুষের প্রকৃতির সঙ্গে যুদ্ধ করে বেঁচে থাকতে হয় তাই অতি বর্ষণের ফলে সৃষ্ট বন্যা, অথবা নিম্নচাপের ফলে সৃষ্টি হওয়া ঘূর্ণিঝড় থেকে রক্ষা পাওয়ার জন্য বিজ্ঞান আমাদের সহায়তা করছে। উপগ্রহের মাধ্যমে আমরা আবহাওয়ার পূর্বাভাস জানতে পারি।\nশিল্প ক্ষেত্রে বিজ্ঞান- অষ্টাদশ শতাব্দীতে ইউরোপে শিল্প বিপ্লব ঘটেছিল মূলত বিজ্ঞানের নতুন নতুন আবিষ্কারের ফলে। ছোট শিল্প বা কুটির শিল্প একটি পণ্য উৎপাদন করতে যে সময় ও অর্থ ব্যয় করে বৃহৎ শিল্প তার থেকে কম মূল্যে পণ্য উৎপাদন করতে সক্ষম হচ্ছে। শিল্পক্ষেত্রে যে পরিবর্তন তার পেছনে রয়েছে বিজ্ঞানের আশীর্বাদ। অনলাইন ভিত্তিক বিভিন্ন ওয়েবসাইটে উৎপাদিত পণ্যের বিজ্ঞাপন প্রদানের মাধ্যমে ক্রেতা সংগ্রহ করা সহজ হয়েছে। আধুনিক সময়ে শিল্পের প্রসারে বিজ্ঞানের বিস্ময় আবিষ্কার বহুমুখী। উৎপাদন থেকে শুরু করে ক্রেতা পর্যন্ত আধুনিক প্রযুক্তির সহায়তা নেয়া হচ্ছে। ইন্টারনেট ব্যবহার করে পণ্যের বিজ্ঞাপন দেওয়া যেমন সহজ তেমনি ভাবে পণ্যের চাহিদা যাচাই করারও সুযোগ তৈরি হয়েছে। বিভিন্ন পণ্য উৎপাদনের জন্য যে কাঁচামাল ব্যবহার করা হয় তার বৃহৎ অংশ পাওয়া যায় খনিতে আর  খনির অনুসন্ধান কাজ করতে ব্যবহার করা হচ্ছে আধুনিক বিজ্ঞানের বিভিন্ন আবিষ্কার।\nসভ্যতা বিকাশে বিজ্ঞানের অবদান- মানব সভ্যতা বিকাশের ক্ষেত্রে উল্লেখযোগ্য অবদান রেখেছে বিজ্ঞান। বিজ্ঞান ছাড়া কখনোই আমরা আজকের এই আধুনিক বিশ্বে উপস্থিত হতে পারতাম না। জ্ঞান বিজ্ঞানের বিকাশ, যোগাযোগ ব্যবস্থার অভূতপূর্ব পরিবর্তন, মানুষের চিন্তা চেতনার বিশালতা, সভ্য জীবনে পদার্পণ এ সকল কিছুর পেছনে রয়েছে বিজ্ঞান। সর্বোপরি সভ্যতা বিকাশের ক্ষেত্রে বিজ্ঞান  সব থেকে বেশি অবদান রেখেছে। সূর্যোদয় থেকে সূর্যাস্ত পর্যন্ত সকল কাজেই প্রত্যক্ষ এবং পরোক্ষভাবে বিজ্ঞানের উপর আমাদের নির্ভর করতে হচ্ছে।\nবিজ্ঞানের ক্ষতিকর দিক – বিজ্ঞানের সাফল্যের দিক যেমন রয়েছে তেমনি তার একটি অন্ধকার দিকও রয়েছে যা আমরা অস্বীকার করতে পারি না।পৃথিবীতে আজ বড় বড় যুদ্ধে ব্যবহার করা হচ্ছে ভারি ভারি অস্ত্র যেমন বোমারু বিমান, পারমানবিক বোমা, ডিনামাইট, এটম বোমা, ট্যাংক, কামান সহ বিভিন্ন গোলাবারুদ যা আধুনিক বিজ্ঞানের আবিষ্কার। প্রথম ও দ্বিতীয় বিশ্বযুদ্ধ, ইসরাইল-ফিলিস্তিন যুদ্ধ, আফগানিস্তান, সিরিয়ার যুদ্ধ যার মধ্য দিয়ে মানব সভ্যতা দেখলো বিজ্ঞানের ভয়াবহ রূপ।হিরোশিমা ও নাগাসাকির মানুষ আজও যুদ্ধের ভয়াবহতা বহন করে যাচ্ছে।\nউপসংহার- বিজ্ঞানের কিছু আবিষ্কার মানুষের জন্য ক্ষতির কারণ হলেও বৃহত্তর অর্থে বিজ্ঞান মানুষকে দেখিয়েছে শান্তি এবং সমৃদ্ধির পথ। বিজ্ঞানকে যদি আমরা শুভ কাজে ব্যবহার করতে পারি তাহলে বিজ্ঞান হবে আমাদের কাছে শতভাগ আশীর্বাদ আর যদি খারাপ কাজে ব্যবহার করি তাহলে আমাদের জন্য হবে অভিশাপ। বর্তমান সময়ে বিজ্ঞান ছাড়া আমরা কোন ভাবে সমৃদ্ধির পথে এগোতে পারি না। সর্বোপরি বিজ্ঞানের বিচিত্র আবিষ্কার মানুষের জীবনে  কল্যাণ বয়ে নিয়ে এসেছে।"
        }
      ]
    },
    {
      "number": "1",
      "uddipok": "যেকোনো একটি বিষয়ে অনুচ্ছেদ লেখো:\n(ক) শৃঙ্খলাবোধ\n(খ) অতিথি পাখি",
      "tag": "CB 20",
      "sub_questions": [
        {
          "label": "",
          "question": "",
          "explanation": "(ক) শৃঙ্খলাবোধ\nআদিমকালে মানুষ একান্তভাবেই পরিবেশের উপর নির্ভরশীল ছিল।\nকিন্তু ক্রমবিকাশমান সভ্যতার পাশাপাশি মানুষ প্রকৃতিকে নিজের বশে আনতে শুরু করে। বিজ্ঞান ও প্রযুক্তির নানা আবিষ্কার মানুষকে দিয়েছে সুখ ও স্বাচ্ছন্দ্য। কিন্তু আবিষ্কৃত প্রযুক্তির অপব্যবহার দিনদিন পরিবেশকে দূষিত করে তুলেছে। পরিবেশ হলো আমাদের চারপাশের প্রাকৃতিক ও অপ্রাকৃতিক উপাদানের সমষ্টি। পানি, মাটি, বায়ু ইত্যাদি প্রাকৃতিক পরিবেশের গুরুত্বপূর্ণ উপাদান। প্রাকৃতিক বা মানবসৃষ্ট কোনো কারণে যদি পরিবেশের উপাদানগুলোর কাঙ্ক্ষিত মান বিনষ্ট হয় তাহলে পরিবেশ মানুষ বা প্রাণীর জন্য অস্বাস্থ্যকর হয়ে ওঠে। পরিবেশের এই অস্বাস্থ্যকর অবস্থাকে পরিবেশদূষণ বলে। পরিবেশদূষণের প্রাকৃতিক কারণগুলো হলো- ঝড়, বন্যা, জলোচ্ছ্বাস, অগ্ন্যুৎপাত, ভূমিকম্প ইত্যাদি। আর কৃত্রিম বা মনুষ্যসৃষ্ট কারণগুলো হলো- জনসংখ্যা বৃদ্ধি, শিল্পকারখানায় বিষাক্ত কেমিক্যালের ব্যবহার, শিল্পকারখানা ও যানবাহনে জীবাশ্ম জ্বালানির ব্যবহার ইত্যাদি। এসব কারণে পরিবেশের গুরুত্বপূর্ণ উপাদান পানি, মাটি, বায়ু ইত্যাদি প্রতিনিয়ত দূষিত হচ্ছে। এছাড়া কীটনাশক, গুঁড়ো সাবান, প্লাস্টিকের ব্যবহার ইত্যাদির ফলেও পরিবেশ দূষিত হয়। শিল্পকারখানা ও যানবাহন থেকে নির্গত সালফার ডাইঅক্সাইড, কার্বন ডাইঅক্সাইড, কার্বন মনোক্সাইড, ক্লোরো-ফ্লোরো কার্বন ইত্যাদি বায়ুমণ্ডলকে ক্ষতিগ্রস্ত করছে। পরিবেশদূষণের ভয়াবহ পরিণতি নিয়ে বিশ্বের সচেতন মানুষ আজ শঙ্কিত। কেননা, পরিবেশদূষণের কারণে মানব সভ্যতার অস্তিত্বই হুমকির সম্মুখীন। তাই পরিবেশ রক্ষায় বিশ্বের সচেতন মানুষ জেগে উঠেছে; গড়ে উঠছে অনেক পরিবেশবাদী সংগঠন। এসব সংগঠনের ঐকান্তিক প্রচেষ্টায় আন্তর্জাতিক সম্প্রদায় পরিবেশদূষণ রোধে করণীয় ঠিক করতে পরিবেশ বিষয়ক নানা সম্মেলনে একত্র হচ্ছে। বিভিন্ন দেশের মতো বাংলাদেশের সংবিধানেও পরিবেশ- সংরক্ষণ সংক্রান্ত ধারা যুক্ত হয়েছে। তবে সর্বস্তরের মানুষকে পরিবেশ\nসম্পর্কে সচেতন করা ব্যতীত পরিবেশদূষণ রোধ করা সম্ভব নয়।\n(খ) অতিথি পাখি\nপ্রতিবছর শীতকালে পৃথিবীর নানা প্রান্ত থেকে অসংখ্য পাখি আমাদের দেশে আসে। এগুলো পরিযায়ী পাখি বা অতিথি পাখি হিসেবে পরিচিত। অতিথি পাখি শীতপ্রধান দেশ থেকে হাজার হাজার মাইল পাড়ি দিয়ে এ দেশে আসে। প্রধানত সাইবেরিয়া, মঙ্গোলিয়া, তিব্বত, হিমালয়ের পাদদেশসহ ইউরোপের বিভিন্ন দেশ থেকে কয়েক মাসের জন্য আসে অতিথি পাখি। তীব্র শীতের প্রকোপ ও খাদ্যাভাব থেকে বাঁচার জন্য এ দেশে আশ্রয় খুঁজে নেয় এরা। এসব পাখির মধ্যে অধিকাংশই জলচর। প্রাকৃতিক লীলা-বৈচিত্র্যের এ দেশের ভারসাম্য রক্ষায় অতিথি পাখির অবদান অনেক। অতিথি পাখি আমাদের দেশের প্রাকৃতিক সৌন্দর্য বৃদ্ধি করে, এসব পাখি দেখার জন্য এ দেশে আগমন ঘটে পর্যটকদের। ফলে অতিথি পাখি সংরক্ষণ করা আমাদের দায়িত্ব। কিন্তু কতিপয় লোভী মানুষ নির্বিচার অতিথি পাখি শিকার করে, যা অনৈতিক। যে পাখিরা বেঁচে থাকার তাগিদে এ দেশকে নির্ভরযোগ্য মনে করে ছুটে আসে, তাদেরই আমরা শিকার করার আনন্দে মেতে উঠি। তখন বাঙালির অতিথিপরায়ণতার রূপটি হয়ে উঠে কুৎসিত। অতিথি পাখিদের আমাদের অতিথির মতোই সাদরে গ্রহণ করা উচিত। তাদের জন্য তৈরি করা উচিত অভয়ারণ্য। এই অতিথি পাখিরা শুধু আমাদের দেশে সৌন্দর্য বৃদ্ধি করতেই আসে না, তারা নিয়ে আসে সাম্য ও মৈত্রীর বার্তা। অতিথি পাখিরা আমাদের সামনে কাঁটাতারমুক্ত অবাধ পৃথিবীতে বিচরণের এক উজ্জ্বল দৃষ্টান্ত রেখে য়ায়। বিশ্বায়নের যুগে এই বার্তাটি খুবই তাৎপর্যপূর্ণ। প্রকৃতির ভারসাম্য রক্ষা ও প্রাকৃতিক সৌন্দর্য বৃদ্ধির লক্ষ্যে আমাদের অতিথি পাখি সংরক্ষণে বিশেষ সচেতন হতে হবে, দমন করতে হবে অতিথি পাখি শিকারিদের। সরকারের উচিত পাখি নিধন রোধকল্পে কঠোর আইনের মাধ্যমে পদক্ষেপ গ্রহণ করা।"
        }
      ]
    },
    {
      "number": "2",
      "uddipok": "(ক) মনে করো, তুমি মুক্তা, পাবনায় থাকো। এসএসসি পরীক্ষার পর অবসর দিনগুলো কীভাবে কাটাবে তা জানিয়ে ঢাকার বন্ধু পাপিয়ার কাছে পত্র লেখো।\nঅথবা,\n(খ) মনে করো, তুমি সাদমান, চট্টগ্রামে থাকো। দ্রব্যমূল্যের ঊর্ধ্বগতি 'রোধকল্পে জনমত তৈরি করার জন্য সংবাদপত্রে প্রকাশের উপযোগী একটি পত্র লেখো।",
      "tag": "CB 20",
      "sub_questions": [
        {
          "label": "",
          "question": "",
          "explanation": "(ক)\n১৮ জানুয়ারি ২০২৫\nবরিশাল\nপ্রিয় সোহান\nতোমাকে আন্তরিক শুভেচ্ছা আর ভালোবাসা জানাই। দীর্ঘদিন তোমার সঙ্গে যোগাযোগ রক্ষা করা হয়নি বলে দুঃখিত। আশা করি ভালো আছ। কয়েক দিন আগে লেখা চিঠিতে তুমি জানতে চেয়েছ এসএসসি পরীক্ষার পর অবসর দিনগুলো আমি কীভাবে কাটাব।\nএসএসসি পরীক্ষার পরবর্তী তিন মাস একটানা অবকাশ। এ সময়টা অযথা নষ্ট করার ইচ্ছা আমার নেই। তাই এ সময়টা যথাযথভাবে ব্যয় করার জন্য ইতোমধ্যেই একটি পরিকল্পনা করেছি। আমাদের গ্রামবাংলার শতকরা প্রায় ৬০ ভাগ মানুষ নিরক্ষর। তাদের প্রায় সবাই চাষাবাদের আধুনিক পদ্ধতি সম্পর্কে অনভিজ্ঞ। ফলে তাদের পক্ষে অধিক ফসল ফলানো সম্ভব হয় না এবং অর্থনৈতিক উন্নয়নের মধ্য দিয়ে তাদের সার্বিক অবস্থার পরিবর্তনও করতে পারছে না। আমি সিদ্ধান্ত নিয়েছি পরীক্ষা পরবর্তী অবসর সময় অযথা অপচয় না করে গ্রামের গরিব নিরক্ষর কৃষকদের আধুনিক চাষ সম্পর্কে সম্যক জ্ঞানদান করব। গ্রামের বিদ্যালয় অঙ্গনে নৈশবিদ্যালয় খুলে সমবয়সি বন্ধুদের নিয়ে এ পরিকল্পনা বাস্তবায়ন করার চেষ্টা চালাব। এ ব্যাপারে আমাদের সহায়তা করবেন ময়মনসিংহ কৃষি বিশ্ববিদ্যালয়ের একজন নবীন শিক্ষক ও বিভিন্ন বিভাগের চার জন ছাত্র। আমার এ পরিকল্পনার প্রতি বাবা, বড়ো ভাই এবং গ্রামের হিতাকাঙ্ক্ষী বয়োজ্যেষ্ঠরা অকুণ্ঠ সমর্থন জ্ঞাপন করেছেন। আশা করি দেশের কৃষি উৎপাদন বৃদ্ধির এ পদক্ষেপে আমরা অবশ্যই সাফল্য লাভ করব। এতে অবকাশ জীবনের অনাবিল আনন্দ গঠনমূলক কাজের ব্যস্ততায় মুখরিত ও অর্থবহ হয়ে উঠবে।\nআমার অবসরের দিন যাপনের পরিকল্পনা সম্পর্কে তোমার মতামত জানালে খুশি হব। তোমার আব্বা-আম্মাকে আমার সালাম এবং ছোটোদের স্নেহাশিস দিয়ো। তোমার সুন্দর ও বিকশিত জীবন আমার কাম্য।\nইতি\nতোমার প্রীতিমুগ্ধ\nমামুন\n**এখানে প্রেরক ও প্রাপকের ঠিকানা-সংবলিত খাম আঁকতে হবে।\n(খ)\n২৬ সেপ্টেম্বর ২০২৪\nসম্পাদক\nপ্রথম আলো\nপ্রগতি ইনসিওরেন্স ভবন,\n২০-২১ কারওয়ান বাজার, ঢাকা-১২১৫\nবিষয়: সংযুক্ত পত্রটি পত্রিকায় প্রকাশের জন্য আবেদন।\nজনাব\nআপনার বহুল প্রচারিত 'প্রথম আলো' পত্রিকায় নিম্নলিখিত পত্রটি চিঠিপত্র বিভাগে প্রকাশ করলে কৃতার্থ হব।\nনিবেদক\nসাদমান খান\nচট্টগ্রাম\nদ্রব্যমূল্যের ঊর্ধ্বগতি\nআমাদের দেশের অধিকাংশ মানুষ স্বল্পআয়ের। সামান্য আয়ে তাদের সংসার চালানো খুবই কষ্টকর। যেভাবে দ্রব্যের দাম বেড়ে চলেছে, তাতে করে জনসাধারণ আতঙ্কিত না হয়ে পারছে না। নিম্ন মধ্যবিত্ত ও নিম্নবিত্তের মানুষের নাভিশ্বাস উঠতে বসেছে ক্রমাগত দ্রব্যমূল্য বৃদ্ধির কারণে। সীমিত আয়ের মানুষের জীবনযাপন এমনিতে বহুমুখী সমস্যায় বিপর্যস্ত, তার উপর দ্রব্যমূল্যের ঊর্ধ্বগতি মরার উপর খাঁড়ার ঘা হয়ে দাঁড়িয়েছে। কেন দ্রব্যমূল্যের এ ঊর্ধ্বগতি, কারা এর জন্য দায়ী- এসব বিষয় খতিয়ে দেখা জরুরি হয়ে পড়েছে। সরকারের সংশ্লিষ্ট মহলকে এ ব্যাপারে প্রয়োজনীয় পদক্ষেপ গ্রহণ করে শিগগিরই দ্রব্যমূল্যের ঊর্ধ্বগতির লাগামকে টেনে ধরতে হবে। তা না হলে সর্বস্তরের মানুষের মাঝে যে অসন্তোষ দানা বাঁধছে, তা যেকোনো সময় জনবিস্ফোরণ ঘটাতে পারে। অতএব অর্থনীতিবিদ, আমদানিকারক, ব্যবসায়ী, ভোক্তা- সবার মতামত নিয়ে এখনই দ্রব্যমূল্যের ঊর্ধ্বগতির ব্যাপারে কার্যকর ব্যবস্থা গ্রহণ করতে হবে। আশা করছি, বিষয়টি সরকারের সংশ্লিষ্ট মহলের মনোযোগ আকর্ষণ করতে সক্ষম হবে এবং সরকার দ্রব্যমূল্যের ঊর্ধ্বগতি নিয়ন্ত্রণে কার্যকর ভূমিকা রাখতে পারবে।\nসাদমান খান\nচট্টগ্রাম"
        }
      ]
    },
    {
      "number": "3",
      "uddipok": "সারাংশ লেখো:\n(ক) মানুষের মূল্য কোথায়? চরিত্র, মনুষ্যত্ব, জ্ঞান ও কর্মে। বস্তুত চরিত্রবলেই মানুষের যা-কিছু শ্রেষ্ঠ তা বুঝতে হবে। চরিত্র ছাড়া মানুষের গৌরব করার আর কিছুই নেই। মানুষের শ্রদ্ধা যদি মানুষের প্রাপ্য হয়, সে শুধু চরিত্রের জন্য। অন্য কোনো কারণে মানুষের সামনে নত হবার দরকার নেই। জগতে যে সকল মহাপুরুষ জন্মগ্রহণ করেছেন, তাঁদের গৌরবের মূলে এই চরিত্রশক্তি। তুমি চরিত্রবান লোক- এ কথার অর্থ এই নয় যে, তুমি লম্পট নও। তুমি সত্যবাদী, বিনয়ী এবং জ্ঞানের প্রতি শ্রদ্ধা পোষণ করো তুমি পরদুঃখকাতর ন্যায়বান এবং মানুষের ন্যায় স্বাধীনতাপ্রিয়-চরিত্রবান মানে এই।\nঅথবা,\nসারমর্ম লেখো:\n(খ) বসুমতী, কেন তুমি এতই কৃপণা,\nকত খোঁড়াখুঁড়ি করি পাই শস্যকণা।\nদিতে যদি হয় দে মা, প্রসন্ন সহাস-\nকেন এ মাথার ঘাম পায়েতে বহাস?\nবিনা চাষে শস্য দিলে কী তাহাতে ক্ষতি?\nশুনিয়া ঈষৎ হাসি কন বসুমতী,\nআমার গৌরব তাহে সামান্যই বাড়ে,\nতোমার গৌরব তাহে একেবারেই ছাড়ে।",
      "tag": "CB 24,MCC 24,JCC 24,CCC 24,CPSCM 24,CCPC 24,CB 20,JB 20",
      "sub_questions": [
        {
          "label": "",
          "question": "",
          "explanation": "(ক)\nসারাংশ: মানুষের সত্যিকারের মর্যাদা নির্ভর করে চরিত্র, মনুষ্যত্ব, জ্ঞান ও কর্মের ওপর। এসবের মধ্যে চরিত্রই মানুষের সবচেয়ে মূল্যবান সম্পদ। চরিত্র-গুণেই মানুষ শ্রদ্ধার আসন পায়। চরিত্রবান বলতে সত্যবাদী, বিনয়ী, জ্ঞানী, পরহিতব্রতী, ন্যায়বান ও স্বাধীনতাপ্রিয় সজ্জন মানুষকে বোঝায়।\n…………………………………………………………………………..\n(খ) সারমর্ম: মানবজীবনে পরিশ্রমের মূল্য অপরিসীম। এ জগতে সফল হতে হলে চাই কঠিন পরিশ্রম ও সাধনা। অলস মানুষ পরমুখাপেক্ষী। তার গৌরব করার মতো কিছু নেই। পক্ষান্তরে পরিশ্রম ও সৃজনশীলতার মাধ্যমে মানুষ মর্যাদা অর্জন করতে পারে।"
        }
      ]
    },
    {
      "number": "4",
      "uddipok": "যেকোনো একটির ভাব-সম্প্রসারণ করো:\n(ক) ভোগে নয়, ত্যাগেই প্রকৃত সুখ।\nঅথবা,\n(খ) বিশ্রাম কাজের অঙ্গ, একসঙ্গে বাঁধা\nনয়নের অংশ যেন নয়নের পাতা।",
      "tag": "CB 20",
      "sub_questions": [
        {
          "label": "",
          "question": "",
          "explanation": "(ক)\nভাব-সম্প্রসারণ: কর্মময় জীবনযাপনের মধ্যেই জীবনের সার্থকতা, তাতেই যথার্থ সুখ। ভোগ-লালসা মেটানোর মধ্যে প্রকৃত সুখ নেই।\nমানুষ স্বভাবতই প্রবৃত্তির দাস। প্রবৃত্তির শৃঙ্খল মোচনের মাধ্যমেই মানুষের আত্মমুক্তি ঘটে। আর এ আত্মমুক্তির মাধ্যমেই পাওয়া যায় জীবনের সার্থকতা। ভোগে আসক্তি জন্ম নেয়, জীবনের স্বাভাবিক বিকাশ ব্যাহত হয়। ভোগ মানুষের আকাঙ্ক্ষা বাড়িয়ে তোলে ফলে মানুষ তার সুনির্দিষ্ট লক্ষ্য অর্জনে ব্যর্থ হয়ে, সীমাহীন দুঃখদুর্দশায় পতিত হয় এবং যন্ত্রণাময় জীবনযাপন করে। ভোগবাদী মানুষ পৃথিবীর মানুষের জন্য কোনো মহৎ কাজ করতে পারে না। অপরপক্ষে, ত্যাগী মানুষ খুব সহজেই স্বীয় মহিমায় সমুজ্জ্বল হতে পারে। ত্যাগের মাধ্যমেই মানুষ পৃথিবীতে অমরত্ব লাভ করে, পৃথিবীর মানুষের অকৃত্রিম ভালোবাসা পায়। ত্যাগেই মানবজীবনের সার্থকতা প্রতিপন্ন হয়, মানুষ প্রকৃত সুখ লাভে সক্ষম হয়। তাই ত্যাগই আমাদের চরিত্রের সর্বোচ্চ আদর্শ হওয়া উচিত। কেবল ত্যাগের দ্বারাই মানবজীবন সার্থক করা সম্ভব। মানুষ যদি অপরের কল্যাণে নিজেকে সম্পূর্ণভাবে উৎসর্গ করে, তাতে তার চরিত্রে মহত্ত্বেরই প্রকাশ ঘটে। এখানেই জীবনের যথার্থ গৌরব, প্রকৃত সুখ। জীবনের সুন্দর বিকাশের জন্যে স্বার্থত্যাগ বাঞ্ছনীয়। ভোগে জীবনের কোনো সার্থকতা নেই, নেই ন্যূনতম সুখ। ভোগহীন জীবন পরার্থে উৎসর্গ করার মাঝেই রয়েছে প্রকৃত সুখ।\n(খ)\nভাব-সম্প্রসারণ: কর্মমুখর পৃথিবীতে সুন্দর জীবন গঠনের জন্য পরিশ্রম এবং বিশ্রাম দুটোই অপরিহার্য। বিশ্রাম এবং কাজ একই সূত্রে গ্রথিত, একটা অপরটার পরিপূরক।ফুলের পাপড়ি ছুঁয়ে উড়ে বেড়ায় যে প্রজাপতি, সে একসময় ডানা গুটিয়ে নিশ্চল হয়ে বসে থাকে। অন্তহীন নীলিমায় অবাধ সঞ্চরমান বিহঙ্গ নেমে আসে মাটির বুকে। যে মানুষটি মাথার ঘাম পায়ে ফেলে গাঁইতি চালিয়ে পাথর ভাঙে, সেও হাতিয়ার ফেলে দু দণ্ড জিরোয়। এ যে ক্ষণিক বিরতি, এ যে এতটুকু বিশ্রাম, এ তো শুধু অবসাদের ক্লান্তি দূর করা নয়, নতুন কর্ম প্রেরণায়, নব উদ্যমে উজ্জীবিত হয়ে পরবর্তী কাজের জন্য প্রস্তুত হওয়া। কাজের ফাঁকে বিরাম বা বিশ্রামের সময়টুকুই হলো অবকাশ। বিশ্রাম কাজের অবিচ্ছেদ্য অংশ। পরিশ্রম সৌভাগ্যের প্রসূতি, পরিশ্রম জীবনে আনে সমৃদ্ধি। আর বিশ্রাম আনে কাজে উদ্যম, শক্তি ও প্রেরণা। পরিশ্রমের পর শ্রান্ত ও ক্লান্ত দেহকে সুস্থ করে হৃত উদ্যম ফিরিয়ে আনার জন্য যেমন বিশ্রামের প্রয়োজন, তেমনি বিশ্রামের পর দেহের কর্মস্পৃহাকে সচল সজীব রাখার জন্য নিয়মিত শ্রমেরও প্রয়োজন। দেহের পক্ষে একটানা পরিশ্রম যেমন ক্ষতিকর, তেমনি একটানা বিশ্রামও সুখকর নয়। একটানা বিশ্রাম জীবনকে করে তোলে অলস, অচল ও কর্মবিমুখ। পক্ষান্তরে, একটানা পরিশ্রমের ফলে দেহ-মনে ভর করে অবসাদ, লুপ্ত হয় দেহের কর্মক্ষমতা। বিশ্রামের প্রয়োজনেই বিধাতা দিনের কর্মময় জীবনের পর রাত্রি দান করেছেন। চোখের পাতা যেমন চোখের জন্য অপরিহার্য অঙ্গ, তেমনি বিশ্রামও পরিশ্রমের জন্য অপরিহার্য। কাজ ও বিশ্রাম পাশাপাশি একে অপরের সঙ্গে সম্পৃক্ত। একটানা কাজ অথবা একনাগাড়ে বিশ্রাম কোনোটাই জীবনের জন্যে কল্যাণকর নয়। তাই কাজের পাশাপাশি বিশ্রাম, বিশ্রামের পাশাপাশি কাজ অপরিহার্য।"
        }
      ]
    },
    {
      "number": "5",
      "uddipok": "(ক) মনে করো, তুমি ইশতিয়াক, মির্জাপুর উচ্চ বিদ্যালয়ের দশম শ্রেণির শিক্ষার্থী। 'বিশ্ব পরিবেশ দিবস' উদযাপন উপলক্ষ্যে পরিষ্কার- পরিচ্ছন্নতা অভিযানের বিবরণ দিয়ে প্রধান শিক্ষক বরাবর একটি প্রতিবেদন তৈরি করো।\nঅথবা,\n(খ) মনে করো, তুমি আসিফ। 'দৈনিক যুগান্তর' পত্রিকার রাজশাহী প্রতিনিধি। 'অগ্নিকাণ্ড প্রতিরোধে চাই জনসচেতনতা'- শিরোনামে একটি সংবাদ প্রতিবেদন প্রণয়ন করো।",
      "tag": "CB 20",
      "sub_questions": [
        {
          "label": "",
          "question": "",
          "explanation": "(ক)\n৯ জুন ২০২৪\nপ্রধান শিক্ষক\nমির্জাপুর উচ্চ বিদ্যালয়\nবিষয়: 'বিশ্ব পরিবেশ দিবস' উদ্যাপন উপলক্ষ্যে পরিষ্কার-পরিচ্ছন্নতা অভিযান সংক্রান্ত প্রতিবেদন।\nসূত্র: মি.উ.বি/০২/০৬/২০২৪\nতারিখ: ৭ জুন ২০২৪\nমহোদয়।\nসবিনয় নিবেদন এই যে, উল্লিখিত সূত্র ও বিষয়ের আলোকে মির্জাপুর উচ্চ বিদ্যালয়ে 'বিশ্ব পরিবেশ দিবস' উদ্যাপন উপলক্ষ্যে পরিষ্কার- পরিচ্ছন্নতা অভিযান সম্পর্কিত প্রতিবেদনটি আপনার সদয় অবগতির জন্য উপস্থাপন করছি।\nবিশ্ব পরিবেশ দিবস উদ্যাপন\nপ্রতিবছর ৫ জুন বিশ্বব্যাপী রাজনৈতিক কর্মোদ্যোগ এবং জনসচেতনতার মাধ্যমে 'বিশ্ব পরিবেশ দিবস' পালন করা হয়। এই দিনটিতেই জাতিসংঘের মানবিক পরিবেশ কনফারেন্স শুরু হয়েছিল। এই কনফারেন্স হয়েছিল ১৯৭২ সালের ৫ জুন থেকে ১৬ জুন পর্যন্ত। তখন থেকেই প্রতিবছর এই দিবসটি পালিত হয়ে আসছে। মূলত, বিশ্বের মানবিক পরিবেশ উন্নয়ন এবং এর সংরক্ষণ সম্পর্কে জনসচেতনতার জন্যই এই দিবসটি বিশ্বব্যাপী পালন করা হয়। সেই ধারাবাহিকতায় গত ৫ জুন, ২০২৪ মির্জাপুর উচ্চ বিদ্যালয়ে 'বিশ্ব পরিবেশ দিবস' উদ্যাপন উপলক্ষ্যে পরিষ্কার-পরিচ্ছন্নতা অভিযান পরিচালনা করা হয়। এ অভিযান পরিচালনায় ছিল 'বিশ্ব পরিবেশ দিবস পালন কমিটি।' 'বিশ্ব পরিবেশ দিবস' পালন কর্মসূচি শুরু হয় সকাল ৯টায়। কর্মসূচি উদ্‌দ্বোধন করেন মির্জাপুর উচ্চ বিদ্যালয়ের সম্মানিত প্রধান শিক্ষক। প্রথমেই শুরু হয় আলোচনাসভা। এ আলোচনাসভায় শিক্ষকদের পাশাপাশি শিক্ষার্থীরাও অংশ নেন। এ আলোচনায় বিশ্ব পরিবেশ কী, এর ইতিহাস এবং গুরুত্ব সম্পর্কিত বিষয়সমূহ উপস্থাপিত হয়।\nআলোচনাসভার পরবর্তী কার্যক্রমে বিদ্যালয় প্রাঙ্গণে প্রধান শিক্ষক কর্তৃক বৃক্ষরোপণ করা হয়। এরপর শুরু হয় বিদ্যালয়ের পরিষ্কার-পরিচ্ছন্নতা অভিযান। এ অভিযানে বিদ্যালয়ের শিক্ষার্থীরা আনন্দের সাথে সব কার্যক্রমে অংশগ্রহণ করে। এ সময় তারা শিক্ষকদের সহায়তায় বিদ্যালয় আঙ্গিনা এবং এর আশপাশের এলাকা, শ্রেণিকক্ষ, শৌচাগার, সিঁড়িসহ প্রায় সম্পূর্ণ বিদ্যালয় পরিষ্কার-পরিচ্ছন্ন করে।\nএ কার্যক্রমে অভিভাবকগণ আনন্দিত। তাদের মতে, এ ধরনের কার্যক্রম শিক্ষার্থীদের আরও সচেতন এবং দায়িত্বশীল করে তুলবে।\nপরিষ্কার-পরিচ্ছন্নতা অভিযান দুপুর ১টায় শেষ হয় এবং শিক্ষার্থীদের মাঝে দুপুরের খাবার বিতরণের মধ্য দিয়ে অভিযানের সমাপ্তি ঘোষণা করা হয়।\n'বিশ্ব পরিবেশ দিবস' উপলক্ষ্যে পরিচালিত পরিষ্কার-পরিচ্ছন্নতা অভিযানটি ছিল প্রাণ-প্রাচুর্যে ভরপুর। অভিযানটি সুষ্ঠুভাবে পরিচালনায় সরুলে আন্তরিকতার সাথে সর্বাত্মক সহযোগিতা করে কার্যক্রমটি সফল করেছেন।\nপ্রতিবেদকের নাম ও ঠিকানা : ইশতিয়াক আহমেদ, দশম শ্রেণি। মানবিক বিভাগ, মির্জাপুর উচ্চ বিদ্যালয়\nপ্রতিবেদনের শিরোনাম : 'বিশ্ব পরিবেশ দিবস উদ্‌যাপন\nপ্রতিবেদন তৈরির সময় : সন্ধ্যা ৭টা\nপ্রতিবেদনের তারিখ : ৯ জুন ২০২৪\n* [এখানে প্রতিষ্ঠান ও প্রতিবেদকের ঠিকানা-সংবলিত খাম আঁকতে হবে।\n(খ)\nঅগ্নিকাণ্ড প্রতিরোধে চাই জনসচেতনতা\nনিজস্ব প্রতিবেদক ॥ রাজশাহী। ২৩ জুন ২০২৫ । অগ্নিকাণ্ড একটি আতঙ্কের নাম। বর্তমানে আশঙ্কাজনকহারে অগ্নিকাণ্ডের ঘটনা বেড়ে চলেছে। বিপন্ন হচ্ছে জনজীবন। বৈদ্যুতিক শর্টসার্কিট ও গ্যাসের চুলা থেকে অধিকাংশ অগ্নিকাণ্ডের ঘটনাগুলো ঘটছে। এছাড়া জ্বলন্ত সিগারেট যত্রতত্র ছুড়ে ফেলা, মশার কয়েল, মোমবাতি, গ্যাস সিলিন্ডার, রাসায়নিক দ্রব্য, মানহীন বৈদ্যুতিক তার, তারের অব্যবস্থাপনা, গ্যাস লাইনে লিকেজ প্রভৃতি কারণেও অগ্নিকান্ডের সূত্রপাত হয়ে থাকে। বর্তমানে গ্যাস ও বিদ্যুতের ব্যবহার বেড়ে যাওয়ায় অগ্নিকাণ্ডের ঘটনাও বেড়ে চলেছে। পত্রিকার পাতা খুললেই এখন দেশের বিভিন্ন জায়গার অগ্নিকাণ্ডের সংবাদ চোখে পড়ে। শুষ্ক মৌসুমে অগ্নিকাণ্ডের ঘটনা বেশি ঘটে থাকে। এছাড়া এ মৌসুমে অগ্নিকাণ্ডে ক্ষয়ক্ষতির পরিমাণও বেড়ে যায়। নগরায়ণের ফলে পুকুর, জলাশয় ভরাট করে ফেলায় আগুন নেভানো অনেক সময় দুরূহ হয়ে পড়ে। অপরিকল্পিত নগরায়ণের ফলে অনেক সময় সরু পথে ফায়ার সার্ভিসের গাড়ি প্রবেশ করানোর উপায় না থাকায় অগ্নিকাণ্ডের ক্ষয়ক্ষতির পরিমাণ বেড়ে যায়।\nঅগ্নিকান্ডে কেবল জীবনই না; ধ্বংস হচ্ছে মূল্যবান সম্পদও। আবাসিক ভবন, স্থাপনা, মালামালসহ কোটি কোটি টাকার সম্পদ অগ্নিকাণ্ডে ধ্বংস হচ্ছে। অসচেতনতা, অপ্রতুল দক্ষ জনবল, অব্যবস্থাপনার কারণে দিনকে দিন অগ্নিকান্ডে ক্ষয়ক্ষতির পরিমাণ বেড়েই চলেছে। তাই কার্যকরী পদক্ষেপ গ্রহণের এখনই সময়। অগ্নিকাণ্ডের আগাম বার্তা পাওয়া সম্ভব নয় তাই পূর্ব সতর্কতা ও সচেতনতা এক্ষেত্রে গুরুত্বপূর্ণ ভূমিকা পালন করে। জন-মনে এ নিয়ে সচেতনতা সৃষ্টি করতে পারলে দুর্ঘটনার পরিমাণ কমিয়ে আনা সম্ভব। ফায়ার সার্ভিসে আধুনিক সরঞ্জাম ও দক্ষ জনবল নিয়োগ এখন সময়ের দাবি। এক্ষেত্রে টেকসই ব্যবস্থাপনাও খুব জরুরি। শিল্পপ্রতিষ্ঠানসমূহে পর্যাপ্ত অগ্নিনির্বাপণ ব্যবস্থা রাখা হলে জীবন ও সম্পদ সুরক্ষিত থাকবে। বাসা-বাড়িতে গ্যাসের চুলা ব্যবহারে অধিক সতর্ক হতে হবে। গ্যাস ও বৈদ্যুতিক শর্টসার্কিট থেকে রক্ষা পেতে যথাযথ কর্তৃপক্ষের প্রয়োজনীয় পদক্ষেপ এক্ষেত্রে সুফল বয়ে আনবে।\nঅগ্নিকাণ্ডের অধিকাংশ দুর্ঘটনা মনুষ্যসৃষ্ট। তাই জনসচেতনতা এক্ষেত্রে সবচেয়ে গুরুত্বপূর্ণ। গ্যাস ও বিদ্যুৎ ব্যবহারে জনগণের অধিক সচেতনতা প্রয়োজন। পর্যাপ্ত অগ্নিনির্বাপণ ব্যবস্থা রাখতে হবে। টেলিভিশন, রেডিও এবং বিভিন্ন সামাজিক যোগাযোগ মাধ্যমে অগ্নিকাণ্ডের ভয়াবহতা উল্লেখ করে সচেতনতা বৃদ্ধি করতে হবে। ফায়ার সার্ভিস ও অ্যাম্বুলেন্সের নাম্বার জনগণের কাছে পৌছে দিতে হবে। সর্বোপরি, জনসচেতনতাই অগ্নিকাণ্ড প্রতিরোধের প্রধান হাতিয়ার হয়ে উঠতে পারে।"
        }
      ]
    }
  ]
}