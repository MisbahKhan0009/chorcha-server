{
  "title": "দিনাজপুর বোর্ড ২০২৪",
  "subtitle": "প্রবন্ধ রচনা (যেকোনো একটি )(2)",
  "questions": [
    {
      "number": "1",
      "uddipok": "মানবকল্যাণে বিজ্ঞান",
      "tag": "MB 22,RB 22,DIN.B 22,CTG.B 22,SB 22,JB 22,BB 22,DB 20,MB 20,RB 20,CTG.B 20,CB 20,DIN.B 20,SB 20,JB 20,BB 20",
      "sub_questions": [
        {
          "label": "",
          "question": "",
          "explanation": "ভূমিকা – বিজ্ঞান আধুনিক সভ্যতার আশীর্বাদ।  অন্ধকার জীবন থেকে মানুষকে আলোর পথে নিয়ে এসেছে বিজ্ঞান ও প্রযুক্তি সেবা। প্রাচীন থেকে আধুনিক ধারার জীবন যাপনে মানুষকে দিনের-পর-দিন নতুনত্ব উপহার দিয়ে চলেছে বিজ্ঞান। প্রতিদিনের জীবনে বিজ্ঞানের আবিষ্কার কোন না কোন ভাবে মানুষকে সহায়তা করছে ফলে মানুষের জীবন  সহজ থেকে সহজতর হচ্ছে। বিজ্ঞান শব্দের আভিধানিক অর্থ ‘বিশেষ জ্ঞান’। পার্থিব জগতের কল্যাণের জন্য বিশেষ জ্ঞান সৃষ্টি করায় বিজ্ঞানের অন্যতম লক্ষ্য। বিজ্ঞানের আবিষ্কার মানুষকে ক্রমবিবর্তনের মধ্য দিয়ে পৌঁছে দিয়েছে আধুনিক সভ্যতার চরম শিখরে।সারা পৃথিবীতে আজ বিজ্ঞানের জয়ধ্বনি। বিজ্ঞান ও প্রযুক্তি ব্যতীত মানুষ এক মুহূর্ত বাঁচতে পারবে না। বিজ্ঞানের ছোঁয়া  যে দেশে পড়েনি সে দেশ কোনভাবেই উন্নতি লাভ করতে পারেনি। মানুষের জীবনে বিজ্ঞানের ছোঁয়া কতটা লেগেছে তা প্রতিদিনকার জীবনকে দেখলেই আমরা অনুভব করতে পারি।মানব কল্যাণে বিজ্ঞান ও প্রযুক্তি প্রতিনিয়ত অবদান রেখে  চলেছে।\nবিজ্ঞানের আবিষ্কার- বিজ্ঞানের বিচিত্র আবিষ্কার মানুষের জীবনে সুফল বয়ে এনেছে। মানুষের জীবনে পরিপূর্ণতা এনে দিয়েছে বিজ্ঞান। গুহাবাসী মানুষ আলোকিত জীবনের প্রথম ধাপে আবিষ্কার করেছিল  আগুন। বিজ্ঞানের  পদযাত্রা শুরু হয়েছিল আগুন জ্বালানোর মধ্য দিয়ে।এরপর মানুষের জীবনে যে আবিষ্কারটি গতি এনে দিয়েছে তা হল চাকা আবিষ্কার। পণ্য পরিবহন ও এক স্থান থেকে অন্য স্থানে যেতে মানুষকে চাকা সহায়ক ভূমিকা পালন করেছে। এরপর থেকে মানুষকে আর থেমে থাকতে হয়নি আগুনে পুড়িয়ে  তৈরি হয়েছে নতুন নতুন যন্ত্রপাতি। এক স্থান থেকে অন্য স্থানে মানুষ  পৌঁছে গেছে চাকায়  চালিত বাহনের মাধ্যমে। সমাজের যত পরিবর্তন হয়েছে মানুষের জ্ঞান বিজ্ঞানের  জিজ্ঞাসা ততই বেড়েছে। আকাশ, জল, স্থল  সম্পর্কে মানুষের কৌতূহল বৃদ্ধি পেয়েছে ফলে আবিষ্কারের নেশা  মানুষকে তাড়িত করে।\nবিংশ শতাব্দীর বিজ্ঞান- বিজ্ঞানের জয়যাত্রা প্রাচীনকাল থেকে শুরু হলেও বিংশ শতাব্দীতে এসে সমৃদ্ধি লাভ করেছে। বিজ্ঞানের আবিষ্কার মানুষের জীবনকে যেমন সহজ করেছে তেমনি প্রকৃতিকে নিয়ন্ত্রণ করার কিছুটা সক্ষমতা তৈরি করেছে। বিজ্ঞানের বহুমুখী আবিষ্কার প্রাত্যহিক জীবনকে সহজ করে দিয়েছে। বিজ্ঞানের বিভিন্ন আবিষ্কার মানুষ তার প্রয়োজন মত ব্যবহার করছে। বিজ্ঞানের জয়যাত্রা একবিংশ শতাব্দীতে অব্যাহত থাকবে এবং পৃথিবীকে  নিয়ে যাবে সমৃদ্ধির চরম শিখরে। বিজ্ঞানের বহুমুখী আবিষ্কার পৃথিবীকে দেখাবে নতুন দিগন্ত।বিংশ শতাব্দীতে আমরা উপলব্ধি করতে পারছি বিজ্ঞানের আবিষ্কার ছাড়া সমৃদ্ধি অর্জন কোনভাবেই সম্ভব না।\nপ্রযুক্তি আবিষ্কারে আত্মত্যাগ- প্রকৃতি জগতের বিচিত্র বিষয়ের প্রতি ক্ষুদ্রাতিক্ষুদ্র আগ্রহ এবং পরীক্ষা-নিরীক্ষার মধ্য দিয়ে নতুন নতুন কিছু আবিষ্কার করা বিজ্ঞানীদের মূল কাজ। বিভিন্ন রকম আবিষ্কার থেকে আমরা যে সুফল ভোগ করছি এর পেছনে প্রযুক্তি আবিষ্কারকদের রয়েছে নিরলস শ্রম, মেধা, অধ্যবসায়  ও সাধনা। নতুন নতুন জ্ঞান সমাজে পরিবেশন করা খুব সহজ কাজ ছিল না। নিজের আবিষ্কার সমাজে প্রতিষ্ঠা করতে গিয়ে প্রাণ দিতে হয়েছে ব্রনো, ও ল্যাভয়িসকে। এছাড়া সক্রেটিস, গ্যালিলিও, আর্কিমিডিস, নিউটন, স্যার জগদীশচন্দ্র বসু  প্রভৃতি বিজ্ঞানী তাদের জীবনের বড় অংশ ব্যয় করেছেন গবেষণার কাজে। প্রযুক্তি আবিষ্কার এর পেছনের এই মহান মানুষগুলোর নিরলস পরিশ্রমের বিনিময়ে আধুনিক সভ্যতা বিচিত্র সুবিধা ভোগ করছে। প্রযুক্তি আবিষ্কারের প্রত্যক্ষ এই মানুষগুলোর প্রতি আমাদের সবসময় শ্রদ্ধাশীল থাকতে হবে।\nদৈনন্দিন জীবনে বিজ্ঞান – প্রতিদিনকার জীবনে এমন কোনো মুহূর্ত নেই যে মুহূর্তে আমরা বিজ্ঞানের আশীর্বাদ গ্রহণ করছি না। সকাল থেকে শুরু করে সন্ধ্যা পর্যন্ত বিভিন্ন ভাবে বিজ্ঞান আমাদের পাশে থাকে। সকালে ঘুম থেকে ওঠার সময় যে ঘড়িটা দেখি সেটি থেকে শুরু করে অফিস-আদালতের কাজ শেষ করে এসি বা ফ্যানের বাতাসে নিদ্রায় যাওয়া পর্যন্ত ছন্দময় জীবন এনে দিয়েছে বিজ্ঞান । যাতায়াত, তথ্য প্রযুক্তির ব্যবহার, মানুষের সঙ্গে যোগাযোগ স্থাপন, ব্যবসা-বাণিজ্যের প্রসার, কৃষি, চিকিৎসা, শিক্ষা ও প্রকৌশলীসহ নানামুখী কাজে বিজ্ঞান আমাদের পাশে রয়েছে। মানুষের প্রতিটি কর্মকাণ্ডের সঙ্গে বিজ্ঞান জড়িত। সমাজের প্রতিটি স্তরে বিজ্ঞান এর ছোঁয়া লেগেছে ফলে  জীবনে এসেছে পরিবর্তন। মানব জীবন এবং বিজ্ঞানকে আজ কোনভাবেই আলাদা করা যাবে না। প্রাত্যহিক জীবনে বিজ্ঞান আমাদের প্রতিনিয়ত সুফল এনে দিচ্ছে।\nবেকারত্ব মোচনে বিজ্ঞান – উন্নয়নশীল ও অনুন্নত দেশে বেকারত্ব অভিশাপ। আর্থিক সচ্ছলতা না থাকলে সমাজে অরাজকতা সৃষ্টির সম্ভাবনা থাকে। বিজ্ঞানের আবিষ্কার আজ বেকারত্ব  দূরীকরণ উল্লেখযোগ্য ভূমিকা রাখছে। হাতে-কলমে প্রযুক্তি সেবা সম্পর্কে জ্ঞান লাভ করে  তরুণ সমাজ অর্থ উপার্জন করছে। রেডিও ,টেলিভিশন, বৈদ্যুতিক পাখা, কম্পিউটার, মোবাইল উৎপাদন প্রতিষ্ঠানে যেমন শ্রম শক্তির প্রয়োজন হচ্ছে তেমনি ভাবে পরবর্তীতে মেরামতের জন্য আরেকটি শ্রমশক্তির প্রয়োজন দেখা দিচ্ছে ।ইলেকট্রনিক বিভিন্ন যন্ত্রাংশ উৎপাদন এবং মেরামতের জন্য আধুনিক শিক্ষা ব্যবস্থার মধ্যে কর্মমুখী শিক্ষার সুযোগ করে দিয়ে বেকারত্ব দূর করা সম্ভব হচ্ছে। ফ্রিল্যান্সিংয়ের মাধ্যমে অর্থ আয় করে বাংলাদেশের তরুণ সমাজ দেশের আর্থিক খাতে বিরাট ভূমিকা পালন করছে। বড় বড় শিল্প-কলকারখানায় উৎপাদন বৃদ্ধির জন্য বেশি বেশি শ্রমিক লাগছে। মোবাইলে রিচার্জ বা  মোবাইল এর মাধ্যমে ব্যাংকিং কার্যক্রম সম্পন্ন করে অর্থ উপার্জন করছে এবং তা দিয়ে একটি শ্রেণী তাদের জীবন জীবিকা বেশ ভালোভাবে নির্বাহ করছে। সর্বোপরি বিজ্ঞান বেকারত্ব দূর করার কাজে উল্লেখযোগ্য ভূমিকা পালন করছে।\nশিক্ষা ক্ষেত্রে বিজ্ঞানের অবদান- শিক্ষা বিকাশের ক্ষেত্রে সবচেয়ে উল্লেখযোগ্য ভূমিকা রেখেছে বিজ্ঞানের নতুন আবিষ্কার।বিশেষ করে কাগজ-কলমের আবিষ্কার, মুদ্রণ শিল্পের অগ্রগতি, টাইপরাইটার আবিষ্কার যা শিক্ষার প্রসার ও বিকাশে সহায়তা করছে ।আধুনিক সময়ে কম্পিউটার আবিষ্কার হওয়ার পর শিক্ষাক্ষেত্রে উন্নতি আরো বৃদ্ধি পেয়েছে। পাওয়ার পয়েন্ট প্রেজেন্টেশনের মাধ্যমে খুব সহজভাবে   পাঠ্যবইয়ের বিষয়সমূহ উপস্থাপন  করলে শিক্ষার্থীদের বুঝতে সুবিধা  হায়। শিক্ষক ও শিক্ষার্থীদের যোগাযোগের মাধ্যম হিসেবে ইমেইল বা সামাজিক যোগাযোগ মাধ্যম বেশ কার্যকরী। শিক্ষার আলো পৌঁছে দিতে বিজ্ঞান সর্বোচ্চ চেষ্টা করছে। দেশ-বিদেশের বিশ্ববিদ্যালয়গুলোতে উচ্চতর শিক্ষা লাভের জন্য গবেষণা পত্র জমা দেওয়া বা ভর্তি পরীক্ষা  এখন অনলাইনের মাধ্যমে সম্পন্ন হচ্ছে। পৃথিবীর বিভিন্ন দেশের উন্নত শিক্ষা প্রতিষ্ঠান সম্পর্কে ধারণা নেওয়া এবং বিচিত্র জ্ঞান আহরণের জন্য ইন্টারনেট প্রযুক্তির অধিক কার্যকর। পৃথিবীর যেকোন ভাষার উল্লেখযোগ্য গ্রন্থ আমরা সহজেই পড়তে পারি ইন্টারনেটের কল্যাণে। পৃথিবীর কোন জ্ঞান নির্দিষ্ট সমাজ বা দেশের গন্ডির মধ্যে সীমাবদ্ধ থাকছে না, জ্ঞান হয়ে উঠেছে সমগ্র পৃথিবীর। বিজ্ঞানের নানা আবিষ্কার শিক্ষাক্ষেত্রকে  উন্নতির দিকে নিয়ে যাচ্ছে।\nচিকিৎসা ক্ষেত্রে বিজ্ঞান- জনস্বাস্থ্যের কল্যাণে উল্লেখযোগ্য ভূমিকা রেখেছে বিজ্ঞান। চিকিৎসা ক্ষেত্রে বিজ্ঞানের অবদান আমরা তখনই বুঝতে পারে যখন আমি বা আমার পরিবারের কেউ অসুস্থ হয়। এক্সে, আল্ট্রাসনোগ্রাম, ইসিজি, সিটি স্ক্যান প্রভৃতি আবিষ্কার রোগ নির্ণয় করার ক্ষেত্রে যথাযথ ভূমিকা পালন করছে। অত্যাধুনিক আবিষ্কার জটিল রোগের  সহজ সমাধান এনেছে। বৃক্ক,  অস্থিমজ্জা, যকৃত এর মত শরীরের গুরুত্বপূর্ণ অঙ্গ প্রতিস্থাপনের মাধ্যমে মানুষ নতুন করে জীবন ফিরে পাচ্ছে। হৃদ রোগীদের জন্য রক্তের প্রবাহ ঠিক রাখতে রক্তনালীর মাঝে  রিং ব্যবহার করা হচ্ছে অথবা লেজার রশ্মির মাধ্যমে রক্তনালীর অভ্যন্তরের চর্বি সরিয়ে দিচ্ছে। ক্যান্সারে আক্রান্ত রোগীদের চিকিৎসা নিশ্চিত করার লক্ষ্যে কেমোথেরাপির বিশেষ ভূমিকা পালন করছে। মূত্রথলি ও পিত্তকোষের পাথর অপসারণের জন্য লেজার রশ্মি ব্যবহার বর্তমান সময়ে বেশ বৃদ্ধি পেয়েছে। লেজারের মাধ্যমে শরীরের  অতি স্পর্শকাতর স্থানের সুচিকিৎসা নিশ্চিত করা যাচ্ছে। বিজ্ঞানের আবিষ্কার ব্যতীত আজকের দিনের আধুনিক চিকিৎসা কোনভাবেই কল্পনা করা সম্ভব নয়। কম্পিউটার প্রযুক্তি চিকিৎসাবিজ্ঞানে অভূতপূর্ব পরিবর্তন  এনে দিয়েছে।\nঅর্থনীতিতে বিজ্ঞানের অবদান- অর্থনৈতিক ভিত্তি ব্যতীত আধুনিক পৃথিবীতে কোন দেশ উন্নতি করতে পারবে না। অর্থনৈতিক প্রবাহ যে দেশে যত বেশি গতিশীল থাকে সেই দেশের জীবনযাত্রার মান তত বেশি উন্নতি লাভ করবে। অর্থনৈতিক উন্নয়নের ক্ষেত্রে বিজ্ঞানের অবদান বিশেষভাবে গুরুত্ব বহন করে। শিল্প কলকারখানা, ব্যাংকিং ব্যবস্থা, আধুনিক মানের যন্ত্রপাতি আবিষ্কার সহ আর্থিক খাতের সকল প্রতিষ্ঠানে বিজ্ঞানের  ছোঁয়া লেগেছে। বিজ্ঞানের সুফল হিসেবে মানুষের কর্মসংস্থানের সৃষ্টি হয়েছে যেমন তেমনি ভাবে আর্থিক প্রবাহ বৃদ্ধি পেয়েছে সর্বোপরি একটি দেশের মোট দেশজ উৎপাদন বা জিডিপিতে বিশেষ প্রভাব সৃষ্টি করছে।মানুষের মাথাপিছু আয় যত বেশি বৃদ্ধি পাবে তত বেশি সে দেশের সম্মান বহির্বিশ্বে বৃদ্ধি পাবে। অর্থনৈতিকভাবে সচ্ছলতা সৃষ্টি করা বিজ্ঞানের কাজ হয়ে দাঁড়িয়েছে। নতুন নতুন আবিষ্কার অর্থনৈতিক প্রবাহে আর্থিক উৎসের নতুন নতুন পথ সংযুক্ত করছে।\nযোগাযোগ ও পরিবহন ব্যবস্থায় বিজ্ঞান- যে দেশের পরিবহন ও যোগাযোগ ব্যবস্থা যত নিরাপদ ও সহজ সেই দেশ তত দ্রুত উন্নতি করতে পারবে। বর্তমান পৃথিবীর  সমৃদ্ধি বহুলাংশে নির্ভর করে সে দেশের পরিবহন ও যোগাযোগ ব্যবস্থার ওপর।চাকা আবিষ্কারের মধ্য দিয়ে পরিবহন ও যোগাযোগ ব্যবস্থা পরিবর্তনের যে ধারা শুরু হয়েছিল তা বর্তমানে ব্যাপকতা লাভ করেছে। বুলেট ট্রেন, এরোপ্লেন, রকেট সহ বহু ধরনের দ্রুতগামী বাহন আবিষ্কৃত হয়েছে। নৌপথে পণ্য ও মানুষ পরিবহনের জন্য উন্নত মানের জাহাজ, লঞ্চ, স্টিমার ,স্পিড বোর্ড আবিষ্কৃত হয়েছে। পৃথিবীর এক প্রান্ত থেকে অন্য প্রান্তে মানুষের সঙ্গে যোগাযোগ স্থাপনের জন্য মোবাইল, টেলিফোন ব্যবহার করা হচ্ছে। প্রাতিষ্ঠানিক তথ্য বিনিময়ের জন্য ইমেইল সবচেয়ে জনপ্রিয় মাধ্যম।গভীর সমুদ্র পথ পাড়ি দিতে পারে এমন বৃহদায়তনের উচ্চ প্রযুক্তি সম্পন্ন মালবাহী জাহাজ পৃথিবীর এক প্রান্ত থেকে অন্য প্রান্ত পর্যন্ত চলে যাচ্ছে।  যোগাযোগ ও পরিবহন ব্যবস্থায় বিজ্ঞানের অবদান অনস্বীকার্য।\nঝুঁকিপূর্ণ কাজে বিজ্ঞান- মানুষ যেখানে পৌঁছাতে পারে না সেখানে মানুষের তৈরি প্রযুক্তি পৌঁছে যেতে পারে সহজেই। বিজ্ঞানের অভূতপূর্ব আবিষ্কার রোবট। মহাশূন্যের রহস্য আবিষ্কারের জন্য রোবট সবচেয়ে কার্যকরী মাধ্যম। দুর্গম পাহাড়-পর্বত, গভীর খনি, সমুদ্রের অতল গহীনে সহজে পৌঁছে যাচ্ছে রোবট। মানুষকে  চাঁদে নিয়ে  গেছে রকেট  আবার মঙ্গলে  পানির অস্তিত্ব খুঁজে পেতে বিজ্ঞান নিরলস পরিশ্রম করে যাচ্ছে।মহাশূন্যের বিচিত্র অজানা তথ্য জানতে মানুষ বিজ্ঞানের শরণাপন্ন হচ্ছে।আকাশপথে ড্রোনের মাধ্যমে গোয়েন্দা তথ্য যেমন সংগ্রহ করা হচ্ছে তেমনি ভাবে মানুষের কাছে বার্তাও পাঠানো হচ্ছে এই প্রযুক্তির মাধ্যমে। যেখানে মানুষের জীবনের ঝুঁকি রয়েছে সেখানে এগিয়ে যাচ্ছে বিজ্ঞানের আবিষ্কৃত বিভিন্ন প্রযুক্তি।মানবকল্যাণে বিজ্ঞান সব সময় অবদান রেখে চলেছে।\nবাণিজ্য বিকাশে বিজ্ঞানের অবদান- সাম্প্রতিক বিশ্বে বাণিজ্য বিকাশে সবথেকে কার্যকরী ভূমিকা পালন করছে বিজ্ঞান। এক দেশ থেকে অন্য দেশে  কাঁচামাল সরবরাহ করা যেমন সহজ হচ্ছে তেমনি ভাবে পৃথিবীর যেকোন প্রান্তে উৎপাদিত পণ্য পৌঁছে দেয়া যাচ্ছে। সমগ্র পৃথিবীটাই এখন একটি বাজারে পরিণত হয়েছে এবং এর একমাত্র কারণ বিজ্ঞানের বিস্ময়কর আবিষ্কার সমূহ। পৃথিবীর কোন অঞ্চলে কোন পণ্যের চাহিদা রয়েছে তা যেমন আমরা মুহূর্তের মধ্যে ইন্টারনেট সংযোগের মাধ্যমে জানতে পারি ঠিক তেমনি ভাবে  একটি পণ্য উৎপাদন করতে কত খরচ পড়বে তাও আমরা সহজে হিসাব করে ফেলতে পারি।বাণিজ্য বিকাশের আজকের যে সফলতার পেছনে বিজ্ঞানের  বড় অবদান রয়েছে।\nকৃষিক্ষেত্রে বিজ্ঞান- মানুষের খাদ্য নিরাপত্তার জন্য বিজ্ঞানীরা নতুন নতুন জাতের  বীজ উৎপাদন করছে। এখন আর মাঠে আমরা লাঙ্গল গরু খুব একটা দেখি না আমরা দেখি  পাওয়ার টিলার, ট্রাক্টর, ধান মাড়াই যন্ত্র। কৃষি কাজ সহজ করার জন্য আবিষ্কৃত হয়েছে বীজ রোপণ, ফসল আহরণ করার যন্ত্র। পানির জন্য প্রকৃতির ওপর নির্ভরতা কমিয়ে গভীর নলকূপ স্থাপন করে পানি উত্তোলন করা হচ্ছে।  পূর্বে যে জমিতে বছরে একটি মাত্র  সফল উৎপাদন হতো সেই জমিতে উন্নত জাতের বীজ ব্যবহার করার কারণে বছরে তিনটি ফসল উৎপাদিত হচ্ছে।  বিভিন্ন জাতের বিলুপ্তপ্রায় দেশি মাছ পুকুরে চাষ করার উপযোগী করার মাধ্যমে দেশে মাছের চাহিদা পূরণ হচ্ছে। মাটি পরীক্ষার যন্ত্র ব্যবহার করে জমিতে প্রয়োজনীয় সার ব্যবহার করা হচ্ছে।প্রাকৃতিক  সারের সঙ্গে ব্যবহৃত হচ্ছে রাসায়নিক সার।গবেষণার মাধ্যমে কৃষিক্ষেত্রে উন্নত জাতের বীজ, সার, চাষ পদ্ধতি, আবিষ্কৃত  হয়েছে  যা মূলত কৃষি বিপ্লবের ভিত্তি রচনা করেছে। মানব কল্যাণের জন্য বিজ্ঞান যেসব আবিষ্কার মানুষের জীবনকে বদলে দিয়েছে তারমধ্যে উল্লেখযোগ্য হল কৃষি সম্পর্কিত আবিষ্কার।\nজীবনমান উন্নয়নে বিজ্ঞানের ব্যবহার- মানুষের অর্থনৈতিক প্রবাহ যদি যথাযথ থাকে তাহলে জীবন মানের উন্নয়ন ঘটে। অর্থনৈতিক প্রবাহ ঠিক রাখার ক্ষেত্রে বিজ্ঞানের নতুন নতুন আবিষ্কারের অবদান অনস্বীকার্য। জীবনমান উন্নয়নের ক্ষেত্রে বিজ্ঞানের আবিষ্কার অভূতপূর্ব ভাবে কাজে লাগছে। আজ আমরা রেডিও টেলিভিশনের মাধ্যমে ঘরে বসেই বিনোদন লাভ করতে পারছি আবার প্রয়োজন মত অন্যের সঙ্গে যোগাযোগ স্থাপনের জন্য টেলিফোন, মোবাইল ব্যবহার করছি। বাণিজ্য ব্যবস্থা ঠিক রাখার জন্য বিশেষ অ্যাপ ব্যবহার করা হচ্ছে। সার্বিকভাবে আমাদের জীবন মান উন্নয়নে প্রত্যক্ষভাবে বিজ্ঞান প্রভাব ফেলছে।\nআবহাওয়ার পূর্বাভাস জানতে বিজ্ঞান – প্রকৃতির বিপক্ষে গিয়ে আমরা যতই অবস্থান নিচ্ছে ততই প্রকৃতি নিজের শক্তি-সামর্থ্য জানান দিতে ঝড়, বন্যা, জলোচ্ছ্বাস সহ বিভিন্ন রকম প্রাকৃতিক দুর্যোগ সৃষ্টি করছে। মানুষ  তার বুদ্ধি বিবেক ব্যবহার করে আবহাওয়ার পূর্বাভাস জানার জন্য প্রযুক্তি সহায়তা নিচ্ছে। বাতাসের গতিবেগ নির্ণয়, বাতাসে জলীয় বাস্পের পরিমাণ নির্ণয়,ঘূর্ণিঝড়ের পূর্বাভাস, জলোচ্ছ্বাসের সম্ভাবনা সহ বিভিন্ন রকম দুর্যোগপূর্ণ আবহাওয়ার আগাম সংবাদ আমরা বিজ্ঞানের কল্যাণে  পাচ্ছি ।বাংলাদেশের উপকূলীয় এলাকায় বসবাসরত মানুষের প্রকৃতির সঙ্গে যুদ্ধ করে বেঁচে থাকতে হয় তাই অতি বর্ষণের ফলে সৃষ্ট বন্যা, অথবা নিম্নচাপের ফলে সৃষ্টি হওয়া ঘূর্ণিঝড় থেকে রক্ষা পাওয়ার জন্য বিজ্ঞান আমাদের সহায়তা করছে। উপগ্রহের মাধ্যমে আমরা আবহাওয়ার পূর্বাভাস জানতে পারি।\nশিল্প ক্ষেত্রে বিজ্ঞান- অষ্টাদশ শতাব্দীতে ইউরোপে শিল্প বিপ্লব ঘটেছিল মূলত বিজ্ঞানের নতুন নতুন আবিষ্কারের ফলে। ছোট শিল্প বা কুটির শিল্প একটি পণ্য উৎপাদন করতে যে সময় ও অর্থ ব্যয় করে বৃহৎ শিল্প তার থেকে কম মূল্যে পণ্য উৎপাদন করতে সক্ষম হচ্ছে। শিল্পক্ষেত্রে যে পরিবর্তন তার পেছনে রয়েছে বিজ্ঞানের আশীর্বাদ। অনলাইন ভিত্তিক বিভিন্ন ওয়েবসাইটে উৎপাদিত পণ্যের বিজ্ঞাপন প্রদানের মাধ্যমে ক্রেতা সংগ্রহ করা সহজ হয়েছে। আধুনিক সময়ে শিল্পের প্রসারে বিজ্ঞানের বিস্ময় আবিষ্কার বহুমুখী। উৎপাদন থেকে শুরু করে ক্রেতা পর্যন্ত আধুনিক প্রযুক্তির সহায়তা নেয়া হচ্ছে। ইন্টারনেট ব্যবহার করে পণ্যের বিজ্ঞাপন দেওয়া যেমন সহজ তেমনি ভাবে পণ্যের চাহিদা যাচাই করারও সুযোগ তৈরি হয়েছে। বিভিন্ন পণ্য উৎপাদনের জন্য যে কাঁচামাল ব্যবহার করা হয় তার বৃহৎ অংশ পাওয়া যায় খনিতে আর  খনির অনুসন্ধান কাজ করতে ব্যবহার করা হচ্ছে আধুনিক বিজ্ঞানের বিভিন্ন আবিষ্কার।\nসভ্যতা বিকাশে বিজ্ঞানের অবদান- মানব সভ্যতা বিকাশের ক্ষেত্রে উল্লেখযোগ্য অবদান রেখেছে বিজ্ঞান। বিজ্ঞান ছাড়া কখনোই আমরা আজকের এই আধুনিক বিশ্বে উপস্থিত হতে পারতাম না। জ্ঞান বিজ্ঞানের বিকাশ, যোগাযোগ ব্যবস্থার অভূতপূর্ব পরিবর্তন, মানুষের চিন্তা চেতনার বিশালতা, সভ্য জীবনে পদার্পণ এ সকল কিছুর পেছনে রয়েছে বিজ্ঞান। সর্বোপরি সভ্যতা বিকাশের ক্ষেত্রে বিজ্ঞান  সব থেকে বেশি অবদান রেখেছে। সূর্যোদয় থেকে সূর্যাস্ত পর্যন্ত সকল কাজেই প্রত্যক্ষ এবং পরোক্ষভাবে বিজ্ঞানের উপর আমাদের নির্ভর করতে হচ্ছে।\nবিজ্ঞানের ক্ষতিকর দিক – বিজ্ঞানের সাফল্যের দিক যেমন রয়েছে তেমনি তার একটি অন্ধকার দিকও রয়েছে যা আমরা অস্বীকার করতে পারি না।পৃথিবীতে আজ বড় বড় যুদ্ধে ব্যবহার করা হচ্ছে ভারি ভারি অস্ত্র যেমন বোমারু বিমান, পারমানবিক বোমা, ডিনামাইট, এটম বোমা, ট্যাংক, কামান সহ বিভিন্ন গোলাবারুদ যা আধুনিক বিজ্ঞানের আবিষ্কার। প্রথম ও দ্বিতীয় বিশ্বযুদ্ধ, ইসরাইল-ফিলিস্তিন যুদ্ধ, আফগানিস্তান, সিরিয়ার যুদ্ধ যার মধ্য দিয়ে মানব সভ্যতা দেখলো বিজ্ঞানের ভয়াবহ রূপ।হিরোশিমা ও নাগাসাকির মানুষ আজও যুদ্ধের ভয়াবহতা বহন করে যাচ্ছে।\nউপসংহার- বিজ্ঞানের কিছু আবিষ্কার মানুষের জন্য ক্ষতির কারণ হলেও বৃহত্তর অর্থে বিজ্ঞান মানুষকে দেখিয়েছে শান্তি এবং সমৃদ্ধির পথ। বিজ্ঞানকে যদি আমরা শুভ কাজে ব্যবহার করতে পারি তাহলে বিজ্ঞান হবে আমাদের কাছে শতভাগ আশীর্বাদ আর যদি খারাপ কাজে ব্যবহার করি তাহলে আমাদের জন্য হবে অভিশাপ। বর্তমান সময়ে বিজ্ঞান ছাড়া আমরা কোন ভাবে সমৃদ্ধির পথে এগোতে পারি না। সর্বোপরি বিজ্ঞানের বিচিত্র আবিষ্কার মানুষের জীবনে  কল্যাণ বয়ে নিয়ে এসেছে।"
        }
      ]
    },
    {
      "number": "2",
      "uddipok": "রোকেয়া সাখাওয়াত হোসেন",
      "tag": "RB 24,DIN.B 24,VNSC 24,SJSC 24,BAFSC 24,DIN.B 23",
      "sub_questions": [
        {
          "label": "",
          "question": "",
          "explanation": "রোকেয়া সাখাওয়াত হোসেন\nভূমিকা: বাংলাদেশের মুসলিম সমাজে নারীমুক্তি আন্দোলনের পথিকৃৎ রোকেয়া সাখাওয়াত হোসেন। উনবিংশ শতাব্দীর বাংলাদেশের পশ্চাৎপদ সমাজে মেয়েদের বঞ্চনা ও নিপীড়নের বিরুদ্ধে তিনি সোচ্চার কণ্ঠে প্রতিবাদ জানিয়েছিলেন। নতুন চিন্তা, কৌতূহল, অনুসন্ধিৎসা ও যুক্তিপ্রিয়তা প্রভৃতির মাধ্যমে মানবিক মূল্যবোধের বাণীই তিনি প্রচার করেছেন। তাঁর স্বল্পকালীন জীবনের ব্রতই ছিল নারীর অধিকার প্রতিষ্ঠা, সমাজে প্রগতি সৃষ্টি এবং মাতৃভাষা বাংলার গৌরব প্রতিষ্ঠা। তাই বাংলাদেশের সমাজ বিপ্লবের ইতিহাসে এ মহীয়সী নারীর নাম গভীরভাবে প্রোথিত।\nরোকেয়ার জন্ম: রোকেয়া সাখাওয়াত হোসেন ১৮৮০ সালের ৯ ডিসেম্বর রংপুর জেলার মিঠাপুকুর থানার পায়রাবন্দ গ্রামে এক ক্ষয়িষ্ণু জমিদার পরিবারে জন্মগ্রহণ করেন। রোকেয়ার বাবার নাম ছিল মৌলবি জহিরউদ্দীন মোহাম্মদ আবু আলী সাবের এবং মা ছিলেন রাহাতুন্নেসা। ছয় ভাই-বোনের মধ্যে রোকেয়া ছিলেন চতুর্থ সন্তান।\nরোকেয়ার বাল্যজীবন ও পারিবারিক আবহ: রোকেয়া ছিলেন এক ক্ষয়িষ্ণু বনেদি সামন্ত পরিবারের কন্যা। ফলে বাংলাদেশের সমসাময়িক অন্যান্য বনেদি মুসলমান পরিবারের মতো এ পরিবারের মানসিকতাও ছিল রক্ষণশীল। বিদ্যানুরাগ ও জ্ঞান-পিপাসার প্রতি তাঁর পিতার গভীর আগ্রহ থাকলেও তাঁর মন কুসংস্কার ও গোঁড়ামিমুক্ত ছিল না। ফলে অন্যান্য মুসলিম পরিবারের মতো। এ পরিবারেও নারীরা ছিল সব অর্থেই অন্তঃপুরিকা, অবরোধবাসিনী। পুরুষশাসিত পারিবারিক ও সামাজিক আবহে নারীর স্বাভাবিক বিকাশ ছিল অবহেলিত। এ আবহেই কেটেছে রোকেয়ার বাল্যজীবন। তৎকালীন মুসলিম পরিবারগুলোতে পর্দাপ্রথার নির্মমতা ছিল অবর্ণনীয়। পর্দার নির্মমতায় মেয়েদের স্বাধীন চলাফেরা ছিল নিষিদ্ধ। এই পারিবারিক পরিমণ্ডলেই রোকেয়ার বাল্য ও কৈশোর কেটেছে।\nরোকেয়ার শিক্ষা লাভ: রোকেয়ার পিতা নিজে বিদ্যোৎসাহী এবং ছেলেদের উচ্চশিক্ষিত করার ব্যাপারে আগ্রহী হলেও মেয়েদের লেখাপড়া শেখানোর জন্য বলিষ্ঠ কোনো ভূমিকা রাখেননি। পারিবারিক ঐতিহ্য অনুযায়ী কেবল কোরআন পাঠের মধ্যেই মেয়েদের শিক্ষা আবদ্ধ ছিল। বাংলা শিক্ষার ব্যাপারে ছিল চরম অনাগ্রহ। পরিবারের নিয়মানুযায়ী রোকেয়ার শিক্ষাগ্রহণও এসব ক্ষেত্রে সীমাবদ্ধ ছিল। কিন্তু লেখাপড়ার বিষয়ে তাঁর ছিল চরম আগ্রহ। এক্ষেত্রে তিনি বড়ো বোন করিমুন্নেসার এবং বড়ো ভাই ইব্রাহিম সাবেরের সহযোগিতায় বাংলা ও ইংরেজি শিক্ষা লাভ করেন। পরবর্তীকালে তিনি স্বামী সৈয়দ সাখাওয়াত হোসেনের আনুকূল্য ও প্রেরণায় ইংরেজি শিক্ষায় পারদর্শী হয়ে ওঠেন। এমনকি ইংরেজিতে স্বামী সাখাওয়াতের সরকারি কাজেও তিনি অনেক সাহায্য করতেন। পিতৃ পরিবারের শিক্ষা লাভের ক্ষেত্রে বাধার সম্মুখীন হলেও স্বামীর উদার দৃষ্টিভঙ্গির ফলে বিয়ের পরে রোকেয়ার বিদ্যাচর্চা পরিপূর্ণতা পায়।\nরোকেয়ার শিক্ষা ও সমাজ ভাবনা: বাঙালি মুসলমান সমাজে রোকেয়াই সর্বপ্রথম শিক্ষা বিস্তারকে নারীমুক্তি ও প্রগতির বৃহত্তর অভিযাত্রার সাথে যুক্ত করেন। তাঁর সমাজ ভাবনা মূলত নারীমুক্তি ভাবনাকে কেন্দ্র করে আবর্তিত। বাঙালি মুসলিম সমাজে নারীর প্রতি যে নিষ্ঠুরতা ও অবিচার তারই বিরুদ্ধে ছিল রোকেয়ার আপসহীন সংগ্রাম। আর এ সামাজিক উৎপাত থেকে রক্ষা পাওয়ার উপায় হিসেবে তিনি শিক্ষাকেই ভেবেছিলেন প্রধান মাধ্যম। এ প্রসঙ্গে তাঁর মত হলো, 'শিক্ষা বিস্তারই এইসব অত্যাচার নিবারণের একমাত্র মহৌষধ।' শিক্ষা বলতে তিনি এমন শিক্ষাকে : বুঝিয়েছেন, যা নারীদের মধ্যে তাদের আপন অধিকার সম্পর্কে সচেতনতা, আত্মবিশ্বাস ও আত্মমর্যাদাবোধ জাগাবে। নারীসমাজের মুক্তির জন্য এ ধরনের শিক্ষা ভাবনা থেকেই তিনি 'সাখাওয়াত মেমোরিয়াল স্কুল' প্রতিষ্ঠা করেন। রোকেয়ার সমাজ ভাবনার কেন্দ্রে ছিল নারীর অধিকারবোধ প্রতিষ্ঠা । করা। এসব ক্ষেত্রে তাঁর কিছু দৃষ্টিভঙ্গি বর্তমানেও যথেষ্ট প্রগতিশীল, পুরুষশাসিত সমাজে নারীর সমমর্যাদা প্রতিষ্ঠার লক্ষ্যে তিনি প্রধান উপায়ভেবেছেন অর্থনৈতিক মুক্তি বা স্বাবলম্বনকে। সমাজ প্রগতির ক্ষেত্রে এ ধরনের চিন্তা সমসাময়িককালে সাহসিকতার পরিচয় তুলে ধরে, সমাজ প্রগতি ভাবনার ক্ষেত্রে রোকেয়া ছিলেন যুক্তিবাদ ও মুক্তদৃষ্টির অধিকারী। তাই পুরুষ নারীর শাসক বা প্রভু নয় বরং সহযোগী- এ মতেই তিনি বিশ্বাসী। আর এতেই তিনি সমাজের সর্বাঙ্গীণ মঙ্গল দেখেছেন।\nরোকেয়ার স্বদেশপ্রেম: নারীমুক্তি ও নারী শিক্ষার জন্য রোকেয়ার আজীবন সংগ্রাম স্বদেশের প্রতি ভালোবাসার অন্যতম প্রধান অঙ্গ। তাঁর অনেক প্রবন্ধে তিনি সাধারণ মানুষের কথা ব্যক্ত করেছেন। 'মুক্তিফল' নামক রূপক কাহিনিতে তিনি ভারতবর্ষের পরাধীন অবস্থার অবমাননার চিত্র এবং জন্মভূমির দীনতা দূর করার যে উপায় বলেছেন তা তাঁর গভীর দেশপ্রেমেরই নিদর্শন। তবে তিনি অরাজনৈতিক তৎপরতার চেয়ে অবরুদ্ধ সমাজব্যবস্থার পরিবর্তনের লক্ষ্যে আত্মনিয়োগকে গুরুত্বপূর্ণ ভেবেছিলেন। তাঁর এ প্রয়াস স্বদেশের প্রতি অকুণ্ঠ ভালোবাসার নির্মল প্রকাশ। স্বদেশের প্রতি এ আকর্ষণই তাঁকে পরিবারের অলীক আভিজাত্যের মুখোশ ত্যাগ করে তাঁর প্রাণের ভাষা বাংলাকে গ্রহণে উদ্বুদ্ধ করেছিল। শিক্ষার মাধ্যম হিসেবেও তিনি মাতৃভাষার প্রয়োজনীয়তা উপলব্ধি করেছেন। 'পৌরাণিক মনে স্ত্রী 'বিদ্বেষ' প্রবন্ধে তিনি এ বিষয়ে বৈজ্ঞানিক ও যুক্তিবাদী মনোভাবের পরিচয় দিয়েছেন।রোকেয়ার সাহিত্য সাধনা: সমাজ সংস্কার, শিক্ষাবিস্তার তথা নারীমুক্তির লক্ষ্যে তাঁর বিপুল কর্মপ্রচেষ্টার অন্যতম বহিঃপ্রকাশ ছিল তাঁর সাহিত্য সাধনা। পরিবারের কঠোর নিয়মতান্ত্রিক পরিবেশে নারী জীবনের যে অভিজ্ঞতা এবং পাশ্চাত্য সাহিত্য পাঠে নারীমুক্তি ও সমঅধিকারের যে চেতনা তিনি পেয়েছিলেন তাই তাঁর সাহিত্যের পটভূমিকা তৈরি করেছিল। তাঁর রচনাগুলোতে শিক্ষা ও সমাজবিষয়ক ভাবনা, দূরদৃষ্টি, যুক্তিবাদ ও অসাম্প্রদায়িক মানসিকতার পরিচয় সুস্পষ্ট। সমাজের কল্যাণ সাধনই তাঁর সাহিত্য সাধনার মূল লক্ষ্য। বিশেষ করে তাঁর প্রবন্ধগুলোতেই তাঁর সুপরিশীলিত ও সুচিন্তিত মতের স্পষ্ট প্রকাশ ঘটেছে। 'স্ত্রী জাতির অবনতি', 'অর্ধাঙ্গী', 'নিরীহ বাঙালি', 'বোরকা' প্রভৃতি প্রবন্ধ উল্লেখযোগ্য। তাঁর রূপকথাগুলোও দৃষ্টিভঙ্গি ও সমসাময়িক ঘটনাপ্রবাহ সম্পর্কে তাঁর মনোভাবের চমৎকার বহিঃপ্রকাশ। অল্প কয়েকটি রচনা বাদ দিলে রোকেয়ার প্রায় সমস্ত রচনারই চরিত্র কমবেশি সমাজ সমালোচনামূলক। দুই খণ্ড 'মতিচুর'সহ রোকেয়ার মোট গ্রন্থ সংখ্যা ৫। এগুলো হলো- মতিচুর (প্রথম ও দ্বিতীয় খণ্ড), Sultana's Dream, পদ্মরাগ ও অবরোধবাসিনী। লেখিকার সাহিত্যের বৈশিষ্ট্য হলো- সহজ ও সরস ভাষা এবং তীক্ষ্ণ যুক্তি। তবে তাঁর ব্যঙ্গাত্মক রচনাগুলো অতি সুন্দর ও সার্থক।\nনারীজাগরণের পথিকৃৎ রোকেয়া: প্রতিকূল সময় ও বিরুদ্ধ পরিবেশের সাথে লড়াই শৈশব থেকেই রোকেয়ার ভিতর জন্ম দিয়েছিল একজন আপসহীন সংগ্রামী নারীসত্তার। ভারতবর্ষের শাসনতান্ত্রিক সংস্কারে নারীর অধিকার ও দায়িত্ব সম্পর্কে রোকেয়া স্পষ্ট ধারণা পোষণ করতেন। তাই তিনি নারীসমাজের শাসনতান্ত্রিক অধিকার বিবাহ ও বিবাহ বিচ্ছেদ, পিতা ও অভিভাবকের স্থাবর-অস্থাবর সম্পত্তিতে অধিকার, জীবনোপায় অবলম্বনের অধিকার প্রভৃতি বিষয়ে নানাভাবে দাবি উপস্থাপন ও প্রতিষ্ঠা করেছেন। সর্বাত্মক নারীমুক্তির প্রত্যক্ষ সংগ্রামই ছিল রোকেয়ার সংগ্রাম। তবে নারীমুক্তির নামে উগ্রতাকে তিনি কখনোই সমর্থন দেননি। এর প্রকাশ রয়েছে 'অর্ধাঙ্গী' প্রবন্ধে। তিনি মূলত নারীর মর্যাদা প্রতিষ্ঠায় সংগ্রাম করেছেন। অর্থাৎ সামাজিক সাম্য প্রতিষ্ঠার জন্যই সংগ্রাম করেছেন। এ সাম্য তিনি যেমন কামনা করেছেন পরিবারে তেমনি 'সুলতানার স্বপ্ন', 'মুক্তিফল' প্রভৃতি রচনায় সামাজিক ও রাজনৈতিক মুক্তির জন্যও তিনি একান্তভাবে উল্লেখ করেছেন পুরুষের সঙ্গে নারীর কল্যাণময় ও গুরুত্বপূর্ণ অবদানের কথা। তাই তিনি পুরুষকে নারীর স্বামী নয় বরং 'অর্ধাঙ্গ' বলে অভিহিত করেছেন। তিনিই প্রথম মুসলিম নারী যিনি সমাজ ও দেশের কল্যাণ দেখেছেন নারী-পুরুষের সমমর্যাদা প্রতিষ্ঠার ভিতর দিয়ে।\nউপসংহার: বাঙালি মুসলিম নারীজাগরণের অগ্রপথিক রোকেয়া সাখাওয়াত হোসেন। স্বল্পায়ু জীবনে তিনি সাহিত্য সাধনা ও বাস্তব কর্মপ্রয়াসের মাধ্যমে বাঙালি নারীর জীবনে সর্বপ্রথম আত্মমর্যাদা ও গৌরবের দীপ্ত মশাল প্রজ্বলিত করে দিয়েছেন। ১৯৩২ সালের ৯ ডিসেম্বর এই মহীয়সী নারীর জীবনাবসান ঘটে।"
        }
      ]
    },
    {
      "number": "1",
      "uddipok": "(ক)মনে করো, তুমি সোহেল/সোহেলী। তোমার বিশেষ প্রয়োজনে কিছু ঋণ প্রয়োজন। এজন্য যেকোনো সরকারি ব্যাংক থেকে ঋণ পাওয়ার জন্য ব্যবস্থাপক বরাবর একটি আবেদনপত্র লেখো।\nঅথবা ,\n(খ) মনে করো, তুমি সেলিম/সেলিনা কাপাসিয়া, গাজীপুরের বাসিন্দা। বৃক্ষরোপণ সপ্তাহ পালনের প্রয়োজনীয়তা উল্লেখ করে যেকোনো জাতীয় দৈনিক পত্রিকায় প্রকাশের উপযোগী একটি পত্র লেখো।",
      "tag": "DIN.B 24",
      "sub_questions": [
        {
          "label": "",
          "question": "",
          "explanation": "(ক)\n৩ নভেম্বর ২০২৪\nপত্র নং- ২১১/২০\nমহাব্যবস্থাপক\nজনতা ব্যাংক\nপ্রধান শাখা\nমতিঝিল বা/এ, ঢাকা\nবিষয়: ঋণদানের জন্য আবেদন।\nজনাব\nসবিনয় নিবেদন এই যে, আমরা দীর্ঘদিন যাবৎ আপনার ব্যাংকের সঙ্গে লেনদেন করে আসছি। আমাদের অ্যাকাউন্টে উল্লেখযোগ্য পরিমাণ আমানতও আছে। চলতি ও সঞ্চয়ী উভয় হিসাবেই আমরা লেনদেন করে থাকি।\nবর্তমানে আমরা আমাদের প্রকাশনা সংস্থাকে সম্প্রসারণের উদ্যোগ গ্রহণ করেছি। সেজন্য বিপুল পরিমাণ অর্থের জোগান আবশ্যক। এ মুহূর্তে আমাদের কাছে যে মূলধন আছে তার সাহায্যে আমাদের ব্যাবসাকে সম্প্রসারণ করা সম্ভব নয়। আমাদের আরও অতিরিক্ত মূলধন প্রয়োজন। এ কারণে আপনাদের সহযোগিতা একান্তভাবে কাম্য।\nআমাদের ব্যাবসা সম্প্রসারণের উদ্দেশ্যে কমপক্ষে ৩০,০০,০০০ টাকা ঋণ প্রয়োজন। এ ঋণের বিপরীতে আমাদের প্রতিষ্ঠান সম্পর্কিত দলিল যার মূল্য ন্যূনতম ৪০,০০,০০০ টাকা আপনাদের ব্যাংকে জামানত রাখার সিদ্ধান্ত নিয়েছি।\nএমতাবস্থায় আশা করি অতি দ্রুত আমাদের আবেদন বিবেচনা করে আমাদের প্রতিষ্ঠানের সপক্ষে ঋণদান করে বাধিত করবেন।\nবিনীত নিবেদন\nমো. সোহেল\nস্বত্বাধিকারী'\nকে কে এন্ড ব্রাদার্স\n৩৮ বাংলা বাজার, ঢাকা\n(খ)\n১৩ জুন ২০২৪\nসম্পাদক\nদৈনিক যায় যায় দিন\nলাভ রোড, তেজগাঁও শিল্প এলাকা\nঢাকা-১২০৮\nবিষয়: সংযুক্ত পত্রটি পত্রিকায় প্রকাশের জন্য আবেদন।\nজনাব\nআপনার বহুল প্রচারিত 'যায় যায় দিন' পত্রিকায় নিম্নলিখিত চিঠিটি অনুগ্রহপূর্বক প্রকাশ করলে কৃতার্থ হব।\nনিবেদক\nসেলিম\nকাপাসিয়া, গাজীপুর\nবৃক্ষরোপণ সপ্তাহ পালনের প্রয়োজনীয়তা\nজীবনযাপনে মানুষ সম্পূর্ণরূপে বৃক্ষের উপর নির্ভরশীল। সবুজ বৃক্ষ আবহাওয়ার ভারসাম্য রক্ষা করে পরিবেশকে সুস্থ রাখে। সবুজ বৃক্ষ কেবল পরিবেশকে রক্ষা করে না, দেশের অর্থনৈতিক উন্নয়নেও গুরুত্বপূর্ণ ভূমিকা পালন করে। বৃক্ষের ফল মানুষের পুষ্টির অভাব পূরণ করে এবং তার কাঠ গৃহনির্মাণ, আসবাবপত্র তৈরি ইত্যাদি বিভিন্ন কাজে ব্যবহৃত হয়। অথচ প্রয়োজনের তুলনায় আমাদের দেশে বৃক্ষ এবং বনভূমির পরিমাণ নিতান্তই অপ্রতুল। যেখানে দেশের মোট ভূমির শতকরা অন্তত ২৫ ভাগবনভূমি থাকা প্রয়োজন, সেখানে আমাদের আছে ১৭ ভাগের মতো। এরপরও মানুষ প্রয়োজনে-অপ্রয়োজনে কেটে উজাড় করছে বনরাজি। উপরন্তু নতুন করে বৃক্ষরোপণ করা হচ্ছে না। যার সূত্র ধরে সময়ে অসময়ে বাংলাদেশের প্রকৃতিতে দেখা দিচ্ছে বিপর্যয়। তাই যথাশীঘ্রই সরকারি ও বেসরকারি উদ্যোগে দেশের সর্বত্র বৃক্ষরোপণ এবং তা রক্ষণাবেক্ষণের ব্যাপারে বিশেষ গুরুত্ব দেওয়া সংশ্লিষ্ট কর্তৃপক্ষের জরুরি কর্তব্য।\nএমতাবস্থায় বৃক্ষরোপণের গুরুত্ব বিবেচনা করে বৃক্ষরোপণ সপ্তাহ পালন ও বৃক্ষরোপণের কার্যকর কর্মসূচি গ্রহণ করার জন্য যথাযথ কর্তৃপক্ষের দৃষ্টি আকর্ষণ করছি।\nএলাকাবাসীর পক্ষে\nসেলিম\nকাপাসিয়া, গাজীপুর"
        }
      ]
    },
    {
      "number": "2",
      "uddipok": "সারাংশ লেখো:\n(ক) আজকের দুনিয়াটা আশ্চর্যভাবে অর্থের বা বিত্তের ওপর নির্ভরশীল। লাভ ও লোভের দুর্নিবার গতি কেবল আগে যাবার নেশায় লক্ষহীন প্রচণ্ড বেগে শুধুই আরও বিনাশের পথে এগিয়ে চলেছে। মানুষ যদি এ মূঢ়তাকে জয় না করতে পারে, তবে মনুষ্যত্ব কথাটাই হয়তো লোপ পেয়ে যাবে। মানুষের জীবন আজ এমন একপর্যায়ে এসে পৌঁছেছে, সেখান থেকে আর হয়তো নামবার উপায় নেই, এবার উঠবার সিঁড়ি না খুঁজলেই নয়।\nঅথবা,\nসারমর্ম লেখো:\n(খ) কোথায় স্বর্গ? কোথায় নরক? কে বলে তা বহুদূর?\nমানুষেরই মাঝে স্বর্গ-নরক, মানুষেতে সুরাসুর!\nরিপুর তাড়নে যখনি মোদের বিবেক পায় গো লয়,\nআত্মগ্লানির নরক-অনলে তখনি পুড়িতে হয়।\nপ্রীতি ও প্রেমের পুণ্য বাঁধনে যবে মিলি পরস্পরে,\nস্বর্গ আসিয়া দাঁড়ায় তখন আমাদেরি কুঁড়ে ঘরে।",
      "tag": "DB 24,MB 24,RB 24,DIN.B 24,CTG.B 24,BB 24,FCC 24,RCC 24,SCC 24,BCC 24,RUMC 24,ISCM 24,ACC 24,VNSC 24,SJSC 24,GLHSR 24,CTG.CS 24,MB 23,DIN.B 23,CB 23,DB 20,MB 20,RB 20,CTG.B 20,SB 20",
      "sub_questions": [
        {
          "label": "",
          "question": "",
          "explanation": "(ক)\nবর্তমান পৃথিবীতে অর্থবিত্তের প্রভাব ব্যাপক। মানুষ অর্থের মােহে ঘুরপাক খাচ্ছে অন্ধের মতাে। বিবেক ও মনুষ্যত্ব বিসর্জন দিয়ে লিপ্ত হচ্ছে আত্মবিনাশে। মনুষ্যত্বকে বাঁচাতে হলে সর্বনাশা অর্থমােহ থেকে মুক্তির পথ অন্বেষণ করা একান্ত জরুরি।\n…………………………………………………………………………..\n(খ)\nভাব-সম্প্রসারণ : রাত ও দিনের মতাে মানুষের জীবনে সুখ-দুঃখ পালাক্রমে আসে। দুঃখের আতিশয্য থেকেই বােঝা যায় সুখ অতি নিকটে। তাই দুঃখ এলে হতাশ হতে নেই। রাতের কালাে আর দিনের আলাে পাশাপাশি বিরাজমান। কিন্তু এ দুটো এক সঙ্গে আসে না। এরা পালাক্রমে এসে হাজির হয়।মানুষ রাতের কালাে তথা অন্ধকার পছন্দ করে না; দিনের আলােই তার কাম্য। কিন্তু মানুষের ভালাে লাগুক আর না লাগুক জগতের শাশ্বত নিয়মে রাত আসবেই। তার এ আগমন কেউ থামাতে পারবে না। তেমনি সুখ আর দুঃখও পাশাপাশি বিরাজমান থেকে পর পর পালাক্রমে আসে। মানুষ সুখ ভালােবাসে, দুঃখকে ভয় পায়। দুঃখের দহন-জ্বালায় জীবনের প্রতি বীতশ্রদ্ধ হয়ে পড়ে। কিন্তু দুঃখ চিরস্থায়ী নয়। দুঃখ যতই তীব্র হােক না কেন এর অবসান আছেই। জীবন শুধু দুঃখকে নিয়ে নয় । দুঃখের অতি নিকটে সুখের অবস্থান। মানুষের বাঞ্ছিত সুখ কাক্ষিত স্পর্শ দিতে মুখিয়ে থাকে। দুঃখের অবসান হওয়া মাত্রই তার দেখা পাওয়া যায়। সুখের আগমনে মানুষের জীবনে পরম স্বস্তি অনুভূত হয়। রাতের অন্ধকার ও দিনের আলাের সাথে মানবজীবনের সুখ-দুঃখের যথেষ্ট সাদৃশ্য রয়েছে। অন্ধকার পেরুলেই যেমন আলাে পাওয়া যায়, তেমন দুঃখ অতিক্রম করলেই পাওয়া যায় সুখ। তাই অন্ধকার পেরিয়ে আমাদের প্রত্যাশিত আলাে এবং দুঃখ পেরিয়ে সুখ পাওয়ার চেষ্টায় থাকতে হবে। কখনাে অন্ধকাররূপী দুঃখ দেখে হতাশ হওয়া চলবে না। কারণ দুঃখের পরে আবার দুঃখ আসে। জগতের শাশ্বত নিয়মে দুঃখের পর সুখের আগমন অনিবার্য। নিরবচ্ছিন্ন সুখ কিংবা দুঃখ মানুষের জীবনে স্থায়ী হতে পারে না। তাই জীবনে নেমে আসা ক্ষণিক দুঃখের কালাে অধ্যায় সাহস ও সংগ্রামের সাথে মােকাবিলা করে সুখের অপেক্ষায় থাকা শ্রেয়। মানবজীবনে সুখ ও দুঃখ এক বৃন্তের দুটি ফুল সদৃশ। একটি থাকায় আমরা অপরটির স্বরূপ বুঝতে পারি। কাজেই দুঃখ যতই অনভিপ্রেত হােক না কেন এর ক্ষণিক অবস্থানের কারণে হতাশ হওয়া যাবে না। দুঃখ অতিক্রম করেই সুখের স্পর্শ পেতে হবে।"
        }
      ]
    },
    {
      "number": "3",
      "uddipok": "যেকোনো একটির ভাব-সম্প্রসারণ করো:\n(ক) বই কিনে কেউ দেউলিয়া হয় না।\n(খ) অন্যায় যে করে আর অন্যায় যে সহে তব ঘৃণা যেন তারে তৃণসম দহে।",
      "tag": "DB 23,MB 23,CTG.B 23,DIN.B 23,SB 23,JB 23,DB 22,RB 22,SB 22,JB 22,RB 20,CTG.B 20,SB 20",
      "sub_questions": [
        {
          "label": "",
          "question": "",
          "explanation": "(ক)\nভাব-সম্প্রসারণ: জ্ঞানের আলোয় আলোকিত হওয়ার জন্য সৃজনশীল বই পাঠের কোনো বিকল্প নেই। সৃজনশীল বইগুলো জ্ঞানের অফুরন্ত ভান্ডার। সামান্য অর্থ দিয়ে বই কিনে সেখান থেকে যে জ্ঞান অর্জিত হয় তার সঠিক মূল্য বাণিজ্যিক ব্যাখ্যা দিয়ে নিরূপণ করা যায় না।\nস্রোতঃস্বিনী নদীর মতো বইয়ের জ্ঞানও যুগ থেকে যুগান্তরে অবিশ্রান্ত গতিতে প্রবাহিত হয়। তবে এক্ষেত্রে পুস্তকটিকে অবশ্যই সৃজনশীল হতে হবে। সৃজনশীল ও নিরীক্ষাধর্মী বই পাঠে জ্ঞানের প্রভাব স্বমহিমায় উদ্ভাসিত হয়। প্রকৃতপক্ষে, ধরিত্রীর শ্রেষ্ঠ ব্যক্তিদের মজ্জাগত চেতনা ও সৃষ্টির অন্যতম অবলম্বন হলো এই বই। সুদূর অতীতের জানা-অজানা বিষয়গুলো বর্তমান প্রজন্মের কাছে যত্ন ও আবেশ দিয়ে প্রকাশ করে এ বই। তবে যান্ত্রিকতার এ যুগে অনেক সময় এ সত্য আমরা উপলব্ধি করতে পারি না। খেয়ালের বশবর্তী হয়ে আমরা সকলেই কমবেশি অর্থ অপচয় করি। গ্রামীণ ও নাগরিক জীবনে কোনো ব্যক্তিই পর্যাপ্ত বই কিনে অর্থ ব্যয় করতে চায় না। বই কেনাকে তারা বাহুল্য ব্যয় হিসেবে বিবেচনা করে। অথচ এমন লোকের অভাব হবে না যারা নির্দ্বিধায় যাত্রাপালা, নাটক ও খেলা দেখে অর্থ অপচয় করছেন না। শুধু বই ক্রয়েই তাদের অনাগ্রহ। অনেক সচেতন ব্যক্তি আবার বইয়ের চড়া দামের কারণে বই ক্রয় থেকে বিরত থাকেন। এক্ষেত্রে তারা আর্থিক অসচ্ছলতার কারণটিকে মুখ্য বিষয় বলে বিবেচনা করেন। প্রকৃত অর্থে জ্ঞান অর্জনে বিমুখতা ও বই পড়ায় অনাগ্রহ এসব চেতনার মূল কারণ। এ সত্য অস্বীকার করার উপায় নেই - যে, বই পাঠের মাধ্যমে চিত্তের যে সুখ অর্জিত হয় তা অতুলনীয়।\nবইয়ের দাম কোনো বিষয় নয়। বই পড়ার আকাঙ্ক্ষা ও ইচ্ছাটাই মূল বিষয়। পৃথিবীতে বই কিনে কেউ দেউলিয়া হয়েছে এমন দৃষ্টান্ত খুঁজে পাওয়া কঠিন। কারণ বই পাঠে যে জ্ঞান অর্জিত হয় সে তুলনায় বইয়ের দাম নগণ্যই বটে।\n(খ)\nভাব-সম্প্রসারণ: অন্যায়কারী এবং অন্যায়কে নতশিরে সহ্যকারী উভয়েই সমান অপরাধী। এ সমাজে কেউ নিজে অন্যায় না করলেই তার কর্তব্য শেষ হয়ে যায় না। প্রাণপণ চেষ্টা দ্বারা অন্যায়কে প্রতিহত করাই সকলের দায়িত্ব ও কর্তব্য।\nপ্রত্যেক মানুষেরই অন্তরে ন্যায়বোধের অস্তিত্ব বিদ্যমান। তার বিবেকের শুভ্র বেদিতে ন্যায়ের আসন পাতা। জগতের সব কাজেই তার বিবেক থেকে আসে অমোঘ নির্দেশ। মানুষকে সেই নির্দেশ পালন করতে হয়। কিন্তু ভীতি ও দুর্বলতার কারণে অনেক সময় মানুষ ন্যায়ের সেই অমোঘ নির্দেশ পালনে পশ্চাৎপদ হয়, সেই পবিত্র দায়িত্ব পালনে কুণ্ঠিত হয়। তাই মুষ্টিমেয় মানুষের অপরাধের প্রতি সংখ্যাগরিষ্ঠ মানুষের রয়েছে অন্যায়কে মানিয়ে চলার মানসিকতা। এ মানসিকতায় কতখানি ক্ষমাশীলতা আর কতখানি ভীরুতা, কতখানি সহনশক্তি আর কতখানি পলায়নপরতা বিদ্যমান তা পরিমাপ করা দুঃসাধ্য। বস্তুত, মানুষ শুধু তিতিক্ষা ও করুণাবশতই অন্যায়কারীকে ক্ষমা করে না; তার এ মানসিকতার পিছনে রয়েছে এক আত্ম পলায়নি মনোভাব। নিজেকে অপরাধীর সংশ্রব থেকে দূরে সরিয়ে রাখাকেই সে নিরাপদ বলে মনে করে। ন্যায়ের নির্দেশ পালনে এ অক্ষমতার অর্থ অন্যায়কে প্রশ্রয় দান। তেমনই অন্যায়কে ক্ষমা করা বা উপেক্ষা করাও অন্যায়কে প্রশ্রয় দেওয়া। এর ফলে অন্যায়কারীরা আরও অন্যায় করার সাহস পায় এবং তাতে পৃথিবী থেকে ন্যায়বোধ ধীরে ধীরে লোপ পায়। কাজেই অন্যায়কারী এবং যে অন্যায় সহ্য করে, তারা উভয়েই দোষী, উভয়েই শাস্তির যোগ্য। অন্যায় আচরণে কেউ কেউ নীরব উদাসীন দর্শকের ভূমিকা পালন করে থাকে। তাতে প্রশ্রয় পেয়ে অন্যায়কারী হয়ে উঠে দুর্বিনীত ও শক্তিশালী। কিন্তু ন্যায়ের রক্ষাকারী বিধাতা বেশিদিন তা সহ্য করেন না। তাঁর রুদ্রতেজে একদিন না একদিন অন্যায়কারী এবং অন্যায়ের প্রশ্রয়দাতা উভয়কে ভোগ করতে হয় কঠিন শাস্তি।\nসৃষ্টিকর্তা অন্যায়কারীকে যেমন ঘৃণা করেন, তেমনই অন্যায় সহ্যকারীকেও ঘৃণা করেন। তাই আমাদের অন্যায় কাজের বিরুদ্ধে প্রতিরোধ গড়ে তুলতে হবে"
        }
      ]
    },
    {
      "number": "4",
      "uddipok": "(ক) মনে করো, তুমি আরশ/আরশিহা, একটি জাতীয় দৈনিক পত্রিকার  একজন জেলা প্রতিনিধি। জেলার সড়কের দুরবস্থা-সংক্রান্ত একটি সংবাদ প্রতিবেদন প্রণয়ন করো।\nঅথবা,\n(খ) মনে করো, তুমি ফাহিম/ফাহিমা, একটি জাতীয় দৈনিক পত্রিকার জেলা প্রতিনিধি। তোমার জেলার শহীদ স্মৃতি উচ্চ বিদ্যালয়ে অনুষ্ঠিত 'সুন্দর হাতের লেখা' প্রতিযোগিতা-বিষয়ক একটি সংবাদ প্রতিবেদন প্রণয়ন করো।",
      "tag": "DIN.B 24",
      "sub_questions": [
        {
          "label": "",
          "question": "",
          "explanation": "(ক)\nঅতিবৃষ্টিতে ভালুকায় রাস্তাঘাটের বেহাল দশা\nনিজস্ব প্রতিবেদক। ভালুকা, ময়মনসিংহ । ১৭ জুন ২০২৪॥ আমাদের এ দেশ ষড়ঋতুর বৈচিত্র্যে সাজানো। বর্ষা এই ষড়ঋতুর অন্যতম ঋতু। বর্ষা যেমন ফসলে-জলে সমৃদ্ধ করে, তেমনি অতিবৃষ্টির প্রকোপে আমাদের ভীষণ ক্ষতিসাধনও হয়। গ্রাম ও শহর উভয় স্থান বর্ষায় প্রভাবিত হয়; তবে বর্ষাকাল শহরে কিছু বাস্তবিক সমস্যা দাঁড় করায়। ঠিক এমনই সমস্যায় পড়েছে ময়মনসিংহের ভালুকা অঞ্চল। গত কয়েক দিনের প্রচুর বৃষ্টিপাতে রাস্তাঘাটের বেহাল অবস্থা সৃষ্টি হয়েছে। বাংলাদেশের বেশির ভাগ অঞ্চলের মতো এ অঞ্চলের রাস্তাঘাটও বিটুমিনের তৈরি, যাতে পানি জমলে খুব তাড়াতাড়ি ক্ষতির সম্মুখীন হয়। এ অঞ্চলে জলাবদ্ধতার সমস্যা অনেক দিনের। রাস্তার পাশের ড্রেনগুলো সবসময় নোংরা ও ময়লায় পরিপূর্ণ থাকে। তাই বৃষ্টির জল কোনোভাবেই ড্রেন দিয়ে বেরোতে পারে না এবং রাস্তায় জমে থাকার ফলে খুব সহজেই তা পরিবেশের ক্ষতি করে। সরেজমিনে এ অঞ্চলের রাস্তাগুলো পর্যবেক্ষণ করে দেখা গেছে - অতিবৃষ্টির ফলে প্রধান প্রধান রাস্তায় কিছুদূর পরপরই বড়ো বড়ো গর্তসৃষ্টি হয়েছে। এ সমস্ত গর্তে বড়ো যানবাহন উতরে গেলেও ছোটো ছোটো যানবাহন প্রায়ই আটকে যাচ্ছে। যখন পানি জমে থাকে, তখন গর্তগুলো দেখা যায় না। ফলে খুব সহজেই যানবাহন ও যাত্রীরা দুর্ঘটনার সম্মুখীন হয়। ভুক্তভোগী এ রকম কয়েকজনের সঙ্গে কথা বলে জানা গেছে যে স্কুলের সায়নে রাস্তায় খানাখন্দের পরিমাণ এত বেশি যে প্রায়ই রিকশা বা অটোরিকশা থেকে সেখানে যাত্রী নিচে পড়ে গেছে। বেশ কয়েকজন গুরুতর আহতও হয়েছে। অনেক ছাত্র-ছাত্রী দুর্ঘটনার সম্মুখীন হয়ে বেশ কয়েকদিন স্কুলে আসতে পারেনি। ফলে তাদের পড়াশোনারও ব্যাপক ক্ষতি হয়েছে। স্থানীয় প্রশাসনের পক্ষ থেকে গর্তগুলোতে ইটের সুরকি দেওয়া হলেও তা টেকসই হয়নি। এ বিষয়ে সড়ক ও জনপদ বিভাগের এক কর্মকর্তা বলেন, রাস্তাগুলো বহু পুরোনো; ফলে সেখানে রিকার্পেটিং করেও কোনো লাভ হচ্ছে না। এগুলো সম্পূর্ণ তুলে ফেলে নতুন রাস্তা তৈরি করা না হলে সমস্যার সমাধান সম্ভব হবে না। সংশ্লিষ্ট বিভাগের এক কর্মকর্তার সঙ্গে কথা হলে তিনি জানান, এ বিষয়ে টেন্ডার হয়ে - গেছে, বর্ষা শেষ হলেই রাস্তা তৈরির কাজ শুরু হবে।\n(খ)\nরংপুর জেলাভিত্তিক সুন্দর হাতের লেখা প্রতিযোগিতা\nনিজস্ব প্রতিবেদক ॥ রংপুর ॥ ১০ নভেম্বর ২০২৪৷ প্রতিবছরের ন্যায় এ বছরও রংপুর জেলা সদরে অনুষ্ঠিত হলো রংপুর জেলাভিত্তিক সুন্দর হাতের লেখা প্রতিযোগিতা। জেলা পর্যায়ের এই প্রতিযোগিতামূলক অনুষ্ঠানে উপজেলা থেকে নির্বাচিত ও বিজয়ী শিক্ষার্থীরা অংশগ্রহণ করে।\nরংপুর জেলা সদরে এই প্রতিযোগিতা অনুষ্ঠিত হয় ৮ নভেম্বর, ২০২৪। স্থানীয় অডিটোরিয়ামে আয়োজিত অনুষ্ঠানমালার শুভ উদ্বোধন করেন : রংপুর জেলা প্রশাসক। বিশেষ অতিথি হিসেবে উপস্থিত ছিলেন পুলিশ সুপার মহোদয় এবং স্থানীয় রংপুর সরকারি কলেজের অধ্যক্ষ। অনুষ্ঠান সঞ্চালনার দায়িত্ব পালন করেন জেলা শিক্ষা কর্মকর্তা। উদ্বোধনী অনুষ্ঠানটি পরিণত হয় আলোচনাসভায়। জেলা শিক্ষা অফিসারের শুভেচ্ছা ভাষণের পর পুলিশ সুপার বক্তব্য রাখেন। মূলবক্তব্য উঠে আসে অধ্যক্ষের ভাষণে। তিনি শিক্ষার ইতিহাস, বাংলাদেশের শিক্ষার অতীত ও বর্তমান অবস্থা আলোচনা প্রসঙ্গে সুন্দর হাতের লেখার গুরুত্বের কথা উল্লেখ করেন। প্রধান অতিথির ভাষণে জেলা প্রশাসক এই প্রতিযোগিতাকে সাফল্যমণ্ডিত করে তোলার জন্য সকলের সহযোগিতা কামনা করেন।\nউদ্বোধনী অনুষ্ঠানের পরপরই শুরু হয় মূল অনুষ্ঠান। উপজেলা পর্যায়ে প্রতিযোগিতা সম্পন্ন হয় গত তিন দিন আগে। উপজেলার বিজয়ী শিক্ষার্থীরা জেলা পর্যায়ে অংশগ্রহণের সুযোগ পায়।\nপ্রতিযোগীদের একাগ্র প্রতিযোগিতামূলক প্রয়াস দর্শকদের কাছে অত্যন্ত উপভোগ্য হয়েছিল। সকাল ১০টায় শুরু হয় প্রতিযোগিতা। প্রতিযোগীদের অবস্থা ছিল 'বিনা যুদ্ধে নাহি দিব সূচ্যগ্র মেদিনী' এর মতো। বিচারকগণ বিচারকার্য পরিচালনা করতে গিয়ে বারবার হিমশিম খাচ্ছিলেন এই ভেবে যে, কাকে শ্রেষ্ঠত্বের আসন দিবেন। সবাই যে সমান মেধা নিয়ে এসেছে। তারপরও বিচারকার্য সম্পন্ন হয়েছে; নির্বাচিত হয়েছে শ্রেষ্ঠ প্রতিযোগী।\nসন্ধ্যা ৫টায় বিজয়ী প্রতিযোগীদের মধ্যে পুরস্কার বিতরণ করা হয়। জেলা প্রশাসক বিজয়ীদের মধ্যে পুরস্কার বিতরণ করেন। পুরস্কার ছিল\nএকটি ক্রেস্ট এবং মূল্যবান বই। জেলা প্রশাসক বিজয়ীদের অভিনন্দন জানান এবং অন্যদের হতাশ না হওয়ার পরামর্শ দেন। তিনি বলেন, প্রতিযোগিতায় অংশগ্রহণকারীদের সকলের হাতের লেখাই সুন্দর। কিন্তু প্রতিযোগিতায় সকলেই প্রথম হতে পারে না। প্রতিযোগিতায় অংশগ্রহণ করতে পারাটাই আসল কথা।\nপরিশেষে, দেশ ও জাতির সমৃদ্ধির আশাবাদ ব্যক্ত করে সুন্দর হাতের লেখা প্রতিযোগিতা অনুষ্ঠানের পরিসমাপ্তি ঘোষণা করা হয়।"
        }
      ]
    }
  ]
}