{
  "title": "সিলেট ক্যাডেট কলেজ ২০২৪",
  "subtitle": "বাংলাদেশ ও বিশ্ব পরিচয় (11)",
  "questions": [
    {
      "number": "1",
      "uddipok": "১৯৬২ সালে ব্যাপক গণআন্দোলনের মুখে সামরিক বাহিনী মিয়ানমারের ক্ষমতা দখল করে। দেশটিতে সর্বশেষ সাধারণ নির্বাচন অনুষ্ঠিত হয় ২০১৫ সালের ৮ নভেম্বর। এ নির্বাচনে অং সান সুচির নেতৃত্বাধীন এনএলডি (ন্যাশনাল লীগ ফর ডেমোক্রেসি) সংসদের উচ্চ কক্ষ ও নিম্ন কক্ষে সংখ্যাগরিষ্ঠ ভোট পেয়ে নির্বাচনে জয়লাভ করে। ১৯৯০ সালে নির্বাচনেও অং সান সুচির নেতৃত্বাধীন এনএলডি (ন্যাশনাল লীগ ফর ডেমোক্রেসি) সংখ্যাগরিষ্ঠ ভোট পেয়েছিলো কিন্তু সামরিক জান্তা অং সান সুচির কাছে ক্ষমতা হস্তান্তর না করে মিয়ানমারে সামরিক শাসন জারি করে।",
      "tag": "SCC 24",
      "sub_questions": [
        {
          "label": "ক",
          "question": "কার নেতৃত্বে তমদ্দুন মজলিস গড়ে ওঠে?",
          "explanation": "ঢাকা বিশ্ববিদ্যালয়ের শিক্ষক অধ্যাপক আবুল কাশেমের নেতৃত্বে তমদ্দুন মজলিস গঠিত হয়।"
        },
        {
          "label": "খ",
          "question": "আইয়ুব শাসনামলে সামরিক শাসনবিরোধী আন্দোলন গড়ে ওঠে কেন ?",
          "explanation": "গণতান্ত্রিক ও সাংবিধানিক শাসন ব্যবস্থার পুনঃপ্রবর্তন, রাজনৈতিক নেতাদের মুক্তি ও বিতর্কিত আইন বাতিল প্রভৃতি দাবিতে আইয়ুব শাসনামলে সামরিক শাসনবিরোধী আন্দোলন গড়ে ওঠে। আইয়ুব খানের সামরিক শাসনের বিরুদ্ধে ১৯৬১ সাল থেকেই পূর্ব পাকিস্তানে আন্দোলন শুরু হয়। ১৯৬২ সালের জানুয়ারি মাসে বাঙালিদের প্রিয় নেতা ও পাকিস্তানের সাবেক প্রধানমন্ত্রী হোসেন শহিদ সোহরাওয়ার্দীকে গ্রেফতার করা হলে আন্দোলন তীব্র হয়ে ওঠে। এরপর বঙ্গবন্ধু শেখ মুজিবুর রহমানকে গ্রেফতার করা হলে রাজবন্দিদের মুক্তির দাবিতে আন্দোলন আরও বেগবান হয়। ১৯৬২ সালে আইয়ুব খানের প্রস্তাবিত শাসনতন্ত্রের বিরুদ্ধে ছাত্র সমাজ প্রতিবাদমুখর হয়ে ওঠে। ছাত্রদের শিক্ষানীতি বিষয়ক আন্দোলনে বিভিন্ন পেশাজীবীও অংশগ্রহণ করেন। এ সময় সাংবিধানিক শাসন পুনঃপ্রতিষ্ঠার লক্ষ্যে জাতীয় গণতান্ত্রিক ফ্রন্ট (এনডিএফ) গঠিত হয়। এই সংগঠন আইয়ুব খানের সামরিক শাসনবিরোধী আন্দোলন গড়ে তোলে ।"
        },
        {
          "label": "গ",
          "question": "মিয়ানমারের ১৯৯০ সালের নির্বাচনের সাথে পাকিস্তান শাসনামলের কোন নির্বাচনের সাদৃশ্য রয়েছে? বর্ণনা দাও।",
          "explanation": "মিয়ানমারের ১৯৯০ সালের নির্বাচনের সাথে পাকিস্তানের শাসনামলের ১৯৭০ সালের নির্বাচনের সাদৃশ্য রয়েছে। ১৯৭০ সালের ডিসেম্বর মাসে পাকিস্তানের জাতীয় ও প্রাদেশিক পরিষদের প্রথম সাধারণ নির্বাচন অনুষ্ঠিত হয়। এ নির্বাচনে পূর্ব পাকিস্তানের প্রধান রাজনৈতিক দল আওয়ামী লীগ জাতীয় পরিষদের ১৬৯টি আসনের মধ্যে সংরক্ষিত মহিলা আসনসহ মোট ১৬৭টি আসন এবং প্রাদেশিক পরিষদের ৩১০টি আসনের মধ্যে ২৯৮টি আসন লাভ করে একক সংখ্যাগরিষ্ঠতা অর্জন করে। পাকিস্তানের স্বৈরতান্ত্রিক সরকার ও অবাঙালি স্বার্থান্বেষী মহলের জন্য এটি ছিল বিশাল পরাজয়। তারা বাঙালির হাতে ক্ষমতা হস্তান্তরের বিরোধিতা ও ষড়যন্ত্র করতে থাকে। ফলে পূর্ব পাকিস্তানের জনগণ পশ্চিম পাকিস্তানের কর্তৃত্বের বিরুদ্ধে ঐক্যবদ্ধ হয়ে দৃঢ় অবস্থান গ্রহণ করে। উদ্দীপকে বলা হয়েছে, দীর্ঘ সেনা শাসনের পর ১৯৯০ সালে মিয়ানমারে একটি নির্বাচন অনুষ্ঠিত হয়। উক্ত নির্বাচনে অং সান সুচির নেতৃত্বাধীন ন্যাশনাল লীগ ফর ডেমোক্রেসি (এনএলডি) পার্টি সংখ্যাগরিষ্ঠ ভোট পায় । কিন্তু ক্ষমতাসীন সামরিক জান্তা সুচির হাতে ক্ষমতা হস্তান্তর না করে. সামরিক শাসন জারি করে। মিয়ানমারের এ নির্বাচন এবং নির্বাচন পরবর্তী ঘটনা দেখলে বোঝা যায়, এখানে পাকিস্তান আমলের ১৯৭০ সালের নির্বাচনের প্রতি ইঙ্গিত করা হয়েছে।"
        },
        {
          "label": "ঘ",
          "question": "পূর্ব পাকিস্তানের পরবর্তী সময়ের রাজনৈতিক প্রেক্ষাপটে উক্ত নির্বাচনের কী ধরনের প্রভাব ছিলো? পাঠ্যবইয়ের আলোকে বিশ্লেষণ করো।",
          "explanation": "পূর্ব পাকিস্তানের পরবর্তী সময়ের রাজনৈতিক প্রেক্ষাপটে উক্ত নির্বাচন তথা ১৯৭০ সালের নির্বাচনের প্রভাব ছিল সুদূরপ্রসারী। ১৯৭০ সালের নির্বাচন ছিল অখণ্ড পাকিস্তান রাষ্ট্রের সর্বপ্রথম ও সর্বশেষ নির্বাচন। এ নির্বাচনে বাঙালিরা আওয়ামী লীগকে বিপুল ভোটে বিজয়ী করে। কিন্তু ১৯৭০ সালের এই নির্বাচনি ফলাফলকে পশ্চিম পাকিস্তানি শাসকগোষ্ঠী প্রত্যাখ্যান করলে দেশটিতে চরম অস্থিতিশীল পরিস্থিতির সৃষ্টি হয়। এর সমাপ্তি ঘটে বাংলাদেশের স্বাধীনতা লাভের মধ্য দিয়ে। ১৯৭০ সালের নির্বাচনে জাতীয় ও প্রাদেশিক উভয় পরিষদে শেখ মুজিবুর রহমানের নেতৃত্বে আওয়ামী লীগ বিপুল বিজয় পায়। সে অনুযায়ী আওয়ামী লীগের নেতৃত্বেই পাকিস্তানের কেন্দ্রীয় সরকার গঠিত হওয়া ন্যায়সঙ্গত ছিল। কিন্তু পাকিস্তানের সামরিক শাসক ইয়াহিয়া খান আওয়ামী লীগের হাতে ক্ষমতা হস্তান্তর না করে নতুন জাতীয় পরিষদের ৩রা মার্চের নির্ধারিত অধিবেশন স্থগিত ঘোষণা করেন। পূর্ব বাংলায় এর তীব্র প্রতিবাদ হয়। ৭ই মার্চ ঢাকার রেসকোর্স ময়দানে এক জনসভায় বঙ্গবন্ধু তার ঐতিহাসিক ভাষণে বাঙালিদের স্বাধীনতার লড়াইয়ের জন্য প্রস্তুতির আহ্বান জানান। তার নির্দেশ অনুযায়ী দেশে অসহযোগ আন্দোলন শুরু হয়। ২৫শে মার্চ মধ্যরাতে ঢাকাসহ বিভিন্ন স্থানে পাকিস্তানি সেনারা বর্বর হত্যাযজ্ঞ শুরু করে। এ ঘটনার প্রেক্ষাপটেই ২৬শে মার্চ প্রথম প্রহরে বঙ্গবন্ধু বাংলাদেশের স্বাধীনতা ঘোষণা করেন। ফলে শুরু হয় মুক্তিযুদ্ধ। দীর্ঘ ৯ মাস রক্তক্ষয়ী যুদ্ধের পর বিশ্বের মানচিত্রে জন্ম নেয় বাংলাদেশ নামক স্বাধীন রাষ্ট্র । উপরের আলোচনার ভিত্তিতে বলা যায়, ১৯৭০ সালের নির্বাচন পূর্ব পাকিস্তানের চলমান রাজনৈতিক আন্দোলনকে আরো তীব্রতর করে তোলে। এ নির্বাচনের ফলাফলকে কেন্দ্র করে পাকিস্তানি শাসকগোষ্ঠীর চরম অগণতান্ত্রিক আচরণ বাঙালিকে স্বাধীনতা সংগ্রামের দিকে ধাবিত করেছিল।"
        }
      ]
    },
    {
      "number": "2",
      "uddipok": "জনাব ‘ক’ আফ্রিকার একটি দেশে বাস করেন। দেশটির স্বাধীনতা যুদ্ধ শুরু হওয়ার আগে থেকেই তিনি সেখানে বাস করতেন। দেশটিতে স্বাধীনতা যুদ্ধ শুরু হলে তা পরিচালনার জন্য নির্বাচনে জয়ী প্রার্থীদের সমন্বয়ে একটি অস্থায়ী সরকার গঠিত হয়। এই সরকারের কাজ ছিলো মুক্তিযুদ্ধকে সুষ্ঠুভাবে পরিচালনা এবং এর পক্ষে বিশ্বজনমত গঠন করা। যুদ্ধ পরিচালনায় তারা পুরো দেশকে ১১টি অংশে ভাগ করে ।",
      "tag": "SCC 24",
      "sub_questions": [
        {
          "label": "ক",
          "question": "কত তারিখে “বাংলাদেশের স্বাধীনতার ঘোষণা আদেশ' আনুষ্ঠানিকভাবে ঘোষিত হয়?",
          "explanation": "১৯৭১ সালের ১০ এপ্রিল ‘বাংলাদেশের স্বাধীনতার ঘোষণা আদেশ' আনুষ্ঠানিকভাবে ঘোষিত হয় ।"
        },
        {
          "label": "খ",
          "question": "মুক্তিযুদ্ধে ছাত্রসমাজের ভূমিকা বর্ণনা করো ।",
          "explanation": "বাংলাদেশের মুক্তিযুদ্ধে ছাত্রসমাজের ভূমিকা ছিল গৌরবোজ্জ্বল । ১৯৭১ সালে মহান মুক্তিযুদ্ধ শুরুর পর দেশের বিভিন্ন অঞ্চলে পাকিস্তানি সেনাবাহিনীর বিরুদ্ধে প্রতিরোধের ক্ষেত্রে অগ্রণী ভূমিকা পালন করে এদেশের ছাত্রসমাজ। এদেশের শিক্ষার্থীদের বিরাট অংশ জীবনের মায়া ত্যাগ করে মুক্তিযুদ্ধে অংশ নেয়। এমনকি মুক্তিবাহিনীতে একক গোষ্ঠী হিসেবে তাদের সংখ্যাই ছিল সবচেয়ে বেশি। কার্যত মুক্তিযুদ্ধের সময় ছাত্রসমাজের আত্মত্যাগ ছাড়া বাঙালির স্বাধীনতা অর্জন কঠিন হয়ে পড়তো ।"
        },
        {
          "label": "গ",
          "question": "জনাব 'ক' এর দেশের সরকারের সাথে বাংলাদেশের মুক্তিযুদ্ধকালীন কোন সরকারের সাদৃশ্য রয়েছে? ব্যাখ্যা দাও ।",
          "explanation": "জনাব ‘ক’-এর দেশের সরকারের সাথে বাংলাদেশের মুক্তিযুদ্ধকালীন অস্থায়ী সরকারের সাদৃশ্য রয়েছে। উদ্দীপকে বলা হয়েছে, জনাব 'ক'-এর দেশটিতে স্বাধীনতা যুদ্ধ শুরু হলে তা পরিচালনার জন্য নির্বাচনে জয়ী প্রার্থীদের নিয়ে একটি অস্থায়ী সরকার গঠিত হয়। এখানে ১৯৭১ সালে বাংলাদেশের মুক্তিযুদ্ধ চলাকালে গঠিত অস্থায়ী মুজিবনগর সরকারকে ইঙ্গিত করা হয়েছে। ১৯৭১ সালের ২৬শে মার্চের প্রথম প্রহরে বঙ্গবন্ধু শেখ মুজিবুর রহমান স্বাধীনতার ঘোষণা দেন। এর পরপরই পাকিস্তানিরা তাঁকে গ্রেপ্তার করে। এর কয়েকদিন পর ১০ই এপ্রিল মুক্তিযুদ্ধকে সঠিকভাবে পরিচালনা এবং এর পক্ষে বিশ্ব সম্প্রদায়ের সমর্থন আদায়ের জন্য মেহেরপুর জেলার (তখন কুষ্টিয়া জেলা) বৈদ্যনাথতলায় 'মুজিবনগর সরকার' গঠন করা হয়। বঙ্গবন্ধুর ঘনিষ্ঠ চারজন সহযোগী এ সরকারের শীর্ষ দায়িত্বে ছিলেন। এদিন আনুষ্ঠানিকভাবে ‘বাংলাদেশের স্বাধীনতার ঘোষণাপত্র' পাঠ করা হয় ।"
        },
        {
          "label": "ঘ",
          "question": "উদ্দীপকের আলোকে মুক্তিযুদ্ধে অস্থায়ী সরকারের ভূমিকা বিশ্লেষণ করো ।",
          "explanation": "নিম্নের অনুরূপঃ মুক্তিযুদ্ধকে সুষ্ঠুভাবে পরিচালনা এবং এর পক্ষে বিশ্বজনমত গঠনে মুজিবনগর সরকার গুরুত্বপূর্ণ ভূমিকা পালন করে । ১৯৭১ সালের ১০ই এপ্রিল বঙ্গবন্ধু শেখ মুজিবুর রহমানকে প্রধান করে মুজিবনগর সরকার গঠিত হয়। এ সরকার পাকিস্তান সেনাবাহিনী, পুলিশ ও সীমান্তরক্ষী ইপিআর (পরে বিডিআর ও বর্তমানে বিজিবি) বাহিনীতে কর্মরত বাঙালি সদস্য এবং দেশের মুক্তিকামী সাধারণ মানুষকে নিয়ে মুক্তিবাহিনী গঠন করে। যুদ্ধ পরিচালনার সুবিধার্থে এ সরকার দেশকে ১১ টি সেক্টর ও সাব সেক্টরে ভাগ করে। এ ছাড়া বেশ কয়েকজন জ্যেষ্ঠ সেনা কর্মকর্তাদের নেতৃত্বে তিনটি বিশেষ ফোর্স বা বাহিনী গঠন করা হয়। এছাড়া মুজিবনগর সরকারের আহ্বানে প্রতিবেশী দেশ ভারত বাংলাদেশের স্বাধীনতা যুদ্ধে সমর্থন দেয় এবং মুক্তিযোদ্ধাদের প্রশিক্ষণ ও অস্ত্র সরবরাহের ব্যবস্থা করে । এছাড়া মুজিবনগর সরকার বিশ্বের বিভিন্ন দেশের রাজধানীসহ গুরুত্বপূর্ণ শহরে (যেমন— দিল্লি, লন্ডন, নিউইয়র্ক, ওয়াশিংটন, স্টকহোম) কূটনীতিকদের পাঠায়। বিদেশের মিশন থেকে প্রবাসী বাংলাদেশ সরকারের পক্ষে প্রচারণা চালিয়ে সমর্থন আদায়ের চেষ্টা করা হয়। এজন্য বিচারপতি আবু সাঈদ চৌধুরীকে সরকারের বিশেষ দূত হিসেবে নিয়োগ দেওয়া হয় । তিনি ইউরোপ ও মার্কিন যুক্তরাষ্ট্রে বাংলাদেশের স্বাধীনতার পক্ষে বিশ্ব নেতৃত্ব ও সাধারণ জনগণের সমর্থন আদায়ের জন্য কাজ করেন। মুজিবনগর সরকারের এসব রাজনৈতিক, সামরিক ও কূটনৈতিক তৎপরতার ফলে বিশ্বের বিভিন্ন দেশে মুক্তিযুদ্ধের অনুকূলে জনমত তৈরি হয়। মূলত মুজিবনগর সরকারের সুদক্ষ পরিচালনার মাধ্যমেই দীর্ঘ নয় মাস রক্তক্ষয়ী যুদ্ধের মধ্য দিয়ে বাংলাদেশ চূড়ান্ত বিজয় লাভ করে । উপরের আলোচনার পরিপ্রেক্ষিতে বলা যায়, মুজিবনগর সরকার বাংলাদেশের স্বাধীনতা অর্জনে গুরুত্বপূর্ণ ভূমিকা পালন করে ।"
        }
      ]
    },
    {
      "number": "3",
      "uddipok": "রমিজ আলী একজন দরিদ্র কৃষক। দারিদ্র্যের কষাঘাত থেকে বাঁচতে তিনি তিন মেয়েকে নিয়ে শহরে চলে আসেন। এসএসসি পাশের পর তার বড় দুই মেয়ে গার্মেন্টস ও ওষুধ কারখানায় কাজ নেয়। তবে তার ছোট মেয়ে উচ্চ শিক্ষা শেষ করে গ্রামে ফিরে যায় এবং পরে তার ইউনিয়নের কাউন্সিলর নির্বাচিত হয়।",
      "tag": "SCC 24",
      "sub_questions": [
        {
          "label": "ক",
          "question": "'মানবীয় সম্পর্কের পরিবর্তন হচ্ছে সামাজিক পরিবর্তন'— উক্তিটি কার?",
          "explanation": "'মানবীয় সম্পর্কের পরিবর্তন হচ্ছে সামাজিক পরিবর্তন' উক্তিটি হলো ম্যাকাইভারের।"
        },
        {
          "label": "খ",
          "question": "সামাজিক পরিবর্তনের জৈবিক উপাদানগুলো ব্যাখ্যা করো ।",
          "explanation": "জৈবিক উপাদান সামাজিক পরিবর্তনের একটি গুরুত্বপূর্ণ উপাদান । জন্ম ও মৃত্যুহার, গড় আয়ু, জনসংখ্যার ঘনত্ব, জনসংখ্যার প্রকৃতি ও জীবনযাত্রার মান নিয়েই জৈবিক উপাদান। মানুষের জৈবিক অবস্থার পরিবর্তন, যেমন— জনসংখ্যা বৃদ্ধি বা হ্রাস, স্থানান্তর অথবা ঘনত্বের পরিবর্তন সামাজিক পরিবর্তনে গুরুত্বপূর্ণ ভূমিকা পালন করে ।"
        },
        {
          "label": "গ",
          "question": "রমিজ আলীর ছোট মেয়ের অবস্থার পরিবর্তনে কোন উপাদানটি ভূমিকা পালন করেছে? ব্যাখ্যা করো।",
          "explanation": "নিম্নের অনুরূপঃ ছকের ‘ক’ দ্বারা সামাজিক পরিবর্তনের অন্যতম উপাদান শিক্ষাকে নির্দেশ করা হয়েছে । সামাজিক পরিবর্তনের একটি বিশেষ উপাদান হলো শিক্ষা। শিক্ষা হলো এক ধরনের সংস্কার সাধন ও বিরামহীন প্রক্রিয়া । শিক্ষা মানুষকে যাবতীয় অন্ধত্ব, অজ্ঞতা, কুসংস্কার প্রভৃতি থেকে মুক্তি দেয়। বাংলাদেশের সমাজে নারী শিক্ষার প্রসার জনগণের মধ্যে সচেতনতা সৃষ্টি করেছে যা তাদের বিভিন্ন সামাজিক আন্দোলন পরিচালনায় উদ্বুদ্ধ করেছে। এর ফলে দেশে নারী অধিকার প্রতিষ্ঠায় বিভিন্ন সামাজিক নীতি ও আইন সৃষ্টি হয়েছে। আবার নারী শিক্ষা নারীকে কর্মমুখী করেছে। এতে একদিকে যেমন দারিদ্র্য হ্রাস পেয়েছে, তেমনি নারীর ক্ষমতায়ন ঘটেছে। এভাবে শিক্ষা সমাজে পরিবর্তন এনেছে। উদ্দীপকে ‘ক” ছকে নারীর ক্ষমতায়ন, কুসংস্কারমুক্ত ও দারিদ্র্য বিমোচনের কথা বলা হয়েছে যা মূলত ওপরে বর্ণিত বিষয় শিক্ষার ফল। আর শিক্ষা সামাজিক পরিবর্তনের একটি গুরুত্বপূর্ণ উপাদান। তাই বলা যায় ‘ক' দ্বারা শিক্ষাকে ইঙ্গিত করা হয়েছে।"
        },
        {
          "label": "ঘ",
          "question": "আমাদের অর্থনীতির কোন খাতটি রমিজ আলীর পরিবারের মতো পরিবারগুলোতে স্বচ্ছলতা নিয়ে এসেছে? বিশ্লেষণ করো।",
          "explanation": "আমাদের অর্থনীতির শিল্পায়ন ও নগরায়ণ খাতটি রমিজ আলীর পরিবারের মতো পরিবারগুলোতে সচ্ছলতা নিয়ে এসেছে । সামাজিক পরিবর্তনের অন্যতম উপাদান হলো শিল্পায়ন ও নগরায়ণ। শিল্পায়ন হলো এমন একটি প্রক্রিয়া যার মাধ্যমে কৃষিভিত্তিক অর্থনীতি ও সমাজ ব্যবস্থা শিল্পভিত্তিক ও উৎপাদনমুখী অর্থনীতি ও সমাজে রূপান্তরিত হয়। শিল্পায়নের ফলে নগরায়ণ ঘটে। উদ্দীপকে দেখা যায়, দরিদ্র কৃষক রমিজ আলী দারিদ্র্যের কষাঘাত থেকে বাঁচতে তিন মেয়েকে নিয়ে শহরে আসেন। এসএসসি পাশের পর তার বড় দুই মেয়ে গার্মেন্টস ও ওষুধ কারখানায় কাজ নেয়। এখানে সামাজিক অবস্থান পরিবর্তনের উপাদান শিল্পায়ন ও নগরায়নকে বোঝানো হয়েছে। শিল্পায়নের ফলে কৃষিভিত্তিক অর্থনীতি ও সমাজব্যবস্থা শিল্পভিত্তিক ও উৎপাদনমুখী অর্থনীতি ও সমাজে রূপান্তরিত হয়। শিল্পের প্রসারের ফলে ব্যাপক কর্মসংস্থান সৃষ্টি হয়। এতে দেশের বেকার জনগোষ্ঠী কাজ করার সুযোগ পায়। তাদের আয় বৃদ্ধি পায় ও আর্থিক উন্নতি ঘটে। আবার শিল্পায়নের ফলে দেশের উৎপাদন বৃদ্ধি পায়, যা জাতীয় আয় বৃদ্ধিতে ভূমিকা রাখে। এতে জনগণের মাথাপিছু আয় ও জীবনযাত্রার মান বৃদ্ধি পায়। এভাবে শিল্পায়ন ও নগরায়ণের ফলে দেশের উৎপাদন, জাতীয় আয়, মাথাপিছু আয় প্রভৃতি বৃদ্ধি পাওয়ায় সার্বিকভাবে দেশের অর্থনৈতিক উন্নয়ন ঘটে । উপরের আলোচনা থেকে বলা যায়, শিল্পায়ন ও নগরায়ণ অর্থনৈতিক উন্নয়নে গুরুত্বপূর্ণ ভূমিকা রাখে ।"
        }
      ]
    },
    {
      "number": "4",
      "uddipok": "একজন সুনাগরিক সক্রিয়ভাবে রাষ্ট্র ও সমাজের কল্যাণে ভূমিকা রাখে। তারা দায়িত্ববান, সৎ এবং অন্যের প্রতি শ্রদ্ধাশীল। তারা রাষ্ট্রের আইন-কানুন মেনে চলে । সুনাগরিকরা সমাজের বিভিন্ন স্বেচ্ছামূলক কাজে অংশগ্রহণ করেন এবং বিভিন্ন গুরুত্বপূর্ণ বিষয়ে কথা বলেন । একজন সুনাগরিক রাষ্ট্রের কল্যাণ সাধনে সামাজিক, অর্থনৈতিক ও রাজনৈতিক ক্ষেত্রে নিজের কাজের মাধ্যমে ভূমিকা রাখেন।",
      "tag": "SCC 24",
      "sub_questions": [
        {
          "label": "ক",
          "question": "নাগরিকের ধারণা দাও।",
          "explanation": "যে ব্যক্তি কোনো রাষ্ট্রে স্থায়ীভাবে বসবাস করে রাষ্ট্রের প্রতি আনুগত্য প্রকাশ করে। রাষ্ট্র প্রদত্ত অধিকার ভোগের মাধ্যমে কর্তব্য পালন করে তাকে নাগরিক বলে ।"
        },
        {
          "label": "খ",
          "question": "একজন সুনাগরিক রাষ্ট্র ও সমাজের কল্যাণে সক্রিয় ভূমিকা রাখে— ব্যাখ্যা করো ।",
          "explanation": "সুনাগরিক বলতে বুদ্ধি, বিবেক ও আত্মসংযমের অধিকারী নাগরিককে বোঝায় । সুনাগরিক হতে হলে বুদ্ধি, বিবেক ও আত্মসংযম এই তিনটি গুণ থাকতে হয়। বুদ্ধিমান নাগরিক পরিবার, সমাজ ও রাষ্ট্রের বহুমুখী সমস্যা চিহ্নিত করে সহজে সমাধান করতে পারে। সুনাগরিক বিবেকবান হয়। সে ন্যায়- অন্যায়, সৎ-অসৎ, ভালো-মন্দ অনুধাবন করতে পারে এবং মন্দ ও অসৎ কাজ হতে বিরত থাকে। এছাড়া সুনাগরিক আত্মসংযমী হয়। সে নিজেকে সকল প্রকার লোভ-লালসার ঊর্ধ্বে রেখে সততা ও নিষ্ঠার সাথে কর্তব্য পালন করে, সমাজ ও রাষ্ট্রের বৃহত্তর স্বার্থে নিজের ক্ষুদ্র স্বার্থ ত্যাগ করে । সুনাগরিক সব সময়ই রাষ্ট্র ও সমাজের কল্যাণে ভূমিকা রাখে ।"
        },
        {
          "label": "গ",
          "question": "কোন গুণাবলি একজন সাধারণ নাগরিককে সুনাগরিকে পরিণত করে— ব্যাখ্যা করো।",
          "explanation": "বুদ্ধি, বিবেক ও আত্মসংযম একজন সাধারণ নাগরিককে সুনাগরিকে পরিণত করে। রাষ্ট্রের যেসব নাগরিক বুদ্ধিমান, বিবেকবোধসম্পন্ন, আত্মসংযমী এবং বৃহত্তর স্বার্থে নিজের ক্ষুদ্র স্বার্থ ত্যাগ করতে পারে, সেসব নাগরিক সুনাগরিক হিসেবে বিবেচিত। সুনাগরিকের প্রধানত তিনটি গুণ হলো বুদ্ধি, বিবেক ও আত্মসংযম। সুনাগরিক রাষ্ট্রের প্রতি আনুগত্য প্রকাশ করে, রাষ্ট্রের প্রচলিত আইন এবং সংবিধান মেনে চলে, যথাসময়ে কর প্রদান করে এবং রাষ্ট্রের বৃহত্তর স্বার্থে নিজের ক্ষুদ্র স্বার্থ ত্যাগ করে। একজন সুনাগরিক রাষ্ট্রের নিকট থেকে অধিকার ভোগের পাশাপাশি রাষ্ট্রের প্রতি দায়িত্ব কর্তব্য পালন করেন। একজন সাধারণ নাগরিক যখন সুনাগরিকের তিনটি গুণ যথা— বুদ্ধি, বিবেক ও আত্মসংযম নিজের মধ্যে আত্মস্থ ও কাজের মাধ্যমে প্রকাশ করতে পারবে তখন সে সুনাগরিক হিসেবে নিজেকে পরিণত করতে পারবে। বুদ্ধিমান নাগরিক পরিবার, সমাজ ও রাষ্ট্রের বহুমুখী সমস্যা চিহ্নিত করে সমাধানের ক্ষেত্রে সঠিক সিদ্ধান্ত গ্রহণ করতে পারে। বিবেকবান নাগরিক রাষ্ট্রপ্রদত্ত সুযোগ-সুবিধা ভোগের পাশাপাশি রাষ্ট্রের প্রতি দায়িত্ব ও কর্তব্য পালন করে। কোনো কাজ করার আগে সে ভাবে কাজটি সমাজ ও রাষ্ট্রের জন্য ভালো হবে না মন্দ হবে। একজন নাগরিক আত্মসংযম গুণের কারণে নিজেকে সকল প্রকার লোভ-লালসার ঊর্ধ্বে রেখে সততা ও নিষ্ঠার সাথে দায়িত্ব ও কর্তব্য পালন করে। সমাজের বৃহৎ স্বার্থে নিজের ক্ষুদ্র স্বার্থ ত্যাগ করে ।"
        },
        {
          "label": "ঘ",
          "question": "রাষ্ট্রে একজন সুনাগরিকের ভূমিকা কীরূপ? তোমার মতামত দাও।",
          "explanation": "একজন সুনাগরিক তার দায়িত্ব ও কর্তব্য যথাযথভাবে পালনের মাধ্যমে দেশের জন্য অবদান রাখে। যিনি রাষ্ট্রের দেওয়া সকল সুযোগ-সুবিধা ভোগ করেন এবং রাষ্ট্রের প্রতি তার দায়িত্ব ও কর্তব্য পালন করেন তাকেই নাগরিক বলা হয়। রাষ্ট্র যেমন নাগরিকদের বিভিন্ন সুযোগ-সুবিধা ও অধিকার দিয়ে থাকে, তেমনি নাগরিকদেরও রাষ্ট্রের প্রতি কতগুলো দায়িত্ব ও কর্তব্য পালন করতে হয়। নাগরিকের প্রধান কর্তব্য হচ্ছে রাষ্ট্রের প্রতি আনুগত্য প্রকাশ অর্থাৎ রাষ্ট্রের নির্দেশ মেনে চলা। এছাড়া রাষ্ট্রের নিরাপত্তা, অখণ্ডতা, স্বাধীনতা ও সার্বভৌমত্ব রক্ষার জন্য প্রত্যেক নাগরিককে সর্বদা সজাগ ও চরম ত্যাগের জন্য প্রস্তুত থাকতে হবে। রাষ্ট্রের প্রচলিত আইন ও সংবিধান মেনে চলা এবং আইনের প্রতি সম্মান দেখানোও নাগরিকের অন্যতম দায়িত্ব। কেউ আইন অমান্য করলে সমাজে বিশৃঙ্খলা দেখা দেয়। স্বাভাবিক জীবন-যাপনে ব্যাঘাত ঘটে। তাই সুষ্ঠু জীবন-যাপনে, শান্তি-শৃঙ্খলা রক্ষায় প্রত্যেক নাগরিককে আইন মেনে চলতে হবে। পাশাপাশি নির্বাচনে উপযুক্ত প্রার্থী জনপ্রতিনিধি হিসেবে নির্বাচিত করার জন্য সততা ও সুবিচারের সাথে ভোট দিতে হবে। যথাসময়ে কর ও খাজনা প্রদান করে নাগরিকদের রাষ্ট্রীয় কাজে সহযোগিতা করতে হবে। রাষ্ট্রের অর্পিত দায়িত্ব সুষ্ঠুভাবে সম্পাদন করতে হবে। প্রত্যেককেই দেশপ্রেমে উদ্বুদ্ধ হতে হবে। দেশের মঙ্গল কামনা করতে হবে। প্রত্যেক নাগরিককে বিভিন্ন ক্ষেত্রে দুর্নীতি এবং অন্যায়ের বিরুদ্ধে প্রতিবাদ জানাতে হবে । পরিশেষে বলা যায়, উপরে আলোচিত কাজগুলোর মাধ্যমে একজন সুনাগরিক দেশের জন্য অবদান রাখতে পারে ।"
        }
      ]
    },
    {
      "number": "5",
      "uddipok": "ড. সিফাত নূর একটি সেমিনারে বলেন, বর্তমান সময়ে একটি রাষ্ট্রের সকল জনগণ সরাসরি শাসনকার্যে অংশগ্রহণ করে না। বর্তমানে বিশ্বের সবচেয়ে কার্যকর সরকারব্যবস্থা হলো গণতন্ত্র। নির্বাচন হলো গণতন্ত্রের ভিত্তি। গণতন্ত্রের নিয়ম অনুসারে রাষ্ট্রের সকল বিষয়ে জনগণের অংশগ্রহণ বা মতামত থাকতে হবে। নির্বাচনই হলো জনগণের মত প্রকাশের অন্যতম আইন সিদ্ধ পন্থা। তাই নির্বাচন ছাড়া গণতন্ত্র টিকে থাকতে পারে না ।",
      "tag": "SCC 24",
      "sub_questions": [
        {
          "label": "ক",
          "question": "নির্বাচনের ধারণা দাও ।",
          "explanation": "নির্বাচন হলো প্রতিনিধি বাছাইয়ের একটি প্রক্রিয়া ।"
        },
        {
          "label": "খ",
          "question": "গণতন্ত্র ও নির্বাচনের সম্পর্ক অবিচ্ছেদ্য বর্ণনা করো ।",
          "explanation": "শুধুমাত্র নির্বাচনের মাধ্যমেই জনগণের প্রতিনিধিত্বকারী গণতান্ত্রিক শাসন প্রতিষ্ঠা করা যায় বলেই গণতন্ত্র ও নির্বাচনকে অবিচ্ছেদ্য গণ্য করা হয় । নির্বাচন গণতন্ত্রের একটি মৌলিক বিষয়। গণতান্ত্রিক শাসনব্যবস্থায় জনগণই সকল ক্ষমতার উৎস। আর নির্বাচনে অংশগ্রহণ এবং ভোটদানের মাধ্যমেই জনগণ তাদের গণতান্ত্রিক অধিকার প্রয়োগ করে জনগণের সরকার প্রতিষ্ঠা করে। তাই গণতন্ত্র ও নির্বাচন একটি ছাড়া অন্যটি চিন্তা করা যায় না।"
        },
        {
          "label": "গ",
          "question": "উদ্দীপকে উল্লিখিত বিষয়টি কীভাবে গণতন্ত্রের ভিত্তি হিসেবে কাজ করে? ব্যাখ্যা করো।",
          "explanation": "উদ্দীপকে উল্লিখিত বিষয়টি তথা নির্বাচন হলো গণতন্ত্রের ভিত্তি। কথাটি যথার্থ । গণতন্ত্রের একটি মৌলিক বিষয় হলো নির্বাচন। নির্বাচন ছাড়া গণতান্ত্রিক ব্যবস্থা চিন্তা করা যায় না। গণতান্ত্রিক শাসনব্যবস্থায় জনপ্রতিনিধিদের মাধ্যমে শাসন পরিচালনার জন্য নির্বাচনের বিকল্প নেই। রাষ্ট্র ও সরকারের বিভিন্ন স্তরে জনপ্রতিনিধি বাছাইয়ের জন্য নির্বাচন অনুষ্ঠিত হয়। আধুনিক গণতান্ত্রিক শাসনব্যবস্থায় জনগণই সকল ক্ষমতার উৎস। নির্বাচনে অংশগ্রহণ এবং ভোটদানের মাধ্যমেই জনগণ তাদের এই গণতান্ত্রিক অধিকার প্রয়োগ করে। এ প্রক্রিয়ায় জনগণ তাদের দৃষ্টিতে সৎ ও যোগ্য প্রতিনিধি নির্বাচন করে । জনগণের ম্যান্ডেট নিয়ে নির্বাচিত প্রতিনিধিদের দ্বারাই সরকার গঠন ও পরিচালিত হয়। নির্বাচন প্রক্রিয়ার মাধ্যমেই জনগণ চাইলে পূর্ববর্তী সরকার ও দলকে প্রত্যাখ্যান করতে পারে। যে সরকার বা দল জনগণের স্বার্থ রক্ষা বা জনমতের বিরোধিতা করে তার বা তাদের প্রতি জনগণের আস্থা থাকে না। নির্বাচনের মাধ্যমেই জনগণ তাদের জবাব প্রদান করে । গণতন্ত্র জনগণের সার্বভৌমত্বের স্বীকৃতি দেয়। জনগণের সার্বভৌম ক্ষমতার প্রয়োগ ঘটে নির্বাচনের মাধ্যমে । গণতান্ত্রিক শাসনব্যবস্থায় নির্বাচন প্রধান অনুষঙ্গ। সুতরাং বলা যায়, নির্বাচন হলো গণতন্ত্রের ভিত্তি ।"
        },
        {
          "label": "ঘ",
          "question": "তুমি কি মনে কর, উদ্দীপকের সরকারব্যবস্থা নির্বাচন ছাড়া টিকে থাকতে পারে না? তোমার মতামত বিশ্লেষণ করো।",
          "explanation": "হ্যাঁ, আমি মনে করি উদ্দীপকের সরকার ব্যবস্থা তথা গণতান্ত্রিক সরকার ব্যবস্থা নির্বাচন ছাড়া টিকে থাকতে পারে না । নির্বাচন হলো গণতন্ত্রের একটি মৌলিক বিষয়। নির্বাচন ছাড়া আধুনিক গণতান্ত্রিক ব্যবস্থা কল্পনা করা যায় না। কেননা গণতন্ত্রে নির্বাচন প্রক্রিয়ার মাধ্যমে জনগণ দেশের শাসনকার্য পরিচালনার জন্য সর্বোৎকৃষ্ট প্রতিনিধি বেছে নিতে পারে। অর্থাৎ নির্বাচন দ্বারা জনগণ সামগ্রিকভাবে শাসনকার্যে তার মতের প্রতিফলন ঘটাতে পারে। ফলে শাসনব্যবস্থায় জনগণের সার্বভৌমত্বের প্রয়োগ ঘটে। গণতন্ত্র সকল ক্ষমতা জনগণের হাতে ন্যস্ত করার মাধ্যমে জনগণের সার্বভৌমত্বের স্বীকৃতি দেয় । গণতন্ত্র হলো দায়িত্বশীল শাসনব্যবস্থা। এ শাসনব্যবস্থায় সরকার জনগণের প্রত্যক্ষ ভোটে নির্বাচিত হয় এবং জনগণের কাছে দায়বদ্ধ থাকে। এ ব্যবস্থায় সরকার জনগণের সরকার হিসেবে বিবেচিত। রাষ্ট্রীয় নীতি নির্ধারণের ক্ষেত্রে জনগণের স্বার্থকে প্রাধান্য দেওয়া হয়। গণতান্ত্রিক নীতি নির্ধারণের ক্ষেত্রেও জনগণের স্বার্থকে প্রাধান্য দেওয়া হয়। গণতান্ত্রিক ব্যবস্থায় সরকার জনগণের আস্থা হারালে ক্ষমতায় থাকতে পারে না। এভাবে গণতন্ত্র জনগণের সার্বভৌম ক্ষমতার স্বীকৃতি দেয় । উপরের আলোচনা থেকে প্রতীয়মান হয় যে, গণতান্ত্রিক শাসনব্যবস্থায় নির্বাচনের মাধ্যমে জনগণের সার্বভৌমত্ব প্রতিষ্ঠিত হয়। আর গণতান্ত্রিক ব্যবস্থায় কোনো সরকার যদি নির্দিষ্ট সময় পর নির্বাচন না দেয় তবে জনগণ আন্দোলন-সংগ্রামের মাধ্যমে তাকে ক্ষমতাচ্যুত এবং নির্বাচনের মাধ্যমে প্রত্যাখ্যান করে।"
        }
      ]
    },
    {
      "number": "6",
      "uddipok": "নিচের চিত্রটি দেখো এবং প্রশ্নগুলোর উত্তর দাও :",
      "tag": "SCC 24",
      "sub_questions": [
        {
          "label": "ক",
          "question": "স্থানীয় স্বায়ত্তশাসন কাকে বলে?",
          "explanation": "স্থানীয় স্বায়ত্তশাসন বলতে নির্দিষ্ট এলাকাভিত্তিক জনগণের স্বশাসনকে বোঝায়।"
        },
        {
          "label": "খ",
          "question": "চিত্রে প্রদর্শিত সংস্থাটি গ্রামাঞ্চলের স্থানীয় শাসন পরিচালনায় যোগ্য ও দায়িত্বশীল প্রতিনিধি তৈরিতে প্রতিষ্ঠিত হয়েছে— ব্যাখ্যা দাও ।",
          "explanation": "চিত্রে প্রদর্শিত সংস্থাটি অর্থাৎ ইউনিয়ন পরিষদ গ্রামাঞ্চলে স্থানীয় শাসন পরিচালনায় যোগ্য ও দায়িত্বশীল প্রতিনিধি তৈরিতে প্রতিষ্ঠিত হয়েছে। বাংলাদেশের স্থানীয় স্বায়ত্তশাসিত প্রতিষ্ঠানগুলোর মধ্যে তৃণমূল পর্যায়ে সর্বাপেক্ষা গুরুত্বপূর্ণ হলো ইউনিয়ন পরিষদ। গ্রামীণ বা পল্লীর জনগণের গণতান্ত্রিক অধিকার ও স্ব-শাসন প্রতিষ্ঠা, নেতৃত্বের গুণাবলির বিকাশ, সুশাসন প্রতিষ্ঠা প্রভৃতি ক্ষেত্রে ইউনিয়ন পরিষদের ভূমিকা অত্যন্ত গুরুত্বপূর্ণ। এ প্রতিষ্ঠানে জনগণের অংশগ্রহণের মাধ্যমে গণতন্ত্রের চর্চা এবং গণতন্ত্রের ভিত শক্তিশালী হয়। সেই সাথে যোগ্য ও দায়িত্বশীল স্থানীয় প্রতিনিধি তৈরি বা নেতৃত্বের বিকাশে গুরুত্বপূর্ণ ভূমিকা রাখে।"
        },
        {
          "label": "গ",
          "question": "উদ্দীপকে ইঙ্গিতকৃত সংস্থার মূল কার্যাবলি বর্ণনা করো।",
          "explanation": "উদ্দীপকে ইঙ্গিতকৃত সংস্থা তথা ইউনিয়ন পরিষদ প্রধান ও ঐচ্ছিক কার্যাবলি সম্পাদন করে থাকে । ইউনিয়ন পরিষদের প্রধান কাজ হলো- জনশৃঙ্খলা রক্ষা, জনকল্যাণমূলক কাজ ও সেবা, স্থানীয় অর্থনৈতিক উন্নয়ন সম্পর্কিত পরিকল্পনা ও বাস্তবায়ন এবং প্রশাসনিক কাজ। ইউনিয়নের অভ্যন্তরে শান্তি-শৃঙ্খলা রক্ষার জন্য ইউনিয়ন পরিষদ চৌকিদার ও দফাদার নিয়োগ এবং পরিচালনা করে। ইউনিয়ন পরিষদ গ্রামের বিভিন্ন সমস্যা ও মামলা পরিচালনার ক্ষেত্রে সালিশি আদালত হিসেবে কাজ করে থাকে। আলাপ-আলোচনার মাধ্যমে শান্তি স্থাপন ও সৌহার্দ্য প্রতিষ্ঠাই সালিশি আদালতের মূল লক্ষ্য। ইউনিয়ন পরিষদ ইউনিয়নের কৃষির উন্নয়নের জন্য উন্নত জাতের ও মানের বীজ, সার ও কীটনাশক সরবরাহ এবং সমবায় আন্দোলনের উৎসাহ প্রদান প্রভৃতি কাজ সম্পন্ন করে থাকে। স্বকর্মসংস্থান সৃষ্টিতে ইউনিয়ন পরিষদ কুটির শিল্প, গ্রামীণ শিল্প ও সমবায় আন্দোলন পরিচালনা ও উৎসাহ প্রদান করে। জনগণের আয় বৃদ্ধিমূলক কার্যক্রমে পরামর্শ প্রদান করে থাকে । গ্রামীণ পুলিশ, স্বেচ্ছাসেবক বাহিনী গঠন ও পরিচালনা করে। ইউনিয়ন পরিষদ কর্তৃপক্ষ অর্পিত দায়িত্ব পালন করে থাকে।"
        },
        {
          "label": "ঘ",
          "question": "উপরের স্থানীয় সরকার কীভাবে বাংলাদেশের গ্রামীণ জনগণের জন্য সঠিক সেবা নিশ্চিত করে? বাস্তব তথ্যের ভিত্তিতে বিশ্লেষণ করো।",
          "explanation": "উদ্দীপকের স্থানীয় সরকার তথা ইউনিয়ন পরিষদ বিভিন্ন কার্যক্রমের মাধ্যমে বাংলাদেশের গ্রামীণ জনগণের জন্য সঠিক সেবা নিশ্চিত করে । ইউনিয়ন পরিষদ ইউনিয়নের কৃষি, স্বাস্থ্য, মৎস্য, পশুপালন ও শিক্ষাবিষয়ক বিভিন্ন সরকারি, বেসরকারি সংস্থার সেবা ও কার্যক্রম সম্পর্কে জনগণকে অবহিত করা, গ্রামীণ অবকাঠামোগত উন্নয়নের লক্ষ্যে প্রকল্প গ্রহণ ও বাস্তবায়ন, দারিদ্র্য বিমোচন, স্যানিটেশন, পানি সরবরাহ ও পয়ঃনিষ্কাশনসহ বিভিন্ন জনকল্যাণমূলক কাজ করে থাকে। এছাড়া কৃষকদের মধ্যে উন্নত বীজ, চারা ও সার বিতরণ, গ্রামীণ শিল্পের উন্নয়ন, জনগণের আয় বৃদ্ধিমূলক কার্যক্রমে পরামর্শ দেওয়া ও কর্মসংস্থান সৃষ্টি করাও ইউনিয়ন পরিষদের কাজ। এ কাজগুলো ইউনিয়নের সার্বিক উন্নয়ন এবং জনগণের জীবনমানের উন্নয়নে গুরুত্বপূর্ণ ভূমিকা রাখে । জনপথ ও রাজপথের ব্যবস্থা এবং রক্ষণাবেক্ষণ করা; বিধবা, এতিম, গরিব ও দুস্থ ব্যক্তিদের সাহায্যকরণ; প্রাথমিক চিকিৎসা কেন্দ্রের ব্যবস্থাকরণ; প্রাথমিক শিক্ষা ব্যবস্থার তদারকি এবং ঘরে গরে শিক্ষার আলো ছড়িয়ে দেওয়া; পরিবেশ সংরক্ষণ ও বনায়ন; ইউনিয়নের পরিচ্ছন্নতা রক্ষা, পাঠাগার স্থাপন, উদ্যান ও খেলার মাঠের ব্যবস্থা, গণসংযোগ; দুর্যোগ ব্যবস্থাপনা ও ত্রাণকার্য সম্পাদন; দুস্থ ব্যক্তির তালিকা প্রণয়ন; সকল প্রকার শুমারি পরিচালনার দায়িত্ব পালন; সরকারি সম্পত্তি যেমন- সড়ক, সেতু, খাল, বাঁধ, টেলিফোন ও বিদ্যুৎ লাইন রক্ষণাবেক্ষণ, পল্লী বিদ্যুতায়নের উদ্যোগ গ্রহণ প্রভৃতি কাজ গ্রামীণ জনগণের কল্যাণে ইউনিয়ন পরিষদ করে থাকে। পরিশেষে বলা যায় উপরে আলোচিত কার্যক্রমের মাধ্যমে ইউনিয়ন পরিষদ গ্রামীণ জনগণের সেবা নিশ্চিত করে।"
        }
      ]
    },
    {
      "number": "7",
      "uddipok": "একদিন শিক্ষক ক্লাসে ছাত্রদের ২০১১ সালে জাপানে সংঘটিত একটি প্রাকৃতিক দুর্যোগ সম্পর্কে বলেন। তিনি বলেন, সমুদ্রতীরের একটি শহর পানির প্রবল স্রোতে ভেসে গিয়েছিলো, বাড়ি-গাড়ি যেন সেই স্রোতের কাছে তুচ্ছ। শিক্ষক তাদের আরও বললেন, বাংলাদেশও একটি শক্তিশালী ভূমিকম্প প্রবণ এলাকায় অবস্থিত। এ দেশে সিসমিক রিস্কজোনের তিনটি বলয় লক্ষণীয়।",
      "tag": "SCC 24",
      "sub_questions": [
        {
          "label": "ক",
          "question": "বনভূমি কী?",
          "explanation": "বৃক্ষ যে ভূমিতে সমারোহ ঘটায় তাকে বনভূমি বলা হয়।"
        },
        {
          "label": "খ",
          "question": "পানি সম্পদ ব্যবস্থাপনা বলতে কী বোঝ ?",
          "explanation": "পানির পরিকল্পিত প্রাপ্যতা ও ব্যবহারকে পানি ব্যবস্থাপনা বলা হয়। মানুষসহ জীব জগতের অস্তিত্বের জন্য পানির ভূমিকা অত্যন্ত গুরুত্বপূর্ণ । তাই পানি অত্যন্ত মূল্যবান সম্পদ। কৃষি ও শিল্পের বিকাশে পানির ব্যবহার অপরিহার্য। বৃষ্টি থেকে পর্যাপ্ত পানি পাওয়া গেলেও শীত ও গ্রীষ্মকালে পানির অভাব হলে কৃষি, শিল্প ও জীবনযাপন সঙ্কটাপন্ন হয়ে ওঠে। সে কারণে সারাবছর পানির প্রাপ্তি, প্রবাহ ও বণ্টন নিশ্চিত করতে নদ-নদী, খাল, পুকুর, হাওড় ও বিলে পরিকল্পিতভাবে পানি ধরে রাখার ব্যবস্থা করার মাধ্যমে পানি সম্পদের ব্যবস্থাপনা নিশ্চিত করতে হয় ।"
        },
        {
          "label": "গ",
          "question": "বাংলাদেশের সিসমিক রিস্ক জোনের তিনটি বলয় সম্পর্কে বর্ণনা দাও।",
          "explanation": "ভূমিকম্পের তীব্রতাকে চিহ্নিত করে মানচিত্রে যে বলয় তৈরি করা হয়, তাকে ‘সিসমিক রিস্ক জোন' বলে। বিশেষজ্ঞদের মতে বাংলাদেশ পৃথিবীর অন্যতম ভূমিকম্প বলয়ে অবস্থিত। বাংলাদেশে ভূমিকম্প হয়ে থাকে টেকটনিক প্লেটের সংঘর্ষের কারণে। ভূস্তরের ভূমিকম্প প্রবণ, ইন্ডিয়ান প্লেট ও মিয়ানমার সাব-প্লেটের মাঝখানে বাংলাদেশ অবস্থিত। ভূতাত্ত্বিকদের মতে, বাংলাদেশের অভ্যন্তরে উত্তর ও পূর্বদিকে ভূমিকম্প হওয়ার যথেষ্ট ফল্ট বা চ্যুতি বিরাজ করছে। এই চ্যুতি আমাদের ডাউকি ডেঞ্জার চ্যুতির সাথে সংযুক্ত। এই ডেঞ্জার ফল্ট লাইনে অবস্থান করছে বাংলাদেশের সিলেট জেলা। ১৯৮৯ সালে ফরাসি ইঞ্জিনিয়ারিং কনসোর্টিয়াম বাংলাদেশের ভূমিকম্প বলয় সম্বলিত মানচিত্র তৈরি করে। এতে তিনটি বলয় দেখানো হয়েছে। যথা: প্রলয়ঙ্করী, বিপজ্জনক ও লঘু। এই বলয়সমূহকে বলা হয় 'সিসমিক রিস্কজোন'। সিসমিক রিস্ক জোনের প্রলয়ঙ্করী বলয়ে রয়েছে বাংলাদেশের বান্দরবান, চট্টগ্রাম, সিলেট, ময়মনসিংহ ও রংপুর জেলা। বিপজ্জনক বলয়ে আছে ঢাকা, টাঙ্গাইল, বগুড়া, দিনাজপুর, কুমিল্লা ও রাঙ্গামাটির অবস্থান। দেশের অন্যান্য অঞ্চল রয়েছে লঘু বলয়ে ।"
        },
        {
          "label": "ঘ",
          "question": "উদ্দীপকে যে প্রাকৃতিক দুর্যোগের কথা বলা হয়েছে বাংলাদেশে এর প্রভাব বিশ্লেষণ করো।",
          "explanation": "উদ্দীপকে ভূমিকম্প প্রাকৃতিক দুর্যোগের কথা বলা হয়েছে, বাংলাদেশে যার প্রভাব অত্যন্ত ভয়াবহ হতে পারে । বাংলাদেশ ভৌগোলিকভাবে এমন এক জায়গায় অবস্থিত যেখানে যেকোনো সময় আট বা তার চেয়ে বেশি মাত্রার ভূমিকম্প হতে পারে বলে ভূতত্ত্ববিদরা ধারণা করছেন। বাংলাদেশে ভূমিকম্প হলে ক্ষয়ক্ষতির মাত্রা বেশি হবে অপরিকল্পিতভাবে তৈরি ভবন, ভূমিকম্প প্রতিরোধী ভবন তৈরিতে উদাসিনতা, ভূমিকম্প নিয়ে সচেতনতা ও প্রস্তুতির অভাবের কারণে। সিলেট থেকে কক্সবাজারের পাহাড়ি অঞ্চল পর্যন্ত বাংলাদেশের নিচে যে ফল্টলাইন আছে, সেই এলাকায় আট মাত্রার বেশি ভূমিকম্প হলে ক্ষয়ক্ষতি হবে ভয়াবহ । এক গবেষণার হিসাব অনুযায়ী ভূমিকম্পে ঢাকা মেট্রোপলিটনের এক শতাংশ ভবনও যদি ধ্বংস হয় তাহলে ৬০০০ ভবন বিধ্বস্ত হবে। যার ফলে অন্তত তিন লাখ মানুষ সরাসরি হতাহত হবে । আর অপরিকল্পিতভাবে তৈরি শহরে ভূমিকম্প পরবর্তী উদ্ধার ও সেবা কাজ পরিচালনা বাধাগ্রস্ত হওয়ায় আরো বহু মানুষের জীবনে ঝুঁকি তৈরি হবে। এছাড়া নারায়ণগঞ্জ, সাভার গাজীপুরের ঘনবসতিপূর্ণ এলাকাগুলোতে আরো লাখ খানেক মানুষ ক্ষতিগ্রস্ত হবে। আর পূর্বপ্রস্তুতি না থাকলে ঘনবসতিপূর্ণ এলাকাতে ভূমিকম্পের পর জরুরি উদ্ধার কাজ চালানো কঠিন হয়ে পড়বে। আগে থেকে যদি পরিকল্পনা না থাকে তাহলে ঐ সময় জরুরি চিকিৎসা, বিদ্যুৎ ও পানি সরবরাহ নিশ্চিত করার মতো কাজগুলো সামাল দেওয়া সম্ভব হবে না এবং মানবিক বিপর্যয় তৈরি হবে । উপরের আলোচনা থেকে বোঝা যায়, বাংলাদেশে উচ্চমাত্রার ভূমিকম্প সংঘটিত হলে এর প্রভাব হবে অত্যন্ত ভয়াবহ ।"
        }
      ]
    },
    {
      "number": "8",
      "uddipok": "",
      "tag": "SCC 24",
      "sub_questions": [
        {
          "label": "ক",
          "question": "নেপচুনের উপগ্রহ কয়টি?",
          "explanation": "নেপচুনের উপগ্রহের সংখ্যা ১৪টি।"
        },
        {
          "label": "খ",
          "question": "বনজ সম্পদের ধারণা বর্ণনা করো।",
          "explanation": "বনভূমি থেকে যে সম্পদ উৎপাদিত হয় বা পাওয়া যায় তাকে বনজ সম্পদ বলে। বনভূমির বৃক্ষলতা, প্রাণী, ফলমূল সবকিছুকে বনজ সম্পদ বলা হয় । বাংলাদেশের উল্লেখযোগ্য বনজ সম্পদ, হচ্ছে— কাঠ, বাঁশ, মধু, গোলপাতা, বন্যপ্রাণীর চামড়া, শিল্পের কাঁচামাল, শামুক, ভেষজ সামগ্রী প্রভৃতি। যেকোনো দেশের অর্থনীতিতে বনজ সম্পদের গুরুত্ব অপরিসীম ।"
        },
        {
          "label": "গ",
          "question": "'ক' এবং 'গ' নদীর তুলনামূলক পার্থক্য দেখাও/ বর্ণনা করো।",
          "explanation": "উদ্দীপকের চিত্রে 'ক' এবং 'গ' নদীটি হলো যমুনা এবং তিস্তা । ব্রহ্মপুত্র নদীর স্রোতধারায় নতুন শাখা নদী হিসেবে যমুনা নদীর সৃষ্টি হয়। এটি দক্ষিণে গোয়ালন্দ পর্যন্ত যমুনা নামে পরিচিত। যমুনার শাখা নদী ধলেশ্বরী। করতোয়া ও আত্রাই এর উপনদী। ১৭৮৭ সালের ভূমিকম্পের পরে ব্রহ্মপুত্র নদীর তলদেশ উত্থিত হওয়ায় পানি ধারণ ক্ষমতার বাহিরে চলে যায়। তখন এই নতুন স্রোতধারা সৃষ্টি হয়। অন্যদিকে তিস্তা বাংলাদেশের অন্যতম নদী। তিস্তা নদী সিকিমের পার্বত্য অঞ্চলে উৎপত্তি হয়ে ভারতের জলপাইগুড়ি ও দার্জিলিং-এর মধ্য দিয়ে নীলফামারী জেলার ডিমলা উপজেলার পূর্ব ছাতনাই হয়ে বাংলাদেশে প্রবেশ করেছে। এ নদী ১৭৮৭ সালের প্রবল বন্যায় গতিপথ পরিবর্তন করে ব্রহ্মপুত্রের একটি পরিত্যক্ত গতিপথে প্রবাহিত হতে শুরু করে। গতিপথ পরিবর্তনের আগে নদীটি গঙ্গা নদীতে মিলিত হয়েছিল। তিস্তা নদীর বর্তমান দৈর্ঘ্য ১৭৭ কি. মি. ও প্রস্থ ৩০০ থেকে ৫৫০ মিটার । উদ্দীপকের মানচিত্রে দেখা যায় তিস্তা নদী নীলফামারীর ডিমলা অঞ্চল দিয়ে বাংলাদেশে প্রবেশ করেছে। সেটি 'গ' চিহ্নিত রেখা দ্বারা চিহ্নিত হয়েছে এবং ‘ক' চিহ্নিত রেখা দ্বারা যমুনা নদীকে নির্দেশ করা হয়েছে। যেটি জামালপুরের নিকটে ব্রহ্মপুত্র নদীর নতুন স্রোতধারা এবং শাখা নদী হিসেবে সৃষ্টি হয়। সুতরাং বলা যায় উল্লিখিত নদীদ্বয় বাংলাদেশের প্রধান নদীগুলোর অন্যতম। উভয় নদীর মধ্যে মূল পার্থক্য হলো তিস্তা দেশের বাহির থেকে উৎপত্তি লাভ করলেও যমুনা দেশের অভ্যন্তরে সৃষ্টি হয়েছে।"
        },
        {
          "label": "ঘ",
          "question": "'খ' নদী অঞ্চলে পানি সংকটের মূল কারণগুলো কী? বিশ্লেষণ করো।",
          "explanation": "উদ্দীপকে 'খ' নদীটি হলো পদ্মা। এই নদীতে বাঁধ নির্মাণের ফলে পদ্মা নদী অঞ্চলে তথা দেশের উত্তর-পশ্চিমাঞ্চল শুষ্ক মৌসুমে চরম পানি সঙ্কট দেখা দেয় । বাংলাদেশের অনেক নদীর উৎপত্তি স্থল ভারতে। ভারতে বেশকিছু নদীতে বাঁধ দেওয়ায় বাংলাদেশের নদীগুলোতে শুষ্ক মৌসুমে পানির প্রবাহ কমে গেছে। এর ফলে এদেশের কোনো কোনো নদী, যেমন— তিস্তা, গঙ্গা, কপোতাক্ষ ইত্যাদি শুকিয়ে যাচ্ছে। ফারাক্কা বাঁধ নির্মাণের ফলে 'পদ্মা অঞ্চল তথা দেশের উত্তর-পশ্চিমাঞ্চল ভয়াবহ পানির সমস্যার সম্মুখীন হয়েছে এবং পদ্মাসহ উত্তরাঞ্চলের সব নদীতেই নেতিবাচক প্রভাব পড়েছে। বিশেষ করে শুষ্ক মৌসুমে এসব অঞ্চরে পানির চরম সংকট দেখা দেয় । এর ফলে পরিবেশের ভারসাম্যের উপর পানির অপ্রতুলতার নানা ধরনের নেতিবাচক প্রভাব পড়েছে । উদ্দীপকে ‘খ' নদী হলো পদ্মা। এই নদী হিমালয়ে উৎপত্তি লাভ করে ভারত এবং বাংলাদেশের মধ্য দিয়ে প্রবাহিত হয়ে বঙ্গোপোসাগরে পতিত হয়েছে। এই নদীর উজানে বাংলাদেশ সীমান্ত থেকে ১৬.৫ কি. মি. দূরে। ফারাক্কা বাঁধ নির্মাণের ফলে পানির গতিপ্রবাহ স্তিমিত হয়ে যায়। ফলে বাংলাদেশের, উত্তর-পশ্চিমাঞ্চলে শুষ্ক মৌসুমে ভয়াবহ পানি সংকট সৃষ্টি হয়। বাংলাদেশে গ্রীষ্ম ও শীতকালে নদীতে পানিপ্রবাহ কমে যাওয়ার কারণে অনেক নদী ধীরে ধীরে নাব্য হারিয়ে ফেলছে। এর ফলে বাংলাদেশের সমাজ, অর্থনীতি ও জনজীবন দারুণভাবে ক্ষতিগ্রস্ত হচ্ছে। পরিশেষে বলা যা, সেচসহ নানা কাজে নদী থেকে পাম্প দিয়ে প্রচুর পানি উত্তোলনের ফলে মূল নদীতেই পানি আশঙ্কাজনকভাবে কমে যাচ্ছে। নিয়ম-নীতি না মেনে নদীর উপর দিয়ে যত্রতত্র ব্রিজ, কালভার্ট, বাঁধ ইত্যাদি নির্মাণের ফলে অনেক নদী শুকিয়ে যাচ্ছে ।"
        }
      ]
    },
    {
      "number": "9",
      "uddipok": "",
      "tag": "SCC 24",
      "sub_questions": [
        {
          "label": "ক",
          "question": "প্রতিপাদ স্থান কী?",
          "explanation": "ভূ-পৃষ্ঠের উপর অবস্থিত কোনো বিন্দুর বিপরীত বিন্দুকে সেই বিন্দুর প্রতিপাদ স্থান বলে ।"
        },
        {
          "label": "খ",
          "question": "দ্রাঘিমারেখা বলতে কী বোঝ ?",
          "explanation": "নিরক্ষরেখাকে ডিগ্রি, মিনিট ও সেকেন্ডে ভাগ করে প্রত্যেক ভাগ বিন্দুর ওপর দিয়ে উত্তর মেরু থেকে দক্ষিণ মেরু পর্যন্ত যে রেখাগুলো কল্পনা করা হয়েছে তাকে দ্রাঘিমারেখা বলে । দ্রাঘিমার সাহায্যে স্থানীয় সময় নির্ণয় বা স্থির করা যায়। একে মধ্য রেখাও বলা হয়। দ্রাঘিমাগুলো অর্ধবৃত্ত এবং সমান্তরাল নয়। প্রত্যেকটি দ্রাঘিমার দৈর্ঘ্য সমান । সর্বোচ্চ দ্রাঘিমা ১৮০° হয়। মধ্য রেখাগুলোর যে কোনো একটিকে মূল মধ্যরেখা ধরে এ রেখা থেকে অন্যান্য মধ্যরেখার কৌণিক দূরত্ব মাপা হয় ।"
        },
        {
          "label": "গ",
          "question": "উদ্দীপকে উল্লিখিত চিত্রের কারণ বর্ণনা করো ।",
          "explanation": "উদ্দীপকের উল্লিখিত চিত্রের কারণ জোয়ার-ভাটা। চাঁদ পৃথিবীর চারদিকে ঘুরছে। চাঁদের এই আবর্তনকালে পৃথিবীর যে অংশ চাঁদের নিকটবর্তী হয় যেখানে চাঁদের আকর্ষণ সবচেয়ে বেশি থাকে। ফলে পার্শ্ববর্তী স্থান হতে পানি এসে ঠিক চাঁদের নিচে ফুলে ওঠে এবং জোয়ার হয়। একে মুখ্য জোয়ার বা প্রত্যক্ষ জোয়ার বলে। মুখ্য জোয়ারের বিপরীত দিকে পানির নিচের স্থলভাগ পৃথিবীর কেন্দ্রের সঙ্গে দৃঢ়ভাবে আবদ্ধ। ফলে তার ওপর চাঁদের আকর্ষণ পৃথিবীর কেন্দ্রস্থলের আকর্ষণের সমান থাকে। এতে বিপরীত দিকের পানি রাশি অপেক্ষা স্থলভাগ চাঁদের দিকে বেশি আকৃষ্ট হয়। এতে কেন্দ্রাতিগ শক্তির সৃষ্টি হয়। দুই দিকের পানি সে স্থানে প্রবাহিত হয়ে যে জোয়ার সৃষ্টি করে, তাকে গৌণ জোয়ার বা পরোক্ষ জোয়ার বলে। পৃথিবীর একপাশে যখন মুখ্য জোয়ার হয়, অপর পাশে তখন গৌণ জোয়ার হয় । উদ্দীপকের চিত্রে দেখা যায়, চন্দ্র সূর্য এবং পৃথিবীর মাঝে অবস্থান করায়, চাঁদের সর্বাপেক্ষা নিকটে মুখ্য জোয়ার এবং ঠিক বিপরীত দিকে গৌণ জোয়ার হয়। আবার উল্লিখিত পরিস্থিতিকে তেজ কাটালও বলা হয়। কেননা চাঁদ ও সূর্য পৃথিবীর একই পাশে থাকলে উভয়ের মিলিত আকর্ষণে প্রবল জোয়ার বা তেজ কটাল সৃষ্টি হয়। এ থেকে বোঝা যায়, চিত্রে জোয়ার-ভাটার কারণ হলো পৃথিবীর কেন্দ্রাতিগ শক্তি এবং পৃথিবীর ওপর চন্দ্র-সূর্যের আকর্ষণ। সুতরাং বলা যায়, পৃথিবীর আকর্ষণের ফলে সৃষ্ট কেন্দ্রাতিগ শক্তি ও পৃথিবীর ওপর চন্দ্র সূর্যের আকর্ষণে জোয়ার- ভাটা হয় । উদ্দীপকের চিত্রে এই বিষয়টি তুলে ধরা হয়েছে ।"
        },
        {
          "label": "ঘ",
          "question": "উদ্দীপকের চিত্রের প্রাকৃতিক ঘটনাটি প্রতিদিন ৬ ঘণ্টা ১৩ মিনিট পর পর ঘটে— উক্তিটি গাণিতিকভাবে বিশ্লেষণ করে দেখাও।",
          "explanation": "উদ্দীপকের চিত্রের প্রাকৃতিক ঘটনাটি হলো জোয়ার ভাটা । পৃথিবীর আকর্ষণের ফলে সৃষ্ট কেন্দ্রাতিগ শক্তি ও পৃথিবীর ওপর চন্দ্র- সূর্যের আকর্ষণে জোয়ার-ভাটা হয়। পৃথিবী তার নিজ অক্ষের ওপর দ্রুতবেগে ঘুরছে বলে তার পৃষ্ঠ থেকে তরল পানি রাশি চতুর্দিকে ছিটকে যাওয়ার প্রবণতা রয়েছে। একে কেন্দ্রাতিগ শক্তি বলে। এই কেন্দ্রাতিগ শক্তির প্রভাবে জোয়ার-ভাটা হয়। আবার পৃথিবীর ওপর চন্দ্র-সূর্যের আকর্ষণ রয়েছে যার প্রভাবেও জোয়ার-ভাটা সংঘটিত হয়। পৃথিবী যেমন নিজ অক্ষের উপর পশ্চিম হতে পূর্বদিকে আবর্তন করছে চন্দ্রও তেমনি পৃথিবীর চারদিকে পশ্চিম হতে পূর্বদিকে পরিক্রমণ করে। চন্দ্র নিজ কক্ষপথে ২.৭ দিনে পৃথিবীকে একবার প্রদক্ষিণ করে। ফলে পৃথিবীর একবার আবর্তনকালে অর্থাৎ প্রায় ২৪ ঘণ্টায় চন্দ্ৰ (৩৬০÷২৭) বা ১৩° পথ অতিক্রম করে। পৃথিবী ও চন্দ্র উভয়ই যেহেতু পশ্চিম থেকে পূর্বদিকে ঘুরছে তাই পৃথিবী উক্ত ১৩° পথ আরও (১৩×৪)=৫২ মিনিটে অগ্রসর হয়। ১° পথ অতিক্রম করতে পৃথিবীর ৪ মিনিট সময় লাগে । কোনো নির্দিষ্ট স্থানে নির্দিষ্ট সময়ে মুখ্যজায়ার হওয়ার ১২ ঘণ্টা ২৬ মিনিট পরে সেখানে গৌণ জোয়ার হয় এবং মুখ্য জোয়ারের ২৪ ঘণ্টা ৫২ মিনিট পর সেখানে আবার মুখ্য জোয়ার হয়। এভাবে প্রত্যেক স্থানে জোয়ার শুরুর ৬ ঘণ্টা ১৩ মিনিট পরে ভাটা হয়ে থাকে।"
        }
      ]
    },
    {
      "number": "10",
      "uddipok": "অনীন সাহেব অর্থনীতির শিক্ষক। তিনি ক্লাসে অবকাঠামোর প্রয়োজনীয়তা সম্পর্কে পড়াতে গিয়ে যোগাযোগ ব্যবস্থা, বিদ্যুৎ সরবরাহ, শিল্পায়ন প্রভৃতির উল্লেখ করেন। তিনি আরও বলেন— সুশাসন, আইনের অনুশাসন, স্বাস্থ্যসেবা প্রভৃতিও অর্থনৈতিক উন্নয়নের জন্য জরুরি।",
      "tag": "SCC 24",
      "sub_questions": [
        {
          "label": "ক",
          "question": "GNP নির্ণয়ের সূত্র কী?",
          "explanation": "GNP নির্ণয়ের সূত্রটি হলো = মোট দেশজ উৎপাদন (GDP) + (X - M)"
        },
        {
          "label": "খ",
          "question": "উন্নত দেশ বলতে কী বোঝায় ?",
          "explanation": "অর্থনৈতিক উন্নয়ন ঘটেছে এবং এই উন্নয়ন দীর্ঘ মেয়াদে অব্যাহত আছে এমন দেশকে বলে উন্নত দেশ। উন্নত দেশসমূহে জনগণের মাথাপিছু আয় খুব বেশি। মাথাপিছু আয় বৃদ্ধির হারও বেশি এবং সে কারণে জীবনযাত্রার মান অত্যন্ত উন্নত। এসব দেশে শিল্পখাত সম্প্রসারিত, পরিবহন ও যোগাযোগব্যবস্থা উন্নত, আন্তর্জাতিক বাণিজ্য অর্থনীতির অনুকূল। দেশের সকল জনগণের আবাসন, শিক্ষা সুবিধা এবং স্বাস্থ্যসেবা নিশ্চিত করা হয়। শিক্ষার প্রসারের ফলে জ্ঞান বিজ্ঞান ও দ্রুত প্রসার লাভ করে এবং নতুন নতুন প্রযুক্তি উদ্ভাবিত হয়।"
        },
        {
          "label": "গ",
          "question": "উদ্দীপকের প্রথম অংশে কোন ধরনের অবকাঠামোর উল্লেখ করা হয়েছে? বর্ণনা করো।",
          "explanation": "উদ্দীপকের প্রথম অংশে অর্থনৈতিক অবকাঠামোর বিষয়টি উল্লেখ করা হয়েছে। আর্থ-সামাজিক অবকাঠামো অর্থনৈতিক উন্নয়নের ভিত্তিস্বরূপ। অবকাঠামো প্রধানত দুইভাগে বিভক্ত। সামাজিক অবকাঠামো ও অর্থনৈতিক অবকাঠামো। শিক্ষা, স্বাস্থ্য, বিনোদন ইত্যাদি সামাজিক অবকাঠামোর অন্তর্ভুক্ত। আবার যোগাযোগ ব্যবস্থা (যেমন- ডাক ও টেলিযোগাযোগ, ইলেক্ট্রনিক যোগাযোগ), পরিবহন (স্থল, পানি ও আকাশপথ), আর্থিক প্রতিষ্ঠান, যেমন ব্যাংক, বীমা এবং শিল্পের জন্য ঋণদানকারী প্রতিষ্ঠান, বিদ্যুৎ, পানি ও জ্বালানি সরবরাহ, বাঁধ ও সেচ ব্যবস্থা ইত্যাদি অর্থনৈতিক অবকাঠামোর অন্তর্ভুক্ত। উদ্দীপকে দেখা যায়, অনীন সাহেব অর্থনীতির শিক্ষক। তিনি ক্লাসে অবকাঠামোর প্রয়োজনীয়তা সম্পর্কে পড়াতে গিয়ে যোগাযোগ ব্যবস্থা, বিদ্যুৎ শিল্পায়ন প্রভৃতি বিষয় উল্লেখ করেন যেগুলো অর্থনৈতিক অবকাঠামোর অন্তর্ভুক্ত । অর্থনৈতিক অবকাঠামোর উন্নতি না হলে উন্নয়ন কর্মকাণ্ড শুরু করা যায় না। আর অর্থনৈতিক উন্নয়নের ফলেই অর্থনৈতিক অবকাঠামোর পরিবর্তন ঘটে । সুতরাং বলা যায়, অর্থনৈতিক অবকাঠামোগত উন্নয়ন একটি দেশের সার্বিক উন্নয়নের জন্য অবশ্যই দরকার ।"
        },
        {
          "label": "ঘ",
          "question": "একটি দেশের সামগ্রিক উন্নয়নের জন্য উদ্দীপকের দ্বিতীয় অংশে উল্লিখিত অবকাঠামো গুরুত্বপূর্ণ ভূমিকা পালন করে— তুমি কি এর সাথে একমত? যুক্তি দিয়ে বিশ্লেষণ করো।",
          "explanation": "হ্যাঁ একটি দেশের সামগ্রিক উন্নয়নের জন্য উদ্দীপকের দ্বিতীয় অংশের বিষয়গুলো গুরুত্বপূর্ণ ভূমিকা পালন করে থাকে। সুশাসন দেশের অর্থনীতির শিল্প ও সেবা খাতের মূল নিয়ামক হওয়ায় এর অভাবে.এসব খাতের অগ্রগতি ব্যহত হয়। যার জন্য সুশাসন নিশ্চিত করা অবশ্যই প্রয়োজন । একটি দেশের প্রশাসনের স্বচ্ছতা, জবাবদিহিতা কর্মপ্রচেষ্টা এসবের ওপর দেশের সার্বিক অগ্রগতি নির্ভর করে। প্রশাসনের দুর্বলতার কারণে আইনের অনুশাসনের অভাব দেখা দেয়। ফলে মানুষের মধ্যে অসন্তোষ ও অস্থিরতা দেখা দেয়। আবার সুশাসন না থাকলে সরকারি এবং বেসরকারি কর্মকর্তাদের মধ্যে একটি বড় অংশ দুর্নীতিগ্রস্ত হয়ে পড়ে। ফলে দূর্নীতির কবলে পড়ে শিল্প ও সেবার সাথে সংশ্লিষ্ট সকল কিছু মানুষের মধ্যে বা ক্ষেত্রে আবর্তিত হয় । ফলে অন্যরা পিছিয়ে পড়ে। সুতরাং দেশের সার্বিক উন্নয়নের জন্য একদিকে যেমন আইনের শাসন নিশ্চিত করা দরকার তেমনি সরকারকে অর্থনৈতিক উন্নয়নে মনোযোগী হওয়া দরকার । অন্যদিকে, স্বাস্থ্যসেবা নিশ্চিত করা রাষ্ট্রের আরেকটি অতি গুরুত্বপূর্ণ কাজ । স্বাস্থ্যসেবার মানের উন্নতি না ঘটলে এর প্রভাব দেশের সামগ্রিক ব্যবস্থাকে দারুণভাবে প্রভাবিত করবে। উদাহরণস্বরূপ বলা যায়, করোনার মতো মহামারি দেশের সার্বিক অবস্থায় স্থবিরতা এনেছিল। জনগণের স্বাস্থ্য ঝুঁকি কোনোভাবেই দেশের অর্থনীতি কিংবা দেশের নিরাপত্তার জন্য শুভকর নয়। এজন্য এই খাতের উন্নয়নের জন্য সরকারের সহযোগিতা বিশেষ প্রয়োজন । পরিশেষে বলা যায়, উদ্দীপকের দ্বিতীয় অংশের বিষয়গুলো একটি দেশের অর্থনৈতিক উন্নয়নের জন্য অবশ্যই দরকার। কেননা সুশাসনের অভাবে কোনো উন্নয়নই টেকসই হবে না।"
        }
      ]
    },
    {
      "number": "11",
      "uddipok": "হানিম সাহেবের একটি সাবান কারখানা আছে। তাকে উৎপাদিত দ্রব্যের ওপর কর দিতে হয়। আবার রাফিন সাহেবের কাপড়ের দোকান আছে। তার দোকানের বিক্রিত কাপড়ের ওপর তাকে কর দিতে হয়।",
      "tag": "SCC 24",
      "sub_questions": [
        {
          "label": "ক",
          "question": "ব্যাংক কী?",
          "explanation": "ব্যাংক হলো জনসাধারণের অর্থ গচ্ছিত রাখার এবং ঋণ গ্রহীতাদের বিভিন্ন মেয়াদি ঋণ প্রদান করার প্রতিষ্ঠান।"
        },
        {
          "label": "খ",
          "question": "অপ্রত্যাশিত ব্যয় কাকে বলে?",
          "explanation": "অপ্রত্যাশিত ব্যয় হলো দুর্যোগকালীন সময়ে এবং জরুরি অবস্থার সময় প্রয়োজনীয় ব্যয় । সরকার দেশের বার্ষিক বাজেটে রাজস্ব ও উন্নয়নমূলক এ দু'রকম ব্যয়ের জন্য অর্থ বরাদ্দ করে থাকে। তবে অপ্রত্যাশিতভাবে কিছু ব্যয়ের জন্যও সরকারকে প্রস্তুতি থাকতে হয়। বন্যা, খরা, ঘূর্ণিঝড়, জলোচ্ছ্বাস, মহামারি ইত্যাদি প্রাকৃতিক দুর্যোগ ও তৎসৃষ্ট জরুরি অবস্থা মোকাবিলার জন্য প্রতি বছর বাংলাদেশ সরকারকে যথেষ্ট অর্থ ব্যয় করতে হয়। এগুলোই অপ্রত্যাশিত ব্যয়ের অন্তর্ভুক্ত।"
        },
        {
          "label": "গ",
          "question": "উদ্দীপকের হানিম সাহেব কোন ধরনের কর দেন? বর্ণনা করো।",
          "explanation": "হানিফ সাহেব সরকারকে আবগারি শুল্ক প্রদান করেন । দেশের অভ্যন্তরে উৎপাদিত ও ব্যবহৃত দ্রব্যের ওপর যে কর ধার্য করা হয় তাকে আবগারি শুল্ক বলা হয়। এটি বাংলাদেশ সরকারের আয়ের অন্যতম উৎস। রাজস্ব সংগ্রহ ছাড়াও বিভিন্ন ক্ষতিকারক দ্রব্যের ভোগ হ্রাস করার উদ্দেশ্যেও আবগারি শুল্ক ধার্য করা হয়। বাংলাদেশে প্রধানত চা, সিগারেট, চিনি, তামাক, কেরোসিন, ওষুধ, স্পিরিট, দিয়াশলাই, মদ, গাঁজা, আফিম প্রভৃতি দ্রব্যের ওপর আবগারি শুল্ক ধার্য করা হয়। উদ্দীপকে বলা হয়েছে, হানিম সাহেবের একটি সাবান কারখানা আছে। তাকে এই কারখানার উৎপাদিত দ্রব্যের উপর কর দিতে হয়। অর্থাৎ হানিম সাহেবের উৎপাদিত দ্রব্য দেশের অভ্যন্তরেই উৎপাদিত ও ব্যবহৃত হচ্ছে। আর দেশের উৎপাদিত দ্রব্যের উপর যে কর ধার্য করা হয় তা হলো আবগারি শুল্ক তাই বলা যায়, হানিম সাহেব সরকারকে আবগারি শুল্ক প্রদান করেন ।"
        },
        {
          "label": "ঘ",
          "question": "তুমি কি মনে কর, রাফিন সাহেবের প্রদত্ত কর বাংলাদেশের অর্থনৈতিক উন্নয়নে সহায়ক ভূমিকা রাখে? যৌক্তিক মতামত দাও।",
          "explanation": "হ্যাঁ, রাফিন সাহেবের প্রদত্ত কর,তথা মূল্য সংযোজন কর (VAT) বাংলাদেশের অর্থনৈতিক উন্নয়নে সহায়ক ভূমিকা রাখে । মূল্য সংযোজন কর বাংলাদেশের কর ব্যবস্থায়- ভ্যাট (Value Added Tax) নামে পরিচিত। বর্তমানে আমাদের দেশের আমদানিকৃত দ্রব্য ও স্থানীয়ভাবে উৎপাদিত দ্রব্য এবং নির্ধারিত খাতগুলো সেবা খাতের উপর ভ্যাট আরোপ করা হয়। উদ্দীপকে রাফিন সাহেবের কাপড়ের দোকান আছে। তিনি বিক্রিত কাপড়রের উপর কর দেন। যা ভ্যাট নামেই পরিচিত। বাংলাদেশ সরকার জনকল্যাণ সাধন, প্রশাসন পরিচালনা ও আর্থ-সামাজিক উন্নয়নের জন্য বিপুল অর্থ ব্যয় করে। এ ব্যয় নির্বাহের জন্য সরকারকে প্রচুর আয় করতে হয়। সরকারের আয়ের একটি অংশ আসে মূল্য সংযোজন কর থেকে। এর মাধ্যমে সরকার প্রশাসন ও বিভিন্ন উন্নয়নমূলক কাজ করে থাকে। যদিও সরকারের নানামূখী আয়ের খাত রয়েছে, তবুও মূল্য সংযোজন কর বা ভ্যাট দেশের আয়ের অন্যতম একটি খাত। পরিশেষে বলতে পারি, মূল্য সংযোজন কর বা ভ্যাট বাংলাদেশের অর্থনীতিতে সহায়ক ভূমিকা রাখে। তবে সরকারকে ভ্যাট ফাঁকি রোধে কার্যকর ভূমিকা পালন করতে হবে।"
        }
      ]
    }
  ]
}