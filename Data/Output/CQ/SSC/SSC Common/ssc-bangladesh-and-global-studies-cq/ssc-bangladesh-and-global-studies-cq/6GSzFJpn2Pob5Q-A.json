{
  "title": "সিলেট বোর্ড ২০২৪",
  "subtitle": "বাংলাদেশ ও বিশ্ব পরিচয় (10)",
  "questions": [
    {
      "number": "1",
      "uddipok": "ঘটনা সংশ্লিষ্ট ব্যক্তিবর্গ X আব্দুল মতিন, কাজী গোলাম মাহবুব Y ইস্কান্দার মীর্জা, আইয়ুব খান Z ড শামসুজ্জোহা, আসাদুজ্জামাম্ন আসাদ।",
      "tag": "SB 24",
      "sub_questions": [
        {
          "label": "ক",
          "question": "বাঙালি জাতীয়তাবাদ কাকে বলে?",
          "explanation": "বাংলা ভাষা, ইতিহাস, ঐতিহ্য, সংস্কৃতি ও বাঙালির নৃতাত্ত্বিক পরিচয়ের সমন্বয়ে যে ঐক্য গড়ে ওঠে তাকেই বাঙালি জাতীয়তাবাদ বলে ।"
        },
        {
          "label": "খ",
          "question": "বঙ্গবন্ধু শেখ মুজিবুর রহমান পূর্ব পাকিস্তানে আধা সামরিক বাহিনী কেন গঠন করতে চেয়েছিলেন? ব্যাখ্যা করো ।",
          "explanation": "বঙ্গবন্ধু শেখ মুজিবুর রহমান ১৯৬৬ সালের ৬ দফা কর্মসূচিতে পূর্ব পাকিস্তানে আধা সামরিক বাহিনী গঠন করার কথা তুলে ধরেন। ১৯৬৫ সালে যখন ভারত ও পাকিস্তানের মধ্যে যুদ্ধ হয়েছিল, তখন পূর্ব পাকিস্তান ছিল সম্পূর্ণ অরক্ষিত। পাকিস্তান সরকারের কাছে এ অঞ্চলের সুরক্ষার কোনো গুরুত্বই ছিল না। এরূপ পরিস্থিতিতে পূর্ব পাকিস্তানের জনগণ নিজেদের অধিকার রক্ষার জন্য স্বায়ত্তশাসনের গুরুত্ব নতুনভাবে উপলব্ধি করে। তাই তিনি অঙ্গরাজ্যগুলোতে আঞ্চলিক নিরাপত্তার জন্য আধা সামরিক বাহিনী গঠন করার ক্ষমতা চেয়েছিলেন । ১৯৬৬ সালের ৬ দফা কর্মসূচিতে বঙ্গবন্ধু সেই দাবিই তুলে ধরেন।"
        },
        {
          "label": "গ",
          "question": "ঘটনা- 'Y' দ্বারা কোন ঐতিহাসিক বিষয়কে নির্দেশ করা হয়েছে? ব্যাখ্যা করো ।",
          "explanation": "নিম্নের অনুরুপঃ ঘটনা Y দ্বারা পাকিস্তানে সামরিক শাসন শুরু হওয়ার বিষয়টিকে নির্দেশ করা হয়েছে। ১৯৫৪ সালে যুক্তফ্রন্ট সরকারকে বরখাস্ত করার পর পশ্চিম পাকিস্তান ভিত্তিক সামরিক-বেসামরিক শাসকগোষ্ঠীর অশুভ তৎপরতার ফলে সংসদ ও সরকার অকার্যকর হয়ে পড়ে। এরই মধ্যে পূর্ব বাংলার প্রাদেশিক পরিষদে মারামারির ঘটনায় ডেপুটি স্পিকার শাহেদ আলী গুরুতর আহত হয়ে হাসপাতালে মারা যান। এর সুযোগ নিয়ে ১৯৫৮ সালের ৭ই অক্টোবর প্রেসিডেন্ট ইস্কান্দার মীর্জা সামরিক আইন জারি করেন। এ সময় তিনি ১৯৫৬ সালের সংবিধান বাতিল, কেন্দ্রীয় ও প্রাদেশিক পরিষদ ভেঙে দেওয়া, রাজনৈতিক দলের কার্যক্রম নিষিদ্ধ ঘোষণা, বঙ্গবন্ধু শেখ মুজিবুর রহমানসহ কয়েকজন রাজনৈতিক নেতাকে জেলে প্রেরণ ও সকল মৌলিক অধিকার হরণ প্রভৃতি পদক্ষেপ গ্রহণ করেন। এরপরই ১৯৫৮ সালের ২৭শে অক্টোবর জেনারেল আইয়ুব খান ইস্কান্দার মীর্জাকে উৎখাত ও দেশ ত্যাগে বাধ্য করেন এবং নিজে প্রেসিডেন্ট পদে অধিষ্ঠিত হন। এভাবে পাকিস্তানে সামরিক শাসন শুরু হয় । উদ্দীপকে ছকে Y ঘটনার সাথে সংশ্লিষ্ট ব্যক্তি হিসেবে ইস্কান্দার মীর্জা ও আইয়ুব খানের নাম উল্লেখ করা হয়েছে। আর এই দুইজন ব্যক্তি ওপরে বর্ণিতভাবে পাকিস্তানের সামরিক শাসন চালুর সাথে জড়িত ছিলেন । তাই বলা যায়, Y ঘটনা পাকিস্তানে সামরিক শাসন চালুর বিষয়টিকে ইঙ্গিত করেছে।"
        },
        {
          "label": "ঘ",
          "question": "“স্বাধীনতা যুদ্ধের প্রেরণাশক্তি হিসেবে 'X' এবং 'Z' ঘটনার ভূমিকা রয়েছে” উক্তিটির যথার্থতা নিরূপণ করো ।",
          "explanation": "নিম্নের অনুরুপঃ স্বাধীনতা যুদ্ধের প্রেরণাদায়ক শক্তি হিসেবে 'X' নির্দেশিত ভাষা আন্দোলন এবং 'Z' নির্দেশিত গণঅভ্যুত্থানের ভূমিকা রয়েছে— উক্তিটি যথাযথ। ১৯৪৭ সালে বাংলাকে রাষ্ট্রভাষা করার দাবিকে সৃষ্ট আন্দোলনের ধারাবাহিকতায় ১৯৫২ সালের ৩০শে জানুয়ারি ছাত্রসমাজ ধর্মঘট পালন করে। এ সময় আবদুল মতিনকে আহ্বায়ক করে রাষ্ট্রভাষা সংগ্রাম পরিষদ গঠিত হয়। পরবর্তীতে ৩১শে জানুয়ারি কাজী গোলাম মাহবুবকে আহ্বায়ক করে নতুনভাবে সর্বদলীয় রাষ্ট্রভাষা সংগ্রাম পরিষদ গঠন করা হয়। এ পরিষদের নেতৃত্বেই ১৯৫২ সালের ২১শে ফেব্রুয়ারি ভাষা আন্দোলন চূড়ান্ত রূপলাভ করে। উদ্দীপকে 'X' ঘটনার সংশ্লিষ্ট ব্যক্তি হিসেবে আবদুল মতিন ও কাজী গোলাম মাহবুবকে উল্লেখ করার মাধ্যমে ভাষা আন্দোলনকেই নির্দেশ করা হয়েছে। পরবর্তীকালে ১৯৬৯ সালে গণঅভ্যুত্থান সৃষ্টি হলে পুলিশের গুলিতে রাজশাহী বিশ্ববিদ্যালয়ের শিক্ষক ড. শামসুজ্জোহা ও ঢাকা বিশ্ববিদ্যালয়ের ছাত্র আসাদুজ্জামান আসাদসহ আরও অনেকে শহিদ হন । 'Y' ঘটনা দ্বারা ১৯৬৯ সালের গণঅভ্যুত্থানকেই নির্দেশ করা হয়েছে। উদ্দীপকের 'X' নির্দেশিত ভাষা আন্দোলন ছিল বাঙালির জাতীয় মুক্তির প্রথম আন্দোলন । এ আন্দোলনের মাধ্যমে নিজেদের ইতিহাস, ঐতিহ্য, ভাষা ও সংস্কৃতিকে নিয়ে পূর্ব বাংলার জনগণ মাথা উঁচু করে দাঁড়ানোর সাহস ও আত্মপ্রত্যয় খুঁজে পায়। এ আন্দোলন বাঙালি জাতীয়তাবাদের উন্মেষ ঘটায়, যা পরবর্তীকালে সকল রাজনৈতিক আন্দোলনের প্রেরণা যুগিয়েছিল। এ আন্দোলন মানুষকে তাদেরকে অধিকার সচেতন করে তোলে এবং বাঙালির মধ্যে স্বাধীনতার চেতনা জাগ্রত করে যা বাংলাদেশের স্বাধীনতা লাভে গুরুত্বপূর্ণ ভূমিকা পালন করেছে। আবার 'Z' নির্দেশিত ১৯৬৯ সালের গণঅভ্যুত্থানের ফলে সামরিক শাসক আইয়ুব খান ঐতিহাসিক আগরতলা মামলা প্রত্যাহার ও পদত্যাগ করতে বাধ্য হন। এর ফলে পূর্ব বাংলার জনগণের মধ্যে জাতীয় ঐক্য সুদৃঢ় হয়। তাদের মধ্যে জাতীয়তাবাদী রাজনৈতিক চিন্তা-ভাবনার বিকাশ ঘটে। বাঙালি জাতীয়তাবাদের প্রয়োজনীয়তা তাদের কাছে স্পষ্ট হয়ে উঠে। এ পর্যায়ে তারা চূড়ান্ত লক্ষ্য স্বাধীনতা অর্জনের বিষয়টি উপলব্ধি করতে থাকে, যা মুক্তিযুদ্ধে জয়লাভের প্রেরণা যোগায়। উপরের আলোচনা থেকে বলা যায়, উদ্দীপকে 'X' ও 'Z' নির্দেশিত ভাষা আন্দোলন ও গণঅভ্যুত্থান স্বাধীনতা যুদ্ধে প্রেরণা যুগিয়ে যুদ্ধে জয়লাভে গুরুত্বপূর্ণ ভূমিকা পালন করেছে।"
        }
      ]
    },
    {
      "number": "2",
      "uddipok": "মুক্তিযোদ্ধা কবির সাহেবের স্মৃতিচারণ অনুষ্ঠানে তাঁর ভাই তাহের কেঁদে ফেলেন। তিনি বলেন, “আমার কলেজপড়ুয়া বড় ভাই মুক্তিযুদ্ধে যোগদান করেন এবং পার্শ্ববর্তী দেশ থেকে প্রশিক্ষণ নিয়ে দেশে ফিরে আসেন। তিনি কুমিল্লার বি-পাড়ার একটি স্থানে সম্মুখ যুদ্ধে শহিদ হন ।",
      "tag": "SB 24",
      "sub_questions": [
        {
          "label": "ক",
          "question": "শহিদ নুর হোসেনের বুকে ও পিঠে লিখিত স্লোগানটি কী ছিল?",
          "explanation": "শহিদ নুর হোসেনের বুকে ও পিঠে লিখিত স্লোগানটি ছিল— “স্বৈরাচার নিপাত যাক” এবং “গণতন্ত্র মুক্তি পাক” ।"
        },
        {
          "label": "খ",
          "question": "সর্বজনীন ভোটাধিকার কী? ব্যাখ্যা করো।",
          "explanation": "সর্বজনীন ভোটাধিকার বলতে জাতি, ধর্ম, বর্ণ নির্বিশেষে, প্রাপ্তবয়স্ক সব নাগরিকের ভোট দানের অধিকারকে বোঝায় । বাংলাদেশের সংবিধানে উল্লেখ রয়েছে— জাতি, ধর্ম, বর্ণ নির্বিশেষে ১৮ বছর বয়সী অর্থাৎ প্রাপ্তবয়স্ক যেকোনো নাগরিক 'এক ব্যক্তি এক ভোট নীতির ভিত্তিতে ভোট প্রদান করতে পারবে। প্রাপ্তবয়স্ক সব নাগরিকের এ ভোট দানের অধিকারকেই বলা হয় সর্বজনীন ভোটাধিকার।"
        },
        {
          "label": "গ",
          "question": "মুক্তিযুদ্ধে জনাব কবির কোন শ্রেণির প্রতিনিধিত্ব করেন? ব্যাখ্যা করো।",
          "explanation": "উদ্দীপকে মুক্তিযোদ্ধা জনাব কবির মুক্তিযুদ্ধে ছাত্রসমাজের প্রতিনিধিত্ব করেন। পাকিস্তানের চব্বিশ বছরে বাঙালি জাতির স্বার্থ-সংশ্লিষ্ট সকল আন্দোলনে গৌরবোজ্জ্বল ভূমিকা পালন করেছে এদেশের ছাত্রসমাজ। ১৯৪৮-১৯৫২ সালের ভাষা আন্দোলন, ১৯৬২ ও ১৯৬৪ সালের শিক্ষা কমিশন রিপোর্টের বিরুদ্ধে আন্দোলন, ১৯৬৬ সালে ছয় দফার আন্দোলন, ১৯৬৮ সালে ১১ দফার আন্দোলন, ঊনসত্তরের গণঅভ্যুত্থান, ১৯৭০-এর নির্বাচন ও ১৯৭১ সালের মার্চ মাসে বঙ্গবন্ধুর অসহযোগ আন্দোলনসহ প্রতিটি ক্ষেত্রে ছাত্রসমাজ অগ্রণী ভূমিকা পালন করে। ১৯৭১ সালের ২৬শে মার্চ মুক্তিযুদ্ধ শুরু হলে স্কুল, কলেজ ও বিশ্ববিদ্যালয়ের ছাত্র-ছাত্রীদের বিরাট অংশ সরাসরি মুক্তিযুদ্ধে যোগ দেয়। অনেকে প্রতিবেশী রাষ্ট্র ভারতে প্রশিক্ষণ গ্রহণ শেষে দেশের অভ্যন্তরে প্রবেশ করে পাকিস্তান হানাদার বাহিনীকে প্রতিরোধ করে। মুক্তিবাহিনীতে একক গোষ্ঠী হিসেবে ছাত্র-ছাত্রীদের সংখ্যা ছিল সবচেয়ে বেশি। মুক্তিবাহিনীর অনিয়মিত শাখার এক বিরাট অংশ ছিল কলেজ, বিশ্ববিদ্যালয়ের শিক্ষার্থী। মুক্তিযুদ্ধের একপর্যায়ে মুজিব বাহিনী গঠিত হয়েছিল মূলত ছাত্র-ছাত্রীদের নিয়ে। ছাত্রলীগ ও ছাত্র ইউনিয়ন কর্মীরা বিভিন্ন এলাকায় সংগঠিত হয় যুদ্ধে অংশগ্রহণ করে। মুক্তিযুদ্ধে ছাত্র সমাজের আত্মত্যাগ ব্যতীত স্বাধীনতা অর্জন কঠিন হতো । উদ্দীপকে জনাব কবির সাহেব ১৯৭১ সালের মুক্তিযুদ্ধের সময় কলেজপড়ুয়া ছাত্র ছিলেন । তিনি পার্শ্ববর্তী দেশ ভারত থেকে প্রশিক্ষণ গ্রহণ করেন এবং দেশে ফিরে আসেন। পরবর্তীতে তিনি কুমিল্লার বি-পাড়ার একটি স্থানে সম্মুখ যুদ্ধে শহিদ হন। সুতরাং বলা যায়, জনাব 'কবির সাহেবের মতো ছাত্রদের মহান আত্মত্যাগের বিনিময়ে স্বাধীনতা অর্জিত হয়। উদ্দীপকে সেই বিষয়টি তুলে ধরা হয়েছে ।"
        },
        {
          "label": "ঘ",
          "question": "বাংলাদেশের মুক্তিযুদ্ধে দৃশ্যকল্পে উল্লিখিত দেশটির অবদান বিশ্লেষণ করো ।",
          "explanation": "বাংলাদেশের মুক্তিযুদ্ধে দৃশ্যকল্পে উল্লেখিত দেশ তথা ভারতের অবদান অনস্বীকার্য। ১৯৭১ সালের মুক্তিযুদ্ধে ভারতের অবদান দিল তাৎপর্যপূর্ণ। কেননা ভারত মুক্তিযোদ্ধাদের প্রশিক্ষণ দেয় এবং তৎকালীন গণহত্যার বিবরণ বিশ্ববাসীর নিকট তুলে ধরে। উদ্দীপকের দৃশ্যকল্পে জনাব কবির সেই দেশ থেকেই প্রশিক্ষণ নিয়ে দেশে গিয়ে যুদ্ধ করেন এবং শহিদ হন । ১৯৭১ সালে বাংলাদেশের মুক্তিযুদ্ধের সময় প্রতিবেশী রাষ্ট্র হিসেবে ভারত সুস্পষ্ট সমর্থন জানায়। পাকিস্তানি হানাদার বাহিনী ও তাদের এদেশীয় দোসর রাজাকার, আল-বদর, আল-শামসরা বাংলাদেশে জুড়ে নারকীয় গণহত্যা, লুণ্ঠন ও ধ্বংসযজ্ঞ চালিয়েছিল । ভারত মুক্তিযুদ্ধে সামরিক সহায়তা দেওয়ার পাশাপাশি বহির্বিশ্বে এ বিষয়গুলো প্রচার করে বাংলাদেশের স্বাধীনতার পক্ষে সমর্থন আদায়ের চেষ্টা চালায়। বাংলাদেশের মানুষ পাকিস্তানি বাহিনীর বিরুদ্ধে রুখে দাঁড়ালে মুক্তিযুদ্ধ শুরু হয়। এ সময় ভারত সরকার মুক্তিযোদ্ধাদের প্রশিক্ষণ দিয়ে ও অস্ত্রশস্ত্র সরবরাহ করে সহায়তা করে। এপ্রিলের শেষ দিকে ত্রিপুরা ও মেঘালয়সহ ভারতের বিভিন্ন স্থানে বাংলাদেশের তরুণ-যুবকদের যুদ্ধের প্রশিক্ষণ দেওয়া শুরু হয়। পাকিস্তানি হত্যাযজ্ঞ ও অত্যাচার থেকে বাঁচতে প্রায় ১ কোটি মানুষ সীমান্ত পেরিয়ে ভারতে আশ্রয় নেয়। ভারত সরকার যুদ্ধের সময়জুড়ে তাদের আশ্রয় ও ভরণপোষণের ব্যবস্থা করে। এছাড়া কলকাতায় অবস্থান করে প্রবাসী বাংলাদেশ সরকার পরিচালনা ও স্বাধীন বাংলা বেতার কেন্দ্র স্থাপনে ভারত সরকারের প্রত্যক্ষ সহযোগিতা ছিল। যুদ্ধের শেষ দিকে মুক্তিবাহিনী ভারতীয় বাহিনীর সঙ্গে মিলে যৌথ কমান্ড গঠন করে। যৌথবাহিনীর তীব্র আক্রমণের ফলেই কোণঠাসা হয়ে ১৯৭১ সালের ১৬ই ডিসেম্বর পাকিস্তানি বাহিনী আত্মসমর্পণ করে। বাংলাদেশ অর্জন করে চূড়ান্ত বিজয় । উপরের আলোচনার প্রেক্ষিতে নিঃসন্দেহে বলা যায়, স্বাধীনতা অর্জন ত্বরান্বিত করতে ভারতের ভূমিকা ছিল অগ্রগণ্য।"
        }
      ]
    },
    {
      "number": "3",
      "uddipok": "",
      "tag": "SB 24",
      "sub_questions": [
        {
          "label": "ক",
          "question": "গ্রহ কাকে বলে?",
          "explanation": "মহাকর্ষ বলের প্রভাবে কতগুলো জ্যোতিষ্ক সূর্যের চারদিকে নির্দিষ্ট সময়ে নির্দিষ্ট কক্ষপথে পরিক্রমণ করছে, এদের গ্রহ বলে ।"
        },
        {
          "label": "খ",
          "question": "মরা কটাল কেন হয়? ব্যাখ্যা করো।",
          "explanation": "জোয়ার ভাটার চারটি শ্রেণির মধ্যে মরা কটাল একটি। সপ্তমী বা অষ্টমী তিথিতে চন্দ্র ও সূর্য পৃথিবীর সমকোণে অবস্থান করার ফলে চন্দ্রের আকর্ষণে এ সময়ে চাঁদের দিকে জোয়ার হয়। কিন্তু সূর্যের আকর্ষণের ফলে এ জোয়ারের বেগ তত প্রবল হয় না। এরূপ জোয়ারকে মরা কটাল বলে । এক মাসে দুইবার মরা কটাল হয় ।"
        },
        {
          "label": "গ",
          "question": "চিত্রে 'P' চিহ্নিত রেখাটির বৈশিষ্ট্য ব্যাখ্যা করো ।",
          "explanation": "উদ্দীপকের চিত্রে 'P' চিহ্নিত রেখাটি হলো নিরক্ষরেখা বা বিষুবরেখা । পৃথিবীর কেন্দ্র দিয়ে উত্তর-দক্ষিণে কল্পিত রেখাকে অক্ষ বা মেরু রেখা বলে । এক্ষেত্রে দুই মেরু থেকে সমান দূরত্বে পৃথিবীকে পূর্ব-পশ্চিমে বেষ্টন করে যে রেখা কল্পনা করা হয় তাকে নিরক্ষরেখা বা বিষুবরেখা বলা হয়। নিরক্ষরেখা পৃথিবীকে উত্তর ও দক্ষিণ গোলার্ধে বিভক্ত করেছে। পৃথিবীর গোলাকার আকৃতির জন্য এ রেখা বৃত্তাকার তাই একে নিরক্ষবৃত্ত বলা হয় । নিরক্ষরেখার উত্তর দিকে উত্তর গোলার্ধ এবং দক্ষিণ দিকের গোলার্ধকে দক্ষিণ গোলার্ধ বলা হয়। নিরক্ষরেখার সাহায্যে উত্তর ও দক্ষিণ গোলার্ধের কোন স্থানের কৌণিক দূরত্ব নির্ণয় করা যায়। উদ্দীপকের চিত্রে আমরা দেখতে পাই 'P' চিহ্নিত রেখাটি নিরক্ষরেখাকেই নির্দেশ করছে। নিরক্ষরেখার মান ০°। নিরক্ষরেখার উত্তর পাশে উত্তর গোলার্ধ এবং দক্ষিণ পাশে দক্ষিণ গোলার্ধ অবস্থিত। তাই বলা যায়, ‘P’ চিহ্নিত রেখাটি নিরক্ষরেখা বা বিষুবরেখা ।"
        },
        {
          "label": "ঘ",
          "question": "“উত্তর ও দক্ষিণ গোলার্ধে ভিন্ন ঋতু বিরাজ করছে।”— উদ্দীপকের চিত্রের আলোকে উক্তিটির যথার্থতা নিরূপণ করো ।",
          "explanation": "পৃথিবীর উত্তর ও দক্ষিণ গোলার্ধে ভিন্ন ভিন্ন সময়ে ভিন্ন ঋতু বিরাজ করে । বার্ষিক গতির জন্য সূর্যরশ্মি কোথাও লম্বভাবে আবার কোথাও তির্যকভাবে পতিত হয় এবং দিবা-রাত্রির হ্রাস-বৃদ্ধি ঘটে। পৃথিবীর সময়ভেদে এ পরিবর্তনকে ঋতু পরিবর্তন বলে । ২১শে জুনের পর থেকে সূর্যরশ্মি কর্কটক্রান্তির উপর লম্বভাবে পতিত হতে থাকে ফলে এসময় উত্তর গোলার্ধে গ্রীষ্মকাল এবং দক্ষিণ গোলার্ধে সূর্য তির্যক ভাবে পতিত হয় বলে এ সময় শীতকাল বিরাজ করে। ২৩শে সেপ্টেম্বরের পর থেকে সূর্যরশ্মি নিরক্ষরেখার উপর লম্বভাবে পড়তে থাকে বলে এসময় উত্তর গোলার্ধে শরৎকাল এবং দক্ষিণ গোলার্ধে ঠিক তার বিপরীত ঋতু বসন্তকাল বিরাজ করে থাকে। ২২শে ডিসেম্বরের পর থেকে সূর্য মকরক্রান্তির উপর লম্বভাবে কিরণ দিতে থাকে বলে এসময় উত্তর গোলার্ধে শীতকাল এবং দক্ষিণ গোলার্ধে ঠিক তার বিপরীত ঋতু গ্রীষ্মকাল বিরাজ করে এবং সর্বশেষ ২১শে মার্চ থেকে সূর্য নিরক্ষরেখার উপর লম্বভাবে কিরণ দিতে থাকে বলে উত্তর গোলার্ধে বসন্তকাল এবং দক্ষিণ গোলার্ধে শরৎকাল থাকে। সুতরাং বলা যায়, পৃথিবীর আবর্তন এবং সূর্যের অবস্থানের উপর ভিত্তি করে উত্তর ও দক্ষিণ গোলার্ধে ভিন্ন ঋতু বিরাজ করে ।"
        }
      ]
    },
    {
      "number": "4",
      "uddipok": "দৃশ্যকল্প-১: Z এলাকায় সিটি কর্পোরেশন থেকে ডেঙ্গুর প্রকোপ বাড়ায় মশা নিধনের ঔষধ স্প্রে করে। এতে এলাকাটি অনেকাংশে মশামুক্ত হয়। একইসাথে এলাকার বাসিন্দারাও তাদের আশে-পাশে যাতে বিভিন্ন স্থানে পানি না জমে এবং পরিষ্কার পরিচ্ছন্ন থাকে সেজন্য নিজ উদ্যোগে প্রতিরোধমূলক ব্যবস্থা গ্রহণ করে । দৃশ্যকল্প-২: জনাব করিম একটি শিল্পাঞ্চলের বাসিন্দা। তিনি লক্ষ করলেন তার বসবাসকৃত এলাকায় একদিকে যেমন বহুতলবিশিষ্ট ভবন রয়েছে অন্যদিকে তেমনি বস্তিও রয়েছে।",
      "tag": "SB 24",
      "sub_questions": [
        {
          "label": "ক",
          "question": "অংশীজন কাকে বলে?",
          "explanation": "উন্নয়নের সুফল ভোগকারী গোষ্ঠীকে অংশীজন বলে ।"
        },
        {
          "label": "খ",
          "question": "তথ্য প্রযুক্তির অপব্যবহার নিয়ন্ত্রণ করা প্রয়োজন কেন? ব্যাখ্যা করো ।",
          "explanation": "তথ্যপ্রযুক্তির অপব্যবহার ব্যক্তিজীবন ও সমাজ জীবনে বিভিন্ন সমস্যা তৈরি করছে । যার জন্য এর অপব্যবহার নিয়ন্ত্রণ করা প্রয়োজন । তথ্য প্রযুক্তির বিভিন্ন মাধ্যম তথা সোস্যাল মিডিয়া আসক্তির ফলে ছেলে মেয়েরা বিভিন্ন অনাকাঙ্খিত ঘটনা ঘটাচ্ছে। পড়ালেখায় বিঘ্ন ঘটাচ্ছে জঙ্গিবাদ ও সাম্প্রদায়িকতার মতো বিষয়াদি বিস্তারে তথ্য প্রযুক্তির অসং ব্যবহার চলছে । যার জন্য এর অপব্যবহার নিয়ন্ত্রণ করা প্রয়োজন । সরকারি আইনের যথাযথ বাস্তবায়ন প্রয়োজন ।"
        },
        {
          "label": "গ",
          "question": "দৃশ্যকল্প-১ এ SDG এর কোন বিষয়টিকে নির্দেশ করা হয়েছে? ব্যাখ্যা করো ।",
          "explanation": "উদ্দীপকে দৃশ্যকল্প-১ এ বর্ণিত বিষয়টি টেকসই উন্নয়নে অভীষ্ট অর্জনে অংশীদারিত্ব বিষয়কে নির্দেশ করছে। টেকসই উন্নয়ন অভীষ্ট বলতে বিশ্বের সর্বজনীন কল্যাণ সাধনের লক্ষ্যে জাতিসংঘ ঘোষিত একগুচ্ছ লক্ষ্যমাত্রাকে বোঝায়। টেকসই উন্নয়ন অভীষ্ট বাস্তবায়নে প্রধান গুরুত্বপূর্ণ বিষয় হলো অংশীদারিত্ব। এজন্য সরকারের পাশাপাশি বেসরকারি খাতকেও এগিয়ে আসতে হবে। তৃণমূল পর্যায় থেকে শুরু করে ব্যক্তি, গোষ্ঠী ও সমাজের সর্বস্তরের অংশগ্রহণ ও মিলিত প্রচেষ্টায় এ উন্নয়ন লক্ষ্য অর্জনে একযোগে কাজ করতে হবে। বিচ্ছিন্নভাবে পরিচালিত তৎপরতাকে সুসমন্বিত করতে হবে। এভাবে সরকারি-বেসরকারি সংগঠন, বিভিন্ন শ্রেণি-পেশার মানুষ এবং জাতীয় ও আন্তর্জাতিক পর্যায়ের অংশীদারিত্বের মাধ্যমেই টেকসই উন্নয়ন অভীষ্ট অর্জন করা সম্ভব হবে সকলের অংশীদারিত্ব ছাড়া এ লক্ষ্য অর্জন সম্ভব নয় । উদ্দীপকে দৃশ্যকল্প-১ এ দেখা যায়, z এলাকায় ডেঙ্গুর প্রকোপ বাড়ায় সিটি কর্পোরেশন ঔষধ স্প্রে করে। একই সাথে এলাকার জনগণ বাড়ির আশপাশ পরিষ্কার পরিচ্ছন্ন রাখা ও বিভিন্ন স্থানে যাতে পানি না জমে সেগুলোর জন্য প্রতিরোধমূলক ব্যবস্থা গ্রহণ করে। উক্ত পরিস্থিতি টেকসই উন্নয়নের অংশীদারিত্বকে নির্দেশ করে। কারণ SDG বাস্তবায়নে সকলের অংশগ্রহণ প্রয়োজন। এর প্রেক্ষিতেই সিটি কর্পোরেশনের পাশাপাশি এলাকার জনগণ অংশীদারিত্বের কাজ করেছে।"
        },
        {
          "label": "ঘ",
          "question": "“দৃশ্যকল্প-২ এ উল্লিখিত বিষয়টি SDG অর্জনের ক্ষেত্রে প্রধান চ্যালেঞ্জ হিসেবে কাজ করছে।” তুমি কি একমত? মতামতের সপক্ষে যুক্তি দাও ।",
          "explanation": "উদ্দীপকে দৃশ্যকল্প-২ উল্লিখিত বিষয়টি তথা SDG অর্জনের ক্ষেত্রে প্রধান চ্যালেঞ্জ সম্পদ বৈষম্যকে নির্দেশ করছে । জাতিসংঘ ঘোষিত টেকসই উন্নয়ন অভীষ্ট অর্জনের পথে বাংলাদেশের অন্যতম চ্যালেঞ্জ হলো সম্পদ বৈষম্য। আমাদের দেশে ক্রমাগত সম্পদ বৈষম্য বেড়েই চলেছে । সমাজে একশ্রেণির মানুষ ভূমি, নদী, বন এমনকি অর্থনৈতিক প্রতিষ্ঠান দখল করে বিপুল সম্পদের মালিক হয়েছে। তাদের আয় দিন দিন দ্রুত বৃদ্ধি পাচ্ছে। কিন্তু দরিদ্র জনগোষ্ঠীর আয় তেমন বাড়ছে না। ফলে মানুষের মাঝে সম্পদের বৈষম্য প্রকট আকার ধারণ করেছে। দৃশ্যকল্প-২ এ দেখা যায়, জনাব করিম শিল্পাঞ্চলের বাসিন্দা। তার এলাকায় যেমন বহুতলবিশিষ্ট ভবন রয়েছে তেমনি রয়েছে বস্তিও। যা সম্পদের বৈষম্যকে নির্দেশ করছে। সমাজের এক শ্রেণির মানুষের ভোগ দখলের মাধ্যমে সম্পদের বৈষম্য তৈরি হয়। এর প্রভাবে ধনী গরিবের মধ্যে ক্রমবর্ধমান ব্যবধান বাড়ছে। যে কারণে এক শ্রেণির মানুষ বহুতল ভবন তৈরি করছে আর অন্য শ্রেণি বস্তিতে বসবাস করছে। ফলে উন্নয়ন ঘটছে পৃথিবীব্যাপী কিন্তু তা ভারসাম্যহীন । সুতরাং বলা যায়, SDG অর্জনের চ্যালেঞ্জ হিসেবে সম্পদের বৈষম্য প্রধান বাধা হিসেবে কাজ করছে। এই প্রকট ও ক্রমবর্ধমান সম্পদ বৈষম্য টেকসই উন্নয়নে পথে একটি বড় চ্যালেঞ্জ ।"
        }
      ]
    },
    {
      "number": "5",
      "uddipok": "জনাব ইকবাল বাংলাদেশ সিভিল সার্ভিসের একজন অভিজ্ঞ সদস্য। তিনি বাংলাদেশের প্রশাসনিক ব্যবস্থার তৃতীয় স্তরের একটি ইউনিটের প্রধান। অন্যদিকে জনাব মামুন বাংলাদেশের সর্বাপেক্ষা প্রাচীন একটি স্থানীয় সরকার ব্যবস্থার সদস্য। তিনি তার এলাকার ঝগড়া-বিবাদ, দাঙ্গা-হাঙ্গামাসহ অন্যান্য সমস্যা নিরসনে বিশেষ ভূমিকা পালন করেন।",
      "tag": "SB 24",
      "sub_questions": [
        {
          "label": "ক",
          "question": "শাসন বিভাগ কাকে বলে?",
          "explanation": "রাষ্ট্রের শাসনকার্য তথা নিত্যদিনের প্রশাসনিক ও দাপ্তরিক কাজ পরিচালনা, আইন-শৃঙ্খলা রক্ষা এবং রাষ্ট্রের সার্বিক সিদ্ধান্ত এবং সুবিধাসমূহ বাস্তবায়ন করে যে বিভাগ তাকে নির্বাহী বা শাসন বিভাগ বলে ।"
        },
        {
          "label": "খ",
          "question": "অভিশংসন কী? ব্যাখ্যা করো।",
          "explanation": "অভিশংসন হলো জাতীয় সংসদের বিচার সংক্রান্ত ক্ষমতা । অভিশংসন বলতে সাংবিধানিক পদের অধিকারী কোনো ব্যক্তিকে পদচ্যুত করা হবে কি-না সে উদ্দেশ্যে আয়োজিত সংসদীয় বিচারকে বোঝায়। সংবিধানের কোনো ধারা লঙ্ঘন, গুরুতর অপরাধ বা অসদাচরণের জন্য অথবা দৈহিক ও মানসিক অক্ষমতার কারণে জাতীয় সংসদ সাংবিধানিক পদের অধিকারী ব্যক্তিকে সংসদের দুই-তৃতীয়াংশ ভোটের সমর্থনে অভিশংসন করতে পারে। উল্লিখিত কারণে জাতীয় সংসদ রাষ্ট্রপতিকে অভিশংসন বা অপসারণ করতে পারে। প্রয়োজনে স্পিকার, ডেপুটি স্পিকার ও ন্যায়পালকে অপসারণ করার ক্ষমতাও সংসদের রয়েছে।"
        },
        {
          "label": "গ",
          "question": "জনাব মামুন কোন স্থানীয় সংস্থার সদস্য? ব্যাখ্যা করো।Option C",
          "explanation": "নিম্নের অনুরুপঃ জনাব 'খ' ইউনিয়ন পরিষদের সদস্য। ইউনিয়ন পরিষদ বাংলাদেশের সবচেয়ে প্রাচীন স্থানীয় প্রতিষ্ঠান । গড়ে ১০- ১৫টি গ্রাম নিয়ে একটি ইউনিয়ন পরিষদ গঠিত। এতে একজন নির্বাচিত চেয়ারম্যান, নয়জন নির্বাচিত সাধারণ সদস্য ও তিনজন নির্বাচিত মহিলা সদস্য (সংরক্ষিত আসনে) থাকেন। ৯টি ওয়ার্ড থেকে একজন করে ৯ জন সাধারণ সদস্য জনগণের প্রত্যক্ষ ভোটে নির্বাচিত হন। মহিলা সদস্যগণ প্রতি ৩ ওয়ার্ডে ১ জন সরাসরি ভোটে নির্বাচিত হবেন । ইউনিয়ন পরিষদের কার্যকাল ৫ বছর । ইউনিয়ন পরিষদ জনশৃঙ্খলা রক্ষায় অপরাধ ও বিশৃঙ্খলা বন্ধের জন্য ব্যবস্থা গ্রহণ, ঝগড়া-বিবাদ, দাঙ্গা-হাঙ্গামা নিরসনে ভূমিকা পালন, পারিবারিক বিরোধে আপোস-মীমাংসার উদ্যোগ গ্রহণসহ বিভিন্ন জনকল্যাণমূলক কাজ করে থাকে। উদ্দীপকে বলা হয়েছে জনাব ‘খ’ সর্বাপেক্ষা প্রাচীন স্থানীয় প্রতিষ্ঠানের সদস্য এবং তিনি এলাকার ঝগড়া- বিবাদ, দাঙ্গা-হাঙ্গামাসহ অন্যান্য সমস্যা নিরসনে ভূমিকা পালন করেন। মূলত ওপরে বর্ণিত ইউনিয়ন পরিষদই হলো সর্বাপেক্ষা প্রাচীন স্থানীয় প্রতিষ্ঠান এবং জনাব 'খ' যেসব কাজ করেন তা ইউনিয়ন পরিষদের কাজ। তাই বলতে পারি জনাব ‘খ’ ইউনিয়ন পরিষদের সদস্য।"
        },
        {
          "label": "ঘ",
          "question": "তুমি কি মনে কর জনাব ইকবালের প্রতিষ্ঠানটি কেন্দ্রের সিদ্ধান্ত স্থানীয় পর্যায়ে বাস্তবায়নে গুরুত্বপূর্ণ ভূমিকা পালন করে? উত্তরের সপক্ষে মতামত দাও ।",
          "explanation": "নিম্নের অনুরুপঃ হ্যাঁ আমি মনে করি জনাব ‘ক’-এর প্রতিষ্ঠান ‘জেলা প্রশাসন' স্থানীয় পর্যায়ে কেন্দ্রের সিদ্ধান্ত বাস্তবায়নে গুরুত্বপূর্ণ ভূমিকা পালন করে । জেলা প্রশাসন হলো বাংলাদেশের প্রশাসনিক কাঠামোর তৃতীয় স্তর। জেলা প্রশাসনের প্রধান হলেন জেলা প্রশাসক । তিনি বাংলাদেশ সিভিল সার্ভিসের একজন অভিজ্ঞ সদস্য । তিনি প্রশাসনের উপসচিব পদমর্যাদার কর্মকর্তা । উদ্দীপকে বলা হয়েছে, জনাব ‘ক’ বাংলাদেশ সিভিল সার্ভিসের একজন অভিজ্ঞ সদস্য এবং বাংলাদেশের প্রশাসনিক ব্যবস্থার তৃতীয় স্তরের একটি ইউনিটের প্রধান । এতে বোঝা যায় জনাব 'ক' এর প্রতিষ্ঠানটি হলো জেলা প্রশাসন। জেলা প্রশাসনের সঙ্গে কেন্দ্রের যোগসূত্র বিদ্যমান। বাংলাদেশ সচিবালয়ে জেলা সংক্রান্ত গৃহীত যাবতীয় সিদ্ধান্ত সরাসরি জেলা প্রশাসকের নিকট প্রেরিত হয়। জেলা প্রশাসক কেন্দ্রীয় সিদ্ধান্ত মোতাবেক জেলা প্রশাসন পরিচালনা করেন । অর্থাৎ বাংলাদেশ সচিবালয়ের শাসন সংক্রান্ত যে সকল সিদ্ধান্ত, নীতিমালা ও কর্মসূচি গ্রহণ করা হয় জেলা প্রশাসক তা স্থানীয় পর্যায়ে প্রয়োগ ও বাস্তবায়ন করে থাকেন। জেলা প্রশাসক জেলার অভ্যন্তরীণ যাবতীয় কার্যাবলি তত্ত্বাবধান, সমন্বয় ও নিয়ন্ত্রণ করেন । উপরের আলোচনা থেকে বলা যায়, স্থানীয় পর্যায়ে কেন্দ্রের সিদ্ধান্ত বাস্তবায়নে উদ্দীপকের জনাব ‘ক’ এর প্রতিষ্ঠান জেলা প্রশাসনের ভূমিকা অপরিসীম ।"
        }
      ]
    },
    {
      "number": "6",
      "uddipok": "",
      "tag": "SB 24",
      "sub_questions": [
        {
          "label": "ক",
          "question": "পানি ব্যবস্থাপনা কাকে বলে?",
          "explanation": "পানির পরিকল্পিত প্রাপ্যতা ও ব্যবহারই হলো পানি ব্যবস্থাপনা ।"
        },
        {
          "label": "খ",
          "question": "বাংলাদেশের তাপমাত্রা কেন কখনো অতিরিক্ত নিম্ন পর্যায়ে পৌঁছায় না? ব্যাখ্যা করো।",
          "explanation": "মৌসুমি জলবায়ু প্রভাবের কারণে বাংলাদেশের তাপমাত্রা কখনো অতিরিক্ত নিম্ন পর্যায়ে পৌছায় না । বাংলাদেশের জলবায়ু মোটামুটি উষ্ণ, আর্দ্র ও সমভাবাপন্ন। মৌসুমি জলবায়ুর প্রভাব এখানে এত বেশি যে সামগ্রিকভাবে এ জলবায়ু ক্রান্তীয় মৌসুমি জলবায়ু নামে পরিচিত। এখানে বছরে ছয়টি ঋতু দেখা যায়। ঋতুভেদে কিছুটা তারতম্য হয়। কিন্তু কখনো এখানে শীতপ্রধান অঞ্চলের মতো তাপমাত্রা নিম্ন পর্যায়ে পৌছায় না ।"
        },
        {
          "label": "গ",
          "question": "মানচিত্রের 'A' চিহ্নিত নদীর গতিপথ বর্ণনা করো।",
          "explanation": "উদ্দীপকের ‘A' চিহ্নিত নদী হলো মেঘনা নদী । বাংলাদেশের প্রধান নদীগুলোর মধ্যে মেঘনা অন্যতম। এ নদীটি চাঁদপুরের কাছে উত্তর-পশ্চিম দিক থেকে আগত পদ্মা নদীর সাথে মিলিত হয়ে বিস্তৃত মোহনার সৃষ্টি করেছে। এজন্য চাঁদপুর দেশের অন্যতম নদীবন্দর ও মৎস্য কেন্দ্রে পরিণত হয়েছে। উদ্দীপকের মানচিত্রে দেখা যায়, আসামের বরাক নদী নাগা-মণিপুর অঞ্চল থেকে উৎপন্ন হয়ে সুরমা ও কুশিয়ারা হিসেবে সিলেট জেলায় প্রবেশ করেছে। পরে এটি সুনামগঞ্জের আজমিরিগঞ্জের কাছে কালনী নাম ধারণ করেছে। এরপর এ নদী দক্ষিণ-পশ্চিমে অগ্রসর হয়ে মেঘনা নাম ধারণ করেছে। মেঘনা ভৈরব বাজার অতিক্রম করে পুরাতন ব্রহ্মপুত্রের সাথে মিলিত হয়েছে। এরপর মুন্সীগঞ্জ হয়ে চাঁদপুরের কাছে পদ্মার সাথে মিলিত হয়ে বিস্তৃত মোহনার মাধ্যমে বঙ্গোপসাগরে পড়েছে ।"
        },
        {
          "label": "ঘ",
          "question": "মানচিত্রের 'B' ও 'C' চিহ্নিত অঞ্চলের মধ্যে জনসংখ্যা ঘনত্বের তারতম্যের কারণ বিশ্লেষণ করো ।",
          "explanation": "উদ্দীপকের মানচিত্রে B ও C চিহ্নিত অঞ্চলটি তথা প্লাবন সমভূমি এবং পাবর্ত্য এলাকার জনসংখ্যার ঘনত্বের মধ্যে বেশ তারতম্য রয়েছে। বাংলাদেশের প্রায় ৮০% ভূমি নদী বিধৌত এক বিস্তীর্ণ প্লাবন সমভূমি, যার আয়তন প্রায় ১,২৪,২৬৬ বর্গকিলোমিটার। বছরের পর বছর বন্যার পানির সাথে পরিবাহিত পলিমাটি সঞ্চিত হয়ে এ প্লাবন সমভূমি সৃষ্টি হয়েছে। বাংলাদেশের প্লাইস্টোসিনকালের সোপানসমূহ ও টারশিয়ারি যুগের পাহাড়সমূহের অন্তর্গত অঞ্চল ছাড়া বাকি এলাকা প্লাবন সমভূমির অন্তর্ভুক্ত। সুতরাং মানচিত্রে 'B' দ্বারা প্লাবন সমভূমি নির্দেশিত হয়েছে। পক্ষান্তরে ‘C’ নির্দেশিত অঞ্চলে টারশিয়ারি যুগের পাহাড়সমূহ অবস্থিত বলে এটি পার্বত্য অঞ্চল হিসেবে স্বীকৃত । প্লাবন সমভূমি অঞ্চল উর্বর পলিমাটি দ্বারা সৃষ্ট বলে এখানে কৃষির আবাদ অনেকটা সহজসাধ্য । ফলে এসব অঞ্চলে অধিক জনবসতি গড়ে ওঠে। এসব অঞ্চলের নদীগুলোর নাব্য, সড়কপথ ও রেলপথে যোগাযোগের সুযোগ-সুবিধা জনজীবনকে আকৃষ্ট করে। এসব সুবিধা কাজে লাগিয়ে সমভূমিতে বিভিন্ন শিল্প কারখানা ও শহর গড়ে ওঠে। ফলে স্থানটি অধিক জনবহুল হয়ে ওঠে। পক্ষান্তরে পার্বত্য এলাকায় জীবিকার সংস্থান কষ্টসাধ্য হওয়ায় এখানে জনসংখ্যার ঘনত্ব খুব কম হয় । উন্নত যাতায়াত ব্যবস্থার অভাব, বনভূমি ও প্রকৃতিগত কারণে এ অঞ্চলে অপেক্ষাকৃত কম জনবসতি গড়ে ওঠে। পরিশেষে বলা যায়, সমভাবাপন্ন আবহাওয়া ও উন্নত সুযোগ-সুবিধাসম্পন্ন স্থানে বসবাস করতে মানুষ বেশি পছন্দ করে বলে পার্বত্য অঞ্চলের চেয়ে সমভূমিতে জনসংখ্যার ঘনত্ব বেশি হয়।"
        }
      ]
    },
    {
      "number": "7",
      "uddipok": "দেশ লোকসংখ্যা(কোটিতে ) মোট জাতীয় আয়(কোটি ডলারে) পণ্যের মূল্য(কেজি প্রতি) X ২ ৬৪০০ ১০০ Y ১.৫ ৭৫০০ ২০০",
      "tag": "SB 24",
      "sub_questions": [
        {
          "label": "ক",
          "question": "মোট দেশজ উৎপাদন কাকে বলে?",
          "explanation": "মোট দেশজ উৎপাদন হচ্ছে কোনো নির্দিষ্ট সময়ে দেশের অভ্যন্তরে বা ভৌগোলিক সীমানার ভেতরে বসবাসকারী সকল জনগণ কর্তৃক উৎপাদিত চূড়ান্ত পর্যায়ের দ্রব্যসামাগ্রী ও সেবাকর্মের অর্থমূল্যের সমষ্টি ।"
        },
        {
          "label": "খ",
          "question": "দারিদ্র্যের দুষ্টচক্র বলতে কী বোঝায়? ব্যাখ্যা করো ।",
          "explanation": "অর্থনীতির একটি গুরুত্বপূর্ণ ধারণা হলো দারিদ্র্যের দুষ্টচক্র। যার মূল প্রবক্তা হলেন অর্থনীতিবিদ র‍্যাগনার নাকস । জনগণের মাথাপিছু আয় কম হলে আয়ের সবটাই নিত্য প্রয়োজনীয় দ্রব্যসামগ্রী ভোগের জন্য ব্যয় করতে হয়। এ কারণে জনগণের সঞ্চয়ের হার কমে যায়। ফলে মূলধন বা পুঁজির স্বল্পতা দেখা দেয়। বিনিয়োগ কমে যায় এবং কর্মসংস্থান হয় না, ফলে বেকারত্ব বেড়ে যায়। মাথাপিছু আয় কম হতে থাকে। এ অবস্থা চক্রাকারে আবর্তিত হতে থাকে বলে একে দারিদ্র্যের দুষ্টচক্র বলে ।"
        },
        {
          "label": "গ",
          "question": "মাথাপিছু আয়ের ভিত্তিতে 'X' দেশটি কোন শ্রেণির অন্তর্ভুক্ত? ব্যাখ্যা করো ।",
          "explanation": "মাথাপিছু আয়ের ভিত্তিতে উদ্দীপকে উল্লেখিত ‘X’ দেশটি মধ্যম আয়ের দেশ। বিশ্বব্যাংক মাথাপিছু মোট জাতীয় আয়ের ভিত্তিতে পৃথিবীর দেশগুলোকে তিনটি প্রধান ভাগে ভাগ করেছে। এগুলো হলো— উচ্চ আয়ের দেশ, মধ্য আয়ের দেশ এবং নিম্ন আয়ের দেশ। মধ্য আয়ের দেশগুলোকে আবার দুভাগে ভাগ করা হয়েছে— উচ্চ মধ্য আয়ের দেশ এবং নিম্ন মধ্য আয়ের দেশ। যে দেশগুলোর জনগণের মাথাপিছু আয় ১০০৬ ডলার থেকে ৩৯৭৫ ডলার পর্যন্ত সে দেশগুলোকে নিম্ন মধ্য আয়ের দেশ বলা হয়। আবার উন্নয়নের মাত্রার ভিত্তিতে বিশ্বের দেশসমূহকে উন্নত, উন্নয়নশীল ও অনুন্নত এ তিনটি ভাগে বিন্যস্ত করা হয়। মূলত নিম্ন মধ্য আয়ের দেশগুলোকে উন্নয়নশীল দেশ বলা হয় ৷ ছকে দেখা যায়, X দেশটির জাতীয় আয় ৬৪০০ কোটি ডলার এবং জনসংখ্যা ২ কোটি। সুতরাং, মাথাপিছু আয় ৩২০০ মার্কিন ডলার। আয় স্তরের ভিত্তিতে দেশটি নিম্ন মধ্য আয়ের দেশের অর্ন্তভুক্ত। আবার উন্নয়নের মাত্রার ভিত্তিতে নিম্ন মধ্য আয়ের দেশগুলোকেই উন্নয়নশীল দেশ বলা হয় । তাই বলা যায় মাথাপিছু আয়ের ভিত্তিতে X দেশটি নিম্ন মধ্য আয়ের দেশ ।"
        },
        {
          "label": "ঘ",
          "question": "তুমি কি মনে কর 'X' দেশের তুলনায় 'Y' দেশের জনগণের জীবনযাত্রার মান বেশি উন্নত? উত্তরের সপক্ষে যুক্তি দাও ।Option D",
          "explanation": "হ্যাঁ, X দেশ তথা নিম্ন মধ্যম আয়ের দেশের চেয়ে Y দেশ তথা উচ্চ মধ্যম আয়ের দেশের জনগণের জীবনযাত্রার মান বেশি উন্নত। মধ্য আয়ের দেশসমূহ দুই ভাগে বিভক্ত— উচ্চ মধ্য আয়ের দেশ এবং নিম্ন মধ্য আয়ের দেশ। এসব দেশের জনগণের মৌলিক চাহিদা অনেকটাই পূরণ হয়েছে। দেশগুলো দ্রুত শিল্পায়িত হচ্ছে এবং শিক্ষা ও স্বাস্থ্যসেবার মতো সামাজিক অবকাঠামোতে দ্রুত’উর্ধ্বমুখী উন্নয়ন ঘটছে। উপরের সারণিতে আমরা দেখতে পাই X দেশের জাতীয় আয় ৬৪০০ কোটি ডলার এবং মাথাপিছু আয় ৩২০০ মার্কিন ডলার। মাথাপিছু আয়ের ভিত্তিতে এটি নিম্ন মধ্য আয়ের দেশ। আবার, Y দেশের মোট জাতীয় আয় ৭৫০০ কোটি ডলার এবং মাথাপিছু আয় ৫০০০ মার্কিন ডলার। এটি উচ্চ মধ্য আয়ের দেশের অর্ন্তভুক্ত। যেহেতু X দেশের মাথাপিছু আয় কম এবং পরিকল্পিত অর্থনৈতিক উন্নয়নের মাধ্যমে কিছুটা উন্নতি অর্জন করেছে সেহেতু এর জীবনযাত্রার মান Y দেশের চেয়ে কিছুটা কম হবে। কেননা Y দেশের মাথাপিছু আয় ৫০০০ মার্কিন ডলার। যদিও সেখানে পণ্যের দাম কেজি প্রতি ২০০ ডলার, তবুও মাথাপিছু আয় বেশি থাকায় জনগণের জীবনযাত্রা X দেশের তুলনায় উন্নত হবে । কারণ Y দেশের জনসংখ্যা X দেশের তুলনায় কম । পরিশেষে বলতে পারি, X দেশের তুলনায় Y দেশের জনগণের জীবনযাত্রার মান বেশি উন্নত।"
        }
      ]
    },
    {
      "number": "8",
      "uddipok": "",
      "tag": "SB 24",
      "sub_questions": [
        {
          "label": "ক",
          "question": "সরকারি অর্থব্যবস্থা কাকে বলে?",
          "explanation": "সাধারণত সরকারি অর্থব্যবস্থা হলো রাষ্ট্রের আয় ও ব্যয় সংক্রান্ত নীতি ও পদ্ধতি।"
        },
        {
          "label": "খ",
          "question": "মূল্য সংযোজন কর সরকারি আয়ের গুরুত্বপূর্ণ উৎস- ব্যাখ্যা করো ।",
          "explanation": "মূল্য সংযোজন কর বা Value Added Tax (VAT) হলো কোনো দ্রব্য বা সেবার উৎপাদন ও বণ্টনের প্রতিটি পর্যায়ে সংযোজিত মূল্যের ওপর আরোপিত শতকরা হারের কর । যেকোনো দ্রব্য উৎপাদনের ক্ষেত্রে কাঁচামাল থেকে শুরু করে চূড়ান্ত উৎপাদন পর্যন্ত বেশ কয়েকটি স্তর অতিক্রম করতে হয়। এ স্তরগুলোতে, দ্রব্য বা সেবার মূল্যের ওপর একটি নির্দিষ্ট হারে কর আরোপ করা হলে তাকে মূল্য সংযোজন কর বা মূসক বলে। ১৯৯১ সালের ১লা জুলাই বাংলাদেশে মূসক চালু করা হয়। বর্তমানে আমদানিকৃত ও স্থানীয়ভাবে উৎপাদিত দ্রব্য এবং নির্ধারিত কয়েকটি সেবা খাতের ওপর মূসক আরোপ করা হয়েছে।"
        },
        {
          "label": "গ",
          "question": "'R' দ্বারা বাংলাদেশ সরকারের ব্যয়ের কোন খাতকে নির্দেশ করা হয়েছে? ব্যাখ্যা করো।",
          "explanation": "উদ্দীপকের ‘R’ চিহ্নিত অংশ দ্বারা বাংলাদেশি সরকারের ব্যয়ের শিক্ষা খাতকে নির্দেশ করা হয়েছে। একটি শিক্ষিত সমাজ ও দক্ষ জনশক্তি গড়ে তুলতে শিক্ষার কোনো বিকল্প নেই। এ বিষয়টি বিবেচনা করে, শিক্ষা সম্প্রসারণের মাধ্যমে দেশকে নিরক্ষরতার অভিশাপ থেকে মুক্ত করার লক্ষ্যে বাংলাদেশ সরকার শিক্ষা খাতে প্রচুর ব্যয় করছে। সরকারি শিক্ষা প্রতিষ্ঠান, বেসরকারি বিদ্যালয়, কলেজ, মাদরাসার জন্য অনুদান, উপবৃত্তি, বিনামূল্যে পাঠ্যপুস্তক প্রদান ইত্যাদি শিক্ষা খাতের অন্তর্ভুক্ত। এছাড়াও জাতীয় শিক্ষানীতি-২০১০-এর অন্তর্ভুক্ত শিক্ষা সংক্রান্ত নতুন নতুন কার্যক্রমের জন্য এ খাতে সরকারের ব্যয় দিন দিন বৃদ্ধি পাচ্ছে । উদ্দীপকে ‘R’ চিহ্নিত চিত্রে উপবৃত্তি, বিনামূল্যে বই বিতরণ, ডিজিটাল ল্যাব স্থাপনের মতো কার্যক্রম তুলে ধরা হয়েছে। উক্ত কার্যক্রমগুলো শিক্ষাখাতকে নির্দেশ করছে। সম্প্রতি সরকারকে শিক্ষাখাতে প্রচুর অর্থ ব্যয় করতে হচ্ছে। এছাড়াই উপ-আনুষ্ঠানিক শিক্ষার জন্য সরকার উল্লেখযোগ্য পরিমাণ অর্থ ব্যয় করে। সুতরাং বলা যায়, ‘R' চিহ্নিত অংশটি শিক্ষা খাতকেই নির্দেশ করে ।"
        },
        {
          "label": "ঘ",
          "question": "“ঋণ প্রদানের ক্ষেত্রে “P” ও “O\" ব্যাংকের কার্যাবলিতে ভিন্নতা রয়েছে।'- উক্তিটি বিশ্লেষণ করো।",
          "explanation": "উদ্দীপক ‘P’ এবং ‘Q’ দ্বারা বাণিজ্যিক ব্যাংক এবং কেন্দ্রীয় ব্যাংককে নির্দেশ করা হয়েছে। ঋণ প্রদানের ক্ষেত্রে বাণিজ্যিক ব্যাংক এবং কেন্দ্রীয় ব্যাংকের কার্যাবলির ভিন্নতা লক্ষ করা যায় । কেন্দ্রীয় ব্যাংক হলো সকল ব্যাংকের ব্যাংক। বাণিজ্যিক ব্যাংকসহ সকল ব্যাংককেই তাদের মূলধনের নির্দিষ্ট অংশ কেন্দ্রীয় ব্যাংকে জমা রাখতে হয়। বাণিজ্যিক ব্যাংকগুলো যখন আর্থিক সংকটের মুখে পরে এবং অন্য কোনো উৎস থেকে ঋণ গ্রহণে ব্যর্থ হয়, তখন বাধ্য হয়ে কেন্দ্রীয় ব‍্যাংকের শরণাপন্ন হয়। এমতাবস্থায় কেন্দ্রীয় ব্যাংকই বাণিজ্যিক ব্যাংককে ঋণ দেয় ৷ অন্যদিকে, যে ব্যাংক কোনো ব্যক্তি বা প্রতিষ্ঠানের অর্থ আমানত হিসেবে জমা রাখে এবং সেখান থেকে ব্যবসায়িক উদ্দেশ্যে অন্য ব্যক্তি বা প্রতিষ্ঠানকে ঋণ দেয় তাকেই বাণিজ্যিক ব্যাংক বলে। এ ব্যাংক যেকোনো দেশের ব্যবসা-বাণিজ্যের প্রাণ। দেশীয় অর্থনীতির উন্নয়নে এই ব্যাংকগুলোর গুরুত্বপূর্ণ ভূমিকা রয়েছে। বাণিজ্যিক ব্যাংকসমূহ বাণিজ্যিক লাভের উদ্দেশ্যে স্বল্পমেয়াদি ঋণ প্রদান করে। ব্যবসায়-বাণিজ্যের মূল কার্যক্রম কেন্দ্রীভূত হয় বাণিজ্যিক ব্যাংককে ঘিরে। এই শ্রেণির ব্যাংক বিভিন্ন কার্যক্রম পরিচালনা করে অর্থনৈতিক উন্নয়নে সহায়তা করে। ঋণ প্রদান বাণিজ্যিক ব্যাংকের একটি গুরুত্বপূর্ণ কাজ। বাণিজ্যিক ব্যাংক ব্যবসায়ী ও শিল্পপতিদের স্বল্পমেয়াদি, চাহিদানুযায়ী মধ্যমেয়াদি এবং ক্ষেত্রবিশেষে দীর্ঘমেয়াদি ঋণ প্রদান করে । সুতরাং বলা যায়, ঋণ প্রদানের ক্ষেত্রে ‘P’ এবং ‘Q’ তথা বাণিজ্যিক ব্যাংক এবং কেন্দ্রীয় ব্যাংকের কার্যাবলিতে ভিন্নতা রয়েছে ।"
        }
      ]
    },
    {
      "number": "9",
      "uddipok": "দৃশ্যকল্প-১: করিম কৃষি বিশ্ববিদ্যালয় থেকে এম.এ.জি পাশ করে গ্রামে এসে চাষাবাদ শুরু করেন। উন্নতমানের বীজ, সার ও সঠিক নিয়মে কীটনাশক ব্যবহারের ফলে তার জমির উৎপাদন বহুগুণ বেড়েছে। তাকে অনুসরণ করে অনেকেই উন্নত চাষাবাদ শুরু করেছেন। দৃশ্যকল্প-২: চট্টগ্রামের নারী উদ্যোক্তা সমিতির সভাপতি ফাতেমা বেগম স্কুলে শিক্ষকতা দিয়ে কর্মজীবন শুরু করেন। বর্তমানে তিনি একজন সফল উদ্যোক্তা। তিনি অনেক নারীর কর্মসংস্থানের সুযোগ সৃষ্টি করছেন ।",
      "tag": "SB 24",
      "sub_questions": [
        {
          "label": "ক",
          "question": "সামাজিক পরিবর্তন কাকে বলে?",
          "explanation": "সমাজ কাঠামোর ও এর কার্যাবলির পরিবর্তনকে সামাজিক পরিবর্তন বলে ।"
        },
        {
          "label": "খ",
          "question": "‘শিল্পায়ন প্রক্রিয়ার ফলাফলই নগরায়ণ'— ব্যাখ্যা করো।Option B",
          "explanation": "নির্দিষ্ট শিল্পকে কেন্দ্র করে কোনো এলাকাতে জনবসতি, রাস্তাঘাট, হাটবাজার গড়ে ওঠার কারণে নগরায়ণকে শিল্পায়নের ফল বলা হয়। শিল্পায়ন হলো এমন একটি প্রক্রিয়া যার মাধ্যমে কৃষিভিত্তিক অর্থনীতি ও সমাজব্যবস্থা, শিল্পভিত্তিক ও উৎপাদনমুখী অর্থনীতি ও সমাজে রূপান্তরিত হয়। ব্যাপক শিল্পায়নের ফলে গ্রামীণ জীবন ছেড়ে নগর জীবন পদ্ধতি গ্রহণের প্রক্রিয়াই হলো নগরায়ণ । অর্থাৎ নগরায়ণ শিল্পায়নেরই ফল।"
        },
        {
          "label": "গ",
          "question": "দৃশ্যকল্প-১ এ করিম সাহেবের গ্রামে সামাজিক পরিবর্তনের ক্ষেত্রে কোন উপাদানটি কার্যকর? ব্যাখ্যা করো ।",
          "explanation": "উদ্দীপকে দৃশ্যকল্প-১ এ উল্লিখিত করিম সাহেবের গ্রামে সামাজিক পরিবর্তনের ক্ষেত্রে শিক্ষা ও প্রযুক্তির ব্যবহার লক্ষ করা যায়। সামাজিক পরিবর্তনের অন্যতম হাতিয়ার হলো শিক্ষা। শিক্ষা মানুষের পর্যবেক্ষণ, উদ্ভাবন ও সৃজনশীল শক্তিকে জাগ্রত করে। আর প্রযুক্তি হলো বিজ্ঞানের প্রায়োগিক দিক। প্রযুক্তির প্রচলন ও প্রসারের মাধ্যমে কৃষি ও শিল্পের মতো অর্থনৈতিক কর্মকাণ্ডের গতি বৃদ্ধি পায়। এটি সামাজিক পরিবর্তনও সাধিত করে । উদ্দীপকের করিম পড়াশোনা শেষ করে চাকরির বদলে কৃষিকাজে আত্মনিয়োগ করেন। কারণ শিক্ষার কারণে তার মধ্যে আত্মবিশ্বাস সৃষ্টি হয়। কৃষির উন্নতিতে করিম প্রযুক্তির সহায়তা গ্রহণ করেন। চাষাবাদের আধুনিক পদ্ধতি অনুসরণের মাধ্যমে জনাব করিম গ্রামের কৃষিক্ষেত্রে বিপ্লব ঘটিয়েছেন। তাকে অনুসরণ করে গ্রামের অন্যরাও ফলনবৃদ্ধির মাধ্যমে নিজেদের আর্থিক অবস্থা তথা জীবনমানের উন্নতি ঘটায়। অর্থাৎ শিক্ষা ও প্রযুক্তি এ দুটি ব্যবহারের মাধ্যমে উদ্দীপকের করিম সামাজিক পরিবর্তন ঘটিয়েছেন ।"
        },
        {
          "label": "ঘ",
          "question": "দৃশ্যকল্প-২ এ উল্লিখিত বিষয়টি নারীর অধিকার ও ক্ষমতায়নের পথকে সুগম করবে? তুমি কি একমত? মতামতের সপক্ষে যুক্তি দাও ।",
          "explanation": "উদ্দীপকে দৃশ্যকল্প-২ এ উল্লিখিত বিষয়টি নারীর অধিকার ও ক্ষমতায়নের পথকে সুগম করবে। উক্তিটির সাথে আমি একমত। বর্তমানে নারীর সামাজিক জীবন ও মর্যাদার ক্ষেত্রে প্রভূত পরিবর্তন সাধিত হয়েছে। শিক্ষাক্ষেত্রে নারী আগের তুলনায় অনেক অগ্রসর হয়েছে। তারা এখন উচ্চশিক্ষার জন্য, মেডিকেল কলেজ, বিশ্ববিদ্যালয়, প্রকৌশল বিশ্ববিদ্যালয়সহ বিভিন্ন প্রতিষ্ঠানে পড়াশোনা করছে। এসব শিক্ষিত নারীরা বিভিন্ন পেশা, যেমন— চিকিৎসা, আইন, শিক্ষকতা, পুলিশ, বিচার বিভাগসহ বিভিন্ন সরকারি ও বেসরকারি প্রতিষ্ঠানে কাজ করছে। বিভিন্ন কর্মক্ষেত্রে নারীর এই কর্মযোগ তাদের সামাজিক মর্যাদা ও ক্ষমতা বৃদ্ধি করেছে । উদ্দীপকে দৃশ্যকল্প-২ এ দেখা যায়, নারী উদ্যোক্তা সমিতির সভাপতি ফাতেমা বেগম স্কুলে শিক্ষকতা দিয়ে তার কর্মজীবন শুরু করলেও বর্তমানে তিনি সফল উদ্যোক্তা। নারীর এই ভূমিকা নারীর অধিকার ও ক্ষমতায়নের পথকে সুগম করেছে। নারীরা এক সময় গৃহস্থালি কাজের মধ্যে সীমাবদ্ধ ছিল। কিন্তু বর্তমানে নারীরা বিভিন্ন শিক্ষাপ্রতিষ্ঠানে শিক্ষা গ্রহণ করে এবং ভালো চাকরি করে পরিবারে বাড়তি অর্থ উপার্জনের সুযোগ সম্প্রসারিত করছে। সরকারি প্রশাসনে, পুলিশে, ডাক-সমবায়, আনসারসহ প্রায় সবগুলো ক্যাডারে নারীদের বিরাট অংশ চাকরি করছে। যার মধ্য দিয়ে নারীর অধিকার ও ক্ষমতায়নের পথ আরও সুগম হচ্ছে। অতএব বলা যায়, নারীর ভূমিকার পরিবর্তন নারীর অধিকার ও ক্ষমতায়নের পথকে সুগম করেছে।"
        }
      ]
    },
    {
      "number": "10",
      "uddipok": "ঘটনা-১: দিনমজুর মফিজ মিয়া পরিবার নিয়ে বস্তিতে থাকেন। তার ১৪ বছর বয়সী ছেলে বাবা-মায়ের কোনো কথা শোনে না। সে প্রায়ই আশে-পাশের সমবয়সীদের সাথে মারামারিতে লিপ্ত থাকে । ঘটনা-২: মি. ‘প’ অসুস্থ হলে তাকে রক্ত দিতে হয়। কিন্তু রক্ত দেয়ার ৭-৮ মাস পর থেকে তিনি আরও অসুস্থ হয়ে পড়েন। তার দ্রুত ওজন কমতে থাকে। সবসময় জ্বর ও পেটের সমস্যা লেগে থাকে । তিনি অবসাদ অনুভব করেন । ডাক্তার তাকে রক্ত পরীক্ষা করতে বলেন।",
      "tag": "DB 24,SB 24",
      "sub_questions": [
        {
          "label": "ক",
          "question": "মাতৃকল্যাণ কাকে বলে?",
          "explanation": "মায়ের স্বাস্থ্য, সুরক্ষা এবং ভালো থাকার জন্য সমাজ এবং সামাজিক সংগঠন কর্তৃক সংঘবদ্ধ প্রচেষ্টাসমূহই মাতৃকল্যাণ ।"
        },
        {
          "label": "খ",
          "question": "জঙ্গিবাদকে কেন ভয়াবহ সামাজিক সমস্যা বলা হয়? ব্যাখ্যা করো ।",
          "explanation": "নিম্নের অনুরুপঃ রাষ্ট্র ও সামাজিক জীবনে জঙ্গিবাদ মারাত্মক নেতিবাচক প্রভাব ফেলে বলে জঙ্গিবাদকে ভয়াবহ সামাজিক সমস্যা বলা হয় । রাষ্ট্রীয় ও সামাজিক জীবনে জঙ্গি কর্মতৎপরতার প্রভাব ভয়াবহ ও মারাত্মক। জঙ্গি কর্মতৎপরতার কারণে একটি দেশের উন্নয়ন কর্মকাণ্ড ব্যাহত হয়। পাশাপাশি জঙ্গি কার্যক্রম আর্থ-সামাজিক রাজনৈতিক এবং সাংস্কৃতিক জীবনের বিভিন্ন ক্ষেত্রে নানা প্রতিকূলতা সৃষ্টি করতে পারে। মানুষের জীবনযাত্রা অচল হয়ে যেতে পারে। অনেক ক্ষেত্রে জঙ্গিদের সংরক্ষিত বোমা বিস্ফোরণে একই সাথে বসবাসকারী মানুষজন, আবাসস্থল ও সম্পদের ব্যাপক ক্ষতি হয়। এজন্য জঙ্গিবাদকে ভয়াবহ সামাজিক সমস্যা হিসেবে আখ্যায়িত করা হয় ।"
        },
        {
          "label": "গ",
          "question": "ঘটনা-১ এ কোন সামাজিক সমস্যার চিত্র ফুটে উঠেছে? ব্যাখ্যা করো ।",
          "explanation": "নিম্নের অনুরুপঃ ঘটনা-২ কিশোর অপরাধ নামক সামাজিক সমস্যার চিত্র ফুটে উঠেছে। অপ্রাপ্তবয়স্ক ছেলেমেয়ে বা শিশু-কিশোরদের দ্বারা সংঘটিত অপরাধকেই কিশোর অপরাধ বলা হয়। সাধারণত ৭ থেকে ১৬ বছর বয়সি কিশোর- কিশোরীদের দ্বারা সংঘটিত অপরাধই কিশোর অপরাধ। যেসব কাজ কিশোর অপরাধের পর্যায়ে পড়ে সেগুলো হচ্ছে— চুরি, খুন, জুয়া খেলা, স্কুল পালানো, বাড়ি থেকে পালানো, পরীক্ষায় নকল করা, বিদ্যালয় ও পথে ঘাটে উচ্ছৃঙ্খল আচরণ, পকেট মারা, মারপিট করা, বোমাবাজি, গাড়ি ভাংচুর, মেয়েদের উত্ত্যক্ত করা, বিনা টিকিটে ভ্রমণ, অশোভন ছবি দেখা ইত্যাদি। আমাদের দেশের কিশোর অপরাধীরা সাধারণত এসব অপরাধের সঙ্গে জড়িত থাকে । উদ্দীপকের ঘটনা-২ এ বলা হয়েছে, দিনমজুর রফিকের ১৩ বছর বয়সী ছেলে বাবা-মায়ের কোনো কথা শোনে না। সে প্রায়ই আশেপাশের সমবয়সীদের সাথে মারামারিতে লিপ্ত থাকে। রফিকের ছেলেটি অপ্রাপ্তবয়স্ক হওয়ায় সমবয়সীদের সাথে তার মারামারিতে লিপ্ত হওয়ার বিষয়টি কিশোর অপরাধের মধ্যে পড়ে। তাই বলা যায়, ঘটনা-২ এ কিশোর অপরাধের প্রতিফলন ঘটেছে।"
        },
        {
          "label": "ঘ",
          "question": "“ঘটনা-২ এ উল্লিখিত সমস্যাটি আমাদের জাতীয় জীবনের জন্য অত্যন্ত ঝুঁকিপূর্ণ।”— তুমি কি একমত? মতামতের সপক্ষে যুক্তি দাও ।",
          "explanation": "নিম্নের অনুরুপঃ হ্যাঁ আমি মনে করি ঘটনা-১ এ উল্লিখিত সমস্যা এইডস আমাদের জাতীয় জীবনের জন্য অত্যন্ত ঝুঁকিপূর্ণ। এইডস হলো একটি প্রাণঘাতী সংক্রামক রোগ। এ রোগে আক্রান্ত হলে রোগীর ওজন দ্রুত কমতে থাকে। সার্বক্ষণিক জ্বর ও ডায়রিয়া লেগে থাকে । রোগী ধীরে ধীরে শারীরিকভাবে দুর্বল হয়ে পড়ে। সাধারণত শরীরে এইচআইভি ভাইরাস প্রবেশের ৬-৭ মাস পর এসব লক্ষণ দেখা দেয় ৷ উদ্দীপকের ঘটনা-১ এ মি. ‘ক' রক্ত গ্রহণের ৭-৮ মাস পর অসুস্থ হয়ে পড়েন। তার ওজন দ্রুত কমতে শুরু করে এবং সবসময় জ্বর ও পেটের সমস্যা লেগে থাকে যা এইডসের লক্ষণ। এতে বোঝা যায়, মি. ক’ এইডসে আক্রান্ত হয়েছেন যা বর্তমান বিশ্বের একটি মারাত্মক সামাজিক সমস্যা। এই সমস্যা আমাদের জাতীয় জীবনের জন্যও হুমকিস্বরূপ। এইডস এর কারণে আমাদের দেশে নিরাপদ রক্তের প্রাপ্যতা ঝুঁকির সম্মুখীন। এইডসে আক্রান্ত ব্যক্তির ধীরে ধীরে কাজ করার ক্ষমতা হারিয়ে ফেলে এবং অকালে মৃত্যুবরণ করে। আমাদের দেশে এইডস ছড়িয়ে পড়লে কর্মক্ষম মানুষের সংখ্যা হ্রাস পাবে। মৃত্যুর হার বৃদ্ধি পাবে ও গড় আয়ু কমে যাবে । উৎপাদনশীলতা হ্রাস পাবে। ফলে অর্থনৈতিক উন্নয়ন বাধাগ্রস্ত হবে। এছাড়াও এইডস এর কারণে প্রজনন হার হ্রাস পাবে। স্বাস্থ্য ব্যবস্থার ওপর মারাত্মক চাপ সৃষ্টি হবে। এতে ব্যক্তি, পরিবার, সমাজ ও রাষ্ট্র ব্যাপকভাবে ক্ষতিগ্রস্ত হবে। উপরের আলোচনা থেকে তাই বলা যায়, ঘটনা-১ এ নির্দেশিত সামাজিক সমস্যা এইডস আমাদের জাতীয় জীবনের জন্য মারাত্মক হুমকি ।"
        }
      ]
    },
    {
      "number": "1",
      "uddipok": "দৃশ্যকল্প-১: জাতীয় সংসদে ২০২৩-২০২৪ অর্থ বছরের বাজেট পাস হয়। এতে বিভিন্ন পণ্যের ওপর ধার্যকৃত করের হার নির্ধারিত হয় এবং বিভিন্ন খাতের ব্যয় বরাদ্দও চূড়ান্ত হয় । দৃশ্যকল্প-২: জাতীয় সংসদ কর্তৃক প্রণীত এক আইন প্রয়োগে মি. জামান স্থানীয় ইউনিয়ন পরিষদের ত্রাণ বিতরণ সম্পর্কে জানতে পারেন। এতে অনিয়ম জেনে যথাযথ কর্তৃপক্ষের নিকট তিনি লিখিত অভিযোগ করেন ।",
      "tag": "SB 24",
      "sub_questions": [
        {
          "label": "ক",
          "question": "নাগরিক কাকে বলে?",
          "explanation": "যে ব্যক্তি রাষ্ট্রের সুযোগ সুবিধা গ্রহণ এবং রাষ্ট্রের প্রতি তার দায়িত্ব কর্তব্য পালন করে তাকে নাগরিক বলে ।"
        },
        {
          "label": "খ",
          "question": "আইনের শাসন বজায় থাকা প্রয়োজন কেন? ব্যাখ্যা করো।",
          "explanation": "সুষ্ঠু জীবন-যাপন, শান্তি ও শৃঙ্খলা রক্ষার জন্য আইনের শাসন বজায় থাকা প্রয়োজন । কোনো দেশে আইনের শাসন বজায় থাকলে সরকার স্বেচ্ছাচারী হতে পারে না। নাগরিকের স্বাধীনতা রক্ষায় আইনের শাসন অপরিহার্য। সমাজে আইনের শাসন বজায় থাকলে কেউ আইন অমান্য করে অন্যের অধিকার হস্তক্ষেপ করতে পারে না। সরকারও কারও ব্যক্তি স্বাধীনতায় অযৌক্তিক প্রতিবন্ধকতা সৃষ্টি করতে সাহস পাবে না।"
        },
        {
          "label": "গ",
          "question": "দৃশ্যকল্প-১ রাষ্ট্রের কোন ধরনের কাজকে নির্দেশ করে? ব্যাখ্যা করো।",
          "explanation": "দৃশ্যকল্প-১ রাষ্ট্রের অপরিহার্য বা মুখ্য কার্যাবলিকে নির্দেশ করা হয়েছে । রাষ্ট্রের অস্তিত্ব, স্বাধীনতা ও সার্বভৌমত্ব এবং রাষ্ট্রে বসবাসরত জনগণের অধিকার সংরক্ষণের জন্য যে সমস্ত পদক্ষেপ গ্রহণ করে, সেগুলোকে অপরিহার্য বা মুখ্য কাজ বলা হয়। রাষ্ট্রের অপরিহার্য কাজগুলোর মধ্যে আইনশৃঙ্খলা রক্ষা করা, জাতীয় নিরাপত্তা, স্বাধীনতা রক্ষা করা, আইন প্রণয়ন, অর্থনৈতিক ব্যবস্থা পরিচালনা, মুদ্রাস্ফীতি রোধ, নিত্য প্রয়োজনীয় দ্রব্যের দাম নিয়ন্ত্রণে রাখা প্রভৃতি অন্যতম । উদ্দীপকে দৃশ্যকল্প-১ এ দেখা যায়, জাতীয় সংসদে ২০২৩-২৪ অর্থ বছরের বাজেট পাস হয়। যেখানে বিভিন্ন পণ্যের ওপর কর হার নির্ধারণ ও বিভিন্ন খাতের ব্যয় বরাদ্দ চূড়ান্ত হয়। যা রাষ্ট্রের মুখ্য কাজের অর্ন্তভুক্ত। অর্থ ও সম্পদের সুষ্ঠু ব্যবস্থাপনা এবং রাষ্ট্র পরিচালনায় অর্থ সংগ্রহ ও বণ্টন ব্যবস্থা গড়ে তোলা রাষ্ট্রের অপরিহার্য কাজের মধ্যে পড়ে। এক্ষেত্রে রাষ্ট্র বাজেট প্রণয়ন, কর হার নির্ধারণ ও ব্যয় বরাদ্দের মত বিষয়াদির দায়িত্ব পালন করে থাকে। সুতরাং উদ্দীপকের দৃশ্যকল্প-১ এ রাষ্ট্রের মুখ্য কার্যাবলিকে নির্দিষ্ট করা হয়েছে।"
        },
        {
          "label": "ঘ",
          "question": "“দৃশ্যকল্প-২ এ প্রণীত আইনটি বিভিন্ন সংস্থার স্বচ্ছতা ও জবাবদিহিতা নিশ্চিত করে।”— উক্তিটি বিশ্লেষণ করো ।",
          "explanation": "উদ্দীপকে ‘দৃশ্যকল্প’-২ এর প্রণীত আইনটি তথা তথ্য অধিকার আইন বিভিন্ন সংস্থার স্বচ্ছতা ও জবাবদিহিতা নিশ্চিত করে থাকে— উক্তিটি যথার্থ । উদ্দীপকে দৃশ্যকল্প-২ এ বলা হয়েছে, মি. জামান স্থানীয় ইউনিয়ন পরিষদের ত্রাণ বিতরণে অনিয়মের কথা জানতে পারেন। এরূপ পরিস্থিতিতে তিনি যথাযথ কর্তৃপক্ষের নিকট লিখিত অভিযোগ করেন। এ আইন দিয়ে তথ্য অধিকার আইনকেই নির্দেশ করা হয়েছে । গণপ্রজাতন্ত্রী বাংলাদেশের সংবিধানের ৩৯ নং অনুচ্ছেদে চিন্তা, বিবেক ও বাক স্বাধীনতা নাগরিকের অন্যতম মৌলিক অধিকার হিসেবে স্বীকৃত। তথ্য প্রাপ্তির অধিকার এরই একটি অবিচ্ছেদ্য অংশ। বাংলাদেশ সরকার ৫ এপ্রিল, ২০০৯ তথ্য অধিকার আইন জারি করে। জনগণের তথ্য প্রাপ্তির অধিকারকে সুনিশ্চিত করার লক্ষ্যেই এই আইন প্রণীত হয়। আইনে বলা হয়েছে, প্রত্যেক নাগরিকের কর্তৃপক্ষের নিকট হতে তথ্য পাওয়ার অধিকার রয়েছে এবং কর্তৃপক্ষও একজন নাগরিককে তথ্য প্রদানে বাধ্য থাকবে। তথ্য সরবরাহের ক্ষেত্রে দায়িত্বপ্রাপ্ত কর্মকর্তাকে তথ্যের সংরক্ষক বা ভাণ্ডার হয়ে উঠতে হবে। এক্ষেত্রে তিনি আবেদন প্রক্রিয়া সম্পর্কে জনগণকে জানানো, কর্তৃপক্ষের কাছ থেকে তথ্য প্রাপ্তির সুবিধা সৃষ্টি, তথ্যের উপযুক্ত মূল্য নির্ধারণ ও তথ্য সরবরাহে ব্যর্থতা নির্ধারণের কাজ করবেন। এই আইনের মাধ্যমে সকল সংস্থার কার্যক্রমে স্বচ্ছতা ও জবাবদিহিতা বৃদ্ধি পাবে, সুশাসন প্রতিষ্ঠিত হবে এবং দুর্নীতি নির্মূল করা সম্ভব হবে। উপরের আলোচনার প্রেক্ষিতে বলা যায়, উদ্দীপকের দৃশ্যকল্প-২ এর উল্লেখিত আইনটি তথা তথ্য অধিকার আইন বিভিন্ন সংস্থার স্বচ্ছতা ও জবাবদিহিতা নিশ্চিত করবে।"
        }
      ]
    }
  ]
}