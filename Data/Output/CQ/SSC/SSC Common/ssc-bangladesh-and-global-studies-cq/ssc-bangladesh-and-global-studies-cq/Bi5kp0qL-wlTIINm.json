{
  "title": "ফৌজদারহাট ক্যাডেট কলেজ ২০২৪",
  "subtitle": "বাংলাদেশ ও বিশ্ব পরিচয় (11)",
  "questions": [
    {
      "number": "1",
      "uddipok": "পূর্বাঞ্চলের হাজারও মানুষ বন্যা কবলিত হয়ে এখনও দুর্বিষহ জীবনযাপন করছে। সরকার বাঁধ নির্মাণ এবং পুনর্বাসনের মাধ্যমে তাদের স্বাভাবিক জীবনে ফিরিয়ে আনতে যথাসাধ্য চেষ্টা করছে। বিভিন্ন দাতা সংস্থাও তহবিল সংগ্রহ করে সরকারকে সফল করার জন্য সর্বাত্মক সহযোগিতা করছে।",
      "tag": "FCC 24",
      "sub_questions": [
        {
          "label": "ক",
          "question": "উড্রো উইলসনের আইনের সংজ্ঞা দাও ।",
          "explanation": "আইনের সংজ্ঞায় উড্রো উইলসন বলেন, 'আইন হলো সমাজের সেই সকল প্রতিষ্ঠিত প্রথা ও রীতিনীতি যেগুলো সমাজ ও রাষ্ট্র কর্তৃক স্বীকৃত এবং যা সরকারের অধিকার ও ক্ষমতার দ্বারা বলবৎ করা হয় ।"
        },
        {
          "label": "খ",
          "question": "আইনের অনুশাসন বলতে কী বোঝায়? ব্যাখ্যা করো ।",
          "explanation": "আইনের দৃষ্টিতে সকল নাগরিকের সমান অধিকার প্রাপ্তির সুযোগকে আইনের অনুশাসন বলে । রাষ্ট্রে সুশাসন প্রতিষ্ঠায় আইনের অনুশাসন অত্যন্ত গুরুত্বপূর্ণ। রাষ্ট্রে আইনের অনুশাসন প্রতিষ্ঠিত হরে সকল নাগরিক সমানভাবে স্বাধীনতা ও রাষ্ট্র প্রদত্ত সুযোগ-সুবিধা পেতে পারে। কেউ আইনের অধিকার ক্ষুণ্ণ করতে পারে না। সাধারণত আইনের অনুশাসন দুটি ধারণা প্রকাশ করে থাকে। যথা: আইনের প্রাধান্য ও আইনের দৃষ্টিতে সকলের সাম্য । আইনের অনুশাসন বজায় থাকলে সরকারও স্বেচ্ছাচারী হতে পারে না ।"
        },
        {
          "label": "গ",
          "question": "উদ্দীপকে রাষ্ট্রের কোন ধরনের কাজের উল্লেখ করা হয়েছে? ব্যাখ্যা করো ।",
          "explanation": "উদ্দীপকের ঘটনায় রাষ্ট্রের ঐচ্ছিক কাজের সাথে মিল খুঁজে পাওয়া যায় । জনকল্যাণ ও উন্নয়নে রাষ্ট্র যেসব কাজ করে থাকে সেগুলো রাষ্ট্রের ঐচ্ছিক কাজ। আর রাষ্ট্রের ঐচ্ছিক কাজগুলোর অন্যতম হলো দেশের অবকাঠামোগত উন্নয়ন। এর মধ্যে রয়েছে রাস্তাঘাট, সেতু বিনির্মাণ, সড়ক, রেলপথ, নৌ-চলাচল, বিমান যোগাযোগ স্থাপন, ডাকু, তার ও টেলিযোগাযোগ ব্যবস্থার উন্নতি সাধন প্রভৃতি। সুষ্ঠু পরিবহন ও যোগাযোগ ব্যবস্থা গড়ে তোলাও রাষ্ট্রের ঐচ্ছিক কাজের অন্তর্ভুক্ত। উদ্দীপকেও রাষ্ট্রের এ কাজকেই ইঙ্গিত করা হয়েছে। উদ্দীপকে দেখা যায়, বাংলাদেশের পূর্বাঞ্চলে আকস্মিক বন্যার প্রকোপে মানুষের জীবন দুর্বিষহ হয়ে পড়ছে। সরকার বাঁধ নির্মাণ এবং পুনর্বাসনের মাধ্যমে ওই এলাকার মানুষদের স্বাভাবিক জীবনে ফিরিয়ে আনতে চেষ্টা করে যাচ্ছে। উক্ত কার্যাবলির সাথে রাষ্ট্রের ঐচ্ছিক কাজের প্রতিফলন পাওয়া যায়। কারণ রাষ্ট্র এই ধরনের কাজ রাষ্ট্রের জনকল্যাণ ও উন্নয়নের জন্য করে থাকে। তাই বলা যায়, উদ্দীপকে উল্লেখিত কাজের সাথে রাষ্ট্রের ঐচ্ছিক বা কল্যাণমূলক কাজের সাদৃশ্য রয়েছে।"
        },
        {
          "label": "ঘ",
          "question": "তুমি কি মনে কর, উদ্দীপকে উল্লেখিত কাজই একটি রাষ্ট্রের জন্য যথেষ্ট নয়? তোমার উত্তরের পক্ষে যুক্তি দাও ।",
          "explanation": "হ্যাঁ, আমি মনে করি উদ্দীপকে উল্লেখিত কাজ রাষ্ট্রের জন্য যথেষ্ট নয়। কারণ রাষ্ট্রের আরও কাজ বিদ্যমান রয়েছে। উদ্দীপকের ঘটনায় রাষ্ট্রের যে কাজের কথা উল্লেখ করা হয়েছে তা হলো রাষ্ট্রের ঐচ্ছিক কাজ। কারণ সেখানে বন্যা কবলিত এলাকায় মানুষের পাশে দাঁড়াতে সরকার সহযোগিতার হাত বাড়িয়ে দিয়েছে। সেখানে বাঁধ নির্মাণ ও ক্ষতিগ্রস্তদের পুনর্বাসনের জন্য কাজ করেছে। রাষ্ট্রের অবশ্যই সমাজের সামগ্রিক উন্নতির জন্য মানব জীবনের পূর্ণবিকাশে কল্যাণমূলক ভূমিকায় অবতীর্ণ হতে হয়। এ সকল কাজগুলো ছাড়াও রাষ্ট্রের অপরিহার্য কিছু কাজ রয়েছে। রাষ্ট্রের অস্তিত্ব টিকিয়ে রাখা, স্বাধীনতা-সার্বভৌমত্বের অক্ষুণ্ণতা রক্ষা ও জনগণের অধিকার সংরক্ষণের জন্য রাষ্ট্র যে সমস্ত পদক্ষেপ গ্রহণ করে, সেগুলোকে অপরিহার্য বা মুখ্য কাজ বলা হয়। আইন-শৃঙ্খলা রক্ষা, নাগরিকদের জীবন ও সম্পত্তির নিরাপত্তা বিধান, ব্যক্তি স্বাধীনতা রক্ষার নিশ্চয়তা প্রদান, জনগণকে আইন মানতে বাধ্য করা, অপরাধী বা শান্তি ভঙ্গকারীদের শাস্তির বিধান করা প্রভৃতি রাষ্ট্রের মুখ্য কার্যাবলির অন্তর্ভুক্ত। এ লক্ষ্যে রাষ্ট্র আইন-শৃঙ্খলা রক্ষার্থে পুলিশ ও অন্যান্য আধা-সামরিক বাহিনী গড়ে তোলে। এসকল বাহিনী যেকোনো সংঘাতময় পরিস্থিতিকে নিবৃত্ত করে থাকে । উপরের আলোচনার প্রেক্ষিতে বলা যায়, আধুনিক রাষ্ট্রের কার্যাবলিতে রাষ্ট্রের অপরিহার্য এবং ঐচ্ছিক কাজ উভয়ই অত্যাবশ্যক।"
        }
      ]
    },
    {
      "number": "2",
      "uddipok": "ক খ ১. রাষ্ট্রদূত ও হাইকমিশনার নিয়োগ দেন ১. সরকারের প্রধান নির্বাহী কর্মকর্তা ২. সরকারি ব্যয় সংক্রান্ত বিল উত্থাপনে তার সুপারিশ লাগে ২. জাতির মুখপাত্র ৩. প্রধান বিচারপতিকে নিয়োগ দেন ৩. মন্ত্রীদের নিয়োগ ও দপ্তর বণ্টন করেন",
      "tag": "FCC 24",
      "sub_questions": [
        {
          "label": "ক",
          "question": "বিভাগীয় প্রশাসনের প্রধান কে?",
          "explanation": "বিভাগীয় প্রশাসনের প্রধান হলেন বিভাগীয় কমিশনার।"
        },
        {
          "label": "খ",
          "question": "বিচার বিভাগের কার্যক্রম ব্যাখ্যা করো।",
          "explanation": "সরকারের তিনটি বিভাগের মধ্যে বিচার বিভাগ অন্যতম । বিচার বিভাগের প্রধান কাজ আইন অনুযায়ী অপরাধের জন্য অভিযুক্ত ব্যক্তি এবং আইন অমান্যকারীর বিচার করা। বিচার বিভাগ সমাজে ন্যায় বিচার প্রতিষ্ঠা করে। দেওয়ানি, ফৌজদারি প্রভৃতি মামলায় সত্য ঘটনা অনুসন্ধানের মাধ্যমে বিচার বিভাগ অপরাধীকে শাস্তি প্রদান করে। সাধারণত আইনের ব্যাখ্যা প্রদান ও প্রয়োগের দায়িত্ব বিচার বিভাগের ওপর ন্যস্ত থাকে ।"
        },
        {
          "label": "গ",
          "question": "ছক ‘ক’ তে কোন ব্যক্তিকে নির্দেশ করা হয়েছে? তার ক্ষমতা ও কার্যাবলি ব্যাখ্যা করো।",
          "explanation": "উদ্দীপকের ছক ‘ক' তে রাষ্ট্রপতির কাজকে ইঙ্গিত করা হয়েছে। পদমর্যাদায় রাষ্ট্রপতি সবার উপরে। সংবিধান অনুযায়ী তিনি রাষ্ট্রের প্রধান। তিনি রাষ্ট্রদূত, হাইকমিশনার ও প্রধান বিচারপতিকে নিয়োগ দেন। তার সুপারিশ ব্যতীত সরকারি ব্যয় সংক্রান্ত বিল সংসদে উত্থাপন করা যায় না। উদ্দীপকের 'ক' ব্যক্তির মধ্যেও এ বৈশিষ্ট্যগুলো উপস্থিত। সুতরাং 'ক' ব্যক্তি হলেন রাষ্ট্রপতি। সংসদীয় শাসনব্যবস্থায় রাষ্ট্রপতি নিয়মতান্ত্রিক প্রধান। সরকারের সকল শাসন সংক্রান্ত কাজ তার নামে পরিচালিত হয়। তিনি প্রধানমন্ত্রীকে নিয়োগ করেন। প্রধানমন্ত্রী নিয়োগের ক্ষেত্রে রাষ্ট্রপতি কারও পরামর্শ গ্রহণ করেন না। রাষ্ট্রের শীর্ষস্থানীয় কর্মকর্তাদের নিয়োগের দায়িত্বও রাষ্ট্রপতির। তিনি সশস্ত্র বাহিনীর প্রধান। প্রধানমন্ত্রী ও প্রধান বিচারপতি নিয়োগ ছাড়া অন্যান্য সব কাজ তিনি প্রধানমন্ত্রীর পরামর্শে করেন। রাষ্ট্রপতি সংসদ অধিবেশন আহ্বান করেন। প্রতিটি নতুন সংসদের প্রথম অধিবেশন ও প্রতি নতুন বছরের অধিবেশনের সূচনায় রাষ্ট্রপতি সংসদে ভাষণ প্রদান করেন। তিনি সংসদ মুলতবি রাখতে পারেন ও প্রধানমন্ত্রীর লিখিত পরামর্শে তা ভেঙে দিতে পারেন। সংসদ ভেঙে গেলে বা অধিবেশন না থাকলে দ্রুত ব্যবস্থা গ্রহণের প্রয়োজন হলে রাষ্ট্রপতি অধ্যাদেশ জারি করতে পারেন। এ অধ্যাদেশ সংসদের আইনের মতো ক্ষমতাসম্পন্ন হয়। যেকোনো দণ্ড মওকুফ, স্থগিত বা হ্রাস করার ক্ষমতাও রাষ্ট্রপতির রয়েছে। সরকারের ব্যয় সংক্রান্ত কোনো বিল সংসদে উপস্থাপন করতে হলে রাষ্ট্রপতির সুপারিশ লাগে। এছাড়া রাষ্ট্রপতি বাংলাদেশের প্রতিরক্ষা বিভাগের সর্বাধিনায়ক। তিনি বহি আক্রমণ মোকাবিলার জন্য যে কোনো প্রতিরক্ষা ব্যবস্থা গ্রহণ করতে পারেন।"
        },
        {
          "label": "ঘ",
          "question": "ছক ‘খ’ তে উল্লেখিত ব্যক্তিকে মন্ত্রিসভার মূলস্তম্ভ বলা হয় কেন? বিশ্লেষণ করো।",
          "explanation": "উদ্দীপকের ছক “খ” তে উল্লেখিত ব্যক্তি হলেন প্রধানমন্ত্রী। মন্ত্রিপরিষদ শাসিত সরকার ব্যবস্থায় প্রধামন্ত্রী শাসন ব্যবস্থার কেন্দ্রবিন্দু হওয়ার কারণে তাকে মন্ত্রিসভার মূলস্তম্ভ বলা হয় । মন্ত্রিপরিষদ শাসিত সরকার ব্যবস্থায় প্রধানমন্ত্রী হলেন সরকার প্রধান ও . মুখ্য নির্বাহী কর্মকর্তা এবং রাষ্ট্রপতি হলেন নিয়মতান্ত্রিক প্রধান। সংবিধানের ৫৫(২) অনুচ্ছেদ অনুযায়ী প্রধানমন্ত্রী গণপ্রজাতন্ত্রী বাংলাদেশের মুখ্য নির্বাহী। তিনি হলেন সমগ্র শাসন ব্যবস্থার মধ্যমণি। প্রধানমন্ত্রীকে কেন্দ্ৰ করেই মন্ত্রিসভা গঠিত ও পরিচালিত হয় এবং ক্ষমতায় টিকে থাকে। প্রধানমন্ত্রী পদত্যাগ করলে বা স্বীয় পদে বহাল না থাকলে মন্ত্রীদের প্রত্যেকেই পদত্যাগ করেছেন বলে গণ্য হয়। জাতীয় সংসদের নেতা হলেন প্রধানমন্ত্রী। সংসদে সংখ্যাগরিষ্ঠ সদস্যদের আস্থা হারালে কিংবা প্রয়োজনবোধে প্রধানমন্ত্রী সংসদ ভেঙ্গে দেওয়ার জন্য রাষ্ট্রপতিকে পরামর্শ প্রদান করতে পারেন । রাষ্ট্রপতি উচ্চপদস্থ সরকারি কর্মচারি, বিচারক, সাংবিধানিক প্রতিষ্ঠানের প্রধানদের নিয়োগ করতে পারলেও কার্যত তিনি প্রধানমন্ত্রীর পরামর্শক্রমেই নিয়োগ সংক্রান্ত কার্যাবলি সম্পাদন করেন । প্রধানমন্ত্রী হলেন তার নিজ দলের নেতা । প্রধানমন্ত্রী শুধু সংসদের নেতা, মন্ত্রিসভার মধ্যমণি, দলের নেতা এবং রাষ্ট্রপতির পরামর্শ দাতাই নন; তিনি হলেন জাতির নেতা ও পথপ্রদর্শক। তিনি জাতীয় নিরাপত্তা এবং জাতীয় সংহতির প্রতীক। বাংলাদেশের শাসনব্যবস্থার তিনি হলেন মধ্যমণি, মন্ত্রিসভার মূল স্তম্ভ । তিনি হলেন এমন একটি সূর্য যার চারদিকে রাজনৈতিক গ্রহগুলো আবর্তিত হয় । উপরের আলোচনার প্রেক্ষিতে বলা যায়, ছক 'খ' তে উল্লেখিত ব্যক্তিটি হলেন প্রধানমন্ত্রী। তিনি শাসনব্যবস্থার মধ্যমণি এবং মন্ত্রিসভার মূলস্তম্ভ ।"
        }
      ]
    },
    {
      "number": "3",
      "uddipok": "মি. তারিক উচ্চশিক্ষার জন্য ইংল্যান্ডে যান এবং অক্সফোর্ড বিশ্ববিদ্যালয় থেকে পিএইচডি ডিগ্রি অর্জন করেন। তিনি পশ্চিমা সংস্কৃতিতে অভ্যস্ত হয়ে পড়েন। দীর্ঘ দশ বছর পর নিজ গ্রামে এসে দেখেন নারী-পুরুষ সকলে বিভিন্ন প্রতিষ্ঠানে চাকরি করছে । গ্রামে বিভিন্ন সংস্কৃতি কেন্দ্র গড়ে উঠেছে এবং নিয়মিত সংস্কৃতি চর্চা হচ্ছে। অথচ বিশ বছর আগেও তারা এ ধরনের পেশা বা সংস্কৃতি চর্চায় অভ্যস্ত ছিল না।",
      "tag": "FCC 24",
      "sub_questions": [
        {
          "label": "ক",
          "question": "সামাজিক পরিবর্তন বলতে কী বোঝ?",
          "explanation": "সামাজিক পরিবর্তন হলো সমাজ কাঠামো এবং এর কার্যাবলির পরিবর্তন।"
        },
        {
          "label": "খ",
          "question": "সামাজিক পরিবর্তনে যোগাযোগের ভূমিকা ব্যাখ্যা করো ।",
          "explanation": "সামাজিক পরিবর্তনের গুরুত্বপূর্ণ উপাদান হলো যোগাযোগ যে দেশের যোগাযোগ ব্যবস্থা যত উন্নত সে দেশের অর্থনীতিও তত সচ্ছল। যোগাযোগ সামাজিক পরিবর্তনের একটি অন্যতম মাধ্যম। যোগাযোগ ব্যবস্থার উন্নতির ফলে একটি কাজ খুব সহজে ও অল্প সময়ে করা যায়, সময় বাঁচে ফলে দেশের উন্নয়ন ত্বরান্বিত হয়। জল, স্থল ও আকাশপথে যোগাযোগ, টেলিফোন, ফ্যাক্স, ইন্টারনেট, ই-মেইল, মোবাইল ফোন, পত্র-পত্রিকা প্রভৃতি সামাজিক পরিবর্তনে ভূমিকা রাখে ।"
        },
        {
          "label": "গ",
          "question": "তারিকের গ্রামের সামাজিক পরিবর্তনের কোন উপাদানটি ভূমিকা রেখেছে? ব্যাখ্যা করো ।",
          "explanation": "উদ্দীপকের তারিকের গ্রামে সামাজিক পরিবর্তনের সাংস্কৃতিক উপাদান এবং শিল্পায়ন ও নগরায়ণের ভূমিকা পরিলক্ষিত হয় । সংস্কৃতি সামাজিক পরিবর্তন সূচনা করে। যে কোনো সমাজের দিকে তাকালেই দেখা যাবে বৈচিত্র্যপূর্ণ সংস্কৃতি, মানুষের মূল্যবোধের পার্থক্য, উদ্দেশ্য ও আদর্শের ভিন্নতা প্রভৃতি। এরই ফলে সৃষ্টি হয়েছে বিভিন্ন সংস্কৃতি লালিত প্রতিষ্ঠান। এগুলো সমাজের মধ্যে নানা রকমের পরিবর্তন সৃষ্টি করে। তাছাড়া ভ্রমণকাহিনী পাঠ, বিদেশ ভ্রমণ; অন্যান্য দেশের জনগণের সঙ্গে সাক্ষাতকার এসবই সামাজিক পরিবর্তন নিয়ে আসে । শিল্পায়ন ও নগরায়ণ হলো এমন প্রক্রিয়া, যার মাধ্যমে কৃষিভিত্তিক অর্থনীতি ও সমাজব্যবস্থা শিল্পভিত্তিক অর্থনীতি ও সমাজব্যবস্থায় রূপান্তরিত হয়। সাধারণত যোগাযোগ ও পরিবহন ব্যবস্থা ভালো, এমন এলাকায় শিল্প-কারখানা গড়ে ওঠে। এর ফলে ওই এলাকায় কর্মসংস্থানের সুযোগ সৃষ্টি হয়। শিল্প-প্রতিষ্ঠানকে কেন্দ্র করে নগরায়ণ ঘটে। উদ্দীপকেও সমাজ পরিবর্তনের এই প্রক্রিয়াটি লক্ষ করা যায়। উদ্দীপকে আমরা দেখতে পাই, জনাব তারিক উচ্চ শিক্ষার জন্য ইংল্যান্ডে যান। দীর্ঘদিন পর তিনি গ্রামে এসে দেখেন নারী-পুরুষ সকলে বিভিন্ন প্রতিষ্ঠানে চাকরি করেন এবং গ্রামে বিভিন্ন সাংস্কৃতিক কেন্দ্র গড়ে উঠেছে। গ্রামবাসী নিয়মিত সংস্কৃতি চর্চা করেছেন। উক্ত ঘটনাদ্বয় সামাজিক পরিবর্তনের দুটি উপাদান শিল্পায়ন ও নগরায়ণ এবং সাংস্কৃতিক উপাদানকে নির্দেশ করেছে। সামাজিক পরিবর্তনে এই দুই উপাদানের ভূমিকা অনেক।"
        },
        {
          "label": "ঘ",
          "question": "তুমি কি মনে কর, এই উপাদানটিই সামাজিক পরিবর্তনের জন্য যথেষ্ট? উত্তরের পক্ষে যুক্তি দাও ।",
          "explanation": "না, উদ্দীপকে উল্লেখিত উপাদান দুটি ছাড়াও সামাজিক পরিবর্তনের জন্য আরও উপাদান দায়ী । বাংলাদেশের ভূ-প্রাকৃতিক অবস্থান সামাজিক পরিবর্তনের একটি উল্লেখযোগ্য কারণ । ধীর ও আকস্মিক পরিবর্তন, জলবায়ু সংক্রান্ত পরিবর্তন, বৈশ্বিক উষ্ণায়ন, প্রভৃতি জীবযাত্রার ওপর প্রভাব ফেলে এবং সমাজে ব্যাপক পরিবর্তন সাধন করে। আবার জৈবিক উপাদান সামাজিক পরিবর্তনের একটি গুরুত্বপূর্ণ কারণ । জন্ম ও মৃত্যুহার, গড় আয়ু জনসংখ্যার ঘনত্ব প্রভৃতি জৈবিক পরিবর্তনের অন্তর্ভুক্ত। এছাড়াও সংস্কৃতি, প্রযুক্তির প্রচলন ও প্রসারের মাধ্যমে সমাজ ব্যবস্থার পরিবর্তন সাধন করে। যোগাযোগ ব্যবস্থার উন্নতি সাধন, জল, স্থল ও আকাশ পথের যোগাযোগ ব্যবস্থার যুগান্তকারী পরিবর্তন সামাজিক অবস্থার পরিবর্তনে কার্যকরী ভূমিকা পালন করছে। উদ্দীপকে জনাব তারিকের গ্রামের মানুষের জীবনযাত্রার পরিবর্তনের পেছনে সামাজিক পরিবর্তনের অন্যতম দুটি উপাদান সংস্কৃতি ও শিল্পায়ন ও নগরায়ণ দায়ী। এই দুটি উপাদান ছাড়াও সামাজিক পরিবর্তন আরও উপাদান দ্বারা প্রভাবিত । পরিশেষে বলতে পারি, সামাজিক পরিবর্তন দেশের আর্থ-সামাজিক, রাজনৈতিক, শিক্ষা, ধর্ম ও সংস্কৃতি প্রভৃতি উপাদান দ্বারা প্রভাবিত।"
        }
      ]
    },
    {
      "number": "4",
      "uddipok": "বছরের শুরু থেকেই সর্বসাকুল্যে মুদ্রাস্ফীতির হার ৯% এর উপরেই আছে । মুদ্রাস্ফীতি নিয়ন্ত্রণের জন্য বাংলাদেশ ব্যাংক ক্রমান্বয়ে ঋণের সুদের হার বৃদ্ধি করছে। ফলে ব্যাংকগুলোকে বাংলাদেশ ব্যাংক থেকে ঋণ নিতে উচ্চহারে সুদ প্রদান করতে হয়।",
      "tag": "FCC 24",
      "sub_questions": [
        {
          "label": "ক",
          "question": "ব্যাংক কী?",
          "explanation": "ব্যাংক হলো — জনসাধারণের অর্থ গচ্ছিত রাখার এবং ঋণ প্রদান করার প্রতিষ্ঠান ।"
        },
        {
          "label": "খ",
          "question": "ভ্যাট ও আবগারি শুল্কের পার্থক্য লেখো ।",
          "explanation": "ভ্যাট ও আবগারি শুল্ক উভয়ই বাংলাদেশ সরকারের কর রাজস্বের উৎসব। ভ্যাট আরোপ করা হয় দেশে আমদানিকৃত দ্রব্য ও স্থানীয়ভাবে উৎপাদিত দ্রব্য এবং নির্ধারিত কয়েকটি সেবা খাতের উপর। কিন্তু, আবগারি শুল্ক আরোপ করা হয় দেশের অভ্যন্তরে উৎপাদিত ও ব্যবহৃত দ্রব্যের ওপরে। এছাড়া ক্ষতিকর দ্রব্যের উপর ভোগ হ্রাস করার উদ্দেশ্যে আবগারি শুল্ক ধার্য করা হয়। যেমন— চা, চিনি, সিগারেট, তামাক ইত্যাদি ।"
        },
        {
          "label": "গ",
          "question": "বাংলাদেশ ব্যাংক কোন ধরনের ব্যাংক? এর কার্যাবলি ব্যাখ্যা করো ।",
          "explanation": "বাংলাদেশ ব্যাংক হলো দেশের কেন্দ্রীয় ব্যাংক। কেন্দ্রীয় ব্যাংক একটি দেশের সর্বোচ্চ আর্থিক প্রতিষ্ঠান। এই ব্যাংক দেশের অর্থবাজার, মুদ্রাব্যবস্থা এবং অন্যান্য ব্যাংকসমূহকে তত্ত্বাবধান ও নিয়ন্ত্রণ করে থাকে। অন্যান্য ব্যাংককে তাদের মূলধনের নির্দিষ্ট অংশ কেন্দ্রীয় ব্যাংকে জমা রাখতে হয়। কেন্দ্রীয় ব্যাংক এই জমার পরিমাণ হ্রাস বৃদ্ধি করে বাণিজ্যিক ব্যাংকের ঋণ দেওয়ার ক্ষমতা নিয়ন্ত্রণ করে। . বাণিজ্যিক ব্যাংকগুলো আর্থিক সংকটে পড়লে কেন্দ্রীয় ব্যাংকের শরণাপন্ন হয়। তখন কেন্দ্রীয় ব্যাংক বাণিজ্যিক ব্যাংকগুলোকে ঋণ প্রদানের মাধ্যমে সংকটের হাত থেকে রক্ষা করে। এভাবে দেশের কেন্দ্রীয় ব্যাংক অন্যান্য বাণিজ্যিক ব্যাংক এবং বিশেষায়িত ঋণদাতা প্রতিষ্ঠানগুলোকে নজরদারি ও নিয়ন্ত্রণ করে। উদ্দীপকের ব্যাংকটি হলো বাংলাদেশ ব্যাংক। এটি মুদ্রাস্ফীতি নিয়ন্ত্রণে কাজ করছে। অন্যান্য ব্যাংগুলোকে ঋণও দিচ্ছে। এ থেকে বোঝা যায়, এটি দেশের সর্বোচ্চ প্রতিষ্ঠান। এটি সকল ব্যাংক তত্ত্বাবধায়ন ও নিয়ন্ত্রণ করে। সুতরাং বলা যায়, বাংলাদেশ ব্যাংক বিভিন্ন প্রকার কার্যসম্পাদন করে থাকে ।"
        },
        {
          "label": "ঘ",
          "question": "উদ্দীপকের ঋণ গ্রহণকারী অন্যান্য ব্যাংক কীভাবে বাংলাদেশ ব্যাংক থেকে আলাদা? বিশ্লেষণ করো ।",
          "explanation": "উদ্দীপকের ঋণ গ্রহণকারী ব্যাংক হলো বাণিজ্যিক ব্যাংক। বাণিজ্যিক ব্যাংক ও কেন্দ্রীয় ব্যাংক তথা বাংলাদেশ ব্যাংকের কার্যাবলি আলাদা। যে ব্যাংক কোনো ব্যক্তি বা প্রতিষ্ঠানের অর্থ আমানত হিসেবে জমা রাখার পাশাপাশি ব্যবসায়িক উদ্দেশ্যে তাদের চাহিদা অনুযায়ী ঋণ দেয় তাকে বাণিজ্যিক ব্যাংক বলে। অন্যদিকে যে ব্যাংক একটি দেশের সমগ্র ব্যাংকিং খাতকে নিয়ন্ত্রণ করে তাকে কেন্দ্রীয় ব্যাংক বলে। উদ্দীপকে সুরভীর প্রতিষ্ঠানটির মাধ্যমে কেন্দ্রীয় ব্যাংককেই নির্দেশ করা হয়েছে । কাজের ধরনের দিক থেকে বাণিজ্যিক ও কেন্দ্রীয় ব্যাংকের মধ্যে পার্থক্য রয়েছে। যেকোনো বাণিজ্যিক ব্যাংকের প্রধান উদ্দেশ্য হলো মুনাফা অর্জন । এ ব্যাংকগুলো একদিকে আমানতকারীর জমা রাখা অর্থের ওপর অল্পহারে সুদ দেয় । অন্যদিকে ঋণগ্রহীতাদের কাছ থেকে অপেক্ষাকৃত বেশি হারে সুদ আদায় করে। একই সাথে গ্রাহকদের প্রয়োজনে এক স্থান থেকে অন্য স্থানে নিরাপদে ও দ্রুত অর্থ প্রেরণ করে। এক্ষেত্রে অর্থ স্থানান্তরের মাধ্যম হিসেবে চেক, ব্যাংক ড্রাফট, ভ্রমণকারীর চেক, টেলিগ্রাফিক ট্রান্সফার প্রভৃতি ব্যবহৃত হয়। অন্যদিকে কেন্দ্রীয় ব্যাংক একটি দেশের মুদ্রাবাজারের অভিভাবক হিসেবে কাজ করে। এর প্রধান উদ্দেশ্য মুনাফা অর্জন নয়, বরং দেশের অর্থনৈতিক স্থিতিশীলতা রক্ষা, উন্নয়ন এবং জনকল্যাণ সাধন । এছাড়া কেন্দ্রীয় ব্যাংক বিভিন্ন ব্যাংকের পারস্পরিক দেনা-পাওনার ক্লিয়ারিং হাউস বা নিকাশ ঘর হিসেবে দায়িত্ব পালন করে। ঋণ নিয়ন্ত্রণ করাও এর অন্যতম কাজ । মুদ্রা সংকোচন ও মুদ্রাস্ফীতি এড়ানোর জন্য এই ব্যাংক ঋণ নিয়ন্ত্রণের বিভিন্ন পদক্ষেপ গ্রহণ করে। স্বর্ণ, রৌপ্য প্রভৃতি মূল্যবান ধাতু ও পণ্য রপ্তানির মাধ্যমে উপার্জিত বৈদেশিক মুদ্রাও এই ব্যাংক সংরক্ষণ করে । উপরের আলোচনার প্রেক্ষিতে বলা যায়, কাজের ধরনের দিক থেকে বাণিজ্যিক ও কেন্দ্রীয় ব্যাংকের মধ্যে তুলনামূলক পার্থক্য আছে।"
        }
      ]
    },
    {
      "number": "5",
      "uddipok": "",
      "tag": "FCC 24",
      "sub_questions": [
        {
          "label": "ক",
          "question": "দুর্নীতি কী?",
          "explanation": "ব্যক্তি বা গোষ্ঠী কর্তৃক অবৈধ পন্থায় নীতি বর্হিভূত বা জনস্বার্থবিরোধী কাজই দুর্নীতি ।"
        },
        {
          "label": "খ",
          "question": "এসডিজিতে অংশীদারিত্ব গুরুত্বপূর্ণ কেন?",
          "explanation": "সবার অংশগ্রহণ ছাড়া কোনো উন্নয়ন টেকসই হয় না বলে এসডিজিতে অংশীদারিত্ব গুরুত্বপূর্ণ। অংশীদারিত্ব হলো কোনো উন্নয়ন কার্যক্রমে যার যা দায়িত্ব ও কর্তব্য তা পালন করা। এসডিজি অর্জনে সরকারের পাশাপাশি বেসরকারি খাত, ব্যক্তি, গোষ্ঠী, সমাজের সর্বস্তরের অংশগ্রহণসহ জাতীয় ও আন্তর্জাতিক পর্যায়ের অংশীদারিত্ব প্রয়োজন। কাউকে বাদ দিয়ে বা পিছিয়ে রেখে অন্যরা এগিয়ে গেলে সেই উন্নয়ন জাতীয় ও বৈশ্বিকভাবে টেকসই হবে না। এজন্যই টেকসই উন্নয়নে তথা এসডিজিতে অংশীদারিত্ব গুরুত্বপূর্ণ।"
        },
        {
          "label": "গ",
          "question": "চিত্রে প্রদর্শিত বৈশিষ্ট্য কোন অর্থব্যবস্থাকে নির্দেশ করে? এর বৈশিষ্ট্যসমূহ ব্যাখ্যা করো।",
          "explanation": "চিত্রে প্রদর্শিত বৈশিষ্ট্য ধনতান্ত্রিক অর্থব্যবস্থাকে নির্দেশ করে । ধনতান্ত্রিক অর্থব্যবস্থা হলো এমন একটি ব্যবস্থা, যেখানে ব্যক্তি বা বেসরকারি উদ্যোগে উৎপাদন কার্যক্রম পরিচালিত হয়। এখানে ব্যক্তি তার ইচ্ছেমতো পণ্য উৎপাদন, ক্রয়-বিক্রয় এবং ভোগ করতে পারে। অর্থাৎ এখানে উৎপাদক ও ভোক্তার পূর্ণ স্বাধীনতা বিদ্যমান। উদ্যোক্তারা নিজেদের পছন্দমতো দ্রব্য উৎপাদন করতে পারেন আবার ক্রেতারাও তাদের ইচ্ছানুযায়ী দ্রব্য ক্রয় করতে পারনে। এ ব্যবস্থার সবচেয়ে গুরুত্বপূর্ণ বৈশিষ্ট্য হলো এতে ব্যক্তি বা উৎপাদনকারী বিনিয়োগ ও উৎপাদন করে সর্বাধিক মুনাফা অর্জনের লক্ষ্যে । শ্রমিক তার প্রাপ্যের চেয়ে কম মজুরি পায় আর পুঁজিবাদী ও উদ্যোক্তা তাদের প্রাপ্যের চেয়ে বেশি উপার্জন করেন । ধনতান্ত্রিক অর্থনীতিকে মুক্তবাজার অর্থনীতি বলা হয়। এ অর্থনৈতিক ব্যবস্থায় দ্রব্যের উৎপাদন, বণ্টন, ভোগ সবই বাজারে দ্রব্যের চাহিদা ও যোগানের পারস্পরিক ক্রিয়া-প্রতিক্রিয়া দ্বারা পরিচালিত হয়। উদ্দীপকের চিত্রে এ বিষয়টিই বোঝানো হয়েছে। চাহিদা ও যোগানের ভিত্তিতে দাম নির্ধারিত হওয়া ধনতান্ত্রিক অর্থনীতির বৈশিষ্ট্য। তাই বলা যায়, চিত্রে প্রদর্শিত বৈশিষ্ট্য ধনতান্ত্রিক অর্থব্যবস্থাকে নির্দেশ করে ।"
        },
        {
          "label": "ঘ",
          "question": "চিত্রের নির্দেশিত অর্থব্যবস্থা কীভাবে সমাজতান্ত্রিক অর্থব্যবস্থা থেকে আলাদা? বিশ্লেষণ করো ।",
          "explanation": "উদ্দীপকে নির্দেশিত ‘খ’ দেশে বিদ্যমান ধনতান্ত্রিক ব্যবস্থার সঙ্গে দেশে প্রচলিত সমাজতান্ত্রিক অর্থনৈতিক ব্যবস্থার কিছু ভিন্নতা রয়েছে। ধনতান্ত্রিক ও সমাজতান্ত্রিক অর্থব্যবস্থা দুটি ভিন্ন ধরনের আদর্শ নিয়ে গড়ে উঠেছে । ধনতান্ত্রিক ব্যবস্থায় ব্যক্তিগত উদ্যোগ ও মুনাফাকে উৎসাহিত করা হয়। আর সমাজতান্ত্রিক অর্থনৈতিক ব্যবস্থায় রাষ্ট্রের নিয়ন্ত্রণ বজায় রেখে শ্রমিকের মজুরিসহ অন্যান্য যাবতীয় বিষয় নিশ্চিত করা হয়। উদ্দীপকে দেখা যায়, মায়াকে তার রাষ্ট্র যোগ্যতা ও সামর্থ অনুযায়ী কাজের ব্যবস্থা করে দেয়। যা সমাজতান্ত্রিক অর্থব্যবস্থার সাথে সাদৃশ্যপূর্ণ। আবার ‘খ’ রাষ্ট্রের নাগরিক স্মিথ নিজের ইচ্ছামতো পণ্যসামগ্রী ক্রয় করতে পারে। এখানে প্রতিযোগিতার মাধ্যমে বিভিন্ন প্রতিষ্ঠান একই ধরনের পণ্য উৎপাদন করতে পারে। এ থেকে বোঝা যায়, ‘খ’ দেশে ধনতান্ত্রিক অর্থব্যবস্থা বিদ্যমান । এই অর্থব্যবস্থায় উৎপাদন ও ভোগের ক্ষেত্রে স্বাধীনতা রয়েছে । বৈশিষ্ট্যগতভাবে দেখা যায়, ধনতান্ত্রিক অর্থব্যবস্থায় জমি, কলকারখানা ও অন্যান্য সম্পত্তিতে ব্যক্তিগত মালিকানা বজায় থাকে। কিন্তু সমাজতান্ত্রিক ব্যবস্থায় রাষ্ট্রীয় বা সামাজিক মালিকানা বজায় থাকে। ধনতান্ত্রিক অর্থব্যবস্থায় ব্যক্তি তাদের ইচ্ছানুযায়ী উৎপাদন, কারখানা স্থাপন, ব্যবসা- বাণিজ্য ইত্যাদি কাজকর্ম করে সম্পদ অর্জন করে। অন্যদিকে, সমাজতন্ত্রে সম্পদ বা উৎপাদনের উপকরণগুলো রাষ্ট্রের মালিকানাধীন। এছাড়া ধনতান্ত্রিক অর্থব্যবস্থায় ভোক্তা তার সামর্থ্য, ইচ্ছা ও পছন্দ অনুযায়ী যোকানো দ্রব্য অবাধে ভোগ করতে পারে । কিন্তু সমাজতান্ত্রিক অর্থব্যবস্থায় দেশে কেবল সরকারি উদ্যোগে সমাজের প্রয়োজন অনুযায়ী দ্রব্যসামগ্রী উৎপাদন ও আমদানি করা হয়। অর্থাৎ সেখানে ভোক্তার স্বাধীনতা থাকে না । উপরের আলোচনা থেকে বলা যায়, ধনতান্ত্রিক ও সমাজতান্ত্রিক অর্থনৈতিক ব্যবস্থার মধ্যে যথেষ্ট পার্থক্য বিদ্যমান ।"
        }
      ]
    },
    {
      "number": "6",
      "uddipok": "শূন্য দারিদ্র্য, শূন্য বেকারত্ব এবং শূন্য কার্বন নিঃসরণ অর্জনে তিনশূন্য তত্ত্বের গুরুত্ব অপরিসীম। ড. ইউনূসের মতে, বিশ্ব একমাত্র তখনই টেকসই উন্নয়নের লক্ষ্যে পৌঁছাতে পারবে যখন এই ‘তিন শূন্য' তত্ত্ব অর্জিত হবে। তিনি ব্যবসাকে সামাজিক ব্যবসায় রূপদানে গুরুত্ব আরোপ করেন।",
      "tag": "FCC 24",
      "sub_questions": [
        {
          "label": "ক",
          "question": "জিডিপি কী?",
          "explanation": "জিডিপি হচ্ছে কোনো নির্দিষ্ট সময়ে কোনো দেশের অভ্যন্তরে বসবাসকারী সকল জনগণ কর্তৃক উৎপাদিত চূড়ান্ত পর্যায়ের দ্রব্যসামগ্রী ও সেবাকর্মের অর্থমূল্যের সমষ্টি ।"
        },
        {
          "label": "খ",
          "question": "জিডিপি ও জিএনপি এর পার্থক্য দেখাও ।",
          "explanation": "GDP ও GNP হলো যথাক্রমে মোট দেশজ উৎপাদন ও মোট জাতীয় উৎপাদন । GDP হলো এক বছরে কোনো দেশের অভ্যন্তরে বা ভৌগোলিক সীমানার ভিতরে বসবাসকারী সকল জনগণ কর্তৃক উৎপাদিত চূড়ান্ত দ্রব্য বা সেবাকর্মের অর্থমূল্যের সমষ্টি। এখানে, দেশে বসবাসরত বিদেশি নাগরিকের আয় যোগ হয় তবে প্রবাসীদের আয় যোগ হয় না। অন্যদিকে, GNP হলো নির্দিষ্ট সময়ে কোনো দেশে উৎপাদিত দ্রব্য ও সেবার আর্থিক মূল্যের সমষ্টি। এখানে প্রবাসীদের আয় যোগ হয় এবং দেশে অবস্থানরত বিদেশিদের আয় বাদ যায়। এটিই GDP ও GNP এর মূল পার্থক্য।"
        },
        {
          "label": "গ",
          "question": "উদ্দীপকের তত্ত্ব কার্যকর করতে কোন অর্থব্যবস্থা উপযোগী? ব্যাখ্যা করো।",
          "explanation": "উদ্দীপকের তত্ত্ব কার্যকর করতে সমাজতান্ত্রিক অর্থব্যবস্থা উপযোগী । সমাজতান্ত্রিক অর্থব্যবস্থায় উৎপাদনের সকল উপকরণসহ সকল সম্পদের মালিক রাষ্ট্র। সম্পদের উপর কোনোরকম ব্যক্তি মালিকানা থাকে না। রাষ্ট্রীয় উদ্যোগে সকল দ্রব্য উৎপাদিত হয়। সমাজতান্ত্রিক অর্থব্যবস্থায় রাষ্ট্রই শ্রমিকের মজুরি প্রদান করে এবং উৎপাদনের অন্যান্য ব্যয় নির্বাহ করে। ফলে ধনতন্ত্রের মতো পুঁজিবাদী কর্তৃক শ্রমিককে বঞ্চিত করার সুযোগ থাকে না। রাষ্ট্র প্রত্যেকের সামর্থ্য ও যোগ্যতা অনুযায়ী কাজের ব্যবস্থা করে দেয়। সকলের আয় এক নয়। কিন্তু কেউ উৎপাদনে তার অবদান অনুসারে প্রাপ্য আয় থেকে বঞ্চিত হয় না। এসব বৈশিষ্ট্যের কারণে অর্জিত সম্পদের সুষম বণ্টন হয়। সকল অর্থনৈতিক কার্যক্রম একটি কেন্দ্রীয় পরিকল্পনার আওতায় রাষ্ট্র কর্তৃক পরিচালিত হয়। তাই সম্পদের অপচয়ও কম হয়। সমাজের সকল সদস্য পরিকল্পিত অর্থনৈতিক কর্মকাণ্ড থেকে সর্বাধিক কল্যাণ অর্জন করবে এটিই সমাজতান্ত্রিক অর্থনেতিক ব্যবস্থার উদ্দেশ্য। তাই উদ্দীপকে ব্যবসাকে সামাজিক ব্যবসায় রূপদানে গুরুত্বারোপ করা হয়েছে। উদ্দীপকে তিন শূণ্যের যে তত্ত্ব উপস্থাপন করা হয়েছে সেটি কার্যকর করতে হলে সমাজতান্ত্রিক অর্থনৈতিক ব্যবস্থা অধিক উপযোগী। কেননা, সমাজতান্ত্রিক অর্থব্যবস্থার ফলে জাতীয় উৎপাদন ক্রমান্বয়ে বৃদ্ধি পায় এবং সম্পদের সুষম বণ্টন হয় ।"
        },
        {
          "label": "ঘ",
          "question": "বাংলাদেশে প্রচলিত অর্থব্যবস্থা কি উপরের লক্ষ্য অর্জনে সক্ষম? তোমার মতামত দাও ।",
          "explanation": "বাংলাদেশে ধনতান্ত্রিক অর্থনৈতিক ব্যবস্থার প্রাধান্যসহ মিশ্র অর্থনৈতিক ব্যবস্থা বিদ্যমান। বাংলাদেশে প্রচলিত অর্থব্যবস্থা উপরের লক্ষ্য অর্জনে সক্ষম নয় । বাংলাদেশে ধনতান্ত্রিক অর্থনৈতিক ব্যবস্থার প্রাধান্যসহ মিশ্র অর্থনৈতিক ব্যবস্থা বিদ্যমান। বাংলাদেশের অর্থব্যবস্থা ধনতান্ত্রিক ও সমাজতান্ত্রিক অর্থব্যবস্থার বেশ কিছু বৈশিষ্ট্যের সমন্বয়ে গঠিত। বর্তমানে দেশের প্রধান প্রধান শিল্প, ব্যবসা প্রতিষ্ঠান, আর্থিক প্রতিষ্ঠান ইত্যাদি রাষ্ট্রীয় খাতের অন্তর্ভুক্ত। তবে অর্থনীতির প্রায় সব খাত ক্রমশ বেসরকারি নিয়ন্ত্রণাধীনে চলে যাচ্ছে। এছাড়া এদেশের অর্থনৈতিক ব্যবস্থার একটি বড় বৈশিষ্ট্য হচ্ছে, বেসরকারি উদ্যোগ সম্প্রসারণের পাশাপাশি বাজার অর্থনীতি প্রতিষ্ঠা । দেশে উৎপাদন ও বণ্টন প্রক্রিয়ায় সরকারি এবং বেসরকারি খাতের সহাবস্থান রয়েছে । বেসরকারি খাত ক্রমশ সম্প্রসারিত হওয়ায় উদ্যোক্তা ও ভোগকারীর স্বাধীনতা আছে। উদ্যোক্তা বা উৎপাদনকারী যেকোনো দ্রব্য যেকোনো পরিমাণ উৎপাদন করতে পারে। এই উৎপাদন কাজ সবচেয়ে বেশি মুনাফা অর্জনের উদ্দেশ্য দ্বারা পরিচালিত হয় । ধনতান্ত্রিক ও সমাজতান্ত্রিক অর্থব্যবস্থার কিছু বৈশিষ্ট্য নিয়ে বাংলাদেশে মিশ্র অর্থব্যবস্থা সৃষ্টি হয়েছে। এ অর্থব্যবস্থায় সরকারি ও বেসরকারি খাতের সহাবস্থান দেখা যায়। মিশ্র অর্থনীতিতে উৎপাদনের যে অংশ সরকারি নিয়ন্ত্রণাধীন, সে অংশ মুনাফা অর্জনের উদ্দেশ্যে নয় বরং সৰ্বাধিক সামাজিক কল্যাণ অর্জনের উদ্দেশ্যে কার্যক্রম পরিচালিত হয়। আর ধনতান্ত্রিক অংশে সর্বাধিক মুনাফা অর্জনের লক্ষ্য থাকে। ফলে মিশ্র অর্থনীতিতে অর্থাৎ বাংলাদেশের অর্থনৈতিক ব্যবস্থায় আংশিক সুষ্ঠু বণ্টন ঘটে, অংশবিশেষে শ্রমিক শোষণ ও বঞ্চিত হয়। ফলে আয় বৈষম্য পরিলক্ষিত হয়। সম্পদের উপর ব্যক্তিমালিকানা থাকায় উদ্দীপকে প্রত্যাশিত ড. ইউনূসের টেকসই উন্নয়ন লক্ষ্যমাত্রা অর্জন পুরোপুরি সম্ভব নয় । উপরের আলোচনার পরিপ্রেক্ষিতে বলা যায়, বাংলাদেশের অর্থনৈতিক ব্যবস্থায় সরকারি মলিকানা, উদ্যোগ ও নিয়ন্ত্রণ থাকলেও আংশিক ব্যক্তিগত বা বেসরকারি উদ্যোগ থাকায় উপরের লক্ষ্য অর্জনে পুরোপুরি সক্ষম নয় ।"
        }
      ]
    },
    {
      "number": "7",
      "uddipok": "অক্ষরেখা দ্রাঘিমারেখা তারিখ সময় ক ৩০° উত্তর ১০৮° পশ্চিম ২২ শে জুন সকাল ৯ টা খ ৫০° দক্ষিণ ৭৩° পশ্চিম ২২ শে জুন ?",
      "tag": "FCC 24",
      "sub_questions": [
        {
          "label": "ক",
          "question": "কেন্দ্রমণ্ডল কী?",
          "explanation": "পৃথিবীর কেন্দ্রের চারদিকে প্রায় ৩৪৮৬ কি. মি. ব্যাসার্ধের যে গোলক রয়েছে সে গোলকটিকে কেন্দ্রমন্ডল বলে ।"
        },
        {
          "label": "খ",
          "question": "গ্রহাণুপুঞ্জের ধারণা ব্যাখ্যা করো।",
          "explanation": "১.৬ কি. মি. থেকে ৮০৫ কি. মি. ব্যাসসম্পন্ন গ্রহাণুগুলোকে একত্রে গ্রহাণুপুঞ্জ বলে । মঙ্গল ও বৃহস্পতির মাঝের পরিসরে অসংখ্য ক্ষুদ্র ক্ষুদ্র গ্রহাণু একত্রে পুঞ্জীভূত হয়ে পরিক্রমন করছে। এই মধ্যবর্তী পর্যায়ে আর কোনো গ্রহের উপস্থিতি নেই। দুই গ্রহের মধ্যবর্তী অসংখ্য ক্ষুদ্র ক্ষুদ্র গ্রহকে একত্রে গ্রহাণুপুঞ্জ বলে ।"
        },
        {
          "label": "গ",
          "question": "'খ' স্থানের স্থানীয় সময় নির্ণয় করো ।",
          "explanation": "ছকের ‘ক’ চিহ্নিত স্থানটির দ্রাঘিমা ১০৮° পশ্চিম এবং ‘খ' চিহ্নিত- স্থানটির দ্রাঘিমা ৭৩° পশ্চিম উক্ত স্থানদ্বয়ের দ্রাঘিমার পার্থক্য = (১০৮-৭৩) ১° দ্রাঘিমার জন্য সময়ের পার্থক্য = ৪ মিনিট ৩৫° দ্রাঘিমার জন্য সময়ের পার্থক্য = (৩৫×৪) মিনিট = ১৪০ মিনিট = ২ ঘণ্টা ২০ মিনিট । ‘খ' চিহ্নিত স্থানটির দ্রাঘিমা 'ক' চিহ্নিত স্থানের কম। সুতরাং 'খ' স্থানটি 'ক' স্থানের পূর্বে অবস্থিত; তাই 'খ' স্থানের সময় বেশি হবে। খ স্থানের সময় = সকাল ৯টায় + ২ ঘণ্টা ২০ মিনিট = সকাল ১১টা ২০ মিনিট। সুতরাং 'খ' স্থানের স্থানীয় সময় সকাল ১১টা ২০ মিনিট।"
        },
        {
          "label": "ঘ",
          "question": "একই তারিখে দুই স্থানে দিন-রাতের দৈর্ঘ্যের তারতম্য কেন হয়? বিশ্লেষণ করো।",
          "explanation": "উদ্দীপকে উল্লিখিত তারিখে অর্থাৎ ২২শে জুন ক ও খ স্থান দুটিতে দিবা-রাত্রির দৈর্ঘ্য একইরূপ হবে না । বার্ষিক গতির ফলে পৃথিবীতে দিন ও রাত্রির হ্রাস-বৃদ্ধি ঘটে। পৃথিবীর নিজ কক্ষপথে একটি নির্দিষ্ট সময়ে ও নির্দিষ্ট দিকে সূর্যের চারিদিকে পরিক্রমণকে বার্ষিক গতি বলে। সূর্যের চারিদিকে পৃথিবীর এ পরিক্রমণ কালে এক সময় উত্তর মেরু সূর্যের কাছাকাছি হয়। আবার একটি নির্দিষ্ট সময় পর দক্ষিণ মেরু সূর্যের কাছাকাছি হয়। যে মেরু যখন সূর্যের নিকটে থাকে সেখানে দিন বড় ও রাত ছোট হয় এবং বিপরীত মেরুতে দিন ছোট রাত বড় হয়। উদ্দীপকে উল্লিখিত ‘ক’ স্থানটি ৩০° উত্তর অক্ষরেখা অর্থাৎ উত্তর গোলার্ধে . অবস্থিত। অন্যদিকে 'খ' স্থানটি ৫০° দক্ষিণ অক্ষরেখা অর্থাৎ দক্ষিণ গোলার্ধে অবস্থিত। উদ্দীপকে বর্ণিত তারিখ ২২শে জুন পৃথিবী সূর্যকে পরিক্রমণকালে কক্ষপথের এমন অবস্থানে পৌঁছে যেখানে উত্তর মেরু সূর্যের দিকে বেশি ঝুঁকে থাকে এবং দক্ষিণ মেরু সূর্য থেকে দূরে থাকে। অর্থাৎ এ দিন উত্তর গোলার্ধের ‘ক’ স্থানে সূর্য লম্বভাবে কিরণ দেয়, ফলে এ স্থানে দিন বড় এবং রাত ছোট হয়। অন্যদিকে দক্ষিণ গোলার্ধের ‘খ’ স্থানে সূর্য তির্যকভাবে কিরণ দেয় এবং স্থানটিতে দিন ছোট ও রাত বড় হয় । উপরের আলোচনার পরিপ্রেক্ষিতে বলতে পারি যে, স্থান দুটির বিপরীত গোলার্ধে অবস্থান এবং বার্ষিক গতির কারণে ২২শে জুন তারিখে ‘ক' ও ‘খ’ স্থানে দিবা-রাত্রির দৈর্ঘ্যের মধ্যে সম্পূর্ণ বিপরীতরূপ বিরাজ করবে।"
        }
      ]
    },
    {
      "number": "8",
      "uddipok": "",
      "tag": "FCC 24",
      "sub_questions": [
        {
          "label": "ক",
          "question": "এক কথায় বাংলাদেশের ভূ-প্রকৃতি কেমন ?",
          "explanation": "বাংলাদেশের ভূ-প্রকৃতি নিচু ও সমতল ।"
        },
        {
          "label": "খ",
          "question": "বাংলাদেশের ভৌগোলিক সীমানা উল্লেখ করো ।",
          "explanation": "ভৌগোলিকভাবে বাংলাদেশ এশিয়া মহাদেশের দক্ষিণে অবস্থিত। বাংলাদেশ ২০°৩৪′ উত্তর অক্ষরেখা থেকে ২৬°৩৮′ উত্তর অক্ষরেখা এবং ৮৮°০১´ পূর্ব দ্রাঘিমা রেখা থেকে ৯২°৪১′ পূর্ব দ্রাঘিমারেখার মধ্যে অবস্থিত। বাংলাদেশের উত্তরে ভারতের পশ্চিমবঙ্গ, মেঘালয় ও আসাম, পূর্বে আসাম, ত্রিপুরা ও মিজোরাম এবং মিয়ানমার; পশ্চিমে ভারতের পশ্চিমবঙ্গ এবং দক্ষিণে বঙ্গোপসাগর অবস্থিত। কর্কটক্রান্তি রেখা বাংলাদেশের মাঝামাঝি স্থান দিয়ে অতিক্রম করেছে।"
        },
        {
          "label": "গ",
          "question": "কোন ধরনের ভূমি কৃষির জন্য অধিক উপযোগী? তোমার মত দাও।",
          "explanation": "সাম্প্রতিককালের প্লাবন সমভূমি কৃষির জন্য অধিক উপযোগী। বাংলাদেশের প্রায় ৮০% ভূমি নদী বিধৌত এক বিস্তীর্ণ সমভূমি। সমতল ভূমির ওপর দিয়ে অসংখ্য নদ-নদী প্রবাহিত হওয়ার কারণে বর্ষকালে বন্যার সৃষ্টি হয়। বছরের পর বছর এভাবে বন্যার পানির সঙ্গে পরিবাহিত পলিমাটি সঞ্চিত হয়ে সাম্প্রতিককালের প্লাবন বন্যার পানির সঙ্গে পরিবাহিত পলিমাটি বঞ্চিত হয়ে সাম্প্রতিকালের প্লাবন সমভূমি গঠিত হয়েছে। যার সমগ্র মাটির স্তর বেশ গভীর এবং ভূমি খুবই উর্বর। এ উর্বর ভূমিতে ফসলের উৎপাদন ভালো হয়, যা দেশের সামগ্রিক অর্থনৈতিক উন্নয়নে ভূমিকা রাখে। উদ্দীপকের মানচিত্রে দেখা যায়, অধিকাংশ, ভূমি প্রায় ৮০% সাম্প্রতিককালের প্লাবন সমভূমি। এ অঞ্চলটিই সমগ্র দেশব্যাপী বিস্তৃত, যার আয়তন ১,২৪,২৬৬ বর্গকিলোমিটার। বাংলাদেশের উত্তর-পশ্চিমে অবস্থিত রংপুর ও দিনাজপুর জেলার অধিকাংশ স্থান এ সমভূমির অন্তর্গত। এ ভূমিতে নানা ধরনের ফসল ও সবজি চাষ হয়, যা স্থানীয় প্রয়োজন মিটিয়ে জাতীয় চাহিদা পূরণে ভূমিকা রাখে। আবার ঢাকা, টাঙ্গাইল, কুমিল্লা, নোয়াখালী, সিলেট, মৌলভীবাজার ও হবিগঞ্জ জেলার অধিকাংশ এলাকা এ সমভূমির অন্তর্গত। বাংলাদেশের অধিকাংশ কৃষি জমিই এ অঞ্চলের অন্তর্ভুক্ত। এসব অঞ্চলে ধান, আলু, গম, ভুট্টা, সরিষা, পাট প্রভৃতি প্রয়োজনীয় প্রায় সব ধরনের কৃষিপণ্য উৎপাদিত হয়। অতএব বলা যায়, সাম্প্রতিকালের প্লাবন সমভূমি অঞ্চলটি দেশের কৃষিজাত দ্রব্য উৎপাদনের ক্ষেত্রে মুখ্য ভূমিকা রাখছে এবং কৃষির জন্য অধিক উপযোগী।"
        },
        {
          "label": "ঘ",
          "question": "উপরের মানচিত্র অনুসারে বাংলাদেশের ভূ-প্রকৃতি বিশ্লেষণ করো।",
          "explanation": "উদ্দীপকের মানচিত্র অনুসারে বাংলাদেশের ভূ-প্রকৃতিকে তিনটি শ্রেণিতে ভাগ করা হয়েছে । উদ্দীপকের মানচিত্রে বাংলাদেশের ভূ-প্রাকৃতিক অবস্থা তুলে ধরা হয়েছে। এদেশের উত্তর-পূর্ব, দক্ষিণ-পূর্বাংশের পাহাড়ি এলাকা ব্যতীত প্রায় সমগ্র দেশটি নদীর পলল দ্বারা গঠিত সমভূমি। ভূপ্রকৃতির ভিত্তিতে বাংলাদেশকে প্রধানত তিনটি শ্রেণিতে ভাগ করা যায়।' যথা— টারশিয়ারি যুগের পাহারসমূহ, প্লাইস্টোসিনকালের সোপানসমূহ ও সাম্প্রতিককালের প্লাবন সমভূমি । বাংলাদেশের মোট ভূমির প্রায় ১২% এলাকা নিয়ে টারশিয়ারি যুগের পাহাড়সমূহ গঠিত। আজ থেকে প্রায় ২ মিলিয়ন বছরেরও আগে টারশিয়ারি যুগে হিমালয় পর্বত উত্থিত হওয়ার সময় এ সকল পাহাড় সৃষ্টি হয়েছে। এ অঞ্চলের পাহাড়গুলোকে দুই ভাগে ভাগ করা হয়েছে, যথা— দক্ষিণ- পূর্বাঞ্চলের পাহাড়সমূহ এবং উত্তর ও উত্তর-পূর্বাঞ্চলের পাহাড়সমূহ। বাংলাদেশের মোট ভূমির প্রায় ৮% এলাকা নিয়ে প্লাইস্টোসিনকালের সোপানভূমি অঞ্চল গঠিত। আনুমানিক ২৫,০০০ বছর পূর্বের সময়কে প্লাইস্টোসিনকাল বলা হয়। এই সময়ের আন্তঃবরফগলা পানিতে প্লাবনের সৃষ্টি হয়ে এসব চত্বরভূমি গঠিত হয়েছিল বলে অনুমান করা হয়। প্লাইস্টোসিনকালের সোপানসমূহকে তিন ভাগে ভাগ করা যায়। যথা-বরেন্দ্রভূমি, মধুপুর ও ভাওয়ালের গড় এবং লালমাই পাহাড়। বাংলাদেশের প্রায় ৮০% ভূমি নদী বিধৌত এক বিস্তীর্ণ সমভূমি। সমতল ভূমির ওপর দিয়ে অসংখ্যা নদ-নদী প্রবাহিত হওয়ার কারণে বর্ষাকালে বন্যার সৃষ্টি হয়। বছরের পর বছর এভাবে বন্যার পানির সঙ্গে পরিবাহিত পলিমাটি সতি হয়ে সাম্প্রতিককালের প্লাবন সমভূমি গঠিত হয়েছে। যার সমগ্র মাটির স্তর বেশ গভীর এবং ভূমি খুবই উর্বর। এ উর্বর ভূমিতে ফসলের উৎপাদন ভালো হয়, যা দেশের সামগ্রিক অর্থনৈতিক উন্নয়নে ভূমিকা রাখে । উপরের আলোচনা থেকে বলা যায়, বাংলাদেশের ভূ-প্রকৃতি অত্যন্ত বৈচিত্র্যময়।"
        }
      ]
    },
    {
      "number": "9",
      "uddipok": "",
      "tag": "FCC 24",
      "sub_questions": [
        {
          "label": "ক",
          "question": "নদীর মোহনা কী?",
          "explanation": "নদী যেখানে প্রশস্ত হয়ে অন্য নদী বা সমুদ্রে মিলিত হয়, সেই জায়গাকে নদীর মোহনা বলে।"
        },
        {
          "label": "খ",
          "question": "পানি সম্পদ ব্যবস্থাপনা ব্যাখ্যা করো।",
          "explanation": "পানির পরিকল্পিত প্রাপ্যতা ও ব্যবহারই হলো পানি ব্যবস্থাপনা । পানি ব্যবস্থাপনার একটি উদ্যোগ হলো নদীর উপর প্রয়োজনীয় বাঁধ, পুল, কালভার্ট নির্মাণ না করা। কারণ এগুলো নির্মাণের ফলে নদীর পানি প্রবাহে বাঁধা সৃষ্টি হয়। এমনকি অনেক নদী শুকিয়ে যাচ্ছে যত্রতত্র ব্রিজ, বাঁধ নির্মাণের ফলে। যেমন: ভারতে ফারাক্কা বাঁধ নির্মাণের ফলে আমাদের দেশে উত্তর-পশ্চিমাঞ্চলে শুষ্ক মৌসুমে ভয়াবহ পানি সংকট দেখা দেয়।"
        },
        {
          "label": "গ",
          "question": "মানচিত্রে উল্লেখিত সম্পদের গুরুত্ব ব্যাখ্যা করো।",
          "explanation": "মানচিত্রে উল্লিখিত সম্পদ হলো বনজ সম্পদ। বনভূমির অর্থনৈতিক গুরুত্ব একটি দেশের উন্নয়নের জন্য অপরিসীম। বনভূমি অতি প্রয়োজনীয় প্রাকৃতিক সম্পদ। বনভূমি থেকে প্রাপ্ত বিভিন্ন বনজ সম্পদ যেমন- কাঠ, মধু, মোম প্রভৃতি এদেশের অর্থনীতিতে গুরুত্বপূর্ণ অবদান রাখছে। সরকার প্রতিবছর শুধু সুন্দরবন থেকেই অনেক টাকার রাজস্ব আদায় করে। সুন্দরবনের বনজ সম্পদকে কেন্দ্র করে স্থানীয় শিল্প খুলনার নিউজপ্রিন্ট মিল ও হার্ডবোর্ড মিলের মতো কারখানা গড়ে উঠেছে, যা অনেক লোকের কর্মসংস্থান যোগাচ্ছে। এছাড়া, চিরহরিৎ অরণ্যে প্রচুর বাঁশ, বেত ও রাবার জন্মে যা অর্থনীতিতে ভূমিকা রাখছে। পত্রপতনশীল অরণ্যে বিভিন্ন দামি কাঠের গাছ জন্মে, যা আসবাব শিল্পে ভূমিকা রাখে। উপরের মানচিত্রে বাংলাদেশের বিভিন্ন বনজ সম্পদের অবস্থান তুলে ধরা হয়েছে। যেখানে সুন্দরবন, বরেন্দ্রভূমি, ভাওয়ালগড়, সিলেটের সীমান্তবর্তী বনাঞ্চল, চট্টগ্রামের পাহাড়ি বনাঞ্চলের অবস্থান তুলে ধরা হয়েছে। এ বনভূমি পরিবেশের ভারসাম্য রক্ষার পাশাপাশি অর্থনৈতিক উন্নয়নে ব্যাপক ভূমিকা রাখে। বনভূমিকে কেন্দ্র করে স্থানীয়ভাবে অনেক অনেক শিল্পকারখানা গড়ে উঠেছে। যেমন- খুলনার নিউজপ্রিন্ট মিল ও হার্ডবোর্ড মিল-কারখানা, যেগুলোর কাঁচামালের উৎস সুন্দরবন।"
        },
        {
          "label": "ঘ",
          "question": "মানচিত্র অনুসারে বাংলাদেশের বনভূমির শ্রেণিবিভাগ ব্যাখ্যা করো।",
          "explanation": "মানচিত্র অনুসারে বাংলাদেশের বনভূমিকে তিনভাগে ভাগ করা হয়। ক্রান্তীয় চিরহরিৎ এবং পত্রপতনশীল বনভূমি, ক্রান্তীয় পাতাঝরা- পত্রপতনশীল অরণ্য এবং স্রোতজ বা গরান বনভূমি বাংলাদেশের দক্ষিণ-পূর্ব ও উত্তর-পূর্ব অংশের পাহাড়ি অঞ্চলকে ক্ৰান্তীয় চিরহরিৎ এবং পত্রপতনশীল বনভূমি এলাকা নামে অভিহিত করা হয়। মূলত উষ্ণ ও আর্দ্রভূমির কিছু এলাকা জুড়ে বিভিন্ন প্রজাতির গাছপালা, তরুলতা, ঝোপঝাড় ও গুল্ম জন্ম নেয়। এসব গাছের পাতা একত্রে ফোটেও না, ঝরেও না। ফলে সারাবছর বনগুলো সবুজ থাকে। সে কারণেই এসব বনকে চিরহরিৎ বা চির সবুজ বনভূমি বলে। চট্টগ্রাম, খাগড়াছড়ি, রাঙামাটি, বান্দরবান ও সিলেট এই অঞ্চলের অন্তর্ভুক্ত। এ বনভূমির পরিমাণ প্রায় ১৪ হাজার বর্গ কিলোমিটার। চাপালিশ, ময়না, তেলসুর, মেহগনি, ' জারুল, সেগুন, গর্জন এ বনভূমির উল্লেখযোগ্য গাছ। সিলেটের পাহাড়ে প্রচুর বাঁশ ও: বেত জন্মে। পার্বত্য চট্টগ্রাম ও সিলেট অঞ্চলে রাবার চাষ হয়। বাংলাদেশের ময়মনসিংহ, টাঙ্গাইল, গাজীপুর দিনাজপুর ও রংপুর জেলা পাতাঝরা অরণ্যের অঞ্চল। এ বনভূমিতে বছরের শীতকালে একবার গাছের পাতা সম্পূর্ণ রূপে ঝরে যায়। শাল বা গজারি ছাড়াও এ অঞ্চলে কড়ই, বহেড়া, হিজল, শিরীষ, হরীতকী, কাঁঠাল, নিম ইত্যাদি গাছ জন্মে। ময়মনসিংহ, টাঙ্গাইল ও গাজীপুরে এ বনভূমি মধুপুর ভাওয়াল বনভূমি নামে পরিচিত। দিনাজপুর অঞ্চলে এটিকে বরেন্দ্র অঞ্চলের বনভূমি বলা হয়। বাংলাদেশের দক্ষিণ-পশ্চিমাংশ খুলনা এবং দক্ষিণ পূর্বাংশে নোয়াখালী ও চট্টগ্রাম জেলার উপকূলে জোয়ার ভাটার লোনা ও ভেজা মাটিতে যেসব ' উদ্ভিজ্জ জন্মায় তাদের স্রোতজ বা গরান বনভূমি বলা হয়। প্রধানত সুন্দরবনে এসব উদ্ভিদ বেশি জন্ম নেয়। স্যাঁতসেঁতে লোনা পানিতে সুন্দরী, গৈওয়া, পশুর, ধুন্দল, কেওড়া, বাইন, গরান গোলপাতা ইত্যাদি বৃক্ষ এ বনভূমির অন্তর্গত। বাংলাদেশে মোট ৪,১৯২ বর্গ কিলোমিটার স্রোতজ বা গরান বনভূমি রয়েছে। পরিশেষে বলা যায়, বাংলাদেশের বনভূমি আমাদের জাতীয় জীবনে অনেক অবদান রাখে ।"
        }
      ]
    },
    {
      "number": "10",
      "uddipok": "নিচের সালগুলো লক্ষ করো— ১৯৭৮ – রাষ্ট্রপতি নির্বাচন ১৯৮২ – সামরিক শাসন ১৯৯০ - ?",
      "tag": "FCC 24",
      "sub_questions": [
        {
          "label": "ক",
          "question": "স্বাধীন বাংলাদেশে প্রথম জাতীয় সংসদ নির্বাচন হয় কবে?",
          "explanation": "স্বাধীন বাংলাদেশের প্রথম জাতীয় সংসদ নির্বাচন অনুষ্ঠিত হয় ১৯৭৩ সালের ৭ই মার্চ।"
        },
        {
          "label": "খ",
          "question": "স্বাধীনতা ঘোষণার পটভূমি ব্যাখ্যা করো।",
          "explanation": "১৯৭১ সালে ২৬শে মার্চের প্রথম প্রহরে বঙ্গবন্ধু শেখ মুজিবুর রহমান বাংলাদেশের স্বাধীনতা ঘোষণা দেন । বাঙালির স্বাধীনতা আন্দোলনকে অঙ্কুরে বিনষ্ট করতে পাকিস্তানি হানাদার বাহিনী ১৯৭১ সালের ২৫শে মার্চ রাতে 'অপারেশন সার্চলাইট, শুরু করে। ঐদিন রাতেই বঙ্গবন্ধুকে গ্রেফতার করা হয়। গ্রেফতার হওয়ার পূর্বে ২৬শে মার্চের প্রথম প্রহরে তিনি স্বাধীনতার ঘোষণা দেন। ঘোষণাটি ছিল ইংরেজিতে, যার বাংলা অনুবাদ ছিল: ইহাই হয়ত আমার শেষ ভাষণ, আজ হইতে বাংলাদেশ স্বাধীন।”"
        },
        {
          "label": "গ",
          "question": "উদ্দীপকে নির্দেশিত শাসনব্যবস্থা ব্যাখ্যা করো ।",
          "explanation": "দৃশ্যকল্প-১-এ 'Y' দেশে জেনারেল 'X'-এর শাসন পাঠ্যপুস্তকে আলোচিত হুসেইন মুহম্মদ এরশাদের শাসনামলের প্রতিচ্ছবি। ১৯৮১ সালের ৩০শে মেজর জিয়াউর রহমান নিহত হওয়ার পর উপ- রাষ্ট্রপতি বিচারপতি আবদুস সাত্তার রাষ্ট্রপতি হন। কিন্তু বিচারপতি আবদুস সাত্তারের দুর্বল নেতৃত্ব, রাজনৈতিক অস্থিরতা, দুর্নীতি ইত্যাদি কারণ দেখিয়ে ১৯৮২ সালের ২৪শে মার্চ হুসেইন মুহম্মদ এরশাদ সামরিক আইন জারি এবং রাষ্ট্রপতি আবদুস সাত্তারকে সরিয়ে ক্ষমতা দখল করেন। ক্ষমতায় এসেই তিনি সংবিধান স্থগিত করেন এবং জাতীয় সংসদ ভেঙে দেন। তাঁর শাসনামলে সামরিক শাসন জারির মাধ্যমে দেশে রাজনৈতিক কার্যক্রম নিষিদ্ধ করা হয়। পরবর্তী সময়ে অনুষ্ঠিত বিভিন্ন নির্বাচনে জয়লাভের জন্য এরশাদ ব্যাপক কারচুপির আশ্রয় নেন। এসব কর্মকাণ্ডের প্রেক্ষিতে আওয়ামী লীগ, বিএনপিসহ বিভিন্ন দল এরশাদের বিরুদ্ধে জোটবদ্ধ হয়ে আন্দোলন শুরু করে। এক পর্যায়ে ১৯৯০ সালের ৬ই ডিসেম্বর ব্যাপক গণ-আন্দোলনের মুখে এরশাদ পদত্যাগ করতে বাধ্য হন । তবে এরশাদ তার ৯ বছরের শাসনামলে রাস্তাঘাট নির্মাণসহ দেশের যোগাযোগ ব্যবস্থায় ব্যাপক উন্নতি সাধন করেছিলেন। উদ্দীপকের দৃশ্যকল্প-১-এ দেখা যায়, জেনারেল 'X' রাজনৈতিক অস্থিরতা, দুর্নীতি, অর্থনৈতিক সংকট দেখিয়ে 'Y' দেশে সামরিক আইন জারি এবং সংবিধান স্থগিত করেন। তিনি রাস্তাঘাট নির্মাণসহ দেশের যোগাযোগ ব্যবস্থার উন্নতি সাধন করলেও জোটবদ্ধ আন্দোলনের মুখে পদত্যাগ করতে বাধ্য হন। এ ঘটনা উপরে বর্ণিত হুসেইন মুহম্মদ এরশাদের শাসনামলের সাথে সাদৃশ্যপূর্ণ ।"
        },
        {
          "label": "ঘ",
          "question": "এই শাসনব্যবস্থার কারণেই গণতন্ত্র পুনঃপ্রতিষ্ঠিত হয়— বিশ্লেষণ করো।",
          "explanation": "উদ্দীপকে উল্লিখিত শাসনব্যবস্থার অবসান তথা জেনারেল হুসেইন মুহম্মদ এরশাদের পদত্যাগে বাংলাদেশে গণতন্ত্রের পুনঃপ্রতিষ্ঠিত হয়। ১৯৮২ সালে সামরিক অভ্যুত্থানের মাধ্যমে বেসামরিক সরকারকে উৎখাত করে লে. জেনারেল হুসেইন মুহম্মদ এরশাদের ক্ষমতা দখল বাংলাদেশের জনগণ ভালো চোখে দেখেনি। ফলে এরশাদ অচিরেই প্রবল গণআন্দোলনের সম্মুখীন হন। ১৯৮৬ সালের বিতর্কিত জাতীয় সংসদ নির্বাচন, প্রেসিডেন্ট নির্বাচন এবং ১৯৮৮ সালের জাতীয় সংসদ নির্বাচনের অভিজ্ঞতা থেকে রাজনৈতিক দলগুলোর বদ্ধমূল ধারণা জন্মে যে, এরশাদের আমলে সুষ্ঠু নির্বাচন সম্ভব নয়। তাই ১৯৮৭ সালে ৮ দল, ৭ দল ও ৬ দল লে. জেনারেল হুসেইন মুহম্মদ এরশাদের পদত্যাগের একদফা দাবিতে ঐক্যবদ্ধ হয় । এই তিন জোটের হরতাল এবং ঢাকা অবরোধ' কর্মসূচির ফলে ১৯৯০ সালে লে. জেনারেল এরশাদ পদত্যাগ করেন ৷ এরশাদের পতনের পর ১৯৯১ সালের ২৭শে ফেব্রুয়ারি সকল দলের অংশগ্রহণে অনুষ্ঠিত নির্বাচনের মাধ্যমে বাংলাদেশে সরকার পরিবর্তনের গণতান্ত্রিক ধারা চালু হয়। এরশাদ সরকারের দুঃশাসনের কবল থেকে মুক্ত হয়ে জনগণ দেশে একটি স্থায়ী গণতান্ত্রিক ধারা এবং মুক্তিযুদ্ধের চেতনা ও মূল্যবোধ পুনঃপ্রতিষ্ঠার লক্ষ্যে অগ্রসর হয়। এ অগ্রযাত্রায় সকল শ্রেণি- পেশার মানুষ এক বীরত্বপূর্ণ অবদান রাখে। ১৯৯০ সালের গণঅভ্যুত্থানের মধ্য দিয়ে জনগণের ভোটে নির্বাচিত প্রতিনিধিদের মাধ্যমে শাসনব্যবস্থা পরিচালনার পথ উন্মুক্ত হয়। রাষ্ট্রপতি শাসিত সরকার থেকে সংসদীয় সরকার পদ্ধতি পুনঃপ্রবর্তন ও সংবিধানে তা অন্তর্ভুক্ত হয় । উপরের আলোচনার ভিত্তিতে তাই বলা যায়, জেনারেল হুসেইন মুহম্মদ এরশাদের পদত্যাগের মাধ্যমেই বাংলাদেশে গণতন্ত্র মুক্তি পায়।"
        }
      ]
    },
    {
      "number": "11",
      "uddipok": "১৯৮২ সালের নির্বাচনে এনডিএফ সংখ্যাগরিষ্ঠতা লাভ করে। তারা এদেশের জনগণের অধিকারের নিশ্চয়তা প্রদানে ঘোষণা করে— জনগণের কল্যাণার্থে ব্যবসা পরিচালনা হবে এবং বাধ্যতামূলক প্রাথমিক শিক্ষা প্রবর্তন করা হবে। এনডিএফ কয়েকটি দলের সমন্বয়ে শক্তিশালী বিরোধী দলের শোচনীয় পরাজয় ঘটানোর লক্ষ্যে জোট গঠন করে। এর মাধ্যমেই জনগণ চূড়ান্তভাবে কর্তৃত্ব ও প্রভাব মুক্ত হয়ে গণতান্ত্রিক রায় প্রদান করে।",
      "tag": "FCC 24",
      "sub_questions": [
        {
          "label": "ক",
          "question": "১১ই এপ্রিল ১৯৭১ বেতার ভাষণে মুজিনগর সরকার গঠনের কথা প্রচার করেন কে?",
          "explanation": "তাজউদ্দীন আহমদ ১৯৭১ সালের ১১ই এপ্রিল বেতার ভাষণে মুজিবনগর সরকার গঠনের কথা প্রচার করেন।"
        },
        {
          "label": "খ",
          "question": "কীভাবে বিশ্বে 'আন্তর্জাতিক মাতৃভাষা দিবস' হিসেবে শহিদ দিবস স্বীকৃতি অর্জন করে ?",
          "explanation": "২১শে ফেব্রুয়ারির শহিদ দিবসকে আন্তর্জাতিক মাতৃভাষা দিবস হিসেবে স্বীকৃতি প্রদান করা হয় ১৯৫৩ সাল থেকে ২১শে ফেব্রুয়ারি ‘শহিদ দিবস' হিসেবে দেশব্যাপী পালিত হয়ে আসছে। তবে কানাডাভিত্তিক বহুভাষিক ও. বহুজাতিক মাতৃভাষা-প্রেমিক গোষ্ঠীর সদস্য রফিকুল ইসলাম ও আব্দুল সালামের উদ্যোগ এবং বাংলাদেশ সরকারের ঐকান্তিক প্রচেষ্টা ও কূটনৈতিক তৎপরতার ফলে ১৯৯৯ সালের ১৭ই নভেম্বর জাতিসংঘের শিক্ষা, বিজ্ঞান ও সংস্কৃতি বিষয়ক অঙ্গ প্রতিষ্ঠান ইউনেস্কো বাংলাদেশের ২১শে ফেব্রুয়ারির শহিদ দিবসকে ‘আন্তর্জাতিক মাতৃভাষা দিবস' হিসেবে স্বীকৃতি প্রদান করে ।"
        },
        {
          "label": "গ",
          "question": "উদ্দীপকে পূর্ব পাকিস্তানের কোন ঘটনাকে নির্দেশ করা হয়েছে? ব্যাখ্যা করো ।",
          "explanation": "উদ্দীপকের ঘটনায় পূর্ব পাকিস্তানের যুক্তফ্রন্ট নির্বাচনের বিষয়টি নির্দেশিত হয়েছে। ১৯৫৪ সালের নির্বাচন ছিল মুসলিম লীগের অন্যায়, বৈষম্য ও ব্যর্থ শাসনের বিরুদ্ধে বাঙালিদের ঐক্যবদ্ধ প্রতিবাদ। বাঙালি জাতি এ নির্বাচনের মাধ্যমে মুসলিম লীগের প্রতি অনাস্থা প্রকাশ এবং পূর্ব বাংলার ভবিষ্যৎ নেতৃত্ব তৈরির পথ সুগম করে।১৯৫৪ সালে পূর্ব পাকিস্তানের প্রাদেশিক পরিষদ নির্বাচন অনুষ্ঠিত হয়। এ নির্বাচনে মুসলিম লীগের শোচনীয় পরাজয় ঘটানোর লক্ষ্যে পূর্ব পাকিস্তানের পাঁচটি রাজনৈতিক দলের সমন্বয়ে যুক্তফ্রন্ট গঠিত হয়। এ নির্বাচন উপলক্ষে যুক্তফ্রন্ট তাদের ২১ দফা কর্মসূচি ঘোষণা করে। যুক্তফ্রন্টের ২১ দফায় বাংলাকে পাকিস্তানের অন্যতম রাষ্ট্রভাষা করা, পূর্ব বাংলার পূর্ণ স্বায়ত্তশাসন, পাট ব্যবসা জাতীয়করণ, অবৈতনিক বাধ্যতামূলক প্রাথমিক শিক্ষা প্রবর্তন প্রভৃতি অন্তর্ভুক্ত ছিল। ২১ দফা পাকিস্তানের জনগণের আশা-আকাঙ্ক্ষাকে প্রতিফলিত করে। ফলে জনগণ যুক্তফ্রন্টকে বিপুল ভোটে বিজয়ী করে যা . উদ্দীপকে প্রতিফলিত হয়েছে। কেননা উদ্দীপকে লক্ষ করা যায়, ১৯৮২ সালের নির্বাচনে বিরোধী দলের শোচনীয় পরাজয় ঘটানোর লক্ষ্যে NDF কয়েকটি দলের সমন্বয়ে জোট গঠন করে। এছাড়া তারা তাদের নির্বাচনি কর্মসূচি হিসেবে জনগণের কল্যাণার্থে ব্যবসা পরিচালনা, এবং বাধ্যতামূলক প্রাথমিক শিক্ষা প্রবর্তনের কথা ঘোষণা করে। এ নির্বাচনে NDF সংখ্যাগরিষ্ঠতা অর্জন করে। এসব তথ্য থেকে বোঝা যায়, উদ্দীপকে পূর্ব পাকিস্তানের যুক্তফ্রন্ট নির্বাচনের বিষয়ের প্রতিই ইঙ্গিত করা হয়েছে ।"
        },
        {
          "label": "ঘ",
          "question": "তুমি কি মনে কর, এই ঘটনার মাধ্যমে পূর্ব পাকিস্তানের জনগণ প্রথম রাজনৈতিক অধিকার ভোগ করে? বিশ্লেষণ করো।",
          "explanation": "হ্যাঁ, আমি মনে করি, যুক্তফ্রন্ট নির্বাচনের মাধ্যমে পূর্ব পাকিস্তানের জনগণ প্রথম রাজনৈতিক অধিকার ভোগ করে । ১৯৪৭ সালে পাকিস্তান রাষ্ট্র সৃষ্টি হলেও পরবর্তী কয়েক বছর রাজনৈতিক অধিকার প্রতিষ্ঠার কোনো সুযোগ তৈরি হয়নি । সেই সুযোগটি তৈরি হয়েছিল ১৯৫৪ সালের যুক্তফ্রন্ট নির্বাচনের মধ্য দিয়ে, যেখানে পূর্ব বাংলার জনগণ একচেটিয়াভাবে যুক্তফ্রন্টকে ভোট দিয়েছিল। এ নির্বাচনে পূর্ব বাংলার জনগণ পশ্চিম পাকিস্তানিদের কর্তৃত্ব ও প্রভাব থেকে মুক্ত হওয়ার অভিপ্রায়ে রায় প্রদান করে। তদুপরি পূর্ব বাংলায় পাকিস্তানিদের শাসন দেখতে জনগণ অনাগ্রহী তা এ নির্বাচনের মাধ্যমেই স্পষ্ট হয় । ১৯৫৪ সালের নির্বাচনের মাধ্যমে যুক্তফ্রন্ট প্রাদেশিক সরকার গঠন করার রায় লাভ করে। জনগণই যে ক্ষমতার উৎস এ নির্বাচনের মাধ্যমে তা প্রমাণিত হয়। জনগণ মুসলিম লীগকে প্রত্যাখ্যান করে। প্রথমবারের মতো পাকিস্তান রাষ্ট্রে রাজনৈতিক অধিকার ভোগ করার অধিকার লাভ করে। কেননা এই নির্বাচনে যুক্তফ্রন্ট ২১ দফা কর্মসূচি ঘোষণা করে। যে কর্মসূচিগুলো জনগণেরও দাবি হওয়ায় জনগণ মনে-প্রাণে তা গ্রহণ করে । অর্থাৎ জনগণ রাজনৈতিকভাবে সচেতন হয়ে ওঠে। এই সচেতনতা থেকে রাজনৈতিকভাবে অধিকার ভোগ করার জন্য আগ্রহী হয়ে ওঠে, যা ১৯৫৪ সালের যুক্তফ্রন্ট নির্বাচনের জয়ের মধ্য দিয়ে প্রকাশিত হয় । পরিশেষে আমরা বলতে পারি, রাজনৈতিক অধিকার হলো জনগণের মৌলিক অধিকার। এই অধিকার থেকে কোনোভাবেই জনগণকে বঞ্চিত করা যায় না। তাই পাকিস্তান রাষ্ট্রও পূর্ব-পাকিস্তানের সেই রাজ অধিকার দিতে বাধ্য হয়েছিল ।"
        }
      ]
    }
  ]
}