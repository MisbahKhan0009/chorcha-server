{
  "title": "হলিক্রস উচ্চ বালিকা বিদ্যালয়, ঢাকা ২০২৪",
  "subtitle": "বাংলাদেশ ও বিশ্ব পরিচয় (11)",
  "questions": [
    {
      "number": "1",
      "uddipok": "ওরা আমার মুখের ভাষা কাইড়া নিতে চায়-আবদুল লতিফের কথাও সুরারোপিত এই গানটি অহনা যতবারই শোনে ততবারই তার মনে হয় সেই উত্তাল দিনগুলোর কথা। নিজের ভাষা, সাহিত্য, সংস্কৃতিকে রক্ষার জন্য বাংলার দামাল অকুতোভয় ছেলেদের কি অদম্য মনোবল! সত্যি সে অনেক ভাগ্যবান এই দেশ মাতৃকায় জন্মেছিল বলে।",
      "tag": "HC 24",
      "sub_questions": [
        {
          "label": "ক",
          "question": "কত সাল থেকে 'শহিদ দিবস' দেশব্যাপী পালিত হয়ে আসছে?",
          "explanation": "১৯৫৩ সালের ২১শে ফেব্রুয়ারি থেকে শহিদ দিবস দেশব্যাপী পালিত হয়ে আসছে ।"
        },
        {
          "label": "খ",
          "question": "তমদ্দুন মজলিস গঠন করা হয় কেন? ব্যাখ্যা করো।",
          "explanation": "বাংলা ভাষাকে অন্যতম রাষ্ট্রভাষা করার দাবি নিয়ে ১৯৪৭ সালের ২রা সেপ্টেম্বর তমদ্দুন মজলিস গঠন করা হয় । ঢাকা বিশ্ববিদ্যালয়ের অধ্যাপক আবুল কাশেমের নেতৃত্বে একটি সাংস্কৃতিক প্রতিষ্ঠান হিসেবে তমদ্দুন মজলিস আত্মপ্রকাশ করে। ৬-৭ই সেপ্টেম্বর অনুষ্ঠিত উক্ত সংগঠনটির যুবকর্মী সম্মেলনে ‘বাংলাকে শিক্ষা ও আইন আদালতের বাহন' করার প্রস্তাব গ্রহণ করা হয়। এ সময়ে তমদ্দুন মজলিস ‘ভাষা সংগ্রাম পরিষদ' গঠন করে। ১৯৪৭ সালের ডিসেম্বরে করাচিতে উর্দুকে রাষ্ট্রভাষা করার সিদ্ধান্ত গৃহীত হলে ডিসেম্বরেই নতুন করে ‘রাষ্ট্রভাষা সংগ্রাম পরিষদ' গঠিত হয়। প্রধানত, বাংলাকে রাষ্ট্রভাষা এবং সর্বস্তরে ব্যবহারের দাবি ছিল তমদ্দুন মজলিসের লক্ষ্য ।"
        },
        {
          "label": "গ",
          "question": "উদ্দীপকে উত্তাল দিনগুলো কোন ঘটনাকে নির্দেশ করে? উক্ত ঘটনার পটভূমি ব্যাখ্যা করো ।",
          "explanation": "উদ্দীপকে উত্তাল দিনগুলো ১৯৫২ সালের ভাষা আন্দোলনকে নির্দেশ করে, যা একটি বিশেষ পটভূমিতে সংঘটিত হয়েছিল । উদ্দীপকে উল্লেখ করা হয়েছে, আবদুল লতিফের কথা ও সুরারোপিত 'ওরা আমার মুখের ভাষা কাইড়া নিতে চায়' গানটি অহনা যতবার শোনে ততবারই তার সে সময়ের উত্তাল দিনগুলোর কথা মনে পড়ে। উদ্দীপকের এসব তথ্য ভাষা আন্দোলনকে নির্দেশ করে। কেননা ভাষা আন্দোলনের উত্তাল দিনগুলোর প্রেক্ষিতেই আবদুল লতিফ উল্লিখিত গানটি রচনা করেন । ভাষা আন্দোলনের প্রেক্ষাপটের ক্ষেত্রে দেখা যায়, ১৯৪৭ সালের ১৪ই আগস্ট অখণ্ড পাকিস্তান রাষ্ট্র সৃষ্টি হয়। এই রাষ্ট্রের কর্ণধাররা প্রথমেই শোষণ ও বৈষম্যের অংশ হিসেবে বাঙালির প্রাণের ভাষা বাংলার ওপর আঘাত হানে। দেশের মোট জনসংখ্যার ৫৬.৪০% নাগরিক ছিল বাংলা ভাষাভাষী। অথচ বাংলা ভাষাকে সম্পূর্ণ উপেক্ষা করে উর্দুকে রাষ্ট্রভাষা হিসেবে প্রতিষ্ঠার পরিকল্পনা করে পাকিস্তানি শাসকগোষ্ঠী। কিন্তু সংগ্রামের ঐতিহ্য লালিত বাঙালি জাতি মাতৃভাষার ওপর এ আঘাতের বিরুদ্ধে তাৎক্ষণিক প্রতিক্রিয়া ব্যক্ত করে। যা ১৯৫২ সালের ২১শে ফেব্রুয়ারি দ্বিতীয় পর্বের ভাষা আন্দোলনের মাধ্যমে চূড়ান্ত পরিণতিতে পৌঁছায়। মাতৃভাষা বাংলাকে রাষ্ট্রভাষার মর্যাদা প্রদানের দাবিতে সংঘটিত এ আন্দোলনে আবদুস সালাম, আবুল বরকত, আবদুল জব্বার, শফিউর রহমান, রফিক উদ্দিনসহ আরো অনেকই শহিদ হন। তাদের আত্মত্যাগের বিনিময়ে বাংলা রাষ্ট্রভাষার মর্যাদা অর্জন করে ।"
        },
        {
          "label": "ঘ",
          "question": "উদ্দীপকের শেষে অহনার বক্তব্যের যৌক্তিকতা নিরূপণ করো ।",
          "explanation": "উদ্দীপকের শেষে অহনা নিজের ভাষা, সাহিত্য, সংস্কৃতিকে রক্ষার জন্য বাংলার অকুতোভয় দামাল ছেলেদের অদম্য মনোবলের কথা উল্লেখ করেছে, যা অত্যন্ত যৌক্তিক। ১৯৪৭ সালে ভারত ও পাকিস্তান নামে দুটি স্বাধীন রাষ্ট্র আত্মপ্রকাশ করে । শুরু থেকে পশ্চিম পাকিস্তানি শাসকগোষ্ঠী পূর্ব বাংলার ওপর বৈষম্যমূলক নীতি গ্রহণ করে। প্রথম আঘাত আসে বাঙালির মুখের ভাষার ওপর। পূর্ব পাকিস্তান তথা পূর্ব বাংলার অধিবাসীদের মাতৃভাষা বাংলা। এই সময় পাকিস্তানের রাষ্ট্রভাষা উর্দু করার অন্যায় ঘোষণার প্রতিবাদে ‘রাষ্ট্রভাষা বাংলা চাই' আন্দোলন শুরু হয় । বাংলাকে রাষ্ট্রভাষা করার জন্য গঠিত হয় রাষ্ট্রভাষা সংগ্রাম পরিষদ। পাকিস্তানের মোট জনগোষ্ঠীর ৫৬ শতাংশের মুখের ভাষা বাংলা হওয়া সত্ত্বেও শাসকগোষ্ঠী মাত্র ৩.২৭ শতাংশ জনগণের ভাষা উর্দুকে রাষ্ট্রভাষা হিসেবে চাপিয়ে দিতে চেয়েছিল। কিন্তু বাঙালি ছাত্র, শিক্ষক, বুদ্ধিজীবীসহ সব শ্রেণি-পেশার মানুষ জাতি-ধর্ম বর্ণ, নির্বিশেষে বৈষম্যমূলক আচরণের তীব্র প্রতিবাদ জানায় । তারা দেশব্যাপী তীব্র আন্দোলন গড়ে তোলে। এরই ধারাবাহিকতায় ১৯৫২ সালের ২১শে ফেব্রুয়ারি ছাত্রদের মিছিলে পুলিশ গুলি চালালে সালাম, রফিক, জব্বার, বরকত প্রমুখ শহিদ হন। অবশেষে ১৯৫৬ সালের সংবিধানে রাষ্ট্রভাষা হিসেবে বাংলার মর্যাদা প্রতিষ্ঠিত হয়। উপরের আলোচনার ভিত্তিতে বলা যায়, বাংলার অকুতোভয় দামাল ছেলেরা নিজেদের জীবনের বিনিময়ে তাদের ভাষা, সাহিত্য ও সংস্কৃতি রক্ষা করে । অর্জন করে মাতৃভাষা বাংলায় কথা বলা অধিকার।"
        }
      ]
    },
    {
      "number": "2",
      "uddipok": "প্রমা ঢাকার একটি স্বনামধন্য স্কুলে দিবা শাখার ৯ম শ্রেণিতে পড়ে। সে লক্ষ করে প্রতি বছর প্রায় সব স্কুলেই বছরের শেষদিকে বিশেষ করে নভেম্বর-ডিসেম্বর মাসে তাদের ক্লাসের সময় এবং ছুটির সময়টা একটু এগিয়ে আনা হয়। তার বাসায় ফিরতে সন্ধ্যা পার হয়ে যায়, দিনের আলোও খুব তাড়াতাড়ি শেষ হয়ে যায়। অথচ তার প্রিয় বান্ধবী, যে অস্ট্রেলিয়ায় থাকে সে তাকে প্রায়ই সন্ধ্যার পর ফোন করে জানায় তাদের এ সময় এমনটি হয় না।",
      "tag": "HC 24",
      "sub_questions": [
        {
          "label": "ক",
          "question": "নিরক্ষরেখা কাকে বলে?",
          "explanation": "দুই মেরু থেকে সমান দূরত্বে পৃথিবীকে পূর্ব-পশ্চিমে বেষ্টন করে যে রেখা কল্পনা করা হয় তাকে নিরক্ষরেখা বলে ।"
        },
        {
          "label": "খ",
          "question": "প্রমাণ সময় ব্যাখ্যা করে।",
          "explanation": "একই দেশের মধ্যে সময় গণনার সমস্যার সমাধানের জন্য একটি সময় নির্দিষ্ট করা হয় একে প্রমাণ সময় বলে । একই দেশের মধ্যে সময় গণনার বিভ্রাট এড়ানোর জন্য প্রমাণ সময় নির্ণয় করা হয়। দ্রাঘিমারেখার ওপর মধ্যাহ্ন সূর্যের অবস্থানের সময়কালকে দুপুর ১২টা ধরে স্থানীয় সময় নির্ধারণ করলে একই দেশের মধ্যে সময় গণনা বিভ্রাট হয়। সেজন্য প্রত্যেক দেশের একটি প্রমাণ সময় নির্ণয় করে ব্যবহার করা হয়। অনেক বড় দেশ হলে কয়েকটি প্রমাণ সময় থাকে। যেমন— যুক্তরাষ্ট্রে চারটি এবং কানাডাতে পাঁচটি প্রমাণ সময় রয়েছে ।"
        },
        {
          "label": "গ",
          "question": "প্রমার দেশে কী কারণে বছরের শেষ দিকে স্কুলের সময়সূচি পরিবর্তন করা হয়? ব্যাখ্যা করো।",
          "explanation": "প্রমার দেশে পৃথিবীর বার্ষিক গতির প্রভাবে দিবা রাত্রির হ্রাস-বৃদ্ধির কারণে বছরের শেষ দিকে স্কুলের সময়সূচি পরিবর্তন করা হয়। পৃথিবী নিজ অক্ষে অবিরাম ঘুরতে ঘুরতে একটি নির্দিষ্ট উপবৃত্তাকার কক্ষপথে নির্দিষ্ট দিকে এবং নির্দিষ্ট সময়ে সূর্যের চারদিকে পরিক্রমণ করছে। একেই পৃথিবীর বার্ষিক গতি বলে। এ গতির ফলে ভিন্ন ভিন্ন সময়ে পৃথিবী সূর্য থেকে ভিন্ন ভিন্ন অবস্থানে থাকে। এই অবস্থানের ভিন্নতার কারণে পৃথিবীতে দিন রাত্রির হ্রাস বৃদ্ধি ঘটে। ২৩শে সেপ্টেম্বরের পর উত্তর মেরু সূর্য থেকে আরও দূরে সরতে থাকে এবং দক্ষিণ মেরু অপেক্ষাকৃত নিকটবর্তী হয়। ফলে উত্তর গোলার্ধে দিনের পরিমাণ কমতে থাকে এবং রাতের পরিমাণ বাড়তে থাকে। এভাবে ২২শে ডিসেম্বর পৃথিবী এমন অবস্থানে পৌঁছে যখন দক্ষিণ মেরু সূর্যের সবচেয়ে নিকটবর্তী হয় এবং উত্তর মেরু সূর্য থেকে সবচেয়ে দূরে থাকে। ফলে এসময় উত্তর গোলার্ধে দিন সবচেয়ে ছোট ও রাত সবচেয়ে বড় হয়। উদ্দীপকের বর্ণনায় বলা হয়েছে, প্রতি বছর বছরের শেষদিকে বিশেষ করে নভেম্বর-ডিসেম্বর মাসে প্রমার ক্লাসের সময় এবং স্কুল ছুটির সময় কিছুটা এগিয়ে আনা হয়। এতে বোঝা যায়, প্রমা উত্তর গোলার্ধে বসবাস করে । যেহেতু প্রমা উত্তর গোলার্ধে আছে এবং উল্লিখিত সময়ে সূর্য উত্তর গোলার্ধ থেকে দূরে থাকে তাই দিনের দৈর্ঘ্য কমে যায় এবং রাতের দৈর্ঘ্য বেড়ে যায়। ফলে নভেম্বর-ডিসেম্বর মাসে দিন ছোট হওয়ায় বছরের শেষ দিকে প্রমার দেশে স্কুলের সময়সূচি পরিবর্তন করা হয়।"
        },
        {
          "label": "ঘ",
          "question": "প্রমা ও তার বান্ধবীর দেশের এই বিপরীত অবস্থা বিরাজ করার কারণ বিশ্লেষণ করো।",
          "explanation": "পৃথিবীর বার্ষিক গতির প্রভাবে ঋতু পরিবর্তনের কারণে প্রমা ও তার বান্ধবীর দেশে বিপরীত অবস্থা অর্থাৎ ভিন্ন ঋতু বিরাজ করে । পৃথিবী সূর্যকে কেন্দ্র করে নিজ অক্ষে আবর্তন করছে। পৃথিবীর এই গতির নাম আহ্নিক গতি। আবার পৃথিবী নির্দিষ্ট একটি দীর্ঘ কক্ষপথে সূর্যকে পরিক্রমণ করছে যাকে পৃথিবীর বার্ষিক গতি বলে। আহ্নিক গতির ফলে দিন-রাত সংঘটিত হয়। অপরদিকে বার্ষিক গতির কারণে দিবা-রাত্রির হ্রাস-বৃদ্ধি এবং ঋতুর পরিবর্তন ঘটে। পৃথিবীর কক্ষপথ উপবৃত্তাকার বলে সূর্যকে পরিক্রমণের সময় সূর্য থেকে পৃথিবীর দূরত্ব সবসময় সমান থাকে না। পরিক্রমণকালে পৃথিবীর যে অংশ সূর্যের সবচেয়ে কাছে অবস্থান করে সেখানে সূর্যরশ্মি লম্বভাবে পড়ে । এর ফলে সেখানে দিবাভাগের স্থায়িত্ব রাতের চেয়ে দীর্ঘ হয় এবং বায়ুমণ্ডল উষ্ণ থাকে। এ কারণে সে অঞ্চলে গরম অনুভূত হয়। আবার পরিক্রমণ করতে করতে একসময় পৃথিবীপৃষ্ঠের ঐ উষ্ণ স্থানটিই সূর্য থেকে দূরে অবস্থান করে। ফলে সেখানে সূর্যরশ্মি তির্যকভাবে পড়ে এবং রাতের স্থায়িত্ব দিনের চেয়ে দীর্ঘ হয়। বায়ুমণ্ডল শীতল থাকে বলে ঠাণ্ডা অনুভূত হয় । আর বার্ষিক গতির কারণেই এসব ঘটনা ঘটে। প্রমা ও তার বান্ধবীর দেশের বিপরীত অবস্থা তথা দুটি দেশে দুই ঋতুর অবস্থান এ বার্ষিক গতির প্রভাবের ফলেই সৃষ্টি হয়েছে। পরিশেষে বলা যায়, বার্ষিক গতির কারণেই পৃথিবীর বিভিন্ন দেশে ঋতুর তারতম্য ঘটে।"
        }
      ]
    },
    {
      "number": "3",
      "uddipok": "ছকটি লক্ষ করো এবং প্রশ্নগুলোর উত্তর দাও: ঋতু সময় তাপমাত্রা(গড় ) ক মার্চ- মে ২৯.৫° বাংলাদেশ খ জুন-অক্টোবর ২৭° গ নভেম্বর-ফেব্রুয়ারি ১৭.৭°",
      "tag": "HC 24",
      "sub_questions": [
        {
          "label": "ক",
          "question": "বাংলাদেশের কতভাগ ভূমি নদী বিধৌত এক বিস্তীর্ণ সমভূমি?",
          "explanation": "বাংলাদেশের শতকরা প্রায় ৮০ ভাগ ভূমি নদী বিধৌত এক বিস্তীর্ণ সমভূমি।"
        },
        {
          "label": "খ",
          "question": "পার্বত্য অঞ্চল জনবিরল হবার কারণ ব্যাখ্যা করো ।",
          "explanation": "জীবন-জীবিকার সংস্থান কষ্টসাধ্য হওয়ায় বাংলাদেশের পার্বত্য এলাকায় জনবসতি কম। পাহাড়ি অঞ্চলে যোগাযোগের জন্য ভালো রাস্তা-ঘাট ও পরিবহন ব্যবস্থা নেই। শিল্প ও স্বাস্থ্য সেবাও অপ্রতুল। এসব অঞ্চলে জীবিকা সংস্থান অত্যন্ত কষ্টসাধ্য। এছাড়া পাহাড়ি অঞ্চল বন-জঙ্গলে পরিপূর্ণ। আবার ভূ- প্রকৃতির প্রতিকূল অবস্থাও পাহাড়ি অঞ্চলে লক্ষ করা যায়। এসব কারণে এ অঞ্চল জনবিরল ।"
        },
        {
          "label": "গ",
          "question": "“খ” ঋতুতে বাংলাদেশে অধিক গরম অনুভূত হয় না কেন? ব্যাখ্যা করো ।",
          "explanation": "'খ' ঋতুটি বর্ষাকাল হওয়ার কারণে এসময় বাংলাদেশে অধিক গরম অনুভূত হয় না। উদ্দীপকের ছকের তথ্যানুযায়ী 'খ' ঋতুটি বাংলাদেশে জুন থেকে অক্টোবর মাস পর্যন্ত স্থায়ী হয়। এছাড়া এ সময়ের গড় তাপমাত্রা থাকে ২৭ ডিগ্রি সেলসিয়াস। যা বাংলাদেশের বর্ষাকালকে নির্দেশ করে । বাংলাদেশে জুন হতে অক্টোবর মাস পর্যন্ত বর্ষাকাল । জুন মাসের শেষদিকে মৌসুমি বায়ুর আগমনের সাথে সাথে বাংলাদেশে বর্ষকাল শুরু হয়। এ সময় সূর্য বাংলাদেশের ওপর লম্বভাবে কিরণ দেওয়ায় এখানে অতিরিক্ত তাপ অনুভূত হওয়ার কথা। কিন্তু এ ঋতুতে অধিক বৃষ্টিপাত হয় বলে তাপমাত্রা যেরূপ বৃদ্ধি পাওয়ার কথা সেরূপ বৃদ্ধি পায় না। এ কারণে বর্ষা ঋতুতে বাংলাদেশে অধিক গরম অনুভূত হয় না ।"
        },
        {
          "label": "ঘ",
          "question": "ক ও গ ঋতুর প্রধান বৈশিষ্ট্য সমূহ বিশ্লেষণ করো।",
          "explanation": "উদ্দীপকের ছকের 'ক' ও 'গ' যথাক্রমে বাংলাদেশের গ্রীষ্মকাল ও শীতকালকে নির্দেশ করছে। এ দুটি ঋতুর নিজস্ব কিছু প্রধান বৈশিষ্ট্য রয়েছে। বাংলাদেশের ‘ক’ ঋতুটির স্থায়ীত্বকাল মার্চ থেকে মে মাস পর্যন্ত এবং এর গড় তাপমাত্রা ২৯.৫ ডিগ্রি সেলসিয়াস। অর্থাৎ ‘ক’ ঋতুটি হলো বাংলাদেশের গ্রীষ্মকাল। এটিই দেশের উষ্ণতম ঋতু। এ ঋতুতে সর্বোচ্চ তাপমাত্রা ৩৮ ডিগ্রি সে. এবং সর্বনিম্ন তাপমাত্রা ২১ ডিগ্রি সে. পর্যন্ত হয়ে থাকে। গড় হিসেবে উষ্ণতম মাস এপ্রিল। এ সময়ে সামুদ্রিক বায়ুর প্রভাবে দেশের দক্ষিণ থেকে উত্তর দিকে তাপমাত্রা ক্রমান্বয়ে বেশি থাকে । গ্রীষ্মকালে সূর্য উত্তর গোলার্ধের কর্কটক্রান্তি রেখার নিকটবর্তী হওয়ায় বায়ুর চাপের পরিবর্তন হয় এবং বাংলাদেশের ওপর দিয়ে দক্ষিণ-পশ্চিম মৌসুমি বায়ু প্রবাহিত হতে থাকে। একই সময়ে পশ্চিম ও উত্তর-পশ্চিম দিক থেকে শুষ্ক ও শীতল বায়ু প্রবাহিত হয়। এর ফলে একধরনের ঝড়ের সৃষ্টি হয়। এ ঝড়কে কালবৈশাখি বলা হয়। অন্যদিকে উদ্দীপকে ছকের ‘গত ঋতুটি নভেম্বর থেকে ফেব্রুয়ারি পর্যন্ত স্থায়ী হয় এবং এর গড় তাপমাত্রা থাকে ১৭.৭ ডিগ্রি সেলসিয়াস। এ থেকে বোঝা যায়, 'গ' ঋতুটি হলো বাংলাদেশের শীতকাল। এ সময় সূর্য দক্ষিণ গোলার্ধে থাকায় বাংলাদেশে রশ্মি তির্যকভাবে পড়ে এবং উত্তাপের পরিমাণ যথেষ্ট কমে যায় । শীতকালীন সর্বোচ্চ ও সর্বনিম্ন তাপমাত্রার পরিমাণ যথাক্রমে ২৯ ডিগ্রি সে. ও ১১ ডিগ্রি সে.। জানুয়ারি মাস বাংলাদেশের শীতলতম মাস। এ সময়ে দক্ষিণে সমুদ্র উপকূল থেকে উত্তর দিকে তাপমাত্রা ক্রমশ কম হয়ে থাকে। সমতাপ রেখাগুলো অনেকটা সোজা হয়ে পূর্ব-পশ্চিমে অবস্থান করে । পরিশেষে বলা যায়, বাংলাদেশের গ্রীষ্মকাল এবং শীতকালের স্বতন্ত্র বৈশিষ্ট্য বিদ্যমান।"
        }
      ]
    },
    {
      "number": "4",
      "uddipok": "লিমা যে অঞ্চলে বসবাস করে সেই অঞ্চলে প্রচুর বাঁশ ও বেত জন্মে। লিমার দাদুবাড়ি যে অঞ্চলে যেখানে গরান, গোলপাতা প্রভৃতি জন্মে। লিমা বইয়ে পড়েছে বনভূমি শুধু বনজ সম্পদের জন্যই নয় স্বাস্থ্যসম্মত জীবনের জন্যও এর গুরুত্ব অপরিসীম।",
      "tag": "HC 24",
      "sub_questions": [
        {
          "label": "ক",
          "question": "নাফ নদীর দৈর্ঘ্য কত কি.মি.?",
          "explanation": "নাফ নদীর দৈর্ঘ্য প্রায় ৫৬ কিলোমিটার ।"
        },
        {
          "label": "খ",
          "question": "নদী প্রবাহ হারালে কী ধরনের অবস্থার মুখোমুখী হতে হয়? ব্যাখ্যা করো ।",
          "explanation": "নদী প্রবাহ হারালে আমাদের জাতীয় জীবনে বিভিন্ন সমস্যা সৃষ্টি হতে পারে । নদী প্রবাহ হারালে দীর্ঘদিন ধরে নদীকে কেন্দ্র করে যেসব পেশার মানুষ জীবন-জীবিকা নির্বাহ করে থাকে তাদের জীবনে নতুনভাবে অভাব-অনটন সৃষ্টি হতে পারে । নদীকে কেন্দ্র করে গড়ে ওঠা কৃষিজ ও শিল্প উৎপাদন হ্রাস পেতে পারে। নদীর তীরে যেসব গাছপালা, বাগান বাড়ি, সবুজ বৃক্ষের সমারোহ গড়ে উঠেছে সেগুলো পানির অভাবে নষ্ট হয়ে যেতে পারে। তাতে মানুষ, মাছ, পশু-পাখি ও গাছ-তরুলতার অস্তিত্ব বিপন্ন হতে পারে।"
        },
        {
          "label": "গ",
          "question": "উদ্দীপকে কোন কোন বনভূমির উল্লেখ করা হয়েছে? বৈশিষ্ট্য ছকাকারে লেখো।",
          "explanation": "উদ্দীপকে যথাক্রমে ক্রান্তীয় চিরহরিৎ এবং পত্রপতনশীল ও স্রোতজ বা গরান বনভূমির উল্লেখ করা হয়েছে। নিচের ছক আকারে এদের দেখানো হলো- ক্রান্তীয় চিরহরিৎ এবং পত্রপতনশীল স্রোতজ বা গরান বনভূমি ১. বাংলাদেশের দক্ষিণ-পূর্ব ও উত্তর- পূর্ব অংশের পাহাড়ি অঞ্চল। ২. উষ্ণ ও আর্দ্রভূমির এলাকা । ৩. গাছের পাতা একত্রে ফোটেও না, ঝরেও না । ৪. সারা বছর বনগুলো সবুজ থাকে। ৫. চট্টগ্রাম, খাগড়াছড়ি, রাঙামাটি, বান্দরবান ও সিলেট এই বনভূমির অন্তর্গত । ৬. আয়তন প্রায় ১৪ হাজার বর্গ কি.মি.। ৭. চাপালিশ, ময়না, তেলসুর, মেহগনি, জারুল, সেগুন, গর্জন উল্লেখযোগ্য বৃক্ষ । ৮. প্রচুর বাঁশ ও বেত জন্মে। ১. বাংলাদেশের দক্ষিণ- পশ্চিমাংশ খুলনা এবং দক্ষিণ পূর্বাংশে নোয়াখালী ও চট্টগ্রাম জেলার উপকূলীয় অঞ্চল। ২. জোয়ার-ভাটার লোনা ও ও ভেজা মাটিতে এসব উদ্ভিদ জন্মে। ৩. সুন্দরী, গেওয়া, গরান, পশুর, ধুন্দল, কেওড়া, বাইন, গোলপাতা উল্লেখযোগ্য বৃক্ষ । ৪. বাংলাদেশে এর আয়তন ৪,১৯২ বর্গ কি.মি. ।"
        },
        {
          "label": "ঘ",
          "question": "উদ্দীপকে লিমার বক্তব্য কতটুকু যৌক্তিক বলে তুমি মনে করো?",
          "explanation": "বনভূমির শুধু বনজ সম্পদের জন্যই নয়, স্বাস্থ্যসম্মত জীবনের জন্যও এর গুত্ব অপরিসীম- লিমার এ বক্তব্য সম্পূর্ণরূপে যৌক্তিক বলে আমি মনে করি । অনেক শিল্প যেমন নিউজপ্রিন্ট, দিয়াশলাই, হার্ডবোর্ড, নৌকা, আসবাবপত্র বন থেকে আহরিত কাঁচামালের ওপর নির্ভরশীল। এছাড়া বন উল্লেখযোগ্য পরিমাণে কর্মসংস্থান ও আয়ের সুযোগ সৃষ্টি করে। উৎপাদনমুখী ভূমিকার পাশাপাশি বন ঘূর্ণিঝড়প্রবণ বাংলাদেশের উপকূলবর্তী মানুষ ও তাদের সম্পদের প্রাকৃতিক নিরাপত্তাবলয় হিসেবে ভূমিকা রাখে। কাজেই উপরের আলোচনার প্রেক্ষিতে এ কথা নিঃসন্দেহে বলা যায় যে, বাংলাদেশের অর্থনৈতিক উন্নয়নে বনজ সম্পদের ভূমিকা অপরিসীম। বনজ সম্পদ হিসেবে বনভূমির যেমন গুরুত্বপূর্ণ ভূমিকা রয়েছে, তেমনি স্বাস্থ্যসম্মত জীবনের জন্যও বনভূমির গুরুত্ব অপরিসীম। বনভূমি আমাদের বেঁচে থাকার জন্য অক্সিজেন সরবরাহ করে। এছাড়া বনভূমি থেকে আমরা বিভিন্ন ধরনের ফল ও মধু সংগ্রহ করি। এগুলো আমাদের সুস্বাস্থ্য রক্ষায় অত্যন্ত গুরুত্বপূর্ণ ভূমিকা রাখে। উপরের আলোচনা থেকে এটি সুস্পষ্ট যে, বনজ সম্পদের পাশাপাশি বনভূমি আমাদের স্বাস্থ্যসম্মত জীবনের জন্যও অত্যন্ত গুরুত্বপূর্ণ ।"
        }
      ]
    },
    {
      "number": "5",
      "uddipok": "জনাব হাশেম ও হালিম দুই ভাই। তাকে পৈত্রিক সম্পত্তি সমানভাবে ভোগ দখল করেছেন। তাদের একমাত্র বোন হালিমাকে সম্পত্তি দেয়নি। বোন তার বাবার সম্পত্তির অধিকার পাবার জন্য আইনের আশ্রয় নেন এবং আদালতের রায়ে বোন বাবার সম্পত্তির মালিক হন। কিন্তু হাতেম ও হালিম সাহেবের দাদা তার সম্পত্তি ছেলে-মেয়েদের পবিত্র কোরআনের বিধান অনুসারে বণ্টন করেছেন।",
      "tag": "HC 24",
      "sub_questions": [
        {
          "label": "ক",
          "question": "হ্যারল্ড জে লাস্কি প্রদত্ত নাগরিকের সংজ্ঞাটি লেখো।",
          "explanation": "হ্যারল্ড জে. লাস্কি প্রদত্ত নাগরিকের সংজ্ঞাটি হলো- যে ব্যক্তি রাষ্ট্রের সুযোগ সুবিধা গ্রহণ করে এবং রাষ্ট্রের প্রতি আনুগত্য স্বীকার করে তাকেই নাগরিক বলা হয়।"
        },
        {
          "label": "খ",
          "question": "রাষ্ট্র গঠনের মুখ্য উপাদানটি ব্যাখ্যা করো।",
          "explanation": "রাষ্ট্র গঠনের মুখ্য উপাদান হচ্ছে সার্বভৌমত্ব। সার্বভৌমত্ব হচ্ছে রাষ্ট্রের একটি বৈশিষ্ট্য যার ফলে নিজের ইচ্ছা ছাড়া অন্য কোনো প্রকার ইচ্ছার দ্বারা রাষ্ট্র আইনসঙ্গতভাবে আবদ্ধ নয়। এটি দ্বারা রাষ্ট্রের চরম ও চূড়ান্ত ক্ষমতাকে বোঝায়। সার্বভৌমত্ব প্রতিষ্ঠার মাধ্যমে রাষ্ট্রের গঠন পূর্ণতা হয়। এ ক্ষমতা রাষ্ট্রকে অন্যান্য সংস্থা থেকে পৃথক করে ।"
        },
        {
          "label": "গ",
          "question": "হাশেম ও হালিম সাহেবের দাদার সম্পত্তি বণ্টনের ক্ষেত্রে কোন উৎসের প্রতিফলন ঘটেছে? ব্যাখ্যা করো ।",
          "explanation": "হাশেম ও হালিম সাহেবের দাদার সম্পত্তি বণ্টনের ক্ষেত্রে আইনের অন্যতম উৎস ধর্মের প্রতিফলন ঘটেছে। ধর্ম হলো মানুষের বিশ্বাস। প্রাচীনকাল থেকে মানুষ বিভিন্ন ধর্মে বিশ্বাস করে আসছে। তাই ধর্ম, ধর্মীয় অনুশাসন ও ধর্মগ্রন্থ আইনের অন্যতম গুরুত্বপূর্ণ উৎস। ধর্মভিত্তিক কিছু রাষ্ট্রে ধর্মীয় বিধানই রাষ্ট্রীয় আইন হিসেবে বিবেচিত হয়। অনেক ইসলামি রাষ্ট্রের আইন কুরআন ও শরিয়ার ওপর নির্ভরশীল। বাংলাদেশ ও ভারতে হিন্দু সম্প্রদায়ের সংশ্লিষ্ট কিছু আইন তাদের ধর্মগ্রন্থ ও ধর্মীয় বিধিবিধানের ওপর নির্ভরশীল। বাংলাদেশে বিশেষ করে বিবাহ ও উত্তরাধিকার বিষয়ে মুসলমান ও হিন্দুরা নিজ নিজ ধর্মীয় আইন মেনে চলে। উদ্দীপকের তথ্যানুযায়ী, হাশেম ও হালিম সাহেবের দাদা পবিত্র কোরআনের বিধান অনুসারে তার সম্পত্তি ছেলে-মেয়েদের মধ্যে বণ্টন করেছেন। এ থেকে বোঝা যায়, হাশেম ও হালিম সাহেবের দাদা আইনের অন্যতম উৎস ধর্মের ভিত্তিতে তার সম্পত্তি বণ্টন করেছেন। কেননা মুসলমানদের পবিত্র ধর্মগ্রন্থ হলো কোরআন। আর বাংলাদেশে বিবাহ ও উত্তরাধিকার বিষয়ে মুসলমান ও হিন্দুরা নিজ নিজ ধর্মীয় আইন মেনে চলে।"
        },
        {
          "label": "ঘ",
          "question": "হালিমার সম্পত্তির মালিকানার মাধ্যমে আইনের অনুশাসনের কোন দিকটির প্রতিফলন ঘটেছে? বিশ্লেষণ করো।",
          "explanation": "হালিমার সম্পত্তির মালিকানার মাধ্যমে আইনের অনুশাসনের যে দিকটির প্রতিফলন ঘটেছে তা হলো আইনের দৃষ্টিতে সাম্য । রাষ্ট্রে আইনের অনুশাসন প্রতিষ্ঠিত হলে সকল নাগরিক সমানভাবে স্বাধীনতা ও রাষ্ট্র প্রদত্ত সুযোগ-সুবিধা পেতে পারে। কেউ কারও অধিকার ক্ষুণ্ণ করতে পারে না। সাধারণভাবে আইনের অনুশাসন দুটি ধারণা প্রকাশ করে। যথা: আইনের প্রাধান্য ও আইনের দৃষ্টিতে সকলের সাম্য। আইনের প্রাধান্য বজায় থাকলে সরকার স্বেচ্ছাচারি হতে পারে না এবং ক্ষমতার অপব্যবহার করতে সচরাচর সাহস করে না। বিনা অপরাধে কাউকে গ্রেফতার করা, বিনা বিচারে কাউকে আটকে রাখা ও শাস্তি দেওয়া, প্রভৃতি আইনের শাসনের পরিপন্থি। আইনের প্রাধান্য নাগরিক স্বাধীনতার রক্ষাকবচ। আইনের দৃষ্টিতে সাম্য বলতে বোঝায় সমাজের ধনী-দরিদ্র, সবল-দুর্বল, জাতি, ধর্ম, বর্ণ, সম্প্রদায় নির্বিশেষে সকলেই সমান। আইনের চোখে কেউ বাড়তি সুবিধা পাবে না। সকলের জন্য একই আইন প্রযোজ্য উদ্দীপকের হালিমার সম্পত্তির মালিকানার মাধ্যমে আইনের অনুশাসনের এ দিকটিই প্রতিফলিত হয়েছে। কেননা বাবার সম্পত্তি থেকে বঞ্চিত হালিমা সম্পত্তি ফিরে পাওয়ার জন্য আইনের আশ্রয় গ্রহণ করলে আদালতের রায়ে তিনি সম্পত্তির মালিক হন। এক্ষেত্রে নারী বা অন্য কোনো বিবেচনায় হালিমার প্রতি বৈষম্য করা হয়নি, যা আইনের দৃষ্টিতে সাম্য বিষয়টিকেই নির্দেশ করে । পরিশেষে বলা যায়, আইনের অনুশাসন ব্যক্তির অধিকার রক্ষা করে সমাজে ন্যায়বিচার পতিষ্ঠার মাধ্যমে শানি শালা বাজায় রাখে।"
        }
      ]
    },
    {
      "number": "6",
      "uddipok": "রহমান সাহেব যে দেশের নাগরিক সেই দেশের নাগরিকগণ সরাসরি শাসনকার্যে অংগ্রহণ করতে পারে না। তবে রহমান সাহেবের ভাই যে দেশে বসবাস করে সে দেশের কিছু অঞ্চলের নাগরিকগণ সরাসরি শাসনকার্যে অংশগ্রহণ করতে পারে ।",
      "tag": "HC 24",
      "sub_questions": [
        {
          "label": "ক",
          "question": "অধ্যাপক ফাইনার প্রদত্ত গণতন্ত্রের সংজ্ঞাটি লেখো।",
          "explanation": "অধ্যাপক ফাইনার প্রদত্ত গণতন্ত্রের সংজ্ঞাটি হলো— এমন একটি রাজনৈতিক ব্যবস্থা যেখানে জনগণ রাজনৈতিক সিদ্ধান্ত গ্রহণে অংশগ্রহণ করতে পারে অথবা জনপ্রতিনিধি নির্বাচন করতে পারে।"
        },
        {
          "label": "খ",
          "question": "স্থানীয় প্রশাসন বলতে কী বোঝায়? ব্যাখ্যা করো।",
          "explanation": "স্থানীয় প্রশাসন বলতে স্থানীয় পর্যায়ের বিভাগীয়, জেলা এবং উপজেলা শাসনব্যবস্থাকে বোঝায় । এ প্রক্রিয়ায় কেন্দ্রীয় পর্যায়ের নিয়ন্ত্রণকে নিম্ন পর্যায় পর্যন্ত নিয়ে যাওয়া হয়। প্রশাসনের কাজের সুবিধার্থে স্থানীয় প্রশাসন সৃষ্টি করা হয়েছে। কেন্দ্রীয় সরকারের পক্ষে আইন-শৃঙ্খলা রক্ষা, রাজস্ব আদায় ও সরকারি সিদ্ধান্ত বাস্তবায়নই এর মুখ্য উদ্দেশ্য। এ ব্যবস্থায় স্থানীয় শাসনের সঙ্গে সংশ্লিষ্ট কর্তা-ব্যক্তিবৃন্দ সরকারের এজেন্ট বা প্রতিনিধি হিসেবে গণ্য।"
        },
        {
          "label": "গ",
          "question": "রহমান সাহেবের ভাই এর দেখা অঞ্চলে কোন গণতান্ত্রিক পদ্ধতি কার্যকর? ব্যাখ্যা করো।",
          "explanation": "রহমান সাহেবের ভাইয়ের দেখা অঞ্চলে প্রত্যক্ষ বা বিশুদ্ধ গণতান্ত্রিক পদ্ধতি কার্যকর। যে শাসনব্যবস্থায় নাগরিকরা প্রত্যক্ষ অর্থাৎ সরাসরিভাবে শাসনকার্য পরিচালনায় অংশগ্রহণ করার সুযোগ পায় তাকে প্রত্যক্ষ গণতন্ত্র বলে। প্রাচীন গ্রিসের ক্ষুদ্র ক্ষুদ্র নগররাষ্ট্রগুলোতে প্রত্যক্ষ গণতন্ত্র প্রচলিত ছিল রাষ্ট্রের সব নাগরিক আইন প্রণয়ন, রাষ্ট্রীয় সিদ্ধান্ত গ্রহণ, কর ধার্য, বিচারকার্য পরিচালনাসহ অন্যান্য ক্ষেত্রে সরাসরি অংশগ্রহণ করত। তখন রাষ্ট্রের আকার ও জনসংখ্যা দুটিই অনেক কম ছিল বলে এটি সম্ভব হতো। তবে সুইজারল্যান্ডের কয়েকটি অঞ্চলে আংশিকভাবে এখনও প্রত্যক্ষ গণতান্ত্রিক ব্যবস্থা চালু আছে। উদ্দীপকে লক্ষ করা যায়, রহমান সাহেবের ভাইয়ের বসবাসরত দেশের কিছু অঞ্চলে নাগরিকগণ সরাসরি শাসনকার্যে অংশগ্রহণ করতে পারে । যেহেতু প্রত্যক্ষ গণতন্ত্রে জনগণ সরাসরি শাসনকার্যে অংশগ্রহণ করতে পারে, সেহেতু বলা যায় রহমান সাহেবের ভাইয়ের দেখা অঞ্চলে প্ৰত্যক্ষ বা বিশুদ্ধ গণতান্ত্রিক পদ্ধতি প্রচলিত রয়েছে ।"
        },
        {
          "label": "ঘ",
          "question": "আধুনিক গণতান্ত্রিক পদ্ধতিতে রহমান সাহেবের দেশের পদ্ধতি অধিক গ্রহণযোগ্য— মতামত দাও ।",
          "explanation": "আধুনিক গণতান্ত্রিক পদ্ধতিতে রহমান সাহেবের দেশের পদ্ধতি অর্থাৎ পরোক্ষ বা প্রতিনিধিত্বমূলক গণতন্ত্র অধিক গ্রহণযোগ্য— উক্তিটি যথার্থ । গণতন্ত্র সাধারণত দুটি পদ্ধতিতে কার্যকর হয়। যথা: (১) প্রত্যক্ষ বা বিশুদ্ধ গণতন্ত্র ও (২) পরোক্ষ বা প্রতিনিধিত্বমূলক গণতন্ত্র । প্রাচীন গ্রিসের ক্ষুদ্র ক্ষুদ্র নগর রাষ্ট্রগুলোতে প্রত্যক্ষ গণতন্ত্র প্রচলিত ছিল। রাষ্ট্রের সকল নাগরিক আইন প্রণয়ন, রাষ্ট্রীয় সিদ্ধান্ত গ্রহণ; কর ধার্য, বিচারকার্য পরিচালনাসহ অন্যান্য ক্ষেত্রে সরাসরি অংশগ্রহণ করত। অন্যদিকে পরোক্ষ গণতন্ত্র বলতে প্রতিনিধি নির্বাচনের মাধ্যমে শাসনকার্য পরিচালনা করার পদ্ধতিকে বোঝায়। এ ধরনের গণতন্ত্রকে প্রতিনিধিত্বমূলক গণতন্ত্র বলা হয়। এ পদ্ধতিতে সাধারণত নাগরিকগণ সরাসরি শাসনকার্যে অংশগ্রহণ করেন না । পরোক্ষ গণতন্ত্রে নির্বাচিত প্রতিনিধিরাই আইন প্রণয়নসহ শাসনকার্য পরিচালনার দায়িত্বে নিয়োজিত থাকেন। আধুনিক গণতান্ত্রিক রাষ্ট্রে পরোক্ষ বা প্রতিনিধিত্বমূলক গণতন্ত্রই প্রচলিত রয়েছে। কেননা প্রাচীন গ্রিসের নগররাষ্ট্রগুলো জনসংখ্যা ও আয়তনের দিক দিয়ে ছোট ছিল। এছাড়া সে সময় নাগরিকের ধারণাও সীমাবদ্ধ ছিল। ফলে রাষ্ট্রের সকলে নাগরিকের মর্যাদাও পেত না। কিন্তু আধুনিক রাষ্ট্র বিশাল। এছাড়া এর জনসংখ্যাও বেশি। এ অবস্থায় সকল নাগরিকের পক্ষে সরাসরি রাষ্ট্রের শাসনকার্য পরিচালনায় অংশগ্রহণ করা অসম্ভব। উপরের আলোচনার ভিত্তিতে বলা যায়, আধুনিক গণতান্ত্রিক শাসন ব্যবস্থায় পরোক্ষ বা প্রতিনিধিত্বমূলক গণতন্ত্র অধিক গ্রহণযোগ্য ।"
        }
      ]
    },
    {
      "number": "7",
      "uddipok": "রমা ছেলেবেলা থেকেই সচেতন হয়ে বেড়ে উঠেছে। রমা যে বাড়িতে বসবাস করে সেটি তার বাবা কিনেছে। রমা প্রতিদিন রাস্তা দিয়ে স্কুলে যায়। পত ঈদে ট্রেনে দাদুবাড়ি গিয়েছে। গত কয়েকদিন আগে সে স্কুলে যাবার সময় খেয়াল করে রাস্তায় যে পানির কল লাগানো ছিল সেটি কে বা কারা খুলে নিয়েছে এখন অনবরত সেখান থেকে পানি পড়ছে। সে তার ফুপুকে নিয়ে পানির কলটি ঠিক করল।",
      "tag": "HC 24",
      "sub_questions": [
        {
          "label": "ক",
          "question": "উপযোগ কাকে বলে?",
          "explanation": "কোনো দ্রব্যের মানুষের অভাব পূরণের ক্ষমতাকে উপযোগ বলে ।"
        },
        {
          "label": "খ",
          "question": "সম্পদের অপ্রাচুর্যতা বলতে কী বোঝায়? ব্যাখ্যা করো ।",
          "explanation": "নিম্নের অনুরূপঃ সম্পদের অপ্রাচুর্য বলতে চাহিদার তুলনায় যোগানের সীমাবদ্ধতাকে বোঝায়। কোনো দ্রব্য বা সেবার চাহিদার তুলনায় যোগান বা সরবরাহের পরিমাণ কম হলে দ্রব্যটির অপ্রাচুর্য দেখা দেয়। যেমন— কোনো এলাকার নির্দিষ্ট জনসংখ্যার অনুপাতে চালের যে চাহিদা, সে তুলনায় চালের সরবরাহ যদি কম হয়; তাহলে ঐ এলাকায় চালের অপ্রাচুর্যতা আছে বলা যাবে। এক্ষেত্রে চাহিদা মেটানোর জন্য ভোক্তাকে বেশি দাম দিয়ে চাল কিনতে হবে।"
        },
        {
          "label": "গ",
          "question": "রমার বাবার বাড়িটি কোন সম্পদের অর্ন্তগত? ব্যাখ্যা করো।",
          "explanation": "রমার বাবার বাড়িটি ব্যক্তিগত সম্পদের অন্তর্গত । ব্যক্তিগত মালিকানাধীন জায়গা জমি, বাড়িঘর, কলকারখানা, অর্থ সম্পদ- গাড়ি, দ্রব্যসামগ্রী ইত্যাদি ব্যক্তিগত সম্পদ। এছাড়াও নিজস্ব প্রতিভা, ব্যক্তির দক্ষতা যদিও হস্তান্তরযোগ্য নয় কিন্তু ব্যক্তি এগুলো ব্যবহার করে সম্পদ সৃষ্টি করতে পারে, তাই এগুলো একান্ত ব্যক্তিগত সম্পদ। ব্যক্তিগত সম্পদ সংরক্ষণ, ভোগ দখল এবং প্রয়োজন পূরণের সম্পূর্ণ অধিকার ব্যক্তি বহন করে। সুন্দরভাবে বাঁচতে ও নিজের চাহিদা পূরণ করতে ব্যক্তি তার সম্পদকে ক্রয়-বিক্রয়ও করতে পারেন। উদ্দীপকের বলা হয়েছে: রমা যে বাড়িতে বসবাস করে সেটি তার বাবা ক্রয় করেছে । যেহেতু ব্যক্তিগত মালিকানাধীন বাড়িঘর ব্যক্তিগত সম্পদের অন্তর্গত এবং রমার বাবার বাড়িটি তার বাবার ব্যক্তিগত মালিকানাধীন, সেহেতু বলা যায়, রমার বাবার বাড়িটি ব্যক্তিগত সম্পদের অন্তর্ভুক্ত।"
        },
        {
          "label": "ঘ",
          "question": "উদ্দীপকে রমা যেসব বিষয়ের সাথে যুক্ত সেই সম্পদগুলো রক্ষা করা আমাদের সকলের দায়িত্ব— বিশ্লেষণ করো ।",
          "explanation": "উদ্দীপকে রমা যেসব বিষয়ের সাথে যুক্ত অর্থাৎ জাতীয় সম্পদ রক্ষা করা আমাদের সকলের দায়িত্ব। একটি দেশের সকল নাগরিকের ব্যক্তিগত সম্পদ ও সমষ্টিগত সম্পদ একত্রে জাতীয় সম্পদ। সমষ্টিগত সম্পদের মধ্যে সকল জনগণ সম্মিলিতভাবে যেসব সম্পদের মালিক সেগুলো এবং রাষ্ট্রের মালিকানাধীন সকল প্রাকৃতিক ও উৎপাদিত সম্পদ অন্তর্ভুক্ত। তাই জাতীয় সম্পদ সংরক্ষণ বলতে ব্যক্তিগত সম্পদ ও সমষ্টিগত সম্পদ উভয়েরই সংরক্ষণ বোঝায় । উদ্দীপকে উল্লিখিত রমার বাবার ক্রয়কৃত বাড়িটি ব্যক্তিগত সম্পদের এবং রাস্তা, ট্রেন, রাস্তার পানির কল সমষ্টিগত সম্পদের অন্তর্গত। আর ব্যক্তিগত ও সমষ্টিগত সম্পদ জাতীয় সম্পদের অন্তর্ভুক্ত। রাষ্ট্র ও জনগণ সম্মিলিতভাবে এসব সম্পদের অধিকারী। জনগণ এগুলো ব্যবহার ও ভোগ করে । এগুলোর পরিকল্পিত ব্যবহারের মাধ্যমে রাষ্ট্র জনগণের সার্বিক উন্নয়ন ও কল্যাণের ব্যবস্থা গ্রহণ করে। তাই এসব জাতীয় সম্পদ সংরক্ষণে প্রতিটি নাগরিকেরই বিশেষ যত্নবান হওয়া প্রয়োজন। এছাড়া জাতীয় সম্পদের দায়িত্বপ্রাপ্ত সংস্থা বা প্রতিষ্ঠানের যথাযথভাবে তার দায়িত্ব পালন করা আবশ্যক । আলোচনা শেষে বলা যায়, রাষ্ট্রের সামগ্রিক কল্যাণ ও অগ্রগতির জন্য জাতীয় সম্পদ সংরক্ষণ করা আমাদের সকলের জন্য অত্যাশ্যক ।"
        }
      ]
    },
    {
      "number": "8",
      "uddipok": "যমুনা নদীর পশ্চিম পাশে বিশাল এলাকার মানুষেরা এখন চরম বিপর্যয়ের সম্মুখীন। বিস্তীর্ণ এলাকায় খরা আর তার সাথে নদীভাঙন। তাই কাজের সন্ধানে তারা বাধ্য হয়েই শহরমুখী হচ্ছে। শহরে নিচু এলাকায় পরিবার পরিজন নিয়ে কোনোভাবে দিন আনে দিন খেয়ে জীবনযাপন করছে।",
      "tag": "HC 24",
      "sub_questions": [
        {
          "label": "ক",
          "question": "কিংসলে ডেভিস প্রদত্ত সামাজিক পরিবর্তনের সংজ্ঞাটি লেখো ।",
          "explanation": "সামাজিক পরিবর্তন সম্পর্কে কিংসলে ডেভিস বলেন, 'সামাজিক পরিবর্তন হচ্ছে সামাজিক সংগঠনের মধ্যকার পরিবর্তন।'"
        },
        {
          "label": "খ",
          "question": "সংস্কৃতি সামাজিক পরিবর্তনের সূচনা করে কীভাবে? ব্যাখ্যা করো ।",
          "explanation": "সামাজিক পরিবর্তনের একটি গুরুত্বপূর্ণ উপাদান হলো সাংস্কৃতিক উপাদান । বিভিন্ন দেশের বৈচিত্র্যপূর্ণ সংস্কৃতি, মানুষের মূল্যবোধের পার্থক্য, উদ্দেশ্য ও আদর্শের ভিন্নতার ফলে সৃষ্টি হয়েছে বিভিন্ন সাংস্কৃতিক প্রতিষ্ঠান। এসব প্রতিষ্ঠান সমাজের মধ্যে নানা পরিবর্তন ঘটায়। তাছাড়া ভ্রমণকাহিনী পাঠ, বিদেশ ভ্রমণ, অন্যান্য দেশের মানুষের সাথে মেলামেশা প্রভৃতিও সামাজিক পরিবর্তনে ভূমিকা রাখে ।"
        },
        {
          "label": "গ",
          "question": "উদ্দীপকে উল্লেখিত জনগোষ্ঠী শহরে আসার জন্য সামাজিক পরিবর্তনের কোন উপাদানটির ভূমিকা রয়েছে? ব্যাখ্যা করো ।",
          "explanation": "উদ্দীপকে উল্লেখিত জনগোষ্ঠী শহরে আসার জন্য সামাজিক পরিবর্তনের প্রাকৃতিক উপাদানটির ভূমিকা রয়েছে । বাংলাদেশের সামাজিক পরিবর্তনে প্রাকৃতিক উপাদান গুরুত্বপূর্ণ ভূমিকা রাখে। ধীর এবং আকস্মিক ভৌগোলিক পরিবর্তন, জলবায়ু সংক্রান্ত পরিবর্তন, বৈশ্বিক উষ্ণায়ন প্রভৃতি বাংলাদেশের মানুষের জীবনযাত্রার ওপর প্রভাব ফেলে এবং সমাজে ব্যাপক পরিবর্তন সাধন করে। এদেশে নদীভাঙন, জলোচ্ছ্বাস, বন্যা, টর্নেডো, অনাবৃষ্টি, অতিবৃষ্টি প্রভৃতি প্রাকৃতিক দুর্যোগ একটি নিয়মিত ঘটনা। এগুলোই সামাজিক পরিবর্তনের প্রাকৃতিক উপাদান। এসব প্রাকৃতিক দুর্যোগ পরিবেশের ভারসাম্য নষ্ট করে। তখন পরিবেশের সঙ্গে একটি সামঞ্জস্য বিধানের জন্য নতুন পদ্ধতি অবলম্বনের প্রয়োজন দেখা দেয় । এর ফলে মানুষের মধ্যে সামাজিক সম্পর্কের পরিবর্তন ঘটে' থাকে। যেমন- নদীভাঙন এদেশের শহরাঞ্চলে বস্তি সৃষ্টির অন্যতম কারণ। আবার শহরাঞ্চলে বস্তি সমস্যা নানামুখী সমস্যার জন্ম দিয়েছে। এভাবে প্রাকৃতিক দুর্যোগ সামাজিক পরিবর্তনে প্রভাব ফেলে । উদ্দীপকে বলা হয়েছে, যমুনা নদীর পশ্চিম পাশের জনগণ খরা ও নদীভাঙনের কবলে পরে শহরমুখী হচ্ছে, যা সামাজিক পরিবর্তনের প্রাকৃতিক উপাদানের অন্তর্ভুক্ত। তাই বলা যায়, উদ্দীপকে সামাজিক পরিবর্তনে প্রাকৃতিক উপাদানের ভূমিকা বিদ্যমান।"
        },
        {
          "label": "ঘ",
          "question": "শহর এলাকায় উল্লেখিত উপাদানটির প্রভাব বিশ্লেষণ করো ।",
          "explanation": "শহর এলাকায় উল্লেখিত উপাদান অর্থাৎ প্রাকৃতিক উপাদানের গুরুত্বপূর্ণ, প্রভাব রয়েছে। উদ্দীপকে সামাজিক পরিবর্তনের প্রাকৃতিক উপাদানের ভূমিকার কথা বলা হয়েছে। বাংলাদেশের ভূ-প্রকৃতিগত অবস্থান সামাজিক পরিবর্তনের একটি উল্লেখযোগ্য কারণ। ধীর এবং আকস্মিক ভৌগোলিক ও জলবায়ু সংক্রান্ত পরিবর্তন বাংলাদেশের শহর এলাকায় মানুষের জীবনযাত্রার ওপর প্রভাব ফেলে এবং সমাজের ব্যাপক পরিবর্তন ঘটায়। সামাজিক পরিবর্তনের প্রাকৃতিক উপাদানের অংশ হিসেবে বৈশ্বিক উষ্ণায়ন শহর এলাকার তাপমাত্রা বৃদ্ধি করছে। এর ফলে চর্মরোগসহ নানাবিধ রোগের প্রকোপ দেখা দিচ্ছে। এই বৈশ্বিক উষ্ণায়ন প্রাকৃতিক পরিবেশের ভারসাম্য নষ্ট করে বলে পরিবেশের সঙ্গে সামঞ্জস্য বিধানের জন্য সমাজ জীবনেও পরিবর্তনের প্রয়োজন পড়ে। প্রাকৃতিক পরিবর্তন সামাজিক সম্পর্কেরও পরিবর্তন ঘটায়। যেমন— নদীভাঙন শহরাঞ্চলে বস্তি সৃষ্টির অন্যতম বড় কারণ। আবার শহরে বস্তি সৃষ্টির ফলে নানামুখী সমস্যা (পরিবেশ দূষণ, কিশোর অপরাধ, মাদক ব্যবসা, রোগব্যাধির সংক্রমণ ইত্যাদি) তৈরি হয়েছে। নগরমুখী জনস্রোতের কারণে শহরাঞ্চলের জনমিতিতেও পরিবর্তন আসে । উপরের আলোচনা থেকে এটি সুস্পষ্ট যে, শহর এলাকায় প্রাকৃতিক উপাদানের নানাবিধ প্রভাব বিদ্যমান ।"
        }
      ]
    },
    {
      "number": "9",
      "uddipok": "আনিস সাহেব একটি ঔষধ কোম্পানির মালিক। প্রতিবছর তার কোম্পানিতে তৈরিকৃত ঔষধ দেশের চাহিদা মিটিয়ে বিদেশে রপ্তানি হয় । আনিস সাহেবের বন্ধু আরমান সাহেব একটি বীমা কোম্পানির মালিক। তারা দুই বন্ধু প্রতি বছর সরকারকে নিয়মিত কর প্রদান করেন । কেননা তারা মনে করেন একটি দেশকে উন্নয়নের দিকে ধাবিত করতে হলে প্রতিটি নাগরিককেই কর দিতে হবে।",
      "tag": "HC 24",
      "sub_questions": [
        {
          "label": "ক",
          "question": "কর রাজস্ব কাকে বলে?",
          "explanation": "বাংলাদেশ সরকার দেশের জনগণ, বিভিন্ন ব্যবসা ও শিল্প কারখানার ওপর যে কর ধার্য করে তা থেকে প্রাপ্ত আয়কে কর রাজস্ব বলে ।"
        },
        {
          "label": "খ",
          "question": "বাণিজ্যিক ব্যাংককে ব্যবসা-বাণিজ্যের প্রাণ বলা হয় কেন? ব্যাখ্যা করো ।",
          "explanation": "ব্যবসা-বাণিজ্যে বাণিজ্যিক ব্যাংকের গুরুত্বপূর্ণ ভূমিকার কারণে বাণিজ্যিক ব্যাংককে ব্যবসা-বাণিজ্যের প্রাণ বলা হয়। বাণজ্যিক ব্যাংকের একটি গুরুত্বপূর্ণ কাজ হলো ঋণ প্রদান করা। ব্যাংক জনসাধারণের কাছ থেকে গৃহীত অর্থের একটি নির্দিষ্ট অংশ গচ্ছিত রেখে অবশিষ্ট অর্থ ব্যবসায়ী ও শিল্পপতিদের ঋণ হিসেবে প্রদান করে থাকে। এর ফলে ব্যবসায়-বাণিজ্যে গতি সঞ্চার হয়। এছাড়া বাণিজ্যিক ব্যাংক অভ্যন্তরীণ ও বৈদেশিক বাণিজ্যের ক্ষেত্রে ক্রেতা-বিক্রেতাদের দেনা-পাওনা নিষ্পত্তিতে সাহায্য করে। বাণিজ্যিক ব্যাংকের মাধ্যমেই বৈদশিক বাণিজ্যের অধিকাংশ কাজ পরিচালিত হয়। এসব কারণে বাণিজ্যিক ব্যাংককে ব্যবসায়-বাণিজ্যের প্রাণ বলা হয়।"
        },
        {
          "label": "গ",
          "question": "আনিস সাহেবের প্রদানকৃত করের প্রকৃতি ব্যাখা করো ।",
          "explanation": "আনিস সাহেবের প্রদানকৃত করের প্রকৃতি হলো বাণিজ্য শুল্ক । কর রাজস্বের একটি উৎস হলো বাণিজ্য শুল্ক। দেশের আমদানি ও রপ্তানি পণ্যের ওপর যে কর আরোপ করা হয় তাকে বাণিজ্য শুল্ক বলে । এটি বাংলাদেশ সরকারের আয়ের প্রধান উৎস । উদ্দীপকে বলা হয়েছে, আনিস সাহেব একটি ওষুধ কোম্পানির মালিক তার কোম্পানিতে তৈরিকৃত ঔষুধ দেশের চাহিদা মিটিয়ে প্রতিবছর বিদেশে রপ্তানি করা হয়। তিনি প্রতি বছর সরকারকে নিয়মিত কর প্রদান করেন। উদ্দীপকের আনিস সাহেবের প্রদেয় কর বাংলাদেশ সরকারের আয়ের প্রধান উৎস বাণিজ্য শুল্ক। কারণ আনিস সাহেব তার কোম্পানিতে উৎপাদিত ঔষধ বিদেশে রপ্তানি করেন। আর বাণিজ্য শুল্ক আরোপ করা হয় দেশের আমদানি ও রপ্তানিকৃত দ্রব্যের ওপর ।"
        },
        {
          "label": "ঘ",
          "question": "উদ্দীপকের ২য় অংশের শেষে দুই বন্ধুর মতামতের যৌক্তিকতা নিরূপণ করো ।",
          "explanation": "একটি দেশকে উন্নয়নের দিকে ধাবিত করতে হলে প্রতিটি নাগরিককেই কর দিতে হবে উদ্দীপকের দুই বন্ধুর এ মতামত সম্পূর্ণরূপে যৌক্তিক । বাংলাদেশ সরকার জনকল্যাণ সাধন, প্রশাসন পরিচালনা ও আর্থ-সামাজিক উন্নয়নের জন্য বিপুল পরিমাণ অর্থ ব্যয় করে। এ ব্যয় নির্বাহের জন্য সরকারকে প্রচুর অর্থ আয় করতে হয়। বাংলাদেশ সরকারের আয়ের উৎসগুলোকে দু'ভাগে ভাগ করা যায়, যথা— ক, কর রাজস্ব ও 'খ. কর বহির্ভূত রাজস্ব। বাংলাদেশের সরকার দেশের জনগণ, বিভিন্ন ব্যবসায় ও শিল্প কারখানার ওপর যে কর ধার্য করে তা থেকে প্রাপ্ত আয়কে কর রাজস্ব বলে। উদ্দীপকে উল্লিখিত দুই বন্ধু এ কর রাজস্বই প্রদান করেন । উদ্দীপকে দেখা যায়, আনিস 'সাহেব একজন ব্যবসায়ী। তিনি তার কোম্পানিতে তৈরিকৃত ওষুধ বিদেশে রপ্তানি করেন এবং প্রতিবছর নিয়মিত কর প্রদান করেন। আনিস সাহেবের বন্ধু আরমান সাহেব একজন চাকরিজীবী । তিনিও প্রতিবছর সরকারকে কর প্রদান করেন। তারা দুই বন্ধু মনে করেন একটি দেশকে উন্নয়নের দিকে ধাবিত করতে হলে প্রতিটি নাগরিককেই কর দিতে হবে। তাদের এই মতামত সম্পূর্ণরূপে যৌক্তিক। কেননা করের মাধ্যমেই সরকার দেশের ব্যয় নির্বাহ করে এবং উন্নয়নের ধারা অব‍্যাহত রাখে। পরিশেষ বলা যায়, দেশের সামগ্রিক উন্নয়নের জন্য প্রতিটি নাগরিকের নিয়মিত কর প্রদান করা উচিত।"
        }
      ]
    },
    {
      "number": "10",
      "uddipok": "পূর্ণতা ও মম-র বাবা-মা দু'জনই চাকরিজীবী। কিন্তু ছুটির দিনগুলোতে তারা সন্তানদের নিয়ে ঘুরতে বের হন। বাবা-মার সাথে তাদের সন্তানদের খুব ভাব। দু'সন্তানই মেধাবী। পড়াশোনা ফাঁকে ফাঁকে তারা খেলাধুলা ও বিভিন্ন সংস্কৃতিক কর্মকাণ্ডেও অংশগ্রহণ করে।",
      "tag": "HC 24",
      "sub_questions": [
        {
          "label": "ক",
          "question": "সামাজিকীকরণ কাকে বলে?",
          "explanation": "যে প্রক্রিয়ায় শিশু ক্রমশ সামাজিক মানুষে পরিণত হয়, তাকে সামাজিকীকরণ বলে।"
        },
        {
          "label": "খ",
          "question": "মিথস্ক্রিয়া ধারণাটি ব্যাখ্যা করো ।",
          "explanation": "মানুষের মধ্যকার আচরণগত পারস্পরিক প্রভাবের প্রক্রিয়াকে মিথস্ক্রিয়া (Interaction) বলে । মিথস্ক্রিয়া এমন এক ধরনের প্রক্রিয়া যেখানে দুই বা ততোধিক ব্যক্তি বা বস্তু পরস্পরকে প্রভাবিত করে। দ্বৈত প্রভাবের ধারণাটি মিথস্ক্রিয়ার ক্ষেত্রে গুরুত্বপূর্ণ। কারণ পরস্পরকে প্রভাবিত করার জন্য ন্যূনতম দুইজন বস্তু বা ব্যক্তির উপস্থিতি অবশ্য প্রয়োজন। উদাহরণস্বরূপ, শ্রেণিকক্ষে 'ক' এর আচরণ অন্যদের আচরণকে যেমন প্রভাবিত করে, তেমনি অন্যদের আচরণ দ্বারা ‘ক' নিজেও প্রভাবিত হয়। এরূপ পারস্পরিক প্রভাবের প্রক্রিয়াই হলো মিথস্ক্রিয়া।"
        },
        {
          "label": "গ",
          "question": "উদ্দীপকের ১ম অংশটি সামাজিকীকরণের কোন মাধ্যমকে নির্দেশ করে? ব্যাখ্যা করো ।",
          "explanation": "রোহান সামাজিকীকরণের স্থানীয় গোষ্ঠীর ভূমিকা তুলে ধরে। গোষ্ঠী বা দল হলো অনেক ব্যক্তির সমষ্টি যাদের মধ্যে এক বিশেষ সম্পর্ক রয়েছে। একটি সাংগঠনিক কাঠামোতে পরস্পরের মধ্যে এক বিশেষ সম্পর্ক আছে। এ দৃষ্টিকোণ থেকে বিচার করলে রাজনৈতিক দল, শ্রমিক সংঘ, সাংস্কৃতিক ক্লাব, সাহিত্য ক্লাব, খেলাধুলার ক্লাব প্রভৃতি গোষ্ঠীর অর্ন্তভুক্ত। স্থানীয়ভাবে গড়ে ওঠা গোষ্ঠী বা সংঘ সামাজিকীকরণে প্রভাব বিস্তার করে। গোষ্ঠীগুলো স্থানীয়ভাবে ক্রীড়া, সাহিত্য, সংস্কৃতি, বিজ্ঞান প্রভৃতি ক্ষেত্রে ভূমিকা রাখে। শৈশব থেকে শিশু এসব গোষ্ঠীভুক্ত সংগঠনের সদস্যদের সাথে আমোদ-প্রমোদ, খেলাধুলা ও সাংস্কৃতিক কর্মকাণ্ডে মেতে ওঠে যা তাদের সুষ্ঠু সামাজিকীকরণে প্রভাব ফেলে । উদ্দীপকে দেখা যায়, রোহান ঐক্য নামের একটি ক্লাবের সদস্য। সে ক্লাবের · একজন সদস্য হিসেবে অনুর্ধ্ব-১৬ ফুটবল খেলায় শ্ৰেষ্ঠ স্ট্রাইকারের খ্যাতি অর্জন করেছে। রোহানের ক্লাবটি সামাজিকীকরণের অন্যতম প্রতিষ্ঠান স্থানীয় গোষ্ঠীর অর্ন্তভুক্ত। তাই বলা যায় রোহান সামাজিকীকরণে স্থানীয় গোষ্ঠীর ভূমিকা তুলে ধরেছে।"
        },
        {
          "label": "ঘ",
          "question": "উদ্দীপকের ২য় অংশকে কেন্দ্র করে আধুনিক যুগের সংস্কৃতি গড়ে উঠেছে-বিশ্লেষণ করো।",
          "explanation": "বর্তমান বিশ্বে প্রতীকের সামাজিকীকরণের মাধ্যমটির অর্থাৎ গণমাধ্যমের ভূমিকা অনেক বেশি— উক্তিটি আমি সমর্থন করি । গণমাধ্যম বৃহৎ জনগোষ্ঠীর কাছে সংবাদ, দেশের ইতিহাস, ঐতিহ্য, সংস্কৃতির বিষয়বস্তু, বিশেষ ধ্যান-ধারণা, বিনোদন প্রভৃতি পরিবেশন করে । সংবাদপত্র, বেতার, চলচ্চিত্র, টেলিভিশন প্রভৃতি গণমাধ্যমের উদাহরণ, উদ্দীপকে যার কথা উল্লেখ করা হয়েছে। আধুনিক যুগের সংস্কৃতি গণমাধ্যমকে ঘিরে কেন্দ্রীভূত হচ্ছে। সংবাদপত্রে প্রকাশিত ইতিহাস, ঐতিহ্য, সংস্কৃতি, অর্থনীতিসহ বিভিন্ন ধরনের সংবাদ শিশু-কিশোরের মনের খোরাক পূরণ করে। জীবন ও জগৎ সম্পর্কে বৈজ্ঞানিক ধ্যান-ধারণায় অনুপ্রাণিত করে। বেতার ও টেলিভিশনে প্রচারিত বিভিন্ন গঠনমূলক অনুষ্ঠান ব্যক্তিকে সামাজিকভাবে সচেতন করে তোলে। সেই সাথে গঠনমূলক সামাজিক চলচ্চিত্র ব্যক্তির আচরণকে প্রভাবিত করে। অন্যান্য পেশার মানুষের প্রতি শ্রদ্ধাশীল হওয়ার, শিক্ষা দেয়। উদ্দীপকে প্রতীক নিয়মিত রেডিওতে কবিতা আবৃত্তি, গান বাজনা করে জাতীয় পর্যায়ে অনেক খ্যাতি অর্জন করেছে অর্থাৎ পড়াশোনার অবসরে সে সংবাদপত্র পাঠ, শিক্ষামূলক অনুষ্ঠান প্রভৃতি কার্যক্রমের মাধ্যমে নিজেদের মেধাকে আরো বিকশিত করছে। উপরের আলোচনার প্রেক্ষিতে তাই বলা যায়, আধুনিক যুগে এসে গণমাধ্যম শিশু-কিশোর এবং তরুণ প্রজন্মের সামনে জ্ঞান আহরণের নতুন ক্ষেত্ৰ উন্মোচন করে । যা দেশের সাংস্কৃতিক উন্নয়নকে ত্বরান্বিত করছে ।"
        }
      ]
    },
    {
      "number": "11",
      "uddipok": "পত্রিকার একটি খবর মোহনার মনকে ভারাক্রান্ত করে তোলে। গাজীপুরের কোনাবাড়ি এলাকায় তিনটি বাসের ত্রিমুখী সংঘর্ষে চারজনের প্রাণহানি ঘটে এবং আরও অনেকে আহত হয়। মৌসুমী চিন্তা করে এই অবস্থার থেকে উত্তরণের উপায় খুঁজে বের করতে হবে নইলে একটি দুর্ঘটনা শুধু ব্যক্তির পারিবারিক জীবনকেই বিপর্যস্ত করে তুলবে না, আর্থ-সামাজিক ও নাগরিক জীবনকেও দুর্বিষহ করে তুলবে ।",
      "tag": "HC 24",
      "sub_questions": [
        {
          "label": "ক",
          "question": "সামাজিক সমস্যা কাকে বলে?",
          "explanation": "সামাজিক সমস্যা হলো সমাজের এমন একটি অস্বাভাবিক অবস্থা যা অধিকাংশ লোককে প্রভাবিত করে এবং এ অবস্থা থেকে উত্তরণের জন্য সকলকে একযোগে কাজ করতে হয়।"
        },
        {
          "label": "খ",
          "question": "শিশুশ্রম বৃদ্ধি পাচ্ছে কেন? ব্যাখ্যা করো ।",
          "explanation": "বিভিন্ন কারণে শিশুশ্রম বৃদ্ধি পাচ্ছে। শিশু শ্রমের প্রথম এবং প্রধান কারণ হলো অর্থনৈতিক দুরবস্থা। দরিদ্র পরিবারের পক্ষে ভরণ-পোষণ মিটিয়ে সন্তানের লেখাপড়ার খরচ যোগানো বাবা-মার পক্ষে সম্ভব হয় না। ফলে তাদের স্কুলে পাঠাতে অভিভাবকেরা উৎসাহ হারিয়ে ফেলেন। এ অবস্থায় পিতা বা মাতা মনে করেন, সন্তান কোনো পেশায় নিয়োজিত হয়ে আয় রোজগার করলে পরিবারের উপকার হবে। শিশুদের অল্প পারিশ্রমিকে দীর্ঘক্ষণ কাজে খাটানো যায় বলে নিয়োগ কর্তারাও তাদের কাজে লাগানোর জন্য উৎসাহী হয়। এছাড়া শিশু শ্রমের কুফল সম্পর্কে পিতামাতাদের উদাসীনতাও শিশুশ্রমের অন্যতম কারণ।"
        },
        {
          "label": "গ",
          "question": "উদ্দীপকের যে সমস্যার কথা বলা হয়েছে সেটির কারণ ব্যাখ্যা করো।",
          "explanation": "উদ্দীপকে সড়ক দুর্ঘটনার কথা বলা হয়েছে। এর পেছনে নানাবিধ কারণ বিদ্যমান। বাংলাদেশ বিশ্বের সবচেয়ে দুর্ঘটনাপ্রবণ দেশগুলোর একটি। দুর্ঘটনার পেছনের কারণগুলোর মধ্যে রয়েছে চালকদের অদক্ষতা, বেপরোয়া মনোভাব, ট্রাফিক আইন না মানার প্রবণতা, রাস্তা বা মহাসড়কের নকশায় ত্রুটি, পথচারীসহ নাগরিকদের সচেতনতার অভাব ইত্যাদি । আইনশৃঙ্খলা রক্ষাকারী বাহিনী ও পরিবহন বিভাগের একশ্রেণির কর্মকর্তা-কর্মচারীর দুর্নীতিও এর পেছনে পরোক্ষভাবে দায়ী । উদ্দীপকে পত্রিকার একটি খবর হিসেবে বলা হয়েছে, গাজীপুরের কোনাবাড়ি এলাকায় তিনটি বাসের ত্রিমুখী সংঘর্ষে চারজনের প্রাণহানি ঘটে এবং আরও অনেকে আহত হয়। এটি সড়ক দুর্ঘটনাকে ইঙ্গিত করে। নাগরিকদের সচেতনতার অভাব সড়ক দুর্ঘটনার অন্যতম প্ৰধান কারণ। আমরা অনেকেই সড়ক ব্যবহার করার নিয়ম-নীতি জানি না বা জানলেও অনেক সময় মানি না। রাস্তার কোন পাশ দিয়ে চলতে হবে, 'কীভাবে রাস্তা পার হতে হবে এসব বিষয়ে অজ্ঞতা, ফুটওয়ার ব্রিজ ব্যবহার করার ক্ষেত্রে অলসতা, পথ চলা বা গাড়ি চালানোর সময় মোবাইল ফোনে কথা বলা ইত্যাদি কারণেও দুর্ঘটনা ঘটে। এছাড়া চালকদের প্রতিযোগিতা করে গাড়ি চালানো, রাস্তায় গাড়ি বের করার আগে যন্ত্রপাতি পরীক্ষা না করা, সিটবেল্ট ও হেলমেট ব্যবহার না করা এবং 'বেশি রাতে ঘুমচোখে গাড়ি চালানোর কারণেও সড়ক দুর্ঘটনা ঘটে।"
        },
        {
          "label": "ঘ",
          "question": "উদ্দীপকের শেষ অংশে মৌসুমীর বক্তব্যের যৌক্তিকতা নিরূপণ করো ।",
          "explanation": "উদ্দীপকের শেষ অংশে মৌসুমী সড়ক দুর্ঘটনা প্রতিরোধে পদক্ষেপ গ্রহণের কথা বলেছে, যা সম্পূর্ণরূপে যৌক্তিক। বাংলাদেশে সড়ক দুর্ঘটনা পরিস্থিতি বেশ ভয়াবহ। বাংলাদেশের এ সমস্যা বহুমুখী আর্থ-সামাজিক প্রতিবন্ধকতা সৃষ্টি করছে। উদ্দীপকে একটি পত্রিকার খবর হিসেবে তিনটি বাসের ত্রিমুখী সংঘর্ষের কথা বলা হয়েছে, যেখানে বেশ কয়েকজন মানুষ হতাহত হয়। এটি এদেশের নিত্য নৈমিত্তিক ঘটনা। পরিবহন আইন সংস্কার করে এবং সচেতনতা বৃদ্ধির নানা পদক্ষেপ নিয়েও সরকার এ সমস্যা সমাধান করতে পারছে না। সড়ক দুর্ঘটনা রোধে সর্বস্তরে সচেতনতা ও দক্ষতা বৃদ্ধির পাশাপাশি বেশকিছু পদক্ষেপ গ্রহণ করতে হবে। সড়ক দুর্ঘটনা রোধে কেবল সচেতনতাই যাবতীয় সমস্যার সমাধান করতে পারবে না। এজন্য আরো কিছু উদ্যোগ গ্রহণ করতে হবে। উপযুক্ত শিক্ষা ও প্রশিক্ষণ প্রদান করে চালক নিয়োগ দিতে হবে। প্রত্যেক চালককে অবশ্যই ট্রাফিক আইন ও সিগনাল মেনে চলতে হবে। বেপরোয়া গতি, ওভারটেকিং-এর মানসিকতা পরিহার করতে হবে। নেশাগ্রস্ত অবস্থায় গাড়ি চালানো যাবে না। ভারী যানবাহন চলাচলের জন্য আলাদা লেনের ব্যবস্থা, বৈদ্যুতিক সিগনাল স্থাপন, রাস্তাঘাটের সংস্কার ও আইন প্রয়োগকারী সংস্থাকে দায়িত্ব পালনে আরও সচেতন হতে হবে। নিরাপদ চলাচলের জন্য যাত্রী ও পথচারীদের ট্রাফিক আইন-কানুন মেনে চলতে হবে। জেব্রাক্রসিং, ওভারব্রিজ ও আন্ডারপাস দিয়ে রাস্তা পারাপার হতে হবে। ছোট শিশু ও প্রবীণদের চলাচলে সহযোগিতা ও এ বিষয়ে সতর্ক করা সকলের দায়িত্ব ও কর্তব্য। এসব বিষয়ে জনসচেতনতা সৃষ্টির লক্ষ্যে গণমাধ্যম বিশেষ ভূমিকা পালন করতে পারে । পরিশেষে বলা যায়, সর্বস্তরের জনগণের সচেতনতা বৃদ্ধির পাশাপাশি, সরকার, চালক, মালিক, যাত্রী ও পথচারীদের সম্মিলিত প্রচেষ্টায় সড়ক দুর্ঘটনা প্রতিরোধ করা যেতে পারে ।"
        }
      ]
    }
  ]
}