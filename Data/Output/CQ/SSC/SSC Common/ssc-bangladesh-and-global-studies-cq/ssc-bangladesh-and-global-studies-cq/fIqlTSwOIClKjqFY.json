{
  "title": "যশোর বোর্ড ২০২৩",
  "subtitle": "বাংলাদেশ ও বিশ্ব পরিচয় (11)",
  "questions": [
    {
      "number": "1",
      "uddipok": "বাংলাদেশ ও বিশ্বপরিচয় বিষয়ে মাল্টিমিডিয়া ক্লাসে শিক্ষক ১০ম শ্রেণির শিক্ষার্থীদেরকে দুটি অডিও রেকর্ড শোনান। অডিও রেকর্ডে একজন নেতার বলিষ্ঠ কণ্ঠে উচ্চারিত হয়- ১নং: \"---- ইহাই হয়ত আমার শেষ বার্তা, আজ হইতে বাংলাদেশ স্বাধীন----\"। ২নং: \"---- রক্ত যখন দিয়েছি রক্ত আরও দেব, --- এবারের সংগ্রাম আমাদের মুক্তির সংগ্রাম, এবারের সংগ্রাম স্বাধীনতার সংগ্রাম----\"।",
      "tag": "JB 23,CTG.B 20",
      "sub_questions": [
        {
          "label": "ক",
          "question": "ছয়দফা কর্মসূচি কী?",
          "explanation": "পাকিস্তানি শাসকগোষ্ঠীর শোষণ ও নিপীড়ন থেকে মুক্তিলাভের জন্য বঙ্গবন্ধু শেখ মুজিবুর রহমান ৬টি দাবি সম্বলিত একটি প্রস্তাব পেশ করেন যা ছয় দফা কর্মসূচি নামে পরিচিত।"
        },
        {
          "label": "খ",
          "question": "মুক্তিযুদ্ধে ছাত্রসমাজ কীভাবে ভূমিকা রেখেছিল?",
          "explanation": "বাংলাদেশের মুক্তিযুদ্ধে ছাত্রসমাজের ভূমিকা ছিল গৌরবোজ্জ্বল। ১৯৭১ সালে মহান মুক্তিযুদ্ধ শুরুর পর দেশের বিভিন্ন অঞ্চলে পাকিস্তানি সেনাবাহিনীর বিরুদ্ধে প্রতিরোধের ক্ষেত্রে অগ্রণী ভূমিকা পালন করে এদেশের ছাত্রসমাজ। এ সময় ছাত্র-ছাত্রীদের বিরাট অংশ জীবনের মায়া ত্যাগ করে মুক্তিযুদ্ধে অংশ নেয়। এমনকি মুক্তিবাহিনীতে একক গোষ্ঠী হিসেবে ছাত্র-ছাত্রীদের সংখ্যাই ছিল সবচেয়ে বেশি। কার্যত মুক্তিযুদ্ধের সময় ছাত্রসমাজের আত্মত্যাগ ছাড়া বাঙালির স্বাধীনতা অর্জন কঠিন হয়ে পড়তো।"
        },
        {
          "label": "গ",
          "question": "১নং -এ কোন ঐতিহাসিক বিষয়টি ফুটে উঠেছে?",
          "explanation": "উদ্দীপকের ১নং অডিও রেকর্ডে বঙ্গবন্ধু শেখ মুজিবুর রহমানের বাংলাদেশের স্বাধীনতার ঘোষণাটি ফুটে উঠেছে। বাঙালির স্বাধীনতা আন্দোলনকে অঙ্কুরে বিনষ্ট করতে পাকিস্তানি হানাদার বাহিনী ১৯৭১ সালের ২৫শে মার্চ রাতে ইতিহাসের বর্বরতম গণহত্যা 'অপারেশন সার্চলাইট' শুরু করে। ওইদিন রাতেই বঙ্গবন্ধু শেখ মুজিবুর রহমানকে গ্রেফতার করে পশ্চিম পাকিস্তানে নিয়ে যাওয়া হয়। গ্রেফতার হওয়ার পূর্ব মুহূর্তে অর্থাৎ ২৬শে মার্চের প্রথম প্রহরে বঙ্গবন্ধু বাংলাদেশের স্বাধীনতার ঘোষণা দেন। ঘোষণাটি ছিল ইংরেজিতে, যার বাংলা অনুবাদ ছিল : \"ইহাই হয়ত আমার শেষ বার্তা, আজ হইতে বাংলাদেশ স্বাধীন। ... চূড়ান্ত বিজয় অর্জন না করা পর্যন্ত লড়াই চালিয়ে যাও।\" স্বাধীনতার এ ঘোষণা বাংলাদেশের সব স্থানে তদানীন্তন ইপিআরের ট্রান্সমিটার, টেলিগ্রাম ও টেলিপ্রিন্টারের মাধ্যমে প্রচার করা হয়। স্বাধীনতার ঘোষণায়। উজ্জীবিত হয়ে বাঙালি ছাত্র, জনতা, পুলিশ, ইপিআর সাহসিকতার সাথে হানাদার বাহিনীর বিরুদ্ধে রুখে দাঁড়ায়। উদ্দীপকের ১ম অডিও রেকর্ডে উচ্চারিত হয়- “ইহাই হয়ত আমার শেষ বার্তা, আজ হইতে বাংলাদেশ স্বাধীন।” এটি বঙ্গবন্ধু শেখ মুজিবুর রহমানের দেওয়া বাংলাদেশের স্বাধীনতার ঘোষণার প্রথম অংশ। এ ঘোষণার সাথে জড়িয়ে আছে বাংলাদেশের মুক্তিযুদ্ধ এবং স্বাধীন বাংলাদেশের সূচনা। তাই বলা যায়, উদ্দীপকের ১ম রেকর্ডে বাংলাদেশের স্বাধীনতার ঘোষণা ফুটে উঠেছে।"
        },
        {
          "label": "ঘ",
          "question": "'২নং-এর সাথে বাংলাদেশের স্বাধীনতা যুদ্ধের আনুষ্ঠানিকতা শুরুর সম্পর্ক রয়েছে”- বিশ্লেষণ করো।",
          "explanation": "২নং-এর সাথে অর্থাৎ ঐতিহাসিক ৭ই মার্চের বঙ্গবন্ধুর ভাষণের সাথে বাংলাদেশের স্বাধীনতা যুদ্ধের আনুষ্ঠানিকতা শুরুর সম্পর্ক রয়েছে। বিশ্বের ইতিহাসে যেসব ঐতিহাসিক ভাষণের নজির আছে বঙ্গবন্ধুর ৭ই মার্চের ভাষণ তার অন্যতম। রাজনৈতিকভাবে চরম দুর্যোগময় একটি পরিস্থিতিতে বঙ্গবন্ধু শেখ মুজিবুর রহমান ৭ই মার্চের ভাষণ দেন। এ ভাষণে তিনি বাংলাদেশের স্বাধীনতার ডাক দেন' এবং জনগণকে সশস্ত্র মুক্তিযুদ্ধের প্রস্তুতি নেওয়ার আহ্বান জানান। রেসকোর্স ময়দানের এ ভাষণে বঙ্গবন্ধু পশ্চিম পাকিস্তানি শাসকদের দুঃশাসন ও শোষণ, বঞ্চনার ইতিহাস, নির্বাচনে জয়ের পরও ক্ষমতা হস্তান্তরে টালবাহানার প্রসঙ্গ তুলে ধরেন। এ ভাষণে বঞ্চনার বেড়াজাল ছিন্ন করতে বাঙালিকে ঐক্যবদ্ধ হওয়ার প্রেরণা ও নির্দেশনা দেওয়া হয়। উদ্দীপকের ২নং অডিও রেকর্ডে নেতার কণ্ঠে উচ্চারিত হয় \"রক্ত যখন দিয়েছি, রক্ত আরও দেবো... এবারের সংগ্রাম আমাদের মুক্তির সংগ্রাম... এবারের সংগ্রাম স্বাধীনতার সংগ্রাম।” এটি বঙ্গবন্ধু শেখ মুজিবুর রহমানের ৭ই মার্চের ঐতিহাসিক ভাষণ। এ ভাষণের মাধ্যমেই বাঙালি জাতি সম্মিলিতভাবে মুক্তিযুদ্ধে ঝাঁপিয়ে পড়ার অনুপ্রেরণা পেয়েছিল। মূলত ৭ই মার্চের ভাষণেই বাঙালি জাতির গন্তব্য নির্ধারিত হয় এবং জনগণ মুক্তিযুদ্ধের প্রস্তুতি নিতে থাকে। এ ভাষণে বঙ্গবন্ধু প্রতিরোধ, সংগ্রাম, যুদ্ধের কলাকৌশল ও শত্রু মোকাবিলার উপায় সম্পর্কেও দিকনির্দেশনা দেন। এ ঘোষণা ও কর্মসূচিতে সাড়া দিয়ে সর্বস্তরের জনগণ ঐক্যবদ্ধ হয়ে মুক্তিযুদ্ধে ঝাঁপিয়ে পড়ে। নয় মাস যুদ্ধের মাধ্যমে বাংলাদেশ চূড়ান্ত বিজয় অর্জন করে। উপরের আলোচনা থেকে বলা যায়, ৭ই মার্চের ঐতিহাসিক ভাষণের ধারাবাহিকতায় মুক্তিযুদ্ধ শুরু হয়। পরবর্তী সময়ে সশস্ত্র যুদ্ধের মাধ্যমে ১৯৭১ সালের ১৬ই ডিসেম্বর মুক্তিযুদ্ধে চূড়ান্ত বিজয় অর্জিত হয়। সুতরাং বলা যায়, ৭ই মার্চের ভাষণের সাথে বাংলাদেশের স্বাধীনতা যুদ্ধের আনুষ্ঠানিকতা শুরুর সম্পর্ক রয়েছে। সহযোগিতা, শিক্ষা ও স্বাস্থ্য সুবিধা নিশ্চিতকরণ, খাদ্য সাহায্য প্রদান প্রভৃতিও একটি আধুনিক রাষ্ট্রের কাজ। সুতরাং উপরে আলোচনার প্রেক্ষিতে ঘটনা-২ এ বর্ণিত বাংলাদেশের কাজগুলোকে আধুনিক রাষ্ট্রের কাজেরই প্রতিরূপ বলা যায়।"
        }
      ]
    },
    {
      "number": "2",
      "uddipok": "",
      "tag": "JB 23",
      "sub_questions": [
        {
          "label": "ক",
          "question": "সুনাগরিক বলতে কী বোঝ?",
          "explanation": "বুদ্ধি, বিবেক ও আত্মসংযম এই তিনটি গুণসম্পন্ন ব্যক্তিকে সুনাগরিক বলা হয়।"
        },
        {
          "label": "খ",
          "question": "জনসমষ্টিকে রাষ্ট্রের প্রাথমিক উপাদান বলা হয় কেন?",
          "explanation": "জনসমষ্টির ঐক্যবদ্ধ হওয়ার ইচ্ছা এবং পারস্পরিক সম্পর্ক থেকেই রাষ্ট্রের উদ্ভব হয়েছে বলে জনসমষ্টিকে রাষ্ট্রের প্রাথমিক উপাদান বলা হয়। রাষ্ট্র গঠনের অপরিহার্য উপাদান হলো জনসমষ্টি। জনসমষ্টি বলতে রাজনৈতিকভাবে সংগঠিত জনগণকে বোঝায়। মূলত জনসমষ্টিই ঐক্যবদ্ধ হয়ে জাতীয়তাবাদী আন্দোলন, সংগ্রাম ও যুদ্ধের মাধ্যমে অথবা সাংবিধানিকভাবে নির্দিষ্ট ভূখণ্ডের ওপর নিয়ন্ত্রণ প্রতিষ্ঠা করে রাষ্ট্র গঠন করে। এজন্য জনসমষ্টিকে রাষ্ট্রের প্রাথমিক উপাদান বলা হয়।"
        },
        {
          "label": "গ",
          "question": "'?' চিহ্নিত স্থান কোন উপাদান নির্দেশ করছে? ব্যাখ্যা করো।",
          "explanation": "উদ্দীপকে '?' চিহ্নিত স্থান রাষ্ট্রের উপাদান হিসেবে সার্বভৌমত্বকে নির্দেশ করছে। প্রত্যেক রাষ্ট্রই চারটি উপাদানের সমন্বয়ে গঠিত। যথা- জনসমষ্টি, নির্দিষ্ট ভূখন্ড, সরকার ও সার্বভৌমত্ব। উদ্দীপকের ছকে রাষ্ট্রের উপাদানগুলোর মধ্যে জনসমষ্টি, নির্দিষ্ট ভূখণ্ড ও সরকার উল্লেখ রয়েছে। তাই '?' চিহ্নিত স্থানে সার্বভৌমত্ব বসবে। রাষ্ট্র গঠনের মুখ্য উপাদান হলো সার্বভৌমত্ব। এ শব্দ দ্বারা চরম ও চূড়ান্ত ক্ষমতাকে বোঝায়। সার্বভৌমত্বের মাধ্যমেই একটি রাষ্ট্র পূর্ণতা পায়। এই ক্ষমতা রাষ্ট্রকে অন্যান্য সংস্থা থেকে পৃথক করে। প্রত্যেক সমাজ ব্যবস্থায় চূড়ান্ত ক্ষমতা কার্যকর করার জন্য একটি মাত্র কেন্দ্রীয় কর্তৃপক্ষ থাকবে। আর এই ক্ষমতা হলো সার্বভৌম ক্ষমতা। সার্বভৌমত্বের আদর্শই হলো আইন; যা সকলেই মানতে বাধ্য। এ ক্ষমতার অভ্যন্তরীণ ও বাহ্যিক দুটি দিক রয়েছে। অভ্যন্তরীণ ক্ষমতার মধ্য দিয়ে সকল নাগরিক, ব্যক্তি ও প্রতিষ্ঠানের ওপর রাষ্ট্রের কর্তৃত্ব প্রতিষ্ঠা পায়। এর উর্ধ্বে কোনো কর্তৃপক্ষ নেই। আর বাহ্যিক সার্বভৌমত্বের অর্থ হলো রাষ্ট্র আন্তর্জাতিক ক্ষেত্রে বহিঃশক্তির নিয়ন্ত্রণ ও হস্তক্ষেপ থেকে মুক্ত থাকবে। সুতরাং বলা যায়, একটি রাষ্ট্র গঠনের জন্য সার্বভৌমত্ব অপরিহার্য।"
        },
        {
          "label": "ঘ",
          "question": "তুমি কি মনে কর, উল্লিখিত উপাদানটি ছাড়া একটি রাষ্ট্র গঠিত হতে পারে না? যুক্তি দিয়ে মূল্যায়ন করো।",
          "explanation": "হ্যাঁ, আমি মনে করি উল্লিখিত উপাদান তথা সার্বভৌমত্ব ছাড়া একটি রাষ্ট্র গঠিত হতে পারে না। সার্বভৌমত্ব রাষ্ট্র গঠনের একটি অপরিহার্য উপাদান। সার্বভৌমত্ব বলতে কোনো দেশ বা রাষ্ট্রের নিজের অভ্যন্তরীণ এবং অন্যান্য রাষ্ট্রের সঙ্গে সম্পর্ক নির্ধারণের চূড়ান্ত ক্ষমতাকে বোঝায়। অর্থাৎ, প্রত্যেক রাষ্ট্রে বা সমাজব্যবস্থায় চূড়ান্ত ক্ষমতা কার্যকর করার জন্য একটি মাত্র কেন্দ্রীয় কর্তৃপক্ষ থাকবে। আর এই ক্ষমতা হলো সার্বভৌম ক্ষমতা। সার্বভৌম ক্ষমতার অভ্যন্তরীণ ও বাহ্যিক দুটি দিক রয়েছে। অভ্যন্তরীণ ক্ষমতা প্রয়োগের মধ্য দিয়ে রাষ্ট্রের মধ্যকার সকল ব্যক্তি ও প্রতিষ্ঠানের উপর রাষ্ট্রের কর্তৃত্ব প্রতিষ্ঠা পায়। এই সার্বভৌম ক্ষমতার ঊর্ধ্বে কোনো কর্তৃপক্ষ নেই। বাহ্যিক সার্বভৌমত্বের অর্থ হলো রাষ্ট্র আন্তর্জাতিক ক্ষেত্রে বহিঃশক্তির নিয়ন্ত্রণ ও হস্তক্ষেপ থেকে মুক্ত থাকবে। কেবল জনসমষ্টি, নির্দিষ্ট ভূখণ্ড ও সরকার থাকা সত্ত্বেও একটি দেশের সার্বভৌমত্ব না থাকলে তা রাষ্ট্র হিসেবে বিবেচিত হবে না। সাধারণভাবে রাষ্ট্র বলতে সরকার, দেশ, সমাজ বা জাতিকে বোঝায়। রাষ্ট্র হচ্ছে সমাজ জীবনের সবচেয়ে গুরুত্বপূর্ণ রাজনৈতিক প্রতিষ্ঠান। সমাজে বসবাসরত সব মানুষকে একটি সূত্রে বেঁধে রাখতে এবং তাদের কল্যাণ ও সমস্যা সমাধানের জন্যই রাষ্ট্রের উৎপত্তি ঘটে। রাষ্ট্রের ধারণা বিশ্লেষণ করলে আমরা চারটি উপাদান পাই যা উদ্দীপকের ছকে উল্লেখ করা হয়েছে। আর এ চারটি উপাদানের কোনো একটি উপাদান না থাকলে একটি রাষ্ট্র তার মর্যাদা হারাতে বাধ্য। উপরের আলোচনা থেকে এ কথা স্পষ্টভাবে প্রতীয়মান হয় যে, রাষ্ট্রের চারটি উপাদানের অনুপস্থিতি অন্যান্য উপাদানকে প্রভাবিত করে। সুতরাং বলা যায়, ছকের চারটি উপাদানের মধ্যে 'সার্বভৌমত্ব' নামক অপরিহার্য উপাদানটি ছাড়া রাষ্ট্র গঠন সম্ভব না।"
        }
      ]
    },
    {
      "number": "3",
      "uddipok": "মুক্তিযুদ্ধ শুরুর ১৫ দিন পরে একটি সরকার গঠন করা হয়। এই সরকার মুক্তিযুদ্ধকে সঠিকভাবে পরিচালনা, সুসংহত করা এবং মুক্তিযুদ্ধের পক্ষে বিশ্ব জনমত গঠনের লক্ষ্যে নির্বাচিত প্রতিনিধিদের নিয়ে গঠিত হয়। ঐ সরকার আনুষ্ঠানিকভাবে ঘোষণা করে, “বাংলাদেশের স্বাধীনতার ঘোষণা।”",
      "tag": "JB 23",
      "sub_questions": [
        {
          "label": "ক",
          "question": "রাষ্ট্র পরিচালনার মূলনীতি কী কী?",
          "explanation": "বাংলাদেশের রাষ্ট্র পরিচালনার মূলনীতিগুলো হলো- জাতীয়তাবাদ, গণতন্ত্র, সমাজতন্ত্র এবং ধর্মনিরপেক্ষতা।"
        },
        {
          "label": "খ",
          "question": "মুক্তিযুদ্ধে জাতিসংঘের ভূমিকা ব্যাখ্যা করো।",
          "explanation": "আমাদের মুক্তিযুদ্ধে জাতিসংঘ নীরব দর্শকের ভূমিকা পালন করে। বিশ্বশান্তি ও নিরাপত্তা রক্ষা জাতিসংঘের মূল লক্ষ্য ও উদ্দেশ্য হলেও ১৯৭১ সালের ২৫শে মার্চ রাতে সংঘটিত গণহত্যা ও মানবাধিকার লঙ্ঘনের বিরুদ্ধে জাতিসংঘ কোনো কার্যকর ব্যবস্থা গ্রহণ করতে পারেনি। বরং যুদ্ধে পাকিস্তানের পরাজয়ের সম্ভাবনা দেখা দিলে মার্কিন যুক্তরাষ্ট্র ও চীন নিরাপত্তা পরিষদে যুদ্ধবিরতির প্রস্তাব দেয়। প্রকৃতপক্ষে 'ভেটো' ('না' ভোট দিয়ে প্রস্তাব বাতিল করা) ক্ষমতাসম্পন্ন পাঁচটি দেশের (মার্কিন যুক্তরাষ্ট্র, যুক্তরাজ্য, রাশিয়া, ফ্রান্স ও চীন) সিদ্ধান্তের বাইরে গিয়ে জাতিসংঘের নিজস্ব উদ্যোগ গ্রহণের ক্ষমতা বরাবরই অত্যন্ত সীমিত।"
        },
        {
          "label": "গ",
          "question": "উদ্দীপকে যে সরকারের কথা বলা হয়েছে তার গঠন কাঠামো ব্যাখ্যা করো।",
          "explanation": "উদ্দীপকে মুজিবনগর সরকারের কথা বলা হয়েছে। ১৯৭১ সালের ২৬শে মার্চের প্রথম প্রহরে বঙ্গবন্ধু শেখ মুজিবুর রহমান স্বাধীনতার ঘোষণা দেন। এর পরপরই পাকিস্তানিরা তাঁকে গ্রেপ্তার করে। কয়েকদিন পর ১০ই এপ্রিল মুক্তিযুদ্ধকে সঠিকভাবে পরিচালনা এবং এর পক্ষে বিশ্বসম্প্রদায়ের সমর্থন আদায়ের জন্য মেহেরপুর জেলার (তখন কুষ্টিয়া জেলা) বৈদ্যনাথতলায় 'মুজিবনগর সরকার' গঠন করা হয়। বঙ্গবন্ধুর ঘনিষ্ঠ চারজন সহযোগী এ সরকারের শীর্ষ দায়িত্বে ছিলেন। এদিন আনুষ্ঠানিকভাবে 'বাংলাদেশের স্বাধীনতার ঘোষণাপত্র' পাঠ করা হয়। উদ্দীপকেও 'এমন একটি সরকারের কথা বলা হয়েছে যা মুক্তিযুদ্ধ শুরুর ১৫ দিন পর অর্থাৎ ১৯৭১ সালের ১০ই এপ্রিল গঠিত হয়। উদ্দীপকের সরকারের সাথে মুজিবনগর সরকারের মিল আছে। এ সরকারের কাঠামো ছিল এরকম- ১. রাষ্ট্রপতি ও সশস্ত্র বাহিনীর সর্বাধিনায়ক: বঙ্গবন্ধু শেখ মুজিবুর রহমান। ২. উপ-রাষ্ট্রপতি: সৈয়দ নজরুল ইসলাম' (অস্থায়ী রাষ্ট্রপতি)। ৩. প্রধানমন্ত্রী: তাজউদ্দীন আহমদ। ৪. অর্থমন্ত্রী: এম. মনসুর আলী। ৫. স্বরাষ্ট্র, ত্রাণ ও পুনর্বাসন মন্ত্রী: এ.এইচ.এম কামারুজ্জামান। ৬. পররাষ্ট্র ও আইনমন্ত্রী: খন্দকার মোশতাক আহমেদ। বঙ্গবন্ধু শেখ মুজিবুর রহমান তখন পাকিস্তানের কারাগারে বন্দি থাকায় উপ-রাষ্ট্রপতি সৈয়দ নজরুল ইসলাম মুজিবনগর সরকারের অস্থায়ী রাষ্ট্রপতি হিসেবে দায়িত্ব পালন করেন। এ সরকারের সুষ্ঠু দিক নির্দেশনার মাধ্যমেই বাংলাদেশ মহান মুক্তিযুদ্ধে চূড়ান্ত বিজয় অর্জন করে।"
        },
        {
          "label": "ঘ",
          "question": "উক্ত সরকারের কার্যক্রম বিশ্লেষণ করো।",
          "explanation": "মুক্তিযুদ্ধকে সুষ্ঠুভাবে পরিচালনা এবং এর পক্ষে বিশ্বজনমত গঠনে মুজিবনগর সরকার গুরুত্বপূর্ণ ভূমিকা পালন করে। ১৯৭১ সালের ১০ই এপ্রিল বঙ্গবন্ধু শেখ মুজিবুর রহমানকে প্রধান করে মুজিবনগর সরকার গঠিত হয়। এ সরকার পাকিস্তান সেনাবাহিনী, পুলিশ ও সীমান্তরক্ষী ইপিআর (পরে বিডিআর ও বর্তমানে বিজিবি) বাহিনীতে কর্মরত বাঙালি সদস্য এবং দেশের মুক্তিকামী সাধারণ মানুষকে নিয়ে মুক্তিবাহিনী গঠন করে। যুদ্ধ পরিচালনার সুবিধার্থে এ সরকার দেশকে ১১ টি সেক্টর ও সাব সেক্টরে ভাগ করে। এ ছাড়া বেশ কয়েকজন জ্যেষ্ঠ সেনা কর্মকর্তাদের নেতৃত্বে তিনটি বিশেষ ফোর্স বা বাহিনী গঠন করা হয়। এছাড়া মুজিবনগর সরকারের আহ্বানে প্রতিবেশী দেশ ভারত বাংলাদেশের স্বাধীনতা যুদ্ধে সমর্থন দেয় এবং মুক্তিযোদ্ধাদের প্রশিক্ষণ ও অস্ত্র সরবরাহের ব্যবস্থা করে। এছাড়া মুজিবনগর সরকার বিশ্বের বিভিন্ন দেশের রাজধানীসহ গুরুত্বপূর্ণ শহরে (যেমন- দিল্লি, লন্ডন, নিউইয়র্ক, ওয়াশিংটন, স্টকহোম) কূটনীতিকদের পাঠায়। বিদেশের মিশন থেকে প্রবাসী বাংলাদেশ সরকারের পক্ষে প্রচারণা চালিয়ে সমর্থন আদায়ের চেষ্টা করা হয়। এজন্য বিচারপতি আবু সাঈদ চৌধুরীকে সরকারের বিশেষ দূত হিসেবে নিয়োগ দেওয়া হয়। তিনি ইউরোপ ও মার্কিন যুক্তরাষ্ট্রে বাংলাদেশের স্বাধীনতার পক্ষে বিশ্ব নেতৃত্ব ও সাধারণ জনগণের সমর্থন আদায়ের জন্য কাজ করেন। মুজিবনগর সরকারের এসব রাজনৈতিক, সামরিক ও কূটনৈতিক তৎপরতার ফলে বিশ্বের বিভিন্ন দেশে মুক্তিযুদ্ধের অনুকূলে জনমত তৈরি হয়। মূলত মুজিবনগর সরকারের সুদক্ষ পরিচালনার মাধ্যমেই দীর্ঘ নয় মাস রক্তক্ষয়ী যুদ্ধের মধ্য দিয়ে বাংলাদেশ চূড়ান্ত বিজয় লাভ করে। উপরের আলোচনার পরিপ্রেক্ষিতে বলা যায়, মুজিবনগর সরকার বাংলাদেশের স্বাধীনতা অর্জনে গুরুত্বপূর্ণ ভূমিকা পালন করে।"
        }
      ]
    },
    {
      "number": "4",
      "uddipok": "জনাব “ক” দীর্ঘদিন যাবৎ আফ্রিকার একটি দেশে 'কর্মরত ছিলেন। দেশে ফিরে আসলে তার ডায়রিয়া ও জ্বর হয়, সাথে কাশিও দেখা দেয়। দীর্ঘ চিকিসার পরও সুস্থতার পরিবর্তে অতিরিক্ত অবসাদ অনুভব করে তিনি ধীরে ধীরে কর্মহীন হয়ে পড়েন। এতে স্বামী-স্ত্রীর মধ্যে সম্পর্কের অবনতি ঘটে। এক পর্যায়ে স্ত্রী তাকে ছেড়ে চলে যায়।",
      "tag": "JB 23",
      "sub_questions": [
        {
          "label": "ক",
          "question": "সামাজিক নৈরাজ্য কী?",
          "explanation": "সামাজিক বিশৃঙ্খলার চরম রূপ হলো সামাজিক নৈরাজ্য।"
        },
        {
          "label": "খ",
          "question": "সামাজিক মূল্যবোধ বলতে কী বোঝায়?",
          "explanation": "সমাজের মানুষের ধ্যান-ধারণা, বিশ্বাস, লক্ষ্য ও উদ্দেশ্য, সংকল্প আচার-আচরণ ও কার্যাবলিকে যে ধারণা পরোক্ষভাবে নিয়ন্ত্রণ করে সেটিই হলো সামাজিক মূল্যবোধ। যে কোনো সমাজের রীতিনীতি, মনোভাব এবং সমাজের অন্যান্য অনুমোদিত আচার আচরণের সমন্বয়ে সামাজিক মূল্যবোধের সৃষ্টি হয়। যেমন- বড়দের শ্রদ্ধা প্রদর্শন, অতিথির প্রতি সম্মান প্রদর্শন, ছোটদের প্রতি স্নেহ, মায়ামমতা প্রভৃতি সামাজিক মূল্যবোধের উদাহরণ।"
        },
        {
          "label": "গ",
          "question": "জনাব “ক” এর সমস্যাটি বাংলাদেশের কোন সামাজিক সমস্যাকে নির্দেশ করে? ব্যাখ্যা করো।",
          "explanation": "জনাব 'ক' এর সমস্যাটি ধ্বংসাত্মক ব্যাধি এইডসকে নির্দেশ করে। এইডস এর পূর্ণরূপ হলো Acquired Immune Deficiency Syndrome (AIDS)। এটি এইচআইভি ভাইরাস দ্বারা সংঘটিত একটি মরণব্যাধি। এইচআইভি কয়েকটি নির্দিষ্ট উপায়ে মানব দেহে প্রবেশ করে। এইচআইভি সংক্রমিত পুরুষ বা মহিলার সঙ্গে যৌন সম্পর্ক স্থাপন কিংবা এইচআইভি বহনকারীর রক্ত অন্যের শরীরে সঞ্চালন, এ ভাইরাস আক্রান্ত ব্যক্তির ব্যবহৃত সিরিঞ্জ, সুঁচ, অপারেশনের যন্ত্রপাতি ইত্যাদি জীবাণুমুক্ত না করে ব্যবহার করার মাধ্যমে এই রোগ ছড়িয়ে পড়ে। এই ভাইরাস শরীরে প্রবেশ করে আক্রান্ত ব্যক্তির রোগ প্রতিরোধ ক্ষমতা ধীরে ধীরে কমিয়ে দেয়। এইচআইভি ভাইরাসে আক্রান্ত ব্যক্তির প্রথমদিকে একমাসের বেশি সময় ধরে শুকনা কাশি বা পাতলা পায়খানা ও জ্বর হতে থাকে। শরীরের ওজন দ্রুত কমে যায়। এসব লক্ষণ অনেক দেরিতেও দেখা দিতে পারে। উদ্দীপকের জনাব 'ক' দীর্ঘদিন যাবৎ আফ্রিকার একটি দেশে কর্মরত ছিলেন। দেশে ফিরে আসলে তাঁর ডায়রিয়া ও জ্বর হয়, সাথে কাশিও দেখা দেয়। দীর্ঘ চিকিৎসার পরও সুস্থতার পরিবর্তে অতিরিক্ত অবসাদ অনুভব করে তিনি ধীরে ধীরে কর্মহীন হয়ে পড়েন। উদ্দীপকে উল্লেখিত লক্ষণগুলোর ভিত্তিতে বলা যায়, জনাব 'ক' এইডস রোগে আক্রান্ত।"
        },
        {
          "label": "ঘ",
          "question": "জনাব “ক” এর সমস্যা মোকাবিলায় তার স্ত্রীর পদক্ষেপটি কি যথার্থ? তোমার উত্তরের সপক্ষে যুক্তি দাও।",
          "explanation": "না, জনাব 'ক' এর সমস্যা মোকাবিলায় তার স্ত্রীর পদক্ষেপ যথার্থ নয়। বাংলাদেশের বর্তমান সামাজিক সমস্যাগুলোর অন্যতম এইডস। এইডস আক্রান্ত ব্যক্তির জন্য সামাজিক ও মানসিক সমর্থনের পাশাপাশি প্রয়োজনীয় চিকিৎসা জরুরি। আক্রান্তের জ্বর, ডায়রিয়া এবং ব্যথা থাকলে স্বাস্থ্যকেন্দ্রে নিয়ে যেতে হবে। নিয়মিত পুষ্টিকর খাবার ও পর্যাপ্ত বিশ্রামের ব্যবস্থা করতে হবে। তাছাড়া এইডস আক্রান্তের প্রতি পরিবার ও সমাজের অন্যান্যের মানসিক ও সামাজিক সমর্থন জরুরি। আক্রান্ত ব্যক্তিকে ঘৃণা নয়, রোগকে ঘৃণা করার নীতি মেনে চলতে হবে। আক্রান্তের সাথে বন্ধুত্বপূর্ণ সম্পর্ক বজায় রাখা, স্নেহ ভালোবাসা দিয়ে তার মনকে প্রফুল্ল রাখতে হবে। এইডস আক্রান্ত ব্যক্তিকে সবার কাছে থেকে আলাদা করা উচিত নয়। উদ্দীপকের জনাব 'ক' এইডস এ আক্রান্ত হয়েছেন। এক্ষেত্রে তার স্ত্রীর উচিত ছিল 'ক' এর নিয়মিত পুষ্টিকর খাবার ও পর্যাপ্ত বিশ্রামের ব্যবস্থা করা। তাকে মানসিক ও সামাজিক সমর্থন দেওয়া। সেই সাথে 'ক' এর প্রতি বন্ধুত্বপূর্ণ সম্পর্ক বজায় রাখা ও ভালোবাসা দিয়ে তার মনকে প্রফুল্ল রাখার চেষ্টা করা। কিন্তু 'ক' এর স্ত্রী এসব না করে তাকে ছেড়ে চলে গিয়েছে। উপরের আলোচনা থেকে বলা যায়, এইডস আক্রান্ত 'ক' এর প্রতি তার স্ত্রী যথার্থ আচরণ করেনি।"
        }
      ]
    },
    {
      "number": "5",
      "uddipok": "\"দাও ফিরিয়ে সে অরণ্য নাও এ নগর\"",
      "tag": "JB 23",
      "sub_questions": [
        {
          "label": "ক",
          "question": "গরান বনভূমি কাকে বলে?",
          "explanation": "জোয়ার-ভাটার লোনা ও ভেজা মাটিতে যেসব উদ্ভিদ জন্মায় তাদেরকে স্রোতজ বা গরান বনভূমি বলে।"
        },
        {
          "label": "খ",
          "question": "পরিবেশ রক্ষায় বনভূমির গুরুত্ব বর্ণনা করো।",
          "explanation": "জীববৈচিত্র্য ও পরিবেশ রক্ষায় বনভূমির গুরুত্ব অপরিসীম। বন ছাড়া জীববৈচিত্র্য তার অস্তিত্ব টিকিয়ে রাখতে পারে না। উদ্ভিদ ও প্রাণী তথা জীববৈচিত্র্যের একমাত্র আশ্রয়স্থল হলো বন। দ্রুত পরিবর্তনশীল জলবায়ুর প্রভাব থেকে রক্ষা পাওয়ার ক্ষেত্রে বনভূমি গুরুত্বপূর্ণ ভূমিকা রাখে। বন মূলত পরিবেশ, আবহাওয়া ও জলবায়ুর ভারসাম্য বজায় রাখে। গাছপালা নিয়মিত বৃষ্টিপাতে সাহায্য করে, নদী ভাঙন থেকে ভূ-ভাগকে রক্ষা করে। বন ঝড়-ঝঞ্ঝা ও অন্যান্য প্রাকৃতিক দুর্যোগের হাত থেকে আমাদেরকে রক্ষা করে। পরিবেশ ও জলবায়ুর ভারসাম্য বজায় রাখতে বনভূমির গুরুত্ব অপরিসীম।"
        },
        {
          "label": "গ",
          "question": "শিল্প উন্নয়নে পোস্টারের নির্দেশিত প্রাকৃতিক সম্পদ কীভাবে ভূমিকা রাখে?",
          "explanation": "শিল্প উন্নয়নে পোস্টারে নির্দেশিত প্রাকৃতিক সম্পদ অর্থাৎ বনভূমি গুরুত্বপূর্ণ ভূমিকা পালন করে। বাংলাদেশের অর্থনীতির একটি গুরুত্বপূর্ণ খাত হলো শিল্প। আমাদের অনেক শিল্প গড়ে উঠেছে বনভূমি থেকে সংগৃহীত কাঁচামালের ওপর নির্ভর করে। এগুলোর মধ্যে উল্লেখযোগ্য হলো কাগজ, দিয়াশলাই, হার্ডবোর্ড, কাঠশিল্প ইত্যাদি। এ শিল্পগুলোর কাঁচামালের যোগান আসে বন থেকে। উদ্দীপকে উল্লেখিত পোস্টারে লেখা, \"দাও ফিরিয়ে সে অরণ্য, নাও এ নগর\" যা বাংলাদেশের প্রাকৃতিক সম্পদ বনভূমির গুরুত্ব তুলে ধরে। আমাদের দৈনন্দিন জীবনে বনভূমির গুরুত্ব অনেক। কারণ বন থেকে আমরা বিভিন্ন শিল্পের কাঁচামাল সংগ্রহ করি। যেমন কাগজ শিল্পের জন্য বাঁশ ও বেতের ব্যবহার দিন দিন বৃদ্ধি পাচ্ছে। চন্দ্রঘোনার কর্ণফুলী কাগজকল, খুলনার হার্ডবোর্ড ও নিউজপ্রিন্ট কারখানার কাঁচামাল বন থেকে সংগ্রহ করা হয়। সুন্দরবনের গেওয়া কাঠ থেকে নিউজপ্রিন্টের মন্ড তৈরি করা হয়। এছাড়া কাঠের ওপর ভিত্তি করে গড়ে উঠেছে কাঠ শিল্প। তাই বলা যায়, বাংলাদেশের শিল্প উন্নয়নে বনভূমি অনেক গুরুত্বপূর্ণ ভূমিকা পালন করছে।"
        },
        {
          "label": "ঘ",
          "question": "একটি দেশের অর্থনৈতিক উন্নয়নে উক্ত সম্পদের গুরুত্ব বিশ্লেষণ করো।",
          "explanation": "উদ্দীপকে ইঙ্গিতকৃত সম্পদ তথা বনজ সম্পদ বাংলাদেশের অর্থনৈতিক উন্নয়নে গুরুত্বপূর্ণ ভূমিকা রাখে। জলবায়ুর অবস্থার সঙ্গে বনজ-সম্পদের সম্পর্ক খুবই ঘনিষ্ঠ। বাংলাদেশ ও দক্ষিণ এশিয়ার দেশ ভারত, মিয়ানমার ও নেপালের মধ্যে জলবায়ুগত তারতম্য রয়েছে। উষ্ণ ও আর্দ্র জলবায়ু অঞ্চলে সারা বছর প্রচুর বৃষ্টিপাত হয় বলে সেখানে নিবিড় ও বড় বড় অরণ্য বেড়ে উঠেছে। এজন্যই বাংলাদেশের পার্বত্য চট্টগ্রাম, ভারতের পূর্বাঞ্চল ও মিয়ানমারের উত্তরাঞ্চলে চিরহরিৎ অরণ্য সৃষ্টি হয়েছে। বাংলাদেশের অর্থনীতিতে বনজ সম্পদের গুরুত্ব অপরিসীম। এই সম্পদ কাঠের ওপর নির্ভরশীল শিল্পের কাঁচামাল যোগান দেয়। এছাড়া বন থেকে নিয়মিত ব্যাপকভাবে ঘর ছাওয়ার পাতা, মধু, মৌচাকের মোম, মাছ, কাঁকড়া এবং শামুক-ঝিনুক আহরণ করা হয়। অনেক শিল্প যেমন নিউজপ্রিন্ট, দিয়াশলাই, হার্ডবোর্ড, নৌকা, আসবাবপত্র বন থেকে আহরিত কাঁচামালের ওপর নির্ভরশীল। এছাড়া বন উল্লেখযোগ্য পরিমাণে কর্মসংস্থান ও আয়ের সুযোগ সৃষ্টি করে। উৎপাদনমুখী ভূমিকার পাশাপাশি বন ঘূর্ণিঝড়প্রবণ বাংলাদেশের উপকূলবর্তী মানুষ ও তাদের সম্পদের প্রাকৃতিক নিরাপত্তাবলয় হিসেবে ভূমিকা রাখে। কাজেই উপরের আলোচনার প্রেক্ষিতে এ কথা নিঃসন্দেহে বলা যায় যে, বাংলাদেশের অর্থনৈতিক উন্নয়নে বনজ সম্পদের ভূমিকা অপরিসীম।"
        }
      ]
    },
    {
      "number": "6",
      "uddipok": "হিরোশিমা ও নাগাসাকির ইতিহাস অত্যন্ত মর্মান্তিক ও বিভীষিকাময়। এমন মর্মান্তিকতা হতে মানবজাতিকে'রক্ষার জন্য বিশ্বের পরাশক্তির অধিকারী দেশগুলো একটি আন্তর্জাতিক সংস্থা গঠন করে। এ সংস্থার বিভিন্ন অঙ্গ-সংস্থাসমূহ পৃথিবীর বিভিন্ন দেশের শান্তি-শৃঙ্খলা ও আর্থ-সামাজিক উন্নয়নে ভূমিকা রেখে চলছে। বাংলাদেশও এই গর্বিত সংস্থার সদস্য হয়েছে।",
      "tag": "JB 23",
      "sub_questions": [
        {
          "label": "ক",
          "question": "FAO কী?",
          "explanation": "FAO হলো ক্ষুধা ও অপুষ্টি দূরীকরণের মাধ্যমে বিশ্বে খাদ্য নিরাপত্তা ব্যবস্থা গড়ে তোলা, কৃষি উৎপাদন বৃদ্ধি এবং জনগণের জীবনমান উন্নয়নের উদ্দেশ্যে গঠিত জাতিসংঘের একটি অঙ্গসংস্থা।"
        },
        {
          "label": "খ",
          "question": "সাধারণ পরিষদকে 'বিতর্ক সভা' বলে অভিহিত করা যায়- ব্যাখ্যা করো।",
          "explanation": "জাতিসংঘের পাঁচটি অঙ্গসংস্থার মধ্যে সাধারণ পরিষদকে 'বিতর্ক সভা' বলে অভিহিত করা হয়। পাঁচটি প্রধান অঙ্গ এবং একটি সেক্রেটারিয়েট নিয়ে জাতিসংঘ গঠিত। আর জাতিসংঘের সকল সদস্য রাষ্ট্র নিয়ে সাধারণ পরিষদ গঠিত হয়। এ পরিষদে সকল সদস্য রাষ্ট্র বিভিন্ন বিষয়ে আলাপ-আলোচনা করে এবং পক্ষে-বিপক্ষে তাদের মতামত প্রকাশ করার সুযোগ পায়। তাই এটিকে 'বিতর্ক সভা' বলা হয়।"
        },
        {
          "label": "গ",
          "question": "উদ্দীপকে ইঙ্গিতকৃত সংস্থাটির উদ্দেশ্য বর্ণনা করো।",
          "explanation": "উদ্দীপকে ইঙ্গিতকৃত সংস্থা তথা জাতিসংঘের প্রধান উদ্দেশ্য হলো বিশ্বশান্তি প্রতিষ্ঠা ও রক্ষা করা। মানব সভ্যতার ইতিহাসে দ্বিতীয় বিশ্বযুদ্ধ ছিল কলঙ্কিত ও বিভীষিকাময় অধ্যায়। এ যুদ্ধের ব্যাপকতা এবং ধ্বংসলীলা থেকে মানবজাতিকে রক্ষার জন্য বিশ্বের নেতৃস্থানীয় দেশগুলো একজোট হয়ে জাতিসংঘ গঠন করে। উদ্দীপকে বর্ণিত 'সংস্থাটির কার্যক্রম জাতিসংঘকেই নির্দেশ করছে। জাতিসংঘের অন্যতম উদ্দেশ্য হলো- শান্তি ভঙ্গের হুমকি, আক্রমণাত্মক কার্যকলাপ বন্ধের মাধ্যমে বিশ্বশান্তি রক্ষা ও নিশ্চিত করা। জাতি, ধর্ম-বর্ণ নির্বিশেষে মানুষের সমান অধিকারের প্রতি সম্মান প্রদর্শনের মাধ্যমে জাতিগুলোর মধ্যে সহযোগিতা ও বন্ধুত্ব জোরদার করাও প্রতিষ্ঠানটির অন্যতম লক্ষ্য। অর্থনৈতিক, সামাজিক ও সাংস্কৃতিক ক্ষেত্রে সকল জাতির মধ্যে সহযোগিতা গড়ে তোলার উদ্দেশ্যেও জাতিসংঘ কাজ করে। এছাড়া জাতি, ধর্ম, বর্ণ নির্বিশেষে সবার স্বাধীনতা ও মৌলিক অধিকারের প্রতি সম্মান এবং শ্রদ্ধাবোধ গড়ে তোলা সংস্থাটির গুরুত্বপূর্ণ উদ্দেশ্য। পাশাপাশি আন্তর্জাতিক আইনের সাহায্যে আন্তর্জাতিক বিরোধের শান্তিপূর্ণ সমাধান, প্রত্যেক জাতির আত্মনিয়ন্ত্রণ অধিকারের স্বীকৃতি ও তা সমুন্নত রাখা জাতিসংঘের অন্যতম লক্ষ্য। সর্বোপরি, জাতিসংঘের মূল উদ্দেশ্য হলো বিশ্বশান্তি রক্ষা ও দেশগুলোর মধ্যে সহযোগিতা বিধান।"
        },
        {
          "label": "ঘ",
          "question": "উদ্দীপকে সংস্থাটি নারীর প্রতি বৈষম্য নিরসনে গুরুত্বপূর্ণ ভূমিকা রাখছে। মন্তব্যটি মূল্যায়ন করো।",
          "explanation": "উদ্দীপকের সংস্থাটি অর্থাৎ জাতিসংঘ নারীর প্রতি বৈষম্য নিরসনে গুরুত্বপূর্ণ ভূমিকা রাখছে- মন্তব্যটি যথার্থ। নারীর প্রতি সকল প্রকার বৈষম্য দূরীকরণে জাতিসংঘের অবদান অসামান্য। নারীর অধিকার সংরক্ষণের জন্য জাতিসংঘ তার সৃষ্টিলগ্ন থেকেই বিভিন্ন আন্তর্জাতিক সনদ ও আইন প্রণয়ন করেছে। ১৯৪৮ সালে ঘোষিত মানবাধিকারের সর্বজনীন ঘোষণাপত্র ছাড়াও জাতিসংঘ নারীদের উন্নয়নে বিশ্ব নারী সম্মেলন, সিডও সনদ গ্রহণ করেছে যেগুলো নারীর সার্বিক কল্যাণ ও অগ্রগতিতে ভূমিকা রাখছে। নারীর প্রতি সব ধরনের বৈষম্য নিরসনে ১৯৭৯ সালের ডিসেম্বর মাসে জাতিসংঘ 'সিডও' সনদ গ্রহণ করে। ১৯৮১ সালে ২০টি দেশ সমর্থন করার পর সনদটি কার্যকর হয়। এ সনদটি নারী অধিকারের পূর্ণাঙ্গ দলিল। এই সনদ নারীর প্রতি রাষ্ট্রের দায়িত্ব নিশ্চিত করে। এছাড়া নারী নির্যাতন প্রতিরোধে জাতিসংঘ ২৫শে নভেম্বরকে 'আন্তর্জাতিক নারী নির্যাতন প্রতিরোধ দিবস' হিসেবে পালনের ঘোষণা দিয়েছে। ২৫শে নভেম্বর থেকে ১০ই ডিসেম্বর বিশ্বব্যাপী পালিত হয় 'নারী নির্যাতন প্রতিরোধ পক্ষ'। এর মাধ্যমে বিশ্বব্যাপী নারী নির্যাতন বিষয়ে গণসচেতনতা তৈরি করার চেষ্টা করা হয়। নারীদের অধিকার প্রতিষ্ঠার লক্ষ্যে জাতিসংঘ ৮ই মার্চকে 'নারী দিবস' হিসেবে ঘোষণা করেছে। জাতিসংঘ জন্মলগ্ন থেকেই নারী উন্নয়নের জন্য এ ধরনের আরও অনেক কাজ করে যাচ্ছে। জাতিসংঘের এমন কাজের ফলে নারীদের অবস্থান দিন দিন সুদৃঢ় ও উন্নত হচ্ছে। উপরের আলোচনায় প্রমাণিত হয়, নারীর প্রতি বৈষম্য নিরসনে জাতিসংঘ অসামান্য অবদান রাখছে।"
        }
      ]
    },
    {
      "number": "7",
      "uddipok": "ঘটনা-১: নবম শ্রেণির ছাত্র 'M' খারাপ সঙ্গীদের সাথে মিশে বিভিন্ন ধরনের অপরাধমূলক কর্মকাণ্ডে জড়িয়ে পড়ে। সেগুলোর জন্য রাষ্ট্রীয় আইনে সাজা পাবার কথা। ঘটনা-২: অধিক মুনাফার আশায় কিছু অসাধু বিক্রেতা মিলে একটি নিত্য-প্রয়োজনীয় দ্রব্য গুদামজাত করে। ফলে দ্রব্যটির কৃত্রিম সংকট তৈরি হয়। দ্রব্যটির দাম বেড়ে গেলে জনগণকে বেশ ভোগান্তিতে পড়তে হয়।",
      "tag": "JB 23,SB 20",
      "sub_questions": [
        {
          "label": "ক",
          "question": "সামাজিক সমস্যা কাকে বলে?",
          "explanation": "সামাজিক সমস্যা হলো সমাজের এমন একটা অস্বাভাবিক অবস্থা যা অধিকাংশ লোককে প্রভাবিত করে এবং এ অবস্থা থেকে উত্তরণের জন্য সকলকে একযোগে কাজ করতে হয়।"
        },
        {
          "label": "খ",
          "question": "শিশুশ্রমকে কেন নিরুৎসাহিত করা হয়?",
          "explanation": "শিশুর মৌলিক অধিকার রক্ষা এবং তার সঠিক শারীরিক ও মানসিক বিকাশের জন্য শিশুশ্রমকে নিরুৎসাহিত করা হয়। শিশুরা জাতির মূল্যবান সম্পদ ও ভবিষ্যৎ নাগরিক। তাদের শারীরিক ও মানসিকভাবে সুস্থ থাকা দরকার। শিশুরা যাতে সুস্থ স্বাভাবিকভাবে বেড়ে ওঠে তা নিশ্চিত করতে হবে। শিশু শ্রম শিশুদের শারীরিক ও মানসিক বিকাশের পরিপন্থী। তাই শিশুদের সঠিক বিকাশ ও তাদের অধিকার রক্ষায় শিশুশ্রমকে নিরুৎসাহিত করা হয়।"
        },
        {
          "label": "গ",
          "question": "ঘটনা-২ দ্বারা কোন সামাজিক সমস্যাকে নির্দেশ করা হয়? ব্যাখ্যা করো।",
          "explanation": "নিম্নের অনুরূপ : দৃশ্যকল্প-১ এ দুর্নীতি নামক সামাজিক সমস্যা প্রতিফলিত হয়েছে। ব্যক্তি বা গোষ্ঠী কর্তৃক অবৈধ পন্থায় নীতি বহির্ভূত কোনো কাজ করাই দুর্নীতি। সাধারণত ঘুষ, বলপ্রয়োগ ৰা ভীতি প্রদর্শন, প্রভাব খাটানো এবং ব্যক্তিবিশেষকে অবৈধভাবে সুযোগ-সুবিধা প্রদানের মাধ্যমে প্রশাসনের ক্ষমতার অপব্যবহার করে ব্যক্তিগত সুবিধা অর্জনকে দুর্নীতি বলে। রাজনৈতিক এবং সরকারি ও বেসরকারি প্রশাসনে দুর্নীতি বলতে ব্যক্তিগত লাভের জন্য পদের অপব্যবহারকে বোঝায়। উদ্দীপকেও প্রশাসনিক ক্ষমতা অপব্যবহারের মাধ্যমে দুর্নীতির প্রতিফলন লক্ষ করা যায়। উদ্দীপকের দৃশ্যকল্প-১ এ দেখা যায়, একটি সরকারি দপ্তরের অফিস সহকারী 'M' বিনা উৎকোচে কোনো ফাইলে হাত দেন না। ছোট ছোট কাজের জন্যও তিনি টাকা নেন। তার এই কাজগুলো উপরের বর্ণনানুযায়ী দুর্নীতির অন্তর্ভুক্ত। তাই বলা যায়, উদ্দীপকে দুর্নীতি নামক সামাজিক সমস্যার চিত্র ফুটে উঠেছে।"
        },
        {
          "label": "ঘ",
          "question": "“ঘটনা-১ এবং ঘটনা-২ এ উল্লিখিত বিষয়গুলো প্রতিরোধে প্রয়োজন গণসচেতনতা\" - মূল্যায়ন করো।",
          "explanation": "ঘটনা-১ এবং ঘটনা-২-এ উল্লেখিত সামাজিক সমস্যাগুলো অর্থাৎ কিশোর অপরাধ ও দুর্নীতি প্রতিরোধে প্রয়োজন গণসচেতনতা- মন্তব্যটি যথার্থ। কিশোর অপরাধ প্রতিটি সমাজের জন্য একটি উদ্বেগজনক সামাজিক সমস্যা। আমাদের সমাজে উল্লেখযোগ্য হারে সমস্যাটি বৃদ্ধি পাচ্ছে। এছাড়া দুর্নীতিও বর্তমানে একটি মারাত্মক সামাজিক সমস্যায় পরিণত হয়েছে। এ দুটি সামাজিক সমস্যা প্রতিরোধ করা প্রত্যেক সমাজের জন্যই অত্যাবশ্যক। তবে শুধু আইন দিয়ে এ সমস্যাগুলো প্রতিরোধ করা সম্ভব নয়। বরং এগুলো প্রতিরোধে আইনের পাশাপাশি প্রয়োজন ব্যাপক গণসচেতনতা। উদ্দীপকের ঘটনা-১-এ নবম শ্রেণির ছাত্র 'M'-এর খারাপ সঙ্গীদের সঙ্গে মিশে বিভিন্ন ধরনের অপরাধমূলক কর্মকাণ্ডে জড়িয়ে পড়ার কথা বলা হয়েছে, যা কিশোর অপরাধের অন্তর্ভুক্ত। পারিবারিক অভাব-অনটন, শিক্ষার সুযোগ থেকে বঞ্চিত হওয়া এবং বাবা-মায়ের দায়িত্বহীন আচরণ ও নিয়ন্ত্রণের অভাবে শহরের বস্তিতে বসবাসকারী কিশোররা অপরাধমূলক কর্মকাণ্ডে বেশি জড়িয়ে পড়ে। এ অপরাধ প্রতিরোধে জনগণকে কিশোর অপরাধের কারণসমূহ সম্পর্কে সচেতন করে তুলতে হবে। এছাড়া শহুরে জীবনের একাকিত্ব, বাবা-মায়ের কর্মব্যস্ততা, আকাশ সংস্কৃতির প্রভাবসহ নানা কারণে কিশোররা অপরাধমূলক কর্মকাণ্ডে জড়িয়ে পড়ে। তাই এ কারণসমূহ সম্পর্কে অবগত হয়ে কিশোররা যাতে কোনো অপরাধে জড়িত না হতে পারে সে সম্পর্কে জনগণকে সচেতন করতে হবে। উদ্দীপকের ঘটনা-২-এ দুর্নীতির কথা বলা হয়েছে। এ দুর্নীতি প্রতিরোধেও প্রয়োজন ব্যাপক গণসচেতনতা সৃষ্টি ও সামাজিক আন্দোলন। গণসচেতনতা গড়ে তোলার কার্যকর হাতিয়ার হলো গণমাধ্যম। গণমাধ্যমে দুর্নীতি সম্পর্কে তথ্য প্রচার করে গণসচেতনতা গড়ে তোলা সম্ভব। এছাড়া সমাজের সর্বস্তরে জবাবদিহিতা প্রতিষ্ঠা করা হলে দুর্নীতি অনেকাংশে নির্মূল করা যায়। উপরের আলোচনা থেকে বলা যায়, কিশোর অপরাধ ও দুর্নীতির মতো সামাজিক সমস্যা প্রতিরোধ করতে হলে ব্যাপক গণসচেতনতার কোনো বিকল্প নেই।"
        }
      ]
    },
    {
      "number": "8",
      "uddipok": "",
      "tag": "JB 23",
      "sub_questions": [
        {
          "label": "ক",
          "question": "অংশীদারিত্ব কী?",
          "explanation": "অংশীদারিত্ব হলো উন্নয়ন কর্মকাণ্ডে নাগরিকদের নিজ নিজ দায়িত্ব ও কর্তব্য পালন করা।"
        },
        {
          "label": "খ",
          "question": "পারিবেশ দূষণ উন্নয়নের পথে একটি বড় চ্যালেঞ্জ-ব্যাখ্যা করো।",
          "explanation": "পরিবেশ দূষণ উন্নয়নের পথে একটি বড় চ্যালেঞ্জ। সব ধরনের দূষণ পরিবেশের যে ক্ষতি করে তা উন্নয়নের পথে এক বড় বাধা। পরিবেশ দূষণের ফলে জিডিপির একটা অংশ ক্ষতিগ্রস্ত হয়। পাশাপাশি দূষণ মোকাবিলায় সরকারকে অতিরিক্ত অর্থ ব্যয় করতে হয়। যার ফলে সরকার প্রয়োজনীয় উন্নয়নমূলক কাজে পর্যাপ্ত অর্থ বরাদ্দ দিতে পারে না। এ কারণে জাতীয় উন্নয়ন ব্যাহত হয়। তাই জাতীয় উন্নয়নকে তরান্বিত করতে পরিবেশ দূষণ রোধে কার্যকর পরিকল্পনা গ্রহণ এবং বাস্তবায়ন করতে হবে।"
        },
        {
          "label": "গ",
          "question": "ছকে'?' চিহ্নিত দ্বারা কী নির্দেশ করা হয়েছে? ব্যাখ্যা করো।",
          "explanation": "ছকে'?' চিহ্ন দ্বারা টেকসই উন্নয়ন অভীষ্ট (এসডিজি) কে নির্দেশ করা হয়েছে। বিশ্বব্যাপী সার্বিক উন্নয়নের লক্ষ্যে জাতিসংঘ কর্তৃক গৃহীত কর্মসূচির মধ্যে উল্লেখযোগ্য হলো টেকসই উন্নয়ন অভীষ্ট বা এসডিজি। জাতিসংঘ ঘোষিত এসডিজির ১৭টি অভীষ্ট লক্ষ্যের মধ্যে উল্লেখযোগ্য হলো- জলবায়ু কার্যক্রম, দারিদ্র্য বিলোপ, গুণগত শিক্ষা ও জেন্ডার সমতা, ক্ষুধা মুক্তি, সুস্বাস্থ্য ও কল্যাণ অসমতা হ্রাস, পরিমিত ভোগ ও টেকসই উৎপাদন, জলজ জীবন, স্থলজ জীবন, অভীষ্ট অর্জনে অংশীদারিত্ব প্রভৃতি। এসডিজিতে অর্থনৈতিক, সামাজিক ও পরিবেশগত উন্নয়ন এই ৩টি প্রধান বৈশিষ্ট্যকে সমন্বয় করা হয়েছে। এসডিজি মূলত মানুষ ও পৃথিবীর সমৃদ্ধি নিশ্চিত করার একটি বৃহৎ কর্মপরিকল্পনা যা ব্যক্তি স্বাধীনতা নিশ্চিত করাসহ বৈশ্বিক শান্তি প্রতিষ্ঠায় ভূমিকা রাখবে। ছকচিত্রে একটি বিষয়ের লক্ষ্য হিসেবে জলবায়ু কার্যক্রম, দারিদ্র্য বিলোপ, জেন্ডার সমতা, গুণগত শিক্ষা প্রভৃতির উল্লেখ রয়েছে, যা টেকসই উন্নয়ন অভীষ্টের লক্ষ্যের সাথে সাদৃশ্যপূর্ণ। তাই বলা যায়, ছকচিত্রে টেকসই উন্নয়ন অভীষ্ট (এসডিজি) কে নির্দেশ করা হয়েছে।"
        },
        {
          "label": "ঘ",
          "question": "উক্ত বিষয়টি অর্জনের মাধ্যমে আমরা কী সুফল পেতে পারি? বিশ্লেষণ করো।",
          "explanation": "উক্ত বিষয়টি অর্থাৎ টেকসই উন্নয়ন অভীষ্ট অর্জনের মাধ্যমে আমরা বিভিন্ন সুফল পেতে পারি। টেকসই উন্নয়ন অভীষ্ট অর্জন (এসডিজি) বাংলাদেশের মতো উন্নয়নশীল দেশের জন্য অপরিহার্য। এটি অর্জিত হলে জলবায়ুর নেতিবাচক প্রভাব, নারী নির্যাতন হ্রাসের পাশাপাশি আরো অনেক সুযোগ লাভ করা যাবে। এসডিজি বাস্তবায়িত হলে আমরা সুখী ও সমৃদ্ধ জাতি হিসেবে নিজেদের মর্যাদা প্রতিষ্ঠিত করতে পারব। ছকচিত্রে এসডিজি'র অভীষ্টসমূহের মধ্যে জলরায়ু কার্যক্রম, দারিদ্র্য বিলোপ, জেন্ডার সমতা, গুণগত শিক্ষা প্রভৃতি উল্লেখযোগ্য রয়েছে। এগুলোসহ এসডিজি'র মোট ১৭টি অভীষ্ট রয়েছে। টেকসই উন্নয়ন অভীষ্ট অর্জনের মাধ্যমে আমাদের দেশের দারিদ্র্যসীমা শূন্যের কাছাকাছি নিয়ে আসা যাবে। তাছাড়া মানুষের মৌলিক চাহিদাগুলো পূরণ হবে। নারী-পুরুষ বৈষম্য দূর হবে। পাশাপাশি কর্মসংস্থানের সুযোগ সৃষ্টি হবে। গ্রামে ও শহরে ভালোভাবে বেঁচে থাকার পরিবেশ তৈরি হবে। তাছাড়া বন্যা, খরা, ঘূর্ণিঝড়, জলোচ্ছ্বাস নদীভাঙনসহ বিভিন্ন প্রাকৃতিক দুর্যোগ প্রশমন হবে। টেকসই নবায়নযোগ্য জ্বালানি বৃদ্ধির মাধ্যমে কৃষি ও শিল্প উৎপাদন বৃদ্ধি পাবে। সমাজে ন্যায়বিচার প্রতিষ্ঠিত হওয়ায় নৈরাজ্য কমে আসবে। গণতান্ত্রিক প্রতিষ্ঠানসমূহ শক্তিশালী হলে রাজনৈতিক অস্থিরতা হ্রাস পাবে। বিশ্বের অন্যান্য দেশের সাথে অংশীদারিত্ব বাড়ানোর ফলে সামাজিক, রাজনৈতিক ও অর্থনৈতিক সমস্যা নিরসন সহজ হবে। শিক্ষা, সংস্কৃতি ও জ্ঞানচর্চার দ্বার উন্মোচিত হবে।' যোগাযোগ, বিজ্ঞান ও প্রযুক্তিতে উন্নতির ফলে বিশ্বে বাস করার সকল সুযোগ-সুবিধা আমাদের দোরগোড়ায় পৌঁছে যাবে। উপরের আলোচনা থেকে প্রতীয়মান হয়, টেকসই উন্নয়ন অভীষ্ট অর্জিত হলে বাংলাদেশ অনেক সুফল ভোগ করবে।"
        }
      ]
    },
    {
      "number": "9",
      "uddipok": "১৯৬১ সালে আসামের শিলচর শহরে বাংলাকে রাষ্ট্রভাষার দাবির আন্দোলনে এক তরুণীসহ ১১ জন নিহত হয়। তাদের আন্দোলনের দরুণ বাংলাভাষা শুধু আসামেই নয় পশ্চিম বঙ্গেরও প্রধান ভাষা এবং ভারতবর্ষের প্রধান ৫টি ভাষার একটি হিসেবে রাষ্ট্রীয় মর্যাদা পায়।",
      "tag": "JB 23",
      "sub_questions": [
        {
          "label": "ক",
          "question": "'স্মৃতির মিনার' কবিতাটি রচনা করেন কে?",
          "explanation": "'স্মৃতির মিনার' কবিতাটি রচনা করেন আলাউদ্দিন আল আজাদ।"
        },
        {
          "label": "খ",
          "question": "যুক্তফ্রন্টের বিজয়কে \"ব্যালট বিপ্লব” বলে আখ্যায়িত করা হয় কেন?",
          "explanation": "১৯৫৪ সালের নির্বাচনে যুক্তফ্রন্ট একচেটিয়া ভোট পেয়ে বিজয় অর্জন করে। এ কারণে এটিকে 'ব্যালট বিপ্লব' বলা হয়। প্রাদেশিক আইনসভা নির্বাচনে যুক্তফ্রন্ট ২৩৭টি আসনের মধ্যে ২২৩টি আসনেই বিজয় লাভ করে। আর ক্ষমতাসীন মুসলিম লীগ মাত্র ৯টি আসন লাভ করে। মুসলিম লীগের কুশাসন ও শোষণে জর্জরিত পূর্ব বাংলার জনগণের পুঞ্জীভূত বেদনা ও আক্রোশের বহিঃপ্রকাশ ছিল যুক্তফ্রন্টের এ বিশাল বিজয়। এ কারণেই যুক্তফ্রন্টের বিজয়কে 'ব্যালট বিপ্লব' বলে আখ্যায়িত করা হয়।"
        },
        {
          "label": "গ",
          "question": "আসামের মত বাংলাদেশে ঘটে যাওয়া আন্দোলনটির পটভূমি ব্যাখ্যা করো।",
          "explanation": "উদ্দীপকে বর্ণিত আসামের ঘটনার মতো বাংলাদেশে ঘটে যাওয়া আন্দোলনটি হলো ভাষা আন্দোলন। ১৯৫২ সালের ভাষা আন্দোলন বাংলার রাজনৈতিক সংগ্রামের ইতিহাসে একটি তাৎপর্যপূর্ণ অধ্যায়। মাতৃভাষা বাংলাকে রাষ্ট্রভাষার মর্যাদা প্রদানের দাবিতে সংঘটিত এ আন্দোলনে আবদুস সালাম, আবুল বরকত, আবদুল জব্বার, শফিউর রহমান, রফিকউদ্দিনসহ আরো অনেকে শহিদ হন। তাদের আত্মত্যাগের বিনিময়ে বাংলা রাষ্ট্রভাষার মর্যাদা অর্জন করে। উদ্দীপকে দেখা যায়, ১৯৬১ সালে আসামের শিলচরে বাংলাকে রাষ্ট্রভাষা করার দাবিতে আন্দোলন হয়। ১৯৫২ সালে বাংলাদেশেও অনুরূপ দাবির প্রেক্ষিতে ভাষা আন্দোলন সংঘটিত হয়েছিল। ১৯৪৭ সালের ১৪ই আগস্ট অখণ্ড পাকিস্তান রাষ্ট্র সৃষ্টি হয়। এই রাষ্ট্রের কর্ণধাররা প্রথমেই শোষণ ও বৈষম্যের অংশ হিসেবে বাঙালির প্রাণের ভাষা বাংলার ওপর আঘাত হানে। দেশের মোট জনসংখ্যার ৫৬% নাগরিক ছিল বাংলা ভাষাভাষী। অথচ বাংলা ভাষাকে সম্পূর্ণ উপেক্ষা করে উর্দুকে রাষ্ট্রভাষা হিসেবে প্রতিষ্ঠার পরিকল্পনা করে পাকিস্তানি শাসকগোষ্ঠী। কিন্তু সংগ্রামের ঐতিহ্যে লালিত বাঙালি জাতি মাতৃভাষার ওপর এ আঘাতের বিরুদ্ধে তাৎক্ষণিক প্রতিক্রিয়া ব্যক্ত করে। যা ১৯৫২ সালের ২১শে ফেব্রুয়ারি দ্বিতীয় পর্বের ভাষা আন্দোলনের মাধ্যমে চূড়ান্ত পরিণতিতে পৌঁছায়। এরই ধারাবাহিকতায় ১৯৫৬ সালের সংবিধানে বাংলাকে পাকিস্তানের অন্যতম রাষ্ট্রভাষার মর্যাদা দেওয়া হয়।"
        },
        {
          "label": "ঘ",
          "question": "উদ্দীপকের ঘটনাটির মতো বাংলাদেশে ঘটিত আন্দোলনই ছিল বাঙালির মুক্তির প্রথম আন্দোলন- বিশ্লেষণ করো।",
          "explanation": "উদ্দীপকের ঘটনাটির মতো বাংলাদেশে সংঘটিত ভাষা আন্দোলন ছিল বাঙালি জাতির মুক্তির প্রথম আন্দোলন- বক্তব্যটি যথার্থ। বাংলাদেশের রাজনৈতিক সংগ্রামের ইতিহাসে ভাষা আন্দোলন একটি তাৎপর্যপূর্ণ ঘটনা। এ আন্দোলনের মধ্য দিয়েই বাঙালি সর্বপ্রথম নিজেদের স্বতন্ত্র সত্তা ও অধিকার সম্পর্কে সজাগ হয়ে ওঠে। পাকিস্তান রাষ্ট্রে বাঙালির ন্যায্য অধিকারের দাবির প্রথম বহিঃপ্রকাশ ঘটে রাষ্ট্রভাষা হিসেবে বাংলার মর্যাদা প্রতিষ্ঠার আন্দোলনে। এর মধ্য দিয়ে পূর্ব বাংলার বাঙালিদের স্বাধিকারের চিন্তা-চেতনার আত্মপ্রকাশ ঘটে। এ চেতনাই পরবর্তীকালে বাঙালির প্রতিটি গণআন্দোলনে প্রেরণা জোগায় এবং জনগণের রাজনৈতিক, সাংস্কৃতিক ও অর্থনৈতিক মুক্তির পথ সুগম করে। জাতীয়তাবাদের প্রেরণায় উদ্দীপ্ত বাঙালি জাতি ১৯৫৪ সালের প্রাদেশিক নির্বাচনে নিরঙ্কুশ বিজয় অর্জন করে। এ বিজয় ছিল শাসক দল মুসলিম লীগের বৈষম্যমূলক কর্মকাণ্ডের বিরুদ্ধে প্রথম সফল প্রতিরোধ। বাঙালি জাতীয়তাবাদে উদ্বুদ্ধ হয়েই ১৯৬২ সালের ছাত্র আন্দোলন, ১৯৬৬ সালের ছয় দফা, ১৯৬৯ সালের গণঅভ্যুত্থান এবং ১৯৭০ সালের নির্বাচনে স্বাধিকারের প্রশ্নে চূড়ান্ত সাফল্য আসে। এরই ধারাবাহিকতায় বাঙালি ১৯৭১ সালের মহান মুক্তিযুদ্ধে বিজয় অর্জন করে। ফলে বিশ্ব মানচিত্রে অভ্যুদয় হয় বাংলাদেশ নামে একটি স্বাধীন-সার্বভৌম রাষ্ট্রের। উপরের আলোচনা থেকে তাই বলা যায় যে, ১৯৫২ সালের ভাষা আন্দোলনই ছিল বাঙালি জাতির মুক্তির প্রথম আন্দোলন।"
        }
      ]
    },
    {
      "number": "10",
      "uddipok": "মায়া 'ক' দেশের নাগরিক। রাষ্ট্র তাকে তার যোগ্যতা ও সামর্থ্য অনুযায়ী কাজের ব্যবস্থা করে দেয় এবং সব চাহিদা মেটায়। তিনি তার প্রাপ্য আয় থেকে বঞ্চিত হন না। অপরদিকে, স্মিথ 'খ' দেশের নাগরিক। তিনি একটি টুথপেস্ট কেনার জন্য দোকানে গেলে দোকানদার তার কাছে বেশি দাম চাইলে সে পাশের দোকান থেকে দ্রব্যটি কয় ক্ররেন।",
      "tag": "JB 23",
      "sub_questions": [
        {
          "label": "ক",
          "question": "মূলধন কী?",
          "explanation": "মূলধন হলো উৎপাদনের উৎপাদিত উপাদান।"
        },
        {
          "label": "খ",
          "question": "জাতীয় সম্পদ সংরক্ষণ প্রয়োজন কেন?",
          "explanation": "রাষ্ট্রের জনগণের সার্বিক উন্নয়ন ও কল্যাণের জন্য জাতীয় সম্পদ ব্যবহার করা হয় বলে একে সংরক্ষণ করা জরুরি। দেশের সব নাগরিকের ব্যক্তিগত সম্পদ এবং সমাজের সমষ্টিগত সম্পদকে একত্রে জাতীয় সম্পদ বলা হয়। রাষ্ট্র, সমাজ ও নাগরিকের নিজ স্বার্থে জাতীয় সম্পদ সংরক্ষণ করা দরকার। কারণ এই জাতীয় সম্পদ ব্যবহার করেই নাগরিকদের বিভিন্ন সমস্যার সমাধান এবং চাহিদা পূরণ করা হয়।"
        },
        {
          "label": "গ",
          "question": "'ক' দেশে কোন অর্থনৈতিক ব্যবস্থা বিদ্যমান? ব্যাখ্যা করো।",
          "explanation": "উদ্দীপকে উল্লেখিত 'ক' রাষ্ট্রে সমাজতান্ত্রিক অর্থব্যবস্থা বিদ্যমান। সমাজতান্ত্রিক অর্থব্যবস্থায় উৎপাদনের উপকরণসহ সব সম্পদ রাষ্ট্রীয় মালিকানাধীন এবং সম্পদের ওপর কোনোরকম ব্যক্তি মালিকানা থাকে না। সমাজতান্ত্রিক অর্থব্যবস্থায় সব অর্থনৈতিক কর্মকাণ্ড প্রতিটি নাগরিকের মৌলিক চাহিদা পূরণ এবং জনগণের সর্বাধিক কল্যাণ সাধনের লক্ষ্যে পরিচালিত হয়। এ অর্থব্যবস্থায় রাষ্ট্র দ্রব্য ও সেবা উৎপাদনের ক্ষেত্রে মৌলিক সিদ্ধান্তসমূহ গ্রহণ ও বাস্তবায়ন করে। এখানে ব্যক্তিগত উদ্যোগ গ্রহণ ও বিনিয়োগের সুযোগ নেই। এরূপ অর্থব্যবস্থায় উৎপাদকের যেমন উৎপাদন বিষয়ক সিদ্ধান্ত গ্রহণের স্বাধীনতা নেই, তেমনি ভোগকারীর নিজ ইচ্ছামতো দ্রব্যসামগ্রী ভোগেরও সুযোগ নেই। উদ্দীপকের 'ক' রাষ্ট্রের অর্থনৈতিক বৈশিষ্ট্য হলো, এখানে উৎপাদনের উপকরণসমূহ রাষ্ট্রীয় মালিকানাধীন এবং অর্থনৈতিক লক্ষ্য হলো জনগণের সার্বিক কল্যাণ সাধন। রাষ্ট্রীয় সব ধরনের সম্পদ যেমন- পানি, গ্যাস, বিদ্যুত প্রভৃতি রাষ্ট্র নিয়ন্ত্রণ করে। এ বৈশিষ্ট্যগুলো সমাজতান্ত্রিক অর্থব্যবস্থার সাথে সাদৃশ্যপূর্ণ। তাই বলা যায়, উদ্দীপকের 'ক' রাষ্ট্রে সমাজতান্ত্রিক অর্থব্যবস্থা বিদ্যমান।"
        },
        {
          "label": "ঘ",
          "question": "'খ' দেশের অর্থনৈতিক ব্যবস্থার সাথে 'ক' দেশের অর্থনৈতিক ব্যবস্থার তুলনামূলক বিশ্লেষণ করো।",
          "explanation": "উদ্দীপকে নির্দেশিত 'খ' দেশে বিদ্যমান ধনতান্ত্রিক ব্যবস্থার সঙ্গে 'ক' দেশে প্রচলিত সমাজতান্ত্রিক অর্থনৈতিক ব্যবস্থার কিছু ভিন্নতা রয়েছে। ধনতান্ত্রিক ও সমাজতান্ত্রিক অর্থব্যবস্থা দুটি ভিন্ন ধরনের আদর্শ নিয়ে গড়ে উঠেছে। ধনতান্ত্রিক ব্যবস্থায় ব্যক্তিগত উদ্যোগ ও মুনাফাকে উৎসাহিত করা হয়। আর সমাজতান্ত্রিক অর্থনৈতিক ব্যবস্থায় রাষ্ট্রের নিয়ন্ত্রণ বজায় রেখে শ্রমিকের মজুরিসহ অন্যান্য যাবতীয় বিষয় নিশ্চিত করা হয়। উদ্দীপকে দেখা যায়, মায়াকে তার রাষ্ট্র যোগ্যতা ও সামর্থ অনুযায়ী কাজের ব্যবস্থা করে দেয়। যা সমাজতান্ত্রিক অর্থব্যবস্থার সাথে সাদৃশ্যপূর্ণ। আবার 'খ' রাষ্ট্রের নাগরিক স্মিথ নিজের ইচ্ছামতো পণ্যসামগ্রী ক্রয় করতে পারে। এখানে প্রতিযোগিতার মাধ্যমে বিভিন্ন প্রতিষ্ঠান একই ধরনের পণ্য উৎপাদন করতে পারে। এ থেকে বোঝা যায়, 'খ' দেশে ধনতান্ত্রিক অর্থব্যবস্থা বিদ্যমান। এই অর্থব্যবস্থায় উৎপাাদন ও ভোগের ক্ষেত্রে স্বাধীনতা রয়েছে। বৈশিষ্ট্যগতভাবে দেখা যায়, ধনতান্ত্রিক অর্থব্যবস্থায় জমি, কলকারখানা ও অন্যান্য সম্পত্তিতে ব্যক্তিগত মালিকানা বজায় থাকে। কিন্তু সমাজতান্ত্রিক ব্যবস্থায় রাষ্ট্রীয় বা সামাজিক মালিকানা বজায় থাকে। ধনতান্ত্রিক অর্থব্যবস্থায় ব্যক্তি তাদের ইচ্ছানুযায়ী উৎপাদন, কারখানা স্থাপন, ব্যবসা- বাণিজ্য ইত্যাদি কাজকর্ম করে সম্পদ অর্জন করে। অন্যদিকে, সমাজতন্ত্রে সম্পদ বা উৎপাদনের উপকরণগুলো রাষ্ট্রের মালিকানাধীন। এছাড়া ধনতান্ত্রিক অর্থব্যবস্থায় ভোক্তা তার সামর্থ্য, ইচ্ছা ও পছন্দ অনুযায়ী যোকানো দ্রব্য অবাধে ভোগ করতে পারে। কিন্তু সমাজতান্ত্রিক অর্থব্যবস্থায় দেশে কেবল সরকারি উদ্যোগে সমাজের প্রয়োজন অনুযায়ী দ্রব্যসামগ্রী উৎপাদন ও আমদানি করা হয়। অর্থাৎ সেখানে ভোক্তার স্বাধীনতা থাকে না। উপরের আলোচনা থেকে বলা যায়, ধনতান্ত্রিক ও সমাজতান্ত্রিক অর্থনৈতিক ব্যবস্থার মধ্যে যথেষ্ট পার্থক্য বিদ্যমান।"
        }
      ]
    },
    {
      "number": "11",
      "uddipok": "বাংলাদেশে দুর্ঘটনা পরিস্থিতি ভয়াবহ। প্রতিদিনই এই দুর্ঘটনায় অনেক মানুষ মারা যায়। এ দুর্ঘটনার পর অভিযুক্ত ব্যক্তি নানা সমস্যার সম্মুখীন হন। যা তার পারিবারিক জীবনকে দুর্বিষহ করে তোলে। অপরদিকে আহতরা আর্থসামাজিক ও মানসিকভাবে ভেঙে পড়ে।",
      "tag": "JB 23",
      "sub_questions": [
        {
          "label": "ক",
          "question": "HIV এর পূর্ণরূপ কী?",
          "explanation": "HIV-এর পূর্ণরূপ হলো- Human Immuno Deficiency Virus."
        },
        {
          "label": "খ",
          "question": "জঙ্গিবাদ বলতে কী বোঝায়?",
          "explanation": "জঙ্গিবাদ বলতে কোনো রাজনৈতিক, ধর্মীয় বা আদর্শিক লক্ষ্য ও উদ্দেশ্য পূরণের জন্য পরিচালিত সন্ত্রাসী কর্মকাণ্ডকে বোঝায়। জঙ্গি শব্দটি ইংরেজি Militant এবং ল্যাটিন শব্দ Militare থেকে এসেছে; যার অর্থ সৈনিক হিসেবে কাজ করা। তবে বর্তমানে জঙ্গিরা আক্রমণাত্মক ও হিংসাত্মক উপায়ে রাষ্ট্র বা সমাজ অননুমোদিত কোনো সংস্কারের সমর্থনে সংঘবদ্ধভাবে কাজ করে। এক্ষেত্রে তারা নিজেদের উদ্দেশ্য পূরণে লিফলেট, লট, পোস্টার, পুস্তিকা ব্যবহারসহ বিভিন্ন কৌশল অবলম্বন করে। মূলত রাষ্ট্র ও সমাজের নিয়ম ও আইনের পরিপন্থি কাজই জঙ্গিবাদ হিসেবে চিহ্নিত হয়।"
        },
        {
          "label": "গ",
          "question": "অর্থনৈতিক, সামাজিক ও পারিবারিক জীবনে উল্লিখিত দুর্ঘটনা কীভাবে প্রভাবিত করে তা ব্যাখ্যা করো।",
          "explanation": "অর্থনৈতিক, সামাজিক ও পারিবারিক জীবনে উল্লিখিত দুর্ঘটনা অর্থাৎ সড়ক দুর্ঘটনা মারাত্মকভাবে নেতিবাচক প্রভাব ফেলে। সড়ক দুর্ঘটনা শুধু একজন ব্যক্তিকেই ক্ষতিগ্রস্ত করে না বরং পরিবার, সমাজ এবং দেশের অর্থনীতিকেও প্রভাবিত করে। হাইওয়ে পুলিশ বিভাগের প্রতিবেদন অনুযায়ী দুর্ঘটনায় পতিত ২৪% লোকের বয়স ১৫ বছরের নিচে এবং ৩৯% লোকের বয়স ১৬-৫০ বছরের মধ্যে। তবে বিভিন্ন গবেষণায় দেখা যায়, সড়ক দুর্ঘটনার প্রধান শিকার হচ্ছে উপার্জনক্ষম ব্যক্তি, যা প্রতিটি ক্ষেত্রকেই দুর্বিষহ করে তোলে। উদ্দীপকে দেখা যায়, দুর্ঘটনায় অনেক মানুষ মারা যায়, যা পারিবারিক জীবন, আর্থ-সামাজিক ও মানসিক সমস্যার সৃষ্টি করে। এটি সড়ক দুর্ঘটনাকে নির্দেশ করে। এই দুর্ঘটনার প্রভাব বিস্তৃত। উপার্জনক্ষম ব্যক্তি দুর্ঘটনায় আহত কিংবা নিহত হওয়ার কারণে তার পরিবারের সদস্যদের দুর্বিষহ জীবনযাপন করতে হয় এবং আর্থিকভাবে ক্ষতির সম্মুখীন হয়। পরিবারের শিশুদের শিক্ষা কার্যক্রম ব্যাহত হয়। দুর্ঘটনায় কবলিত ব্যক্তি পঙ্গু হলে অনেক সময় ভিক্ষাবৃত্তিতে যুক্ত হয়, যা তার সামাজিক মর্যাদা ক্ষুণ্ণ করে এবং সামাজিক সমস্যা বৃদ্ধি করে। সড়ক দুর্ঘটনাকে কেন্দ্র করে অনেক সময় ভাংচুর, সড়ক অবরোধসহ আইন শৃঙ্খলা পরিস্থিতির অবনতি ঘটে এবং যোগাযোগ বিচ্ছিন্ন হয়। যা দেশের অর্থনীতিতে নেতিবাচক প্রভাব ফেলে। তাই বলা যায়, অর্থনৈতিক, সামাজিক ও পারিবারিক জীবনে সড়ক দুর্ঘটনা নানামুখী সমস্যার সৃষ্টি করে থাকে।"
        },
        {
          "label": "ঘ",
          "question": "\"উল্লিখিত দুর্ঘটনা প্রতিরোধে ব্যক্তিগত সচেতনতাই যথেষ্ট নয়”- বিশ্লেষণ করো।",
          "explanation": "'উল্লিখিত দুর্ঘটনা অর্থাৎ সড়ক দুর্ঘটনা প্রতিরোধে ব্যক্তিগত সচেতনতাই যথেষ্ট নয়'- উক্তিটি যথার্থ। বাংলাদেশসহ বিশ্বের সকল দেশেই কমবেশি সড়ক দুর্ঘটনা ঘটে। সড়ক দুর্ঘটনা প্রতিরোধে ব্যক্তিগত সচেতনতা অবশ্যই প্রয়োজন রয়েছে। ফুটপাত দিয়ে চলাচল করা, রাস্তা পারাপারে ফুটওভার ও জেব্রাক্রসিং ব্যবহার ও চলন্ত গাড়িতে উঠা-নামা পরিহার করতে হবে। শিশু-কিশোর ও ছোট ভাইবোনদের রাস্তায় চলাচল ও ট্রাফিক সাইন নিয়ম-কানুন সম্পর্কে শিক্ষাদান ও সচেতন করাটাও জরুরি। তবে ব্যক্তি পর্যায়ের এসব সচেতনতার পাশাপাশি সরকারি আইন প্রণয়ন ও বাস্তবায়ন সড়ক দুর্ঘটনা হ্রাস করবে। সড়ক দুর্ঘটনা প্রতিরোধে ব্যক্তি সচেতনতাই যথেষ্ট নয়। সড়ককে নিরাপদ ও দুর্ঘটনামুক্ত রাখতে চালকের যথাযথ যোগ্যতা ও দক্ষতা পরীক্ষা করে নিয়োগ প্রদান, চলাচলের আলাদা লেন নির্মাণ, সিগনাল পয়েন্টে বৈদ্যুতিক সিগনাল স্থাপন ও আইন প্রয়োগকারী সংস্থাকে সর্বদা সজাগ থাকতে হবে। গাড়ির চালককে অতিরিক্ত যাত্রী ও মাল পরিবহন পরিহার ও মাদকাসক্ত অবস্থায় গাড়ি চালানো থেকে বিরত থাকতে হবে। সরকারি উদ্যোগে আধুনিক ও মানসম্মত ড্রাইভিং ইনস্টিটিউট স্থাপন, ঝুঁকিপূর্ণ রাস্তা ও সেতু সংস্কার এবং পুনঃনির্মাণ,, ড্রাইভিং লাইসেন্স প্রদানের ক্ষেত্রে কর্তৃপক্ষের দায়িত্বশীলতা বৃদ্ধি সড়ক দুর্ঘটনা কমিয়ে আনতে সহায়তা করবে। উপরের আলোচনা থেকে বলা যায়, কেবল ব্যক্তিগত সচেতনতা নয় বরং সরকার, চালক সংশ্লিষ্ট বিভিন্ন কর্তৃপক্ষের সমন্বিত প্রচেষ্টা সড়ক দুর্ঘটনা প্রতিরোধ করতে পারে।"
        }
      ]
    }
  ]
}