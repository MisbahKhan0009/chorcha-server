{
  "title": "ঢাকা বোর্ড ২০২৪",
  "subtitle": "হিন্দু ধর্ম ও নৈতিক শিক্ষা (11)",
  "questions": [
    {
      "number": "1",
      "uddipok": "আনন্দ অত্যন্ত ধর্মানুরাগী। সে বিভিন্ন ধর্মগ্রন্থ অধ্যয়ন করে। সে নিত্য গীতা পাঠ করে। সে ঈশ্বরের স্বরূপ জানতে আরও বিভিন্ন ধর্মগ্রন্থ পাঠ করা শুরু করে। সে এসব পড়ে জানতে পারে ব্রহ্ম, ঈশ্বর, ভগবান ঈশ্বরের বিভিন্ন নাম। ঈশ্বরের বৈশিষ্ট্য অনুসারে বিভিন্ন সময় বিভিন্ন নামে ডাকা হয়।",
      "tag": "DB 24",
      "sub_questions": [
        {
          "label": "ক",
          "question": "ভগবান কে?",
          "explanation": "ভগ তথা ঐশ্বর্য, বীর্য, যশ, শ্রী, জ্ঞান ও বৈরাগ্য যার মধ্যে পূর্ণরূপে আছে তিনিই ভগবান।"
        },
        {
          "label": "খ",
          "question": "\"ঈশ্বর ধর্মের মূল উৎস\"- ব্যাখ্যা করো।",
          "explanation": "ঈশ্বরই ধর্মের মূল উৎস অর্থাৎ ঈশ্বর থেকেই ধর্মের উৎপত্তি। হিন্দুধর্মের মূলে রয়েছেন স্বয়ং ভগবান। শাস্ত্রে বলা হয়েছে, 'ধর্মমূলো হি ভগবান, সর্ববেদময়ো হরিঃ।' ঈশ্বর আছেন, তিনি এক ও অদ্বিতীয়। তিনি সকল জীবের অন্তরাত্মা, সবকিছুই তাঁর থেকে সৃষ্ট। এ কারণে বলা হয়, ঈশ্বরই ধর্মের মূল উৎস।"
        },
        {
          "label": "গ",
          "question": "আনন্দ স্রষ্টার স্বরূপ সম্পর্কে কী জেনেছিল? বর্ণনা করো।",
          "explanation": "আনন্দ স্রষ্টার স্বরূপের বিভিন্ন প্রকাশ সম্পর্কে জেনেছিল। সনাতন ধর্ম বা হিন্দুধর্ম অনুসারে স্রষ্টাকে ব্রহ্ম, ঈশ্বর, ভগবান ও অবতার নামে অভিহিত করা হয়েছে। যাঁর থেকে বড় কেউ নেই, যিনি সকল কিছুর স্রষ্টা এবং যাঁর মধ্যে সকল কিছুর অবস্থান ও বিলয় তিনিই ব্রহ্ম। স্রষ্টা ঈশ্বররূপে জীব ও জগতের ওপর প্রভুত্ব করেন। তিনি জগতের সৃষ্টিকর্তা, পালনকর্তা এবং ধ্বংসকর্তা। তিনি অনন্তরূপী। জ্ঞানীর কাছে তিনি ব্রহ্ম, যোগীর কাছে তিনি পরমাত্মা এবং ভক্তের কাছে ভগবান। আর দুষ্টের দমন, শিষ্টের পালন এবং ধর্ম রক্ষার জন্য ঈশ্বর অবতাররূপে পৃথিবীতে অবতীর্ণ হন বা নেমে আসেন। তাই বলা যায়, উদ্দীপকের আনন্দ ধর্মীয় বিভিন্ন গ্রন্থ পাঠের মাধ্যমে ঈশ্বরের স্বরূপের বিভিন্ন প্রকাশ সম্পর্কে জেনেছিল।"
        },
        {
          "label": "ঘ",
          "question": "আনন্দ স্রষ্টা অবতাররূপে যে পৃথিবীতে নেমে আসতেন তার কারণ জানতে পারল, তোমার পাঠ্যবইয়ের আলোকে তা বিশ্লেষণ করো।",
          "explanation": "আনন্দ জানতে পারল, দুষ্টের দমন, শিষ্টের পালন এবং ধর্ম রক্ষা করাই স্রষ্টার অবতাররূপে পৃথিবীতে নেমে আসার কারণ। হিন্দুধর্মে বলা হয়েছে, অবতার বলতে কোনো বিশেষ উদ্দেশ্য সাধনে স্বেচ্ছায় নিরাকার ঈশ্বরের জীব বা সাকাররূপে পৃথিবীতে আবির্ভূত হওয়াকে বোঝানো হয়। তাঁরা সকলের শ্রদ্ধার পাত্র ও অতিলৌকিক ক্ষমতাসম্পন্ন। আমাদের এ পৃথিবীতে যখনই ধর্মের গ্লানি হয় এবং অধর্ম বেড়ে যায়, তখন চারদিকে শুধু অশান্তি বিরাজ করে। মারামারি, হানাহানি, অন্যায়-অত্যাচার ও সাধুদের নিধন নিত্যনৈমিত্তিক ব্যাপার হয়ে দাঁড়ায়। তখন এসব অত্যাচার সহ্য করতে না পেরে ভগবান নিজেই পৃথিবীতে অবতীর্ণ হন বা নেমে আসেন। যেমন- নৃসিংহ, রাম, বলরাম, বামন, শ্রীকৃষ্ণ প্রভৃতি ঈশ্বরেরই অবতার রূপ। শ্রীমদ্‌ভাগবত পুরাণে বলা হয়েছে, ভগবান বিষ্ণু অনেক বার অবতার হিসেবে বিশেষ বিশেষ উদ্দেশ্য নিয়ে এ পৃথিবীতে এসেছেন। বিভিন্ন যুগে ভগবান বিষ্ণু নয়বার অবতার হিসেবে অবতীর্ণ হয়েছিলেন। কলিযুগের শেষে তিনি কল্কিরূপে দশম অবতার হিসেবে অবতীর্ণ হবেন। আলোচনা শেষে বলা যায়, বিভিন্ন ধর্মগ্রন্থ পাঠ করে আনন্দ অবতাররূপে স্রষ্টার নেমে আসার উপর্যুক্ত কারণই জানতে পেরেছিল।"
        }
      ]
    },
    {
      "number": "2",
      "uddipok": "লাবণ্য প্রতিদিন সকালে স্নান সেরে, শুদ্ধ বস্ত্র পরিধান করে, ধূপ-দীপ জ্বালিয়ে পূজা করেন। পূজা শেষে প্রতিদিন গীতা ও অন্যান্য ধর্মগ্রন্থ পাঠ করেন। অন্যদিকে তার স্বামী অতনু বাবু প্রতিদিন সকালে ধ্যানে বসে ঈশ্বরের আরাধনা করেন। তারা উভয়েই মনে করেন, \"মানব জীবনে উপাসনার প্রয়োজনীয়তা অপরিসীম।\"",
      "tag": "DB 24",
      "sub_questions": [
        {
          "label": "ক",
          "question": "উপাসনা কাকে বলে?",
          "explanation": "বিশেষ পদ্ধতিতে ঈশ্বরের গুণগান করার রীতিকে উপাসনা বলে।"
        },
        {
          "label": "খ",
          "question": "সাকার উপাসনা বলতে কী বোঝ?",
          "explanation": "ঈশ্বরের কোনো গুণ বা আকারের উপাসনা করার পদ্ধতিকে সার্কার উপাসনা বলে। সাকার উপাসনা বিভিন্ন দেব-দেবীর প্রতিমাকে উদ্দেশ্য করেই করা হয়। এরূপ উপাসনার উদ্দেশ্য থাকে দেব-দেবীকে খুশি করা। তাই সাকার উপাসনার সময় দেব-দেবীর মূর্তি তৈরি করে তার সামনে পূজা করা হয়।"
        },
        {
          "label": "গ",
          "question": "অতনু বাবুর ঈশ্বর আরাধনার পদ্ধতিকে কী বলা হয়? ব্যাখ্যা করো।",
          "explanation": "অতনু বাবুর ঈশ্বর আরাধনার পদ্ধতিকে নিরাকার উপাসনা বলা হয়। বিশেষ পদ্ধতিতে ঈশ্বরের গুণগান করার রীতিকে বলা হয় উপাসনা। উপাসনা দুই প্রকার। যথা- সাকার উপাসনা এবং নিরাকার উপাসনা। সাকার উপাসনা দেব-দেবীর প্রতিমাকে উদ্দেশ্য করে করা হয়। আর নিরাকার উপাসনা ঈশ্বরের ধ্যান-সাধনার মাধ্যমে করা হয়। যার দৃষ্টান্ত উদ্দীপকের অতনু বাবুর আরাধনায় ফুটে উঠেছে। : অতনু বাবু ধ্যান সাধনার মাধ্যমে ঈশ্বরের উপাসনা করেন। এটি নিরাকার উপাসনার দৃষ্টান্ত। এরূপ উপাসনায় ঈশ্বরকে গভীর ধ্যানের মাধ্যমে স্মরণ করা হয়। তাঁকে উপলব্ধি করে উপাসনা করা হয়। এ কারণে অতনু বাবুর ঈশ্বর আরাধনার পদ্ধতি হলো নিরাকার উপাসনা।"
        },
        {
          "label": "ঘ",
          "question": "\"মানব জীবনে উপাসনার প্রয়োজনীয়তা অপরিসীম\"- মন্তব্যটি উদ্দীপক ও পাঠ্যবইয়ের আলোকে যথার্থতা নিরূপণ করো।",
          "explanation": "\"মানব জীবনে উপাসনার প্রয়োজনীয়তা অপরিসীম\"- মন্তব্যটি যথার্থ। ঈশ্বরের উপাসনা করার মাধ্যমে হৃদয় পরিশুদ্ধ ও পবিত্র হয়। উপাসনা মনের দৃঢ়তা বৃদ্ধি করে, মনের আবেগকে পরিশুদ্ধ, উন্নত ও নিয়ন্ত্রণ করে। এছাড়া ভক্তদের ঈশ্বরের কাছাকাছি অবস্থানের সুযোগ করে দেয় এবং ধর্মীয় বিষয়ে গভীর চেতনার সৃষ্টি করে। উদ্দীপকে বর্ণিত ঘটনায় লাবণ্য ও তার স্বামী অতনু বাবু প্রতিদিন ঈশ্বরের আরাধনা করেন। তারা উভয়েই মনে করেন, 'মানব জীবনে উপাসনার প্রয়োজনীয়তা অপরিসীম।' বস্তুত উপাসনা মানুষের মানসিক অবস্থার উন্নতি করে, মনের কুটিলতা দূর করে এবং মনকে শুদ্ধ করে সত্যের পথে পরিচালিত করে। মনের কামনা, বাসনা, তৃষ্ণা, অহমিকা, আমিত্ব, হিংসা-বিদ্বেষ দূর করে। উপাসনার মাধ্যমে ভক্ত তার ইষ্ট দেবতাকে উপলব্ধি করতে পারে। গভীর ভালোবাসার মাধ্যমে সে তাকে নিজের চোখে অবলোকন করতে পারে। কারণ উপাসনার প্রধান উদ্দেশ্য হচ্ছে, ঈশ্বরের সান্নিধ্য লাভ বা মোক্ষলাভ। উপর্যুক্ত আলোচনার পরিশেষে বলা যায়, মানব জীবনে উপাসনার প্রয়োজনীয়তা অপরিসীম।"
        }
      ]
    },
    {
      "number": "3",
      "uddipok": "চঞ্চল কুমার মানুষের চিকিৎসা সেবা নিশ্চিত করার জন্য নিজের জমিতে গড়ে তুলেছেন পঞ্চাশ শয্যাবিশিষ্ট হাসপাতাল। এছাড়াও তিনি এলাকার উন্নয়নের জন্য তার সম্পদের বিশাল একটি অংশ ব্যয় করেন। তিনি মনে করেন, \"জীবের মধ্যে এক ঈশ্বর বহুরূপে বিরাজমান এবং সকল সৃষ্টির মূলে রয়েছেন ঈশ্বর।”",
      "tag": "DB 24",
      "sub_questions": [
        {
          "label": "ক",
          "question": "ঈশ্বরকে কখন ভগবান বলা হয়?",
          "explanation": "ঈশ্বরকে যখন ঐশ্বর্য, বীর্য, যশ, শ্রী, জ্ঞান ও বৈরাগ্য এই ছয়টি গুণের অধীশ্বররূপে কল্পনা ও আরাধনা করা হয় তখন তাঁকে ভগবান বলা হয়।"
        },
        {
          "label": "খ",
          "question": "'বিষ্ণু প্রতিপালনের দেবতা' এ কথাটি বুঝিয়ে লেখো।",
          "explanation": "বিষ্ণু হলেন সৃষ্টির স্থিতি ও প্রতিপালনের দেবতা। বিশ্বে যা কিছু আছে ভগবান বিষ্ণু তা পালন ও রক্ষা করেন। দুষ্টকে দমন ও শিষ্টকে পালন করার জন্য তিনি বহুরূপে এ পৃথিবীতে আবির্ভূত হয়ে থাকেন। তাই বলা যায়, বিষ্ণু প্রতিপালনের দেবতা।"
        },
        {
          "label": "গ",
          "question": "উদ্দীপকে চঞ্চল কুমারের যে গুণটি ফুটে উঠেছে, পাঠের আলোকে তা ব্যাখ্যা করো।",
          "explanation": "উদ্দীপকের চঞ্চল কুমারের কর্মকাণ্ডে ঈশ্বর জ্ঞানে জীবসেবার গুণটি ফুটে উঠেছে। জীবের মাঝেই ঈশ্বর বিদ্যমান। হিন্দুধর্মে বলা হয়েছে, জীবাত্মা পরমাত্মার অংশ। মানুষের মধ্যে ঈশ্বর যেমন জীবাত্মারূপে অবস্থান করেন ঠিক তেমনি সকল জীবের মধ্যেও অবস্থান করেন। সকল জীবই ঈশ্বরের এক পরোক্ষ প্রকাশ। তাই সকল জীবের সেবা করাই হিন্দুধর্মের মূলকথা। এ কারণে চঞ্চল কুমার জীবসেবাকে মহান ব্রত মনে করেছেন। উদ্দীপকের চঞ্চল কুমার মানুষের সেবা করার জন্য নিজের জমিতে গড়ে তুলেছেন পঞ্চাশ শয্যার হাসপাতাল। এছাড়াও তিনি সব সময় নানাভাবে জীবের কল্যাণ করার চেষ্টা করেন। চঞ্চলের এরূপ কার্যক্রমের মাধ্যমে জীবাত্মারূপে ঈশ্বরের সেবা করার বিষয়টি পরিলক্ষিত হয়। জীবের সেবা করা হিন্দুধর্মের অন্যতম ব্রত হিসেবে বিবেচিত। কেননা বহুরূপে ঈশ্বর আমাদের সম্মুখেই আছেন। তাই তাঁকে খুঁজে বেড়ানোর দরকার নেই। যিনি জীবকে ভালোবাসেন, তিনি ঈশ্বরকেও ভালোবাসেন। তিনি জীব সেবার মধ্য দিয়ে ঈশ্বরেরই সেবা করেন। চঞ্চল কুমারের মধ্যে জীবসেবার এ গুণটিই ফুটে উঠেছে।"
        },
        {
          "label": "ঘ",
          "question": "\"জীবের মধ্যে এক ঈশ্বর বহুরূপে বিরাজমান এবং সকল সৃষ্টির মূলে রয়েছেন ঈশ্বর”- মন্তব্যটির যথার্থতা নিরূপণ করো।",
          "explanation": "\"জীবের মধ্যে এক ঈশ্বর বহুরূপে বিরাজমান এবং সকল সৃষ্টির মূলে রয়েছেন ঈশ্বর”- মন্তব্যটি যথার্থ। 'আমাদের মাথার উপরে রয়েছে সুবিশাল আকাশ। রয়েছে 'পাহাড়-পর্বত, ছোট-বড় অসংখ্য নদ-নদী, গাছপালা এবং বিভিন্ন প্রজাতির কীটপতঙ্গ। এসব আমাদের এই পৃথিবীকে এক অপরূপ সৌন্দর্য দান করেছে। তবে ঈশ্বর এই সকল সৃষ্টির মূলে বিরাজমান বলেই প্রকৃতি এত সুন্দর হয়েছে। ঈশ্বর এ মহাবিশ্বের সকল কিছুর সৃষ্টিকর্তা, পালনকর্তা। আবার তিনিই সকল কিছুর ধ্বংসকর্তা। তাঁর মতো ক্ষমতাবান আর কেউ নেই। এ বিশ্বের সকল জীবের মাঝেই তিনি আত্মারূপে অবস্থান করেন। তিনি জন্ম-মৃত্যু রহিত, নিত্য, শাশ্বত এবং পুরাণ। আমরা সকলে তাঁর দয়ায় এই পৃথিবীতে বেঁচে থাকি। আবার তাঁর ইচ্ছায় আমরা এই পৃথিবী থেকে চলে যাব। তাই শ্রীমদ্ভগবদ্গীতায় ভগবান শ্রীকৃষ্ণ অর্জুনকে উপদেশ দিতে গিয়ে বলেন- অহমাত্মা গুড়াকেশ সর্বভূতাশয়স্থিতঃ। অহমাদিশ্চ মধ্যঞ্চ ভূতানামন্ত এব চ ॥ (১০/২০) অর্থাৎ, হে অর্জুন! আমি সকল জীবের হৃদয়ে অবস্থিত আত্মা, আমি ভূতসকলের আদি, মধ্য ও অন্ত। পরিশেষে বলা যায়, ঈশ্বর বহুরূপে বিরাজ করে জীবের প্রতিপালন করেন। এ কারণে স্বামী বিবেকানন্দ মনে করেন, জীবের মধ্যে এক ঈশ্বর বহুরূপে বিরাজমান এবং সকল সৃষ্টির মূলে রয়েছেন তিনি।"
        }
      ]
    },
    {
      "number": "4",
      "uddipok": "",
      "tag": "DB 24",
      "sub_questions": [
        {
          "label": "ক",
          "question": "কবি জয়দেব রচিত কৃষ্ণ প্রশস্তিমূলক কাব্যগ্রন্থের নাম কী?",
          "explanation": "কবি জয়দেব রচিত কৃষ্ণ প্রশস্তিমূলক কাব্যগ্রন্থের নাম 'গীতগোবিন্দ'।"
        },
        {
          "label": "খ",
          "question": "ব্রহ্মচর্য আশ্রম বলতে কী বোঝায়?",
          "explanation": "ব্রহ্মচর্যাশ্রম হচ্ছে মানব জীবনের প্রথম পর্যায়। মানুষের পাঁচ বছর বয়স হলেই তাকে গুরুগৃহে গমন করে ব্রহ্মচর্য জীবন শুরু করতে হয়। গুরুর কাছে দীক্ষাগ্রহণ, গুরুর তত্ত্বাবধানে পড়াশোনা বা বিদ্যাশিক্ষা লাভ করতে হয়। এ আশ্রমে থেকে শিষ্যকে গুরুর নির্দেশে বহু শাস্ত্র অধ্যয়ন, আত্মসংযম, পরিশ্রম ও কঠোর জীবন-যাপনে অভ্যস্ত হতে হয়। গুরুগৃহে ২৫ বছর পর্যন্ত এ অবস্থানকে ব্রহ্মচর্য আশ্রম বলে।"
        },
        {
          "label": "গ",
          "question": "প্রদর্শিত ছবিটি কোন আশ্রমের অন্তর্ভুক্ত? তা বর্ণনা করো।",
          "explanation": "উদ্দীপকে প্রদর্শিত বিবাহের ছবিটি 'গার্হস্থ্য আশ্রমের অন্তর্ভুক্ত। গার্হস্থ্য আশ্রম হচ্ছে মানব জীবনের দ্বিতীয় পর্যায়। এই আশ্রমে মানুষ বিবাহের মাধ্যমে সংসার ধর্মে প্রবেশ করে। সংসারের সকল দায়িত্ব-কর্তব্য পালন করে। পাশাপাশি সন্তান-সন্ততি লাভের মাধ্যমে তাদের লালন-পালন করে। এছাড়া মাতা-পিতার প্রতি সেবা-শ্রদ্ধা করা, অতিথিদের সেবা করা, সমাজের প্রতি দায়িত্ব পালন করা এই আশ্রমের অন্তর্ভুক্ত। উদ্দীপকে একটি বিবাহের ছবি প্রদর্শন করা হয়েছে। সাধারণত মানুষ ব্রহ্মচর্যাশ্রমের শেষে গার্হস্থ্য আশ্রমে প্রবেশ করে। গার্হস্থ্য আশ্রমের একটি গুরুত্বপূর্ণ ঘটনা হলো বিবাহ। এ কারণে বলা যায়, প্রদর্শিত বিবাহের ছবিটি গার্হস্থ্য আশ্রমের অন্তর্ভুক্ত।"
        },
        {
          "label": "ঘ",
          "question": "\"চিত্রে প্রদর্শিত আশ্রম ছাড়াও হিন্দুধর্মে অন্যান্য আশ্রমের কথা উল্লেখ আছে”- তোমার উত্তরের সপক্ষে যুক্তি উপস্থাপন করো।",
          "explanation": "\"চিত্রে প্রদর্শিত আশ্রম অর্থাৎ গার্হস্থ্য আশ্রম ছাড়াও হিন্দুধর্মে অন্যান্য আশ্রমের কথা উল্লেখ আছে\"- উক্তিটি যথার্থ। হিন্দুধর্মানুসারে মানুষের জীবনকে শতবর্ষ হিসেবে বিবেচনা করে চারটি স্তর বা আশ্রমের কথা উল্লেখ আছে। যার প্রথমটি ব্রহ্মচর্যাশ্রম, দ্বিতীয়টি গার্হস্থ্য আশ্রম, তৃতীয়টি বানপ্রস্থাশ্রম এবং শেষটি সন্ন্যাস আশ্রম। উদ্দীপকে শুধু দ্বিতীয় আশ্রমের দৃষ্টান্ত উল্লেখ করা হয়েছে। অন্যান্য আশ্রমের মধ্যে প্রথমটি হলো ব্রহ্মচর্য আশ্রম। মানুষের পাঁচ বছর বয়স হলেই প্রাতিষ্ঠানিক পড়ালেখার মাধ্যমে এ আশ্রম জীবন শুরু হয়। পঁচিশ বছর বয়স পর্যন্ত এখানে থেকে জ্ঞান অর্জনের পাশাপাশি আত্মসংযম, পরিশ্রম ও কঠোর জীবনযাপনে অভ্যস্ত হতে হয়। পড়ালেখা শেষে কর্মময় জীবনে প্রবেশের মাধ্যমে গার্হস্থ্য জীবন শুরু হয়। এটি আশ্রমের দ্বিতীয় পর্যায়। জীবনের তৃতীয় পর্যায় হলো বানপ্রস্থ আশ্রম। এ সময় মানুষ সংসারের দায়-দায়িত্ব সন্তানের উপর ন্যস্ত করে সংযম, ত্যাগ, নির্লোভ আচরণের চর্চা করে। অনেকেই এসময় ধর্মীয় কোনো প্রতিষ্ঠানে সেবা বা পূজা-অর্চনার মাধ্যমে বৈরাগ্যময় জীবন-যাপন করে। ভজন, পূজন, কীর্তন, জপ, ধ্যান প্রভৃতি ধর্মীয় কর্মে মগ্ন থেকে বানপ্রস্থে সময় কাটাতে হয়। আশ্রম জীবনের চতুর্থ পর্যায় হলো সন্ন্যাস আশ্রম। 'এ সময় পঁচাত্তর থেকে একশ বছরের মধ্যে জীবনধারণের শাস্ত্রীয় নির্দেশ আছে। এই আশ্রমে এসে ব্যক্তি একাকী সন্ন্যাসী জীবনধারণ করেন। জাগতিক সকল কর্ম পরিত্যাগ করে কেবল ঈশ্বর চিন্তাতেই মগ্ন থাকেন।"
        }
      ]
    },
    {
      "number": "5",
      "uddipok": "",
      "tag": "DB 24",
      "sub_questions": [
        {
          "label": "ক",
          "question": "মানুষের আত্মানুসন্ধানে যোগের আটটি ধাপ কে নির্দেশ করেছেন?",
          "explanation": "মানুষের আত্মানুসন্ধানে যোগের আটটি ধাপ নির্দেশ করেছেন মহর্ষি পতঞ্জলি।"
        },
        {
          "label": "খ",
          "question": "যোগসাধনায় আসন অনুশীলন গুরুত্বপূর্ণ কেন?",
          "explanation": "আসন অনুশীলনের মধ্য দিয়ে দেহ ও মনকে ঈশ্বর চিন্তায় নিবিষ্ট করা যায় বলে যোগসাধনায় আসন অনুশীলন খুবই গুরুত্বপূর্ণ। যোগসাধনায় প্রয়োজন শুদ্ধ, স্থির ও প্রশান্ত মন। এজন্য শরীর ও মনকে যোগের উপযোগী করতে হয়। আর দেহ-মনকে সুস্থ ও স্থির রাখা বা . যোগের উপযোগী করার উদ্দেশ্যে যে সকল দেহভঙ্গি বা দেহাবস্থান করা হয় তাকে আসন বলে। অর্থাৎ আসনের মাধ্যমে নিজেকে যোগসাধনার জন্য প্রস্তুত করা হয়। এ কারণে যোগসাধনায় আসন অনুশীলন খুবই গুরুত্বপূর্ণ।"
        },
        {
          "label": "গ",
          "question": "প্রদর্শিত ছবিটির ধারণা ও পদ্ধতি বর্ণনা করো।",
          "explanation": "চিত্রে প্রদর্শিত আসনটি হলো অর্ধকূর্মাসন। যে আসনে আসনকারীর দেহ দেখতে অনেকটা কচ্ছপের পিঠের ন্যায় হয় তাকে অর্ধকূর্মাসন বলে। উদ্দীপকে প্রদর্শিত আসনটি দেখতে কচ্ছপের মতো বলে এটি অর্ধকূর্মাসনের দৃষ্টান্ত। অর্ধকূর্মাসনের অনুশীলনের জন্য প্রথমে দুই হাঁটু এবং পায়ের পাতা জোড়া অবস্থায় রেখে হাঁটু গেড়ে গোড়ালির ওপর নিতম্ব রেখে বসতে হবে। এ সময় হাঁটু থেকে পায়ের আঙুল পর্যন্ত সমস্ত অংশ মাটিতে লেগে থাকবে। এরপর দুই হাত সোজা করে দুই কানের পাশ দিয়ে মাথার ওপর তুলতে হবে। এ সময় মেরুদণ্ড সোজা থাকবে। মাথার ওপরে দুই হাতের তালু পরস্পরের সঙ্গে লাগাতে হবে। এরপর দুই হাত সোজা রেখে নিশ্বাস ছাড়তে ছাড়তে প্রণাম করার ভঙ্গিতে কোমর থেকে সামনে ঝুঁকে কপাল মাটিতে ঠেকাতে হবে। এ সময় যাতে নিতম্ব গোড়ালি থেকে উঠে না যায় এবং পেট, বুক, পাঁজরের দুইপাশ ও উরুতে যেন হাল্কা চাপ পড়ে সেদিকে লক্ষ রাখতে হবে। শ্বাস-প্রশ্বাস স্বাভাবিক রেখে এই অবস্থায় ৩০ সেকেন্ড নিশ্চল হয়ে থাকতে হবে। এরপর নিশ্বাস নিতে নিতে আগের মতো উঠে বসতে হবে। তারপর হাত-পা সোজা করে ৩০ সেকেন্ড শবাসনে বিশ্রাম নিতে হবে। এইভাবে তিনবার অর্ধকূর্মাসন অনুশীলন করতে হবে।"
        },
        {
          "label": "ঘ",
          "question": "প্রদর্শিত ছবিটি নিয়মিত অনুশীলন করলে মানব জীবনে এর কী প্রভাব পড়ে তা বিশ্লেষণ করো।",
          "explanation": "মানসিক শান্তি এবং শারীরিক সুস্থতা আনয়নে প্রদর্শিত ছবিটি বা অর্ধকূর্মাসনটির সঠিক অনুশীলন মানব জীবনে গুরুত্বপূর্ণ ভূমিকা পালন করে। অর্ধকূর্মাসন অনুশীলন করলে শরীর অনেক শিথিল হয়, মেরুদণ্ড সতেজ হয়, পেটের অভ্যন্তরীণ অংশগুলো সবল ও সক্রিয় হয়। আসনকারী অনেক বেশি প্রাণশক্তি ও সুস্বাস্থ্য লাভ করে। মস্তিষ্ক শান্ত হয়। যকৃৎ ভালো থাকে। অজীর্ণ, অম্বল, ক্ষুধামান্দ্য, কোষ্ঠকাঠিন্য, আমাশয় ইত্যাদি দূর হয়। হজমশক্তি বাড়ে। পেটে বায়ু থাকলে তার প্রকোপ কমে। হাঁপানি ও ডায়াবেটিসের উপকার হয়। পায়ের পেশির ব্যথা ও হাড়ের বাত সারে। কাঁধের পেশির ব্যথা ভালো হয়। পেটের ও নিতম্বের চর্বি কমে। পেট ও উরুর পেশি সবল হয়। অর্ধকূর্মাসনের কারণে শরীর সুস্থ ও সবল থাকে। শারীরিক সুস্থতার কারণে মানসিক শান্তিও বৃদ্ধি পায়। তাছাড়া এই আসন অনুশীলনে মন অনেক ধীর, স্থির ও শান্ত হয় এবং সুখ ও দুঃখ সমানভাবে নিতে পারে। ভাবাবেগ, ভয়-ভীতি আর ক্রোধ আলগা হয়। এর অনুশীলনে আসনকারীকে আস্তে আস্তে দুঃখ-যন্ত্রণা থেকে মুক্ত করে, ভোগ-বিলাসের প্রতি উদাসীন করে। তাই বলা যায়, মানব জীবনে মানসিক শান্তি ও শারীরিক সুস্থতার জন্য অর্ধকূর্মাসনের সঠিক অনুশীলনে অত্যন্ত গুরুত্বপূর্ণ প্রভাব প্রতিফলিত হয়।"
        }
      ]
    },
    {
      "number": "6",
      "uddipok": "সৌগত রায় একজন স্বনামধন্য ডাক্তার। প্রতিবেশী মিতালি সবেমাত্র এমএ পাশ করে চাকরির জন্য পরীক্ষা দিচ্ছে। মিতালির বাবা উপযুক্ত বয়সে মেয়েকে বিয়ে দেওয়ার জন্য পাত্র খুঁজছেন। বিয়ের সম্বন্ধ নিয়ে গেলে পাত্রপক্ষ অনেক টাকা যৌতুক দাবি করলে দরিদ্র পিতার পক্ষে তা সম্ভব না হওয়ায় বিয়ে ভেঙে যায়। এমতাবস্থায় সৌগত রায় বিনা পণে মিতালিকে বিবাহ করে। সৌগত রায় মনে করে, 'যৌতুক একটি সামাজিক অপরাধ'।",
      "tag": "DB 24",
      "sub_questions": [
        {
          "label": "ক",
          "question": "পুরকপিণ্ড কাকে বলে?",
          "explanation": "পিতা-মাতা বা জ্ঞাতিবর্গের মৃত্যুর পর চতুর্থ ও দশম দিনে যে পিন্ড দান করা হয় তাকে পূরকপিণ্ড বলে।"
        },
        {
          "label": "খ",
          "question": "সমাবর্তন অনুষ্ঠান করা হয় কেন?",
          "explanation": "শিক্ষা প্রতিষ্ঠান বা গুরুগৃহ থেকে শিক্ষার্থী বা শিষ্যকে আনুষ্ঠানিকভাবে বিদায় দেওয়ার উদ্দেশ্যে সমাবর্তন অনুষ্ঠান করা হয়। শিক্ষা প্রতিষ্ঠান কিংবা গুরুগৃহের পাঠ শেষে শিক্ষার্থীদের নিজ গৃহে ফিরে আসার সময় যে অনুষ্ঠান করা হয় তাকে সমাবর্তন বলে। প্রাচীনকালে পাঠ শেষে গুরুগৃহ থেকে নিজ গৃহে ফিরে আসার সময় যে অনুষ্ঠান হতো, তাকে সমাবর্তন বলত। এই অনুষ্ঠানে গুরু শিষ্যকে অনেক মূল্যবান উপদেশ দিতেন।"
        },
        {
          "label": "গ",
          "question": "সৌগত রায় এবং মিতালির বিবাহ অনুষ্ঠানের পর্বসমূহ বর্ণনা করো।",
          "explanation": "সৌগত রায় এবং মিতালির বিবাহটি ছিল ব্রাহ্ম বিবাহ। বিবাহ অনুষ্ঠানের অনেক পর্ব আছে। এর মধ্যে কিছু পর্ব শাস্ত্রীয়, আর কিছু অঞ্চলভেদে লোকাচার। সৌগত রায় এবং মিতালির বিবাহ শুরু হয়েছিল বৃদ্ধিশ্রাদ্ধ দিয়ে। বিবাহের দিন কিংবা তার আগের দিন উভয় পক্ষই নিজ নিজ ঘরে পূর্বপুরুষদের প্রতি শ্রদ্ধা নিবেদন করে তাদের আশীর্বাদ কামনা করেন, শাস্ত্রে এই পর্বকে বলা হয় বৃদ্ধিশ্রাদ্ধ। এরপর ধান, দূর্বা, কাঁচা হলুদ দিয়ে গায়ে হলুদ পর্বটি অনুষ্ঠিত হয়। মূলত এ অনুষ্ঠানের মধ্য দিয়েই বিবাহের আনুষ্ঠানিকতা শুরু হয়। এরপর শুরু হয় সম্প্রদান পর্ব। এটি বিবাহের মূল পর্ব। বিবাহের নির্দিষ্ট পোশাক পরে বর-কনেকে বিয়ের পিঁড়িতে মুখোমুখী বসিয়ে সম্প্রদানকর্তা দেবতাদের নাম উচ্চারণ করে উলুধ্বনি, শঙ্খধ্বনি ও আনন্দঘন পরিবেশের মধ্যে কন্যা সম্প্রদান করেন। সম্প্রদান পর্বের পরে সেখানে বর্গাকার যজ্ঞক্ষেত্র তৈরি করা হয় এবং তাদের দুজনকে সাতবার ঘোরানো হয়। অর্থাৎ যজ্ঞানুষ্ঠান ও সাতপাকে 'বাঁধা পর্বটি অনুষ্ঠিত হয়। এরপর বর কনের সিঁথিতে সিদুর পরিয়ে দিয়ে বিবাহ চিহ্ন পর্বটি শেষ করে। এভাবে শাস্ত্রীয় রীতি অনুযায়ী সৌগত রায় এবং মিতালির বিবাহটি সম্পন্ন হয়।"
        },
        {
          "label": "ঘ",
          "question": "'যৌতুক একটি সামাজিক অপরাধ'- সৌগত রায়ের উক্তিটির যথার্থতা নিরূপণ করো।",
          "explanation": "'যৌতুক একটি সামাজিক অপরাধ'- সৌগত রায়ের উক্তিটি যথার্থ। কন্যাকে পাত্রস্থ করার সময় বরপক্ষকে যে নগদ অর্থ, সম্পদ প্রভৃতি দিতে হয় সেগুলোকে বলে পণ। পণপ্রথা বা যৌতুকপ্রথা বহুকাল থেকে আমাদের দেশে প্রচলিত। এ প্রথা আমাদের পরিবার ও সমাজের জন্য ক্ষতিকর। এ কারণে পণ গ্রহণ এবং প্রদান দুটোই সমান অপরাধ। এর মূলে রয়েছে অশিক্ষা, অসচেতনতা, পিতৃতান্ত্রিক ও পুরুষ-নিয়ন্ত্রিত সমাজব্যবস্থা। যৌতুক একটি মারাত্মক সামাজিক ব্যাধি। এর কারণে এখনও অনেক পরিবারে নারীদের ওপর চালানো হয় বিভিন্ন শারীরিক ও মানসিক নির্যাতন। পিতৃতান্ত্রিক সমাজ ব্যবস্থার কারণে কন্যাকে পাত্রস্থ করতে চাইলে কনের বাবাকে পাত্রের বাবার সকল চাহিদা মেটাতে হয়। পণের অর্থ জোগাড় করতে গিয়ে অনেক সময় কনের বাবা তার সর্বস্ব বিক্রি করে দিতে বাধ্য হন। বিয়ের পরও এর অবসান হয় না। বরং সে সময় স্ত্রীকে বাবার বাড়ি থেকে বিভিন্ন অজুহাত দেখিয়ে অর্থ-সম্পদ আনতে বাধ্য করা হয়। এমনকি শারীরিক নির্যাতনও চালানো হয়। বর্তমান সমাজ ব্যবস্থায় এ পণপ্রথা নিন্দনীয় ও রাষ্ট্রীয়ভাবে নিষিদ্ধ। পরিশেষে বলা যায়, উদ্দীপকের সৌগত রায় যৌক্তিকভাবে উপলব্ধি করেছেন- 'যৌতুক একটি সামাজিক অপরাধ'। আশা করা যায়, তার মানসিকতা পণপ্রথা নির্মূলে সহায়ক ভূমিকা রাখবে।"
        }
      ]
    },
    {
      "number": "7",
      "uddipok": "বিমল বাবু পরলোকগমন করলে জ্যেষ্ঠ পুত্র ইন্দ্রজিৎ হিন্দুধর্মের বিধান অনুযায়ী সৎকার এবং অশৌচ পালন শেষে আদ্যশ্রাদ্ধ সম্পন্ন করেন। বিমল বাবুর পরলোকগত আত্মার সকল কর্ম তার পুত্র ইন্দ্রজিৎ শ্রদ্ধা ও ভক্তিসহকারে পালন করেন।",
      "tag": "DB 24",
      "sub_questions": [
        {
          "label": "ক",
          "question": "আদ্যশ্রাদ্ধের পূর্ণনাম কী?",
          "explanation": "আদ্যশ্রাদ্ধের পূর্ণনাম আদ্য একোদ্দিষ্ট শ্রাদ্ধ।"
        },
        {
          "label": "খ",
          "question": "বিবাহে শুভদৃষ্টি ও যজ্ঞানুষ্ঠান করা হয় কেন?",
          "explanation": "বিবাহে বর-কনের পরিচয় করিয়ে দাম্পত্য জীবনের শপথ করাতে শুভদৃষ্টি ও যজ্ঞানুষ্ঠান করা হয়। শুভদৃষ্টির মাধ্যমে অপরিচিত দুজন মানুষের পরিচয় করানো হয়। আবার বর্গাকার যজ্ঞক্ষেত্রে বেদমন্ত্র উচ্চারণ করে মনের অহংকার, মান- অভিমান, হিংসা-বিদ্বেষ, ঘৃণাসহ সকল অসাধু চিন্তারূপী ঘি-মাখা আমপাতা আগুনে আহুতি দিতে হয়। যজ্ঞে বর-কনে কর্তৃক পবিত্র অগ্নির সামনে বসে পুরোহিতের সাথে মন্ত্র ও জপ করে অগ্নিদেবকে বিয়ের ঐশ্বরিক সাক্ষী করা হয়।"
        },
        {
          "label": "গ",
          "question": "বিমল বাবুর অন্ত্যেষ্টিক্রিয়া কীভাবে সম্পন্ন হয়েছিল তা আলোচনা করো।",
          "explanation": "বিমল বাবুর অন্ত্যেষ্টিক্রিয়া শাস্ত্রের বিধান অনুসরণ করে সম্পন্ন হয়েছিল। শাস্ত্রে মৃতদেহ সৎকারের যে বিধান দেওয়া হয়েছে তাই হচ্ছে অন্ত্যেষ্টিক্রিয়া। এ সময় কতগুলো বিধিবিধান পালন করে মৃতদেহ সৎকারের ব্যবস্থা করা হয়। অন্ত্যেষ্টিক্রিয়ার শুরুতে মৃতদেহকে বস্ত্রাবৃত ও মালা চন্দনাদি দ্বারা বিভূষিত করে শ্মশানে নিয়ে যাওয়া হয়। সেখানে মৃতদেহের মাথা দক্ষিণ দিকে রেখে তাকে কুশের ওপর শুয়ে রাখা হয়। দাহাধিকারী নিজে স্নান সেরে মৃতদেহের গায়ে তেল ও কাঁচা হলুদ মেখে তাকে স্নান করান। স্নানের পর মৃতদেহকে নতুন কাপড়, মালা, চন্দন দ্বারা সজ্জিত করা হয়। এরপর শরীরের সপ্তছিদ্র স্বর্ণ ও কাঁসা দ্বারা আচ্ছাদন ও পিন্ডদান করা হয়। সর্বশেষে আম বা চন্দন কাঠের চিতায় মৃতদেহকে শয়ন করানো হয়। অন্ত্যেষ্টিক্রিয়ার মন্ত্র পাঠ করে মৃতদেহের চারপাশে জ্যেষ্ঠপুত্র সাত অথবা তিনবার প্রদক্ষিণ করে মুখাগ্নি প্রদান করেন। উদ্দীপকে বিমল বাবু পরলোকগমন করলে জ্যেষ্ঠ পুত্র ইন্দ্রজিৎ উল্লেখিত শাস্ত্রীয় বিধান অনুযায়ী তার পিতার অন্ত্যেষ্টিক্রিয়া সম্পন্ন করেছিল।"
        },
        {
          "label": "ঘ",
          "question": "বিমল বাবুর অন্ত্যেষ্টিক্রিয়ার গুরুত্ব বিশ্লেষণ করো।",
          "explanation": "ধর্মীয় ও সামাজিক দিক থেকে বিমল বাবুর অন্ত্যেষ্টিক্রিয়ার গুরুত্ব অপরিসীম। মৃতদেহের অন্ত্যেষ্টিক্রিয়া একটি ধর্মীয় বিধি-বিধান। আত্মা দেহ থেকে নির্গত হলে দেহটি একটি জড় বস্তুতে পরিণত হয় এবং প্রাকৃতিক নিয়মে ধীরে ধীরে পচতে শুরু করে। ভূ-পৃষ্ঠে পড়ে থাকলে তখন ভীতির সঞ্চার এবং পরিবেশ নষ্ট হয়। তাই শাস্ত্রে মৃতদেহের সৎকারের বিধান দেওয়া হয়েছে। সুতরাং মৃতদেহের অন্ত্যেষ্টিক্রিয়া একটি ধর্মীয় বিধান। তাছাড়া অন্ত্যেষ্টিক্রিয়ার মন্ত্রটি উচ্চারণের ফলে আত্মা পবিত্র হয়। অন্ত্যেষ্টিক্রিয়ার শুধু যে ধর্মীয় দিক থেকেই গুরুত্ব আছে তা নয়, সামাজিক দিক থেকেও এটি একটি গুরুত্বপূর্ণ কাজ। কেউ মারা গেলে পাড়া-প্রতিবেশী, আত্মীয়-স্বজন দেখতে আসেন। মৃত ব্যক্তির পরিবার, জ্ঞাতিবর্গ অশৌচ পালন করে তার আত্মার প্রতি শ্রদ্ধা প্রদর্শন করেন। এতে সামাজিক বন্ধন আরও দৃঢ় হয়। সকলের মধ্যে একটা সৌহার্দপূর্ণ মানসিকতা তৈরি হয়। মানুষের মধ্যে সামাজিক মূল্যবোধ সৃষ্টি হয়। তাই বলা যায়, ধর্মীয় ও সামাজিক দিক থেকে বিমল বাবুর অন্ত্যেষ্টিক্রিয়ার গুরুত্ব অপরিসীম।"
        }
      ]
    },
    {
      "number": "8",
      "uddipok": "নিম্নের অনুরুপঃ শ্যামল খুব মেধাবী এবং ভালো ছাত্র ছিল। সে অসৎ সঙ্গে মিশে মাদকাসক্ত হয়ে পড়ে। এক পর্যায়ে অর্থ জোগাড় করার জন্য সে চুরি এবং মিথ্যার আশ্রয় নিতে থাকে। তার বাবা-মা অত্যন্ত চিন্তিত হয়ে শ্যামলকে মাদকদ্রব্য নিরাময় কেন্দ্রে ভর্তি করিয়ে দেন।",
      "tag": "DB 24,All.B 17,RUMC 24",
      "sub_questions": [
        {
          "label": "ক",
          "question": "নমস্কার কত প্রকার?",
          "explanation": "নমস্কার তিন প্রকার। যথা- কায়িক, বাচিক ও মানসিক।"
        },
        {
          "label": "খ",
          "question": "মাদক গ্রহণ কেন অধর্ম? বুঝিয়ে লেখো।",
          "explanation": "মাদকাসক্তি দৈহিক, মানসিক, আর্থিক ও সামাজিকভাবে ক্ষতিসাধন করে বলে মাদক গ্রহণ অধর্ম। মাদকদ্রব্য গ্রহণে শরীরে নানা রোগের সৃষ্টি হয়। মস্তিষ্কের বিকৃতি ঘটে। বিবেক বুদ্ধি লোপ পায়। মাদকের টাকা জোগাড় করতে গিয়ে অনেকে অসৎ উপায় অবলম্বন করে। মাদক গ্রহণকারীরা পরিবার ও সমাজে বিশৃঙ্খলা সৃষ্টি করে। এর ফলে পারিবারিক ও সামাজিক বন্ধন শিথিল হয়ে যায়। এসব কারণে মাদক গ্রহণ অধর্ম হিসেবে বিবেচিত হয়।"
        },
        {
          "label": "গ",
          "question": "শ্যামলের এই অবস্থার প্রতিকার ও প্রতিরোধের উপায়গুলো আলোচনা করো।",
          "explanation": "ধর্মীয় শিক্ষা ও নৈতিক মূল্যবোধের মাধ্যমে শ্যামলের মাদকাসক্তি প্রতিকার ও প্রতিরোধ করা সম্ভব। শ্যামলকে সুস্থ জীবনে ফিরিয়ে আনা একটি পারিবারিক কর্তব্য। কারণ সন্তানদের গড়ে তোলা পিতা-মাতার ধর্মীয় ও নৈতিক দায়িত্ব। তাই শ্যামলের পরিবারের উচিত সন্তানকে শাসন নয়, সচেতন করতে হবে। উদ্বুদ্ধ করতে হবে ধর্মীয় সংস্কৃতি ও নৈতিক মূল্যবোধের আলোকে। পরিবারের সকল সদস্যের উচিত শ্যামলকে এ বিষয়ে উদ্বুদ্ধ করা যে, আমাদের দেহে আত্মারূপে ব্রহ্ম অবস্থান করছেন। সুতরাং এ দেহ ব্রহ্ম বা ঈশ্বরের মন্দির। তাকে কোনোভাবেই অপবিত্র করা চলবে না। পাশাপাশি হিন্দুধর্ম অনুসারে মাদকাসক্তি ঘোরতর পাপ সমূহের অন্যতম। কেবল মাদকাসক্তই পাপী নন, যারা তার সঙ্গ করেন, তারাও পাপী। কারণ মাদকাসক্তের পাপ তাদেরও স্পর্শ করে। এসব বুঝিয়ে শ্যামলকে অসৎ সঙ্গ থেকে দূরে রাখতে হবে। এভাবে ধর্মীয় শিক্ষা ও নৈতিক মূল্যবোধের মাধ্যমে শ্যামলের মাদকাসক্তি প্রতিরোধ ও প্রতিকার করা সম্ভব।"
        },
        {
          "label": "ঘ",
          "question": "'অসৎ সঙ্গের দৌরাত্ম্যে মানুষের মারাত্মক ক্ষতি হতে পারে'- পাঠ্যপুস্তক এবং শ্যামলের জীবনের আলোকে বিশ্লেষণ করো।",
          "explanation": "অসৎ সঙ্গের দৌরাত্ম্যে মানুষের মারাত্মক ক্ষতি হতে পারে'- পাঠ্যপুস্তক এবং শ্যামলের জীবনের আলোকে বিশ্লেষণ করা হলো- মাদকাসক্তি অনৈতিক ও অধর্মের পথ। কারণ মাদকদ্রব্য মস্তিষ্কের বিকৃতি ঘটায়। মাদক গ্রহণকারীর স্বাভাবিক চেতনাকে বিমূঢ় করে দেয়। মাদকাসক্ত ব্যক্তিকে দেখে অনেকেই এর দিকে আকৃষ্ট হতে পারে। কেননা মাদকাসক্তির ক্ষেত্রে সঙ্গী-সাথিদের অত্যধিক প্রভাব রয়েছে। মাদকাসক্তি একটি সামাজিক ব্যাধি। বর্তমান সমাজের অনেক তরুণ অসৎ সঙ্গীর দ্বারা প্রভাবিত হয়ে এই ঘৃণ্য বিষয়টির সাথে জড়িয়ে পড়ছে। বস্তুত মানুষের জীবনে সঙ্গীর প্রভাব সবচেয়ে বেশি। একটি প্রবাদ আছে, 'সৎ সঙ্গে স্বর্গবাস, আর অসৎ সঙ্গে সর্বনাশ।' এ কারণে কেউ যদি বন্ধু হিসেবে খারাপ চরিত্রের কাউকে গ্রহণ করে তবে তারও খারাপ হয়ে যাওয়ার আশঙ্কা থাকে। মাদকাসক্তির ক্ষেত্রে এটা প্রকট আকার ধারণ করে। কেউ মাদকাসক্ত ব্যক্তির সাথে বন্ধুত্ব করলে তারও মাদকাসক্ত হওয়ার আশঙ্কা অনেকটা বেড়ে যায়। অনেক সময় মাদকাসক্ত সঙ্গীকে দেখে কৌতূহলবশত তার বন্ধুরা মাদক গ্রহণ করতে পারে যা শেষ পর্যন্ত 'আসক্তিতে পরিণত হয়। সার্বিক আলোচনার প্রেক্ষিতে এ কথা স্পষ্ট যে, মাদকাসক্তির ক্ষেত্রে অসৎ সঙ্গীদের নেতিবাচক প্রভাব রয়েছে। এর ফলে একজন অন্যজনকে মাদকাসক্তির দিকে নিয়ে যেতে পারে। যার দৃষ্টান্ত আমরা শ্যামলের জীবনে দেখতে পাই।"
        }
      ]
    },
    {
      "number": "9",
      "uddipok": "মাধব ঈশ্বরলাভের ইচ্ছায় রামকৃষ্ণের শিষ্যত্ব গ্রহণ করেন। মাধব পরবর্তীতে গৃহত্যাগী সন্ন্যাসী হয়ে পড়েন। হিন্দুধর্মের প্রতিনিধি হিসেবে তিনি বিশ্বধর্ম সম্মেলনে বক্তৃতা করেন এবং সারা বিশ্বে হিন্দুধর্ম প্রচার করেন। তিনি বেদান্ত সমিতি গুরুদেবের আদর্শ প্রচারের জন্য রামকৃষ্ণ মঠ প্রতিষ্ঠাসহ নারী শিক্ষা ও সমাজ উন্নয়নে কাজ করেন।",
      "tag": "DB 24",
      "sub_questions": [
        {
          "label": "ক",
          "question": "বিবেকানন্দের প্রকৃত নাম কী?",
          "explanation": "বিবেকানন্দের প্রকৃত নাম নরেন্দ্রনাথ দত্ত।"
        },
        {
          "label": "খ",
          "question": "'সকল ধর্মেরই লক্ষ্য এক ঈশ্বরলাভ'- ব্যাখ্যা করো।",
          "explanation": "'সকল ধর্মেরই লক্ষ্য এক ঈশ্বরলাভ' কথাটির মর্মার্থ হলো পৃথিবীর সকল ধর্মের মূল লক্ষ্যই ঈশ্বরকে পাওয়া। ১৮৯৩ সালে আমেরিকার শিকাগো শহরে অনুষ্ঠিত বিশ্বধর্ম সম্মেলনে স্বামীজীর বিখ্যাত উক্তি ছিল 'সকল ধর্মেরই লক্ষ্য এক ঈশ্বরলাভ'। তিনি তাঁর বক্তৃতায় বলেন, 'হিন্দুধর্ম পৃথিবীর সকল ধর্মকে সমান সত্য মনে করে। সব ধর্মেরই লক্ষ্য এক। নদীসমূহ যেমন এক সাগরে গিয়ে মিলিত হয়, তেমনি সকল ধর্মেরই লক্ষ্য এক ঈশ্বরলাভ।' এভাবে স্বামীজী সকল ধর্মের পরম উদ্দেশ্য উল্লেখ করেন।"
        },
        {
          "label": "গ",
          "question": "উদ্দীপকের মাধব তোমার পাঠ্যবইয়ের কোন জীবন চরিত্রের প্রতিচ্ছবি? আলোচনা করো।",
          "explanation": "উদ্দীপকের মাধব চরিত্রটি আমার পাঠ্যবইয়ের স্বামী বিবেকানন্দ চরিত্রের প্রতিচ্ছবি। স্বামী বিবেকানন্দের প্রকৃত নাম নরেন্দ্রনাথ দত্ত। ১৮৮৪ সালে বিএ পাশ করার পর তাঁর মধ্যে ঈশ্বর চিন্তা উদিত হলে তিনি শ্রীরামকৃষ্ণের শিষ্যত্ব গ্রহণ করেন। এক সময় তিনি শ্রীরামকৃষ্ণের কাছে ত্যাগের মন্ত্রে দীক্ষা নেন এবং সন্ন্যাস ব্রত গ্রহণ করেন। তখন তাঁর নাম হয় বিবেকানন্দ। ১৮৯৩ খ্রিষ্টাব্দে বিবেকানন্দ আমেরিকার শিকাগো শহরে অনুষ্ঠিত বিশ্বধর্ম সম্মেলনে বক্তৃতা দেন এবং বেদান্ত সমিতি প্রতিষ্ঠা করেন। তিনি তাঁর গুরুদেবের আদর্শ প্রচারের জন্য ১৮৯৭ সনে 'রামকৃষ্ণ মিশন' প্রতিষ্ঠা করেন। অবশেষে ১৯০২ খ্রিষ্টাব্দের ৪ জুলাই বেলুড় মঠে এই মহামনীষী দেহ ত্যাগ করেন। উদ্দীপকে দেখতে পাই, মাধব ঈশ্বরলাভের ইচ্ছায় রামকৃষ্ণের শিষ্যত্ব গ্রহণ করেন। পরবর্তী সময়ে তিনি গৃহত্যাগী হয়ে সন্ন্যাস ধর্ম গ্রহণ করেন। একসময় হিন্দুধর্মের প্রতিনিধি হিসেবে তিনি বিশ্বধর্ম সম্মেলনে বক্তৃতা দেন এবং সারা বিশ্বে হিন্দুধর্ম প্রচার করেন। তিনি বেদান্ত সমিতি ও গুরুদেবের আদর্শ প্রচারের জন্য রামকৃষ্ণ মঠ প্রতিষ্ঠাসহ নারীশিক্ষা ও সমাজ উন্নয়নে কাজ করেন। তার এসব কর্মকাণ্ড স্বামী বিবেকানন্দের কাজের সাথে সাদৃশ্যপূর্ণ। তাই বলা যায়, উদ্দীপকের মাধব চরিত্রটি আমার পাঠ্যবইয়ের স্বামী বিবেকানন্দ চরিত্রের প্রতিচ্ছবি।"
        },
        {
          "label": "ঘ",
          "question": "\"উদ্দীপকের মাধব যে চরিত্রের প্রতিচ্ছবি তিনি নারীশিক্ষা ও সমাজ উন্নয়নে কাজ করে গেছেন।”- মন্তব্যটির যথার্থতা নিরূপণ করো।",
          "explanation": "\"উদ্দীপকের মাধব যে চরিত্রের প্রতিচ্ছবি তিনি নারী শিক্ষা ও সমাজ উন্নয়নে কাজ করে গেছেন।\"- মন্তব্যটি যথার্থ। উদ্দীপকের মাধব স্বামী বিবেকানন্দ চরিত্রের প্রতিচ্ছবি। নারী শিক্ষা ও সমাজ উন্নয়নে স্বামীজীর অবদান অনস্বীকার্য। কারণ তিনি নারীশিক্ষাকে সমর্থন করতেন। তিনি বলেন, বৈদিক যুগের নারীরা যদি শিক্ষালাভ করতে পারে, তাহলে এ যুগের নারীরা পারবে না কেন? তাঁর মতে, যে জাতি নারীদের সম্মান দেয় না, সে জাতি কখনো বড় হতে পারে না।, এমনকি আধ্যাত্ম সাধনায় নারীরা যাতে সুযোগ পায় এবং এগিয়ে আসে তার জন্য তিনি সারদাদেবীর পরিচালনায় নারীদের জন্য একটি মঠ প্রতিষ্ঠারও পকিল্পনা করেছিলেন। তিনি সবসময় নারী স্বাধীনতায় বিশ্বাস করতেন। এছাড়াও বিবেকানন্দ সমাজ উন্নয়নে সতীদাহ প্রথা বিলোপ, বিধবাবিবাহ প্রচলনসহ তাদের যথাযথ শিক্ষা দিয়ে স্বাবলম্বী করে তোলার কথাও বলেন। বাল্যবিবাহকে তিনি ঘৃণা করতেন। তিনি বলেছেন, 'বাল্যবিবাহে মেয়েরা অকালে সন্তান প্রসব করে অধিকাংশ মৃত্যুমুখে পতিত হয়, তাদের সন্তানসন্ততি ক্ষীণজীবী হয়ে দেশে ভিখারির সংখ্যা বৃদ্ধি করে।' এ কারণে সমাজ উন্নয়নে নারী শিক্ষার প্রতি বিশেষ গুরুত্বারোপ করেন। আলোচনা শেষে বলা যায়, নারীশিক্ষা, নারী স্বাধীনতা ও সমাজ সংস্কারমূলক কার্যাবলি সম্পাদনে স্বামী বিবেকানন্দ গুরুত্বপূর্ণ ভূমিকা পালন করেছেন।"
        }
      ]
    },
    {
      "number": "10",
      "uddipok": "হৃদয় বাবু একজন ধার্মিক, প্রজ্ঞাবান ও নৈতিক মূল্যবোধে বলীয়ান উচ্চপদস্থ কর্মকর্তা। তিনি ক্ষমাশীল, ক্ষমতার দম্ভ তার একেবারেই নেই। অপরপক্ষে একই অফিসে একই পদে চাকরি করে দীপক বাবু সব সময় অনৈতিক উপায়ে মানুষের কাছে অর্থ আদায় করে। অফিসে সবার কাছে দীপক বাবু একজন অসৎ, ঠগ, প্রতারক হিসেবে পরিচিত।",
      "tag": "DB 24",
      "sub_questions": [
        {
          "label": "ক",
          "question": "ধর্মের বাহ্যলক্ষণ কয়টি?",
          "explanation": "ধর্মের বাহ্যলক্ষণ দশটি।"
        },
        {
          "label": "খ",
          "question": "\"নৈতিক মূল্যবোধের সাথে ধর্মপথের এক নিবিড় সম্পর্ক\"- কেন? ব্যাখ্যা করো।",
          "explanation": "নৈতিক মূল্যবোধের সাথে ধর্মপথের এক নিবিড় সম্পর্ক বিদ্যমান। নৈতিক শিক্ষা ও নৈতিক মূল্যবোধের মূল উৎসই হলো ধর্ম। ধর্ম ব্যতীত নৈতিক মূল্যবোধ কল্পনা করা যায় না। নৈতিক শিক্ষা ও নৈতিক মূল্যবোধ গঠনের অন্যতম উৎস হচ্ছে ধর্মগ্রন্থ। ধর্মগ্রন্থে বিভিন্ন কাহিনি, উপকাহিনি, আখ্যান-উপাখ্যানে সৎ উপদেশ বর্ণিত হয়েছে। তাই ধর্মগ্রন্থ পাঠের মাধ্যমে আমরা নীতি-নৈতিকতার শিক্ষা পেয়ে থাকি, যা নৈতিকতা গঠনে সহায়ক ভূমিকা পালন করে। আবার, নৈতিক মূল্যবোধের মাধ্যমে ধর্মপথে চলা যায়। এ কারণে নৈতিক মূল্যবোধের সাথে ধর্মপথের নিবিড় সম্পর্ক বিদ্যমান।"
        },
        {
          "label": "গ",
          "question": "উদ্দীপকের হৃদয় বাবুর চারিত্রিক বৈশিষ্ট্যের আলোকে ধার্মিকের স্বরূপ বর্ণনা করো।",
          "explanation": "উদ্দীপকের হৃদয় বাবুর চারিত্রিক বৈশিষ্ট্যের আলোকে ধার্মিকের স্বরূপ বর্ণনা করা হলো- উদ্দীপকের হৃদয় বাবু একজন ধার্মিক, প্রজ্ঞাবান ও নৈতিক মূল্যবোধে বলীয়ান উচ্চপদস্থ কর্মকর্তা। তিনি ক্ষমাশীল, ক্ষমতার দম্ভ তার একেবারেই নেই। এ গুণগুলো একজন প্রকৃত ধার্মিকের বৈশিষ্ট্য। মনুসংহিতায় ধর্মের দশটি বাহ্য লক্ষণ বা গুণের কথা বলা হয়েছে। যার মাঝে ধর্মের এই দশটি লক্ষণ তথা সহিষ্ণুতা, ক্ষমা, দয়া, চুরি না করা, শুচিতা, ইন্দ্রিয় সংযম, শুদ্ধ বুদ্ধি, জ্ঞান, সত্য এবং ক্রোধহীনতা বিদ্যমান তিনিই ধার্মিক। ধার্মিক ব্যক্তি ধর্মের দশটি বাহ্য লক্ষণকে জীবন চলার পাথেয় হিসেবে অনুসরণ করেন। তিনি বেদ, স্মৃতি, সদাচার ও বিবেকের আহ্বানকে প্রামাণ্য বলে মনে করেন। ধার্মিক ব্যক্তি কখনো ধৈর্য হারান না। তিনি মানুষকে ক্ষমা করেন। কখনই তিনি দম্ভ দ্বারা পরিচালিত হন না। সর্বোপরি যে ব্যক্তি সর্বাবস্থায় নিজেকে সংযত করতে পারেন তিনিই ধার্মিক। উদ্দীপকের হৃদয় বাবুর চরিত্রে উক্ত গুণগুলো বিদ্যমান। তাই আমরা তাকে একজন প্রকৃত ধার্মিক বলতে পারি।"
        },
        {
          "label": "ঘ",
          "question": "উদ্দীপকের হৃদয় বাবু ও দীপক বাবুর শেষ পরিণতি তোমার পাঠ্যবইয়ের আলোকে বিশ্লেষণ করো।",
          "explanation": "উদ্দীপকের হৃদয় বাবু একজন ধার্মিক ব্যক্তি হওয়ায় স্বর্গ লাভ করবেন এবং দীপক বাবু অধার্মিক হওয়ায় তার শেষ পরিণতি নরকযন্ত্রণা। উদ্দীপকের হৃদয় বাবু প্রজ্ঞাবান, ক্ষমাশীল ও নৈতিক মূল্যবোধে বলীয়ান হওয়ায় একজন প্রকৃত ধার্মিক ব্যক্তি। ধর্মগ্রন্থে এরূপ ব্যক্তি সম্পর্কে বর্ণিত আছে, ধার্মিক ব্যক্তি ইহলোকে শান্তি পান এবং পরলোকে তার স্বর্গ লাভ হয়। ধার্মিক ধর্মকর্মের মাধ্যমে চরম অবস্থায় ব্রহ্ম লাভ করেন। তার জীবাত্মা পরমাত্মায় লীন হয়ে তিনি মোক্ষ বা চিরমুক্তি লাভ করেন। অন্যদিকে, দীপক বাবু অফিসে সব সময় অনৈতিক উপায়ে মানুষের কাছে অর্থ আদায় করে। এ কারণে সবার কাছে তিনি একজন অসৎ, ঠগ, প্রতারক- হিসেবে পরিচিত। অর্থাৎ তিনি একজন অধার্মিক ব্যক্তি। ধর্মগ্রন্থে বলা হয়েছে, অধার্মিক সকল বিষয়ে অতৃপ্ত থাকেন বলে বিষণ্ণতা তাকে আচ্ছন্ন করে রাখে, কাম তাকে তাড়িত করে, ক্রোধ তাকে উত্তেজিত করে, লোভ তাকে আকর্ষণ করে। এসব কারণে তার নৈতিক অবস্থার অধঃপতন ঘটে। এরূপ ব্যক্তির কু-কর্মের কারণে পাপ হয়। পাপের কারণে নরকযন্ত্রণা ভোগ করেন। নরকযন্ত্রণা ভোগের পর আবার তাকে পৃথিবীতে মানবেতর প্রাণিরূপে জন্মগ্রহণ করতে হয়। জন্ম-নরকযন্ত্রণা-মৃত্যুর চক্রে তিনি কেবল আবর্তিত হতে থাকেন।' আলোচনা শেষে তাই বলা যায়, একজন প্রকৃত ধার্মিক ব্যক্তি হিসেবে হৃদয় বাবুর সর্বশেষ গন্তব্য মোক্ষলাভ বা ঈশ্বরলাভ এবং দীপক বাবু অধার্মিক হওয়ায় তার শেষ পরিণতি জন্ম-নরকযন্ত্রণা-মৃত্যুর চক্রে আবর্তন।"
        }
      ]
    },
    {
      "number": "11",
      "uddipok": "এসো হে বৈশাখ, এসো এসো তাপস নিঃশ্বাস বায়ে মুমূর্ষুরে দাও উড়ায়ে বৎসরের আবর্জনা দূর হয়ে যাক, যাক, যাক এসো এসো।",
      "tag": "DB 24",
      "sub_questions": [
        {
          "label": "ক",
          "question": "চৈত্র সংক্রান্তির প্রধান উৎসব কী?",
          "explanation": "চৈত্র সংক্রান্তির প্রধান উৎসব হলো শিব পূজা।"
        },
        {
          "label": "খ",
          "question": "জামাইষষ্ঠী কেন পালন করা হয়?",
          "explanation": "জামাই ও শ্বশুরবাড়ির মধ্যে সৌহার্দপূর্ণ সম্পর্ক বাড়াতে জামাইষষ্ঠী পালন করা হয়। জ্যৈষ্ঠ মাসের শুক্লপক্ষের ষষ্ঠী তিথিতে জামাইষষ্ঠী অনুষ্ঠিত হয়। এদিন জামাইকে শ্বশুরবাড়িতে নিমন্ত্রণ করে খাওয়া-দাওয়ার বিশেষ আয়োজন করা হয়। জামাইকে নতুন জামা-কাপড় দেওয়া হয়। জামাইও শাশুড়িসহ অন্যান্য আত্মীয়কে সাধ্যমতো নতুন কাপড় উপহার দেন। এভাবে জামাইষষ্ঠী পালনের মাধ্যমে জামাই ও শ্বশুরবাড়ির মধ্যে সৌহার্দপূর্ণ সম্পর্ক গড়ে ওঠে।"
        },
        {
          "label": "গ",
          "question": "উদ্দীপকে যে ধর্মাচারের কথা বলা হয়েছে তা বর্ণনা করো।",
          "explanation": "উদ্দীপকে বর্ষবরণ ধর্মাচারের কথা বলা হয়েছে। বাংলা সনের প্রথম দিনে নতুন বছরকে বরণ করার জন্য যে উৎসব পালন করা হয় তাকে বর্ষবরণ বলে। এদিন মঙ্গল শোভাযাত্রা, পূজা, মিষ্টি খাওয়া, পারস্পরিক ভাব-বিনিময় ও হালখাতাসহ নানা প্রকার অনুষ্ঠান আয়োজন করা হয়। ছোট-বড়, ধনী-গরিব, সকল ধর্ম-বর্ণের বাঙালি এই উৎসব পালন করে। এমনকি ক্ষুদ্র-নৃতাত্ত্বিক গোষ্ঠীরাও তাদের ধর্মীয় ও সামাজিক আচার-অনুষ্ঠানের মাধ্যমে বর্ষবরণ 'বৈসাবি উৎসব' পালন করে থাকে। উদ্দীপকে বর্ষবরণ উপলক্ষে বহুল প্রচলিত রবীন্দ্রনাথ ঠাকুরের গানটি উল্লেখ করা হয়েছে। বস্তুত এ গানের মধ্য দিয়ে নতুন বছরকে বরণ করে নেওয়া হয়। তাই বলা যায়, উদ্দীপকে বর্ষবরণ ধর্মাচারের প্রতি ইঙ্গিত করা হয়েছে।"
        },
        {
          "label": "ঘ",
          "question": "“উদ্দীপকে বর্ণিত ধর্মাচার ছাড়াও হিন্দুধর্মে অন্যান্য ধর্মাচারের কথাও উল্লেখ আছে।”- মন্তব্যটির সপক্ষে যুক্তি উপস্থাপন করো।",
          "explanation": "\"উদ্দীপকে নির্দেশিত ধর্মাচার তথা বর্ষবরণ ছাড়াও হিন্দুধর্মে অন্যান্য ধর্মাচারের কথাও উল্লেখ আছে।”- মন্তব্যটি যুক্তিযুক্ত। যে সকল আচার-আচরণ আমাদের জীবনকে সুন্দর ও কল্যাণময় করে তোলে সেগুলোকে ধর্মাচার বলে। অর্থাৎ ধর্মীয় বিধি-বিধান দ্বারা অনুমোদিত কর্মযজ্ঞই হলো ধর্মাচার। আমরা জন্ম থেকে মৃত্যু পর্যন্ত বিভিন্ন মাঙ্গলিক আচার-অনুষ্ঠান বা ধর্মাচার পালন করে থাকি। উদ্দীপকে নির্দেশিত বর্ষবরণ ব্যতীত হিন্দুধর্মের অন্যান্য ধর্মাচারগুলো হলো- সংক্রান্তি, গৃহপ্রবেশ, জামাইষষ্ঠী, রাখীবন্ধন, ভাইফোঁটা, দীপাবলি, হাতেখড়ি, নবান্ন প্রভৃতি। বাংলা মাসের শেষ দিনকে বলা হয় সংক্রান্তি। এ দিনে ঋতুভেদে ভিন্ন ভিন্ন মাসের সংক্রান্তি অনুযায়ী ভিন্ন ভিন্ন উৎসব করা হয়। তবে বাঙালি সমাজে পৌষ সংক্রান্তি ও চৈত্র সংক্রান্তির উৎসবই উল্লেখযোগ্য। সংক্রান্তি শব্দটি কোথাও কোথাও 'সাকরাইন' নামে পরিচিত। জ্যৈষ্ঠ মাসের শুক্লপক্ষের ষষ্ঠী তিথিতে জামাইষষ্ঠী ধর্মাচারটি অনুষ্ঠিত হয়। হিন্দু ধর্মাচারের মধ্যে রাখীবন্ধন অন্যতম। এদিন বোনেরা ভাইদের হাতে রাখী নামে একটি পবিত্র সুতো বেঁধে দেয়। যা ভাই-বোনের মধ্যকার আজীবন ভালোবাসার প্রতীক বহন করে। কার্তিক মাসের শুক্লা দ্বিতীয়া তিথিতে ভ্রাতৃদ্বিতীয়া বা ভাইফোঁটা উৎসব পালন করা হয়। আর শ্যামা বা কালীপূজার দিন রাত্রে অনুষ্ঠিত হয় 'দীপাবলি' উৎসব। 'হাতেখড়ি' ধর্মাচারটির মাধ্যমে শিশুরা শিক্ষা-জীবনে প্রবেশ করে। আর হেমন্তকালে পালিত নবান্ন ধর্মাচারটি আবহমান বাংলার একটি ঐতিহ্যবাহী অসাম্প্রদায়িক সর্বজনীন উৎসব। আলোচনা শেষে বলা যায়, উদ্দীপকে উল্লেখিত বর্ষবরণ ধর্মাচারটি ছাড়াও হিন্দুধর্মে আরও অনেক ধর্মাচারের উল্লেখ রয়েছে।"
        }
      ]
    }
  ]
}