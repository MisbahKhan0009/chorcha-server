{
  "title": "ময়মনসিংহ বোর্ড ২০২৪",
  "subtitle": "হিন্দু ধর্ম ও নৈতিক শিক্ষা (11)",
  "questions": [
    {
      "number": "1",
      "uddipok": "মিন্টু তার বাবার সাথে বেড়াতে লাউয়াছড়া উদ্যানে যায়। সেখানে প্রকৃতির মনোরম দৃশ্য দেখে মুগ্ধ হয়। গাছপালা, জীবজন্তু, বিভিন্ন জীববৈচিত্র্য দেখে তার মনে অনুভূতির সৃষ্টি হয়। সে বুঝতে পারে, এর মূলে রয়েছেন সুমহান স্রষ্টা, তিনি আদি পুরুষ। জ্ঞানীর কাছে তিনি ব্রহ্ম, যোগীর কাছে পরমাত্মা এবং ভক্তের কাছে ভগবান।",
      "tag": "MB 24",
      "sub_questions": [
        {
          "label": "ক",
          "question": "যোগসাধনা কাকে বলে?",
          "explanation": "যোগের মাধ্যমে ঈশ্বর আরাধনার প্রক্রিয়াকে যোগসাধনা বলা হয়।"
        },
        {
          "label": "খ",
          "question": "মহাদেবকে নটরাজ বলা হয় কেন?",
          "explanation": "নাট্য ও নৃত্যে পারদর্শিতার কারণে মহাদেবকে নটরাজ বলা হয়। মহাদেব বা মহেশ্বর ধ্বংস বা প্রলয়ের দেবতা। তিনি দুষ্টদের ধ্বংস করে পৃথিবীতে সমতা রক্ষা করেন। দেবতাদের বিপদ-আপদ থেকে রক্ষার জন্য অসুরদের বিনাশ করেন। তিনি চিকিৎসাশাস্ত্র ও নৃত্যশাস্ত্রসহ বহুবিদ্যায় পারদর্শী।"
        },
        {
          "label": "গ",
          "question": "প্রকৃতিতে ঈশ্বর সম্পর্কে মিন্টুর ধারণা তোমার পাঠের আলোকে বর্ণনা করো।",
          "explanation": "প্রকৃতিতে ঈশ্বর সম্পর্কে মিন্টুর ধারণা হলো- ঈশ্বর হলেন মহাবিশ্বের সৃষ্টিকর্তা। আমাদের চারপাশে যা কিছু আছে সবই ঈশ্বরের সৃষ্টি। রাত-দিনের আবর্তন, চন্দ্র-সূর্যের ঘূর্ণন, ঋতু পরিবর্তন সবকিছুই ঈশ্বরের লীলা। ঈশ্বর অন্ধকার থেকে আলো সৃষ্টি করেছেন। তারপর সৃষ্টি করেছেন জল, তারপর পৃথিবী। তিনি পৃথিবীকে মানবপ্রজাতি, গাছপালা, জীবজন্তু ইত্যাদি দিয়ে সাজিয়েছেন। আমরা এই পৃথিবীতে যা কিছু সুন্দর দেখি তা সবই ঈশ্বরের সৃষ্টি। উদ্দীপকের ঘটনায় মিন্টু তার বাবার সাথে বেড়াতে লাউয়াছড়া উদ্যানে যায়। সেখানে প্রকৃতির মনোরম দৃশ্য দেখে মুগ্ধ হয়। গাছপালা, জীবজন্তু, বিভিন্ন জীববৈচিত্র্য দেখে তার মনে অনুভূতির সৃষ্টি হয়। মিন্টু বুঝতে পারে, ঈশ্বর এক মহান সত্তা যিনি জগতের সবকিছুর সৃষ্টিকর্তা।"
        },
        {
          "label": "ঘ",
          "question": "\"জ্ঞানীর কাছে ব্রহ্ম, যোগীর কাছে পরমাত্মা\"- উক্তিটি তোমার পঠিত বিষয়ের আলোকে মূল্যায়ন করো।",
          "explanation": "'জ্ঞানীর কাছে ব্রহ্ম, যোগীর কাছে পরমাত্মা'- উক্তিটিতে ঈশ্বরের স্বরূপ বর্ণিত হয়েছে। হিন্দুধর্মে স্রষ্টাকে ব্রহ্ম, ভগবান, অবতার, পরমাত্মা ইত্যাদি বিভিন্ন নামে অভিহিত করা হয়। বস্তুত ঈশ্বরের স্বরূপ ও বৈশিষ্ট্যের প্রতি লক্ষ রেখে তাঁর এসব নাম নির্ধারণ করা হয়। আমরা জানি, যিনি সব কিছুর স্রষ্টা এবং যাঁর মধ্যে সব কিছুর অবস্থান তিনিই ব্রহ্ম। ব্রহ্ম যখন জীবজগতের ওপর প্রভুত্ব করেন, তখন তাঁকে ঈশ্বর বলা হয়। ব্রহ্মা জগতের সৃষ্টিকর্তা, পালনকর্তা ও ধ্বংসকর্তা। আবার ঐশ্বর্য, বীর্য, যশ, শ্রী, জ্ঞান ও বৈরাগ্য এই ছয়টি গুণসম্পন্ন ঈশ্বরই ভক্তের কাছে ভগবান। স্রষ্টার সাথে সৃষ্টির গভীর সম্পর্ক রয়েছে। এ কারণেই তিনি যখন জীবের মধ্যে আত্মারূপে অবস্থান করেন তখন তাঁকে পরমাত্মা বলে। উদ্দীপকের মিন্টু তার বাবার সাথে বেড়াতে লাউয়াছড়া উদ্যানে গিয়ে প্রকৃতির মনোরম দৃশ্য দেখে মুগ্ধ হয় এবং বুঝতে পারে, এর মূলে রয়েছেন সুমহান স্রষ্টা, তিনি আদি পুরুষ। জ্ঞানীর কাছে তিনি ব্রহ্ম, যোগীর কাছে পরমাত্মা এবং ভক্তের কাছে ভগবান। পরিশেষে বলা যায়, হিন্দুধর্মাবলম্বীরা স্রষ্টাকে ব্রহ্ম, ঈশ্বর বা ভগবান বলে সম্বোধন করে থাকেন। বস্তুত প্রতিটি নামের আলাদা তাৎপর্য রয়েছে। এ কারণে উদ্দীপকে বর্ণিত 'জ্ঞানীর কাছে ব্রহ্ম, যোগীর কাছে পরমাত্মা'- উক্তিটি যথার্থ।"
        }
      ]
    },
    {
      "number": "2",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "প্রত্যাহার কাকে বলে?",
          "explanation": "দেহের ইন্দ্রিয়গুলোকে নিজ নিজ বিষয় হতে মুক্ত করে চিত্তের অনুগামী করাকে প্রত্যাহার বলে।"
        },
        {
          "label": "খ",
          "question": "স্মৃতিশাস্ত্র কী? ব্যাখ্যা করো।",
          "explanation": "যেসব ধর্মশাস্ত্রে বেদবিহিত জীবনকে ব্যাখ্যা করা হয়েছে তাকে স্মৃতিশাস্ত্র বলা হয়। বৈদিক যুগে কর্ম ও জ্ঞান এই দুই মতের সংযোগ স্থাপন করে যে শাস্ত্র রচিত হয়েছে তাই স্মৃতিশাস্ত্র। এতে হিন্দুধর্মাবলম্বীদের জীবন চর্চার চারটি আশ্রমের বর্ণনা রয়েছে। স্মৃতিশাস্ত্রের মাধ্যমেই জানা যায়, মোক্ষলাভের জন্য কর্ম ও জ্ঞান উভয়েরই প্রয়োজন আছে। এই শাস্ত্রে হিন্দুসমাজ পরিচালনার বিধি-বিধানেরও উল্লেখ রয়েছে।"
        },
        {
          "label": "গ",
          "question": "তুমি যদি জাগতিক জীবনে মঙ্গল লাভ করতে চাও, তাহলে কোন যুগের ধর্ম বৈশিষ্ট্যকে বেছে নেবে? তোমার পাঠের আলোকে বর্ণনা করো।",
          "explanation": "জাগতিক জীবনে মঙ্গল লাভের জন্য আমি আধুনিক যুগের ধর্মবৈশিষ্ট্যকে বেছে নেব। বর্তমান বিশ্বে প্রচলিত ধর্মসমূহের মধ্যে সনাতন ধর্ম তথা হিন্দুধর্ম প্রাচীন এবং নবীন ধর্ম। তবে সময়ের অগ্রগতিতে মানব সভ্যতার ক্রমবিকাশে হিন্দুধর্মের চিন্তা-চেতনায় নতুনত্বের সংযোজন ঘটে। হিন্দুধর্মে বৈদিক, পৌরাণিক ও আধুনিক এই তিনটি যুগ বিভাগ রয়েছে। আধুনিক যুগকে বলা হয় ধর্ম সংস্কারের যুগ। উনবিংশ শতকে হিন্দুধর্মে এক বিশেষ চিন্তা-চেতনার বিকাশ লক্ষ করা যায়। এ সময় সমাজ সংস্কারকগণ হিন্দুধর্মে প্রচলিত পূজা-পার্বণ, ধ্যান-ধারণা ইত্যাদি নিয়ে চিন্তা ভাবনা শুরু করেন। তারা মনে করেন, যুক্তিসংগত নির্দেশ ছাড়া সামাজিক আচার-আচরণে যে প্রচলিত ধর্মীয় বিধি-বিধান রয়েছে সেগুলো সংস্কারের প্রয়োজন। আধুনিক যুগের ধর্ম সংস্কারকগণ ধর্মের সাথে কর্মের সংযোগ ঘটান। তারা ধর্মীয় বিধি-বিধান মেনে গার্হস্থ্য জীবনের ওপর জোর দিয়েছেন। তাই আমিও জাগতিক জীবনে মঙ্গল লাভের জন্য আধুনিক যুগের ধর্মবৈশিষ্ট্যকে বেছে নেব। তাহলে আমার জাগতিক ও পারমার্থিক উভয় কল্যাণ লাভ হবে।"
        },
        {
          "label": "ঘ",
          "question": "\"আধুনিক যুগে বিভিন্ন মহাপুরুষের উপাসনা হিন্দু ধর্মাবলম্বীদের সামাজিক ও ধর্মীয় মতভেদ সৃষ্টি করছে।\"- উক্তিটি পাঠ্যবইয়ের আলোকে বিশ্লেষণ করো।",
          "explanation": "আধুনিক যুগে বিভিন্ন মহাপুরুষের উপাসনা হিন্দুধর্মাবলম্বীদের মধ্যে সামাজিক ও ধর্মীয় মতভেদ সৃষ্টি করছে'- উক্তিটি যথার্থ। আধুনিক যুগে হিন্দু সম্প্রদায় বিভিন্ন দেব-দেবীর উপাসনার মাধ্যমে ক্ষুদ্র ক্ষুদ্র গোষ্ঠীতে বিভক্ত হয়ে পড়ে। এ যুগের মহাপুরুষ ও ধর্ম সংস্কারকগণ বিভিন্নভাবে ধর্মীয় তত্ত্ব উপস্থাপন করেন। রাজা রামমোহন হিন্দুধর্মাবলম্বীদের এক ব্রহ্মের সাধনার আহ্বান জানান। তিনি বলেন, ব্রহ্মই একমাত্র আরাধ্য এবং হিন্দুরা একেশ্বরবাদী। আবার শ্রীরামকৃষ্ণ একেশ্বরবাদী ধারণা আর বহু দেব-দেবীরূপে ঈশ্বর আরাধনার কথা বলেছেন। তার উপদেশ হলো- 'যত মত, তত পথ'; 'যত্র জীব, তত্র শীব'। হরিচাঁদ ঠাকুর হিন্দু সমাজে সকল ধর্ম ও বর্ণের মানুষকে এক হরিনামে মেতে থাকার আহ্বান জানান। তার মতে, হরিনামই জগতে কল্যাণ, শান্তি, সমৃদ্ধি প্রতিষ্ঠা করতে সমর্থ। চৈতন্য মহাপ্রভু হিন্দুধর্ম চেতনায় বিভিন্ন দেব- দেবীর অনুসারীদের বিদ্বেষ এবং বর্ণভেদ দূর করতে প্রেমভক্তি মতবাদের প্রচলন করেন। তিনি বলেন, প্রেমপূর্ণ ভক্তি দিয়েই ভগবানকে লাভ করা যায়। ধর্ম-বর্ণ নির্বিশেষে সমবেত উপাসনায় চরিত্র গঠন, সমাজ সংস্কার, ব্রহ্মচর্য, স্বাবলম্বন ও জগতের কল্যাণের জন্য স্বামী স্বরূপানন্দ অযাচক আশ্রম প্রতিষ্ঠা করেন। লোকনাথ ব্রহ্মচারী লোকসেবা বা লোকশিক্ষার কথা প্রচার করেছেন। সততা, নিষ্ঠা, সংযম, সাম্য ও সেবা ছিল তার নৈতিক আদর্শের মূলমন্ত্র। এভাবে নানা মনীষীদের নানা মত সাধারণের মধ্যে মতান্তর ও মতভেদের সৃষ্টি করছে। উপরের আলোচনায় হিন্দুধর্মের চিন্তা-চেতনায় বিভিন্ন মত ও পথের সন্ধান পাওয়া যায়। তবে এই ভিন্ন মত ও পথগুলোর মধ্যে এক মিলন লক্ষ করা যায়। আর তা হলো, মানব জীবনের ব্যবহারিক সমৃদ্ধিসহ আধ্যাত্মিক জীবনের পরম কল্যাণ তথা ঈশ্বরলাভ।"
        }
      ]
    },
    {
      "number": "3",
      "uddipok": "রূপা প্রতি বৎসর শ্রাবণ মাসের এক বিশেষ তিথিতে ভাইদের মঙ্গলার্থে হাতে পবিত্র সুতো বেঁধে দেয়, এতে ভাই-বোনদের মধ্যে মধুর সম্পর্ক স্থাপন হয়। অপরদিকে সুমন অশান্ত মনের দুঃখ দূর করার জন্যে বারুণী স্নানে সুনামগঞ্জ জেলার তাহিরপুরে যায়। সেখানে লক্ষ লক্ষ লোকের সমাগম ঘটে।",
      "tag": "MB 24",
      "sub_questions": [
        {
          "label": "ক",
          "question": "সংক্রান্তি কাকে বলে?",
          "explanation": "বাংলা মাসের শেষ দিনকে সংক্রান্তি বলা হয়।"
        },
        {
          "label": "খ",
          "question": "\"বর্ষবরণ বাঙালির অসাম্প্রদায়িক চেতনার বহিঃপ্রকাশ\"- ব্যাখ্যা করো।",
          "explanation": "বাংলা সনের প্রথম দিন নতুন বছরকে বরণ করার জন্য যে উৎসব পালন করা হয় তাকে বর্ষবরণ বলা হয়। বাঙালির এ উৎসবের দিন মঙ্গল শোভাযাত্রা, পূজা, মিষ্টি খাওয়া, ভাব- বিনিময় ও হালখাতাসহ নানা প্রকার অনুষ্ঠান করা হয়। ছোট-বড়, ধনী- গরিবসহ সকল ধর্ম-বর্ণের বাঙালি এই উৎসব পালন করে। এমনকি ক্ষুদ্র-নৃতাত্ত্বিক গোষ্ঠীরাও এ দিনটিকে তাদের ধর্মীয় ও সামাজিক আচার- অনুষ্ঠানের মাধ্যমে পালন করে থাকে। এভাবে সকল শ্রেণির মানুষের অংশগ্রহণের মধ্যদিয়ে অসাম্প্রদায়িক চেতনার প্রকাশ পায়। তাই বলা যায়, বর্ষবরণ বাঙালির অসাম্প্রদায়িক চেতনার বহিঃপ্রকাশ।"
        },
        {
          "label": "গ",
          "question": "রূপার পালনকৃত ধর্মাচারটি পাঠ্যবইয়ের আলোকে বর্ণনা করো।",
          "explanation": "রূপার পালনকৃত ধর্মাচারটি হলো রাখীবন্ধন। হিন্দুধর্মের বিভিন্ন ধর্মাচারের মধ্যে রাখীবন্ধন উল্লেখযোগ্য। ভাই-বোনের মধ্যকার আজীবন ভালোবাসার প্রতীক বহন করে রাখীবন্ধন। এদিন বোনেরা তাদের ভাইদের হাতে রাখী নামে পবিত্র সুতো বেঁধে দেয়। নিজের ভাই ছাড়াও আত্মীয় ও অনাত্মীয় ভাইদের হাতেও রাখী পরানো হয় এবং এতে ভাই-বোনের মধ্যে মধুর সম্পর্ক স্থাপিত হয়। শ্রাবণ মাসের পূর্ণিমা তিথিতে এ পর্বটি পালন করা হয় বলে এটি রাখীপূর্ণিমা নামেও পরিচিত। উদ্দীপকের রূপা প্রতি বৎসর শ্রাবণ মাসের এক বিশেষ তিথিতে ভাইদের মঙ্গলার্থে হাতে পবিত্র সুতো বেঁধে দেয়। এতে ভাই-বোনদের মধ্যে মধুর সম্পর্ক স্থাপন হয়। একমাত্র রাখীবন্ধন ধর্মাচার পালনের মাধ্যমে এরূপ সম্পর্ক স্থাপিত হয় বলে রূপার পালনকৃত ধর্মাচারটি হলো রাখীবন্ধন।"
        },
        {
          "label": "ঘ",
          "question": "তীর্থভ্রমণে সুমনের জীবনে যে গুরুত্ব ও প্রভাব প্রতিফলিত হয়, তা পাঠের আলোকে বিশ্লেষণ করো।",
          "explanation": "সুমনের জীবনে তীর্থভ্রমণের গুরুত্ব ও প্রভাব অপরিসীম। তীর্থ বা তীর্থস্থান হলো সেই স্থান, যেখানে স্বয়ং ভগবান বা তাঁর অবতারের - আবির্ভাব ঘটে। কোনো দেবালয়ের স্থান পুণ্যস্থান আর পুণ্যস্থানকে বলা হয় তীর্থস্থান। তীর্থস্থান দর্শনে পুণ্য অর্জিত হয়। উদ্দীপকের সুমন অশান্ত মনের দুঃখ দূর করার জন্যে বারুণী স্নানে সুনামগঞ্জ জেলার তাহিরপুরে যায়। সেখানে লক্ষ লক্ষ লোকের সমাগম ঘটে। এরূপ পবিত্র স্থান ভ্রমণ করলে পুণ্য হয়। কারণ তীর্থস্থান ভ্রমণ করা একটি পুণ্য কর্ম। এতে মন পবিত্র ও শান্ত হয়। দুঃখ-কষ্ট দূর হয়। পুণ্য লাভ হয়। তীর্থস্থান দর্শনে মনের উদারতা বৃদ্ধি পায়। এর ফলে মনে স্বস্তি লাভ সম্ভব হয়। তীর্থস্থানের নিদর্শন হিসেবে মহাপুরুষদের জীবনাচরণ মানুষের মনকে ভালো কাজে উদ্বুদ্ধ করে। এছাড়া পরকালের সদগতি লাভ হয়। জ্ঞানের পরিধি এবং মানুষের মনের প্রসারতা বৃদ্ধি পায়। মানুষ তার মনের মধ্যকার সংকীর্ণতা দূর করতে সক্ষম হয়। পরিশেষে বলা যায়, তীর্থস্থানের দর্শন একটি মহৎ কাজ। এ কাজটি করলে - পুণ্যলাভ হয়। এজন্য উদ্দীপকে বর্ণিত সুমনের তীর্থভ্রমণের গুরুত্ব অপরিসীম।"
        }
      ]
    },
    {
      "number": "4",
      "uddipok": "দীপক চক্রবর্তীর মায়ের মৃত্যুর পর অশৌচ পালন করে তার আত্মার প্রতি শ্রদ্ধা প্রদর্শন করা হয়। অশৌচ পালন শেষে তিনি একাদশ দিবসে পিন্ডদান করে শ্রাদ্ধানুষ্ঠান করেন। উক্ত অনুষ্ঠানটির মাধ্যমে সমাজে সামগ্রিক ঐক্য ও সম্প্রীতির বন্ধন সৃষ্টি হয়।",
      "tag": "MB 24",
      "sub_questions": [
        {
          "label": "ক",
          "question": "বিবাহ কাকে বলে?",
          "explanation": "বেদ ও পিতৃপূজা, হোম প্রভৃতির মাধ্যমে মন্ত্রোচ্চারণপূর্বক বর ও বধূর মিলনরূপে যে সংস্কার পালন করা হয়, তাকে বিবাহ বলে।"
        },
        {
          "label": "খ",
          "question": "বৃদ্ধিশ্রাদ্ধ বলতে কী বোঝায়?",
          "explanation": "বৃদ্ধিশ্রাদ্ধ হচ্ছে বর ও কনের নিজ নিজ পূর্বপুরুষদের প্রতি শ্রদ্ধা নিবেদনের প্রক্রিয়া। বিবাহের দিন কিংবা আগের দিন বর ও কনে উভয় পক্ষই নিজ নিজ ঘরে পূর্বপুরুষদের প্রতি শ্রদ্ধা নিবেদন করে তাঁদের আশীর্বাদ কামনা করেন। উভয়কুলের পিতৃপুরুষদের প্রতি এই শ্রাদ্ধ অর্পণ করাকে বলা হয় বৃদ্ধিশ্রাদ্ধ।"
        },
        {
          "label": "গ",
          "question": "দীপক চক্রবর্তীর মায়ের অশৌচ পালনের যৌক্তিকতা তোমার পাঠ্যবিষয়ের আলোকে বর্ণনা করো।",
          "explanation": "মৃত ব্যক্তির আত্মার প্রতি শ্রদ্ধা জানানোর উদ্দেশ্যে দীপক চক্রবতীর মায়ের অশৌচ পালনের যৌক্তিকতা রয়েছে। অশৌচ পালন হিন্দুধর্মের একটি শাস্ত্রীয় বিধান। পিতা-মাতা, নিকট আত্মীয়-স্বজনের মৃত্যু আমাদের বিষাদগ্রস্ত করে। তাদের আত্মার শান্তি কামনায় নিজেদেরকে প্রস্তুত করতে হয়। কিন্তু বিচলিত মনে ঈশ্বরকে স্মরণে পূর্ণ একাগ্রতা আসে না। এ জন্য চাই শান্ত মন। তাই সময়ের প্রয়োজন। আর এ প্রস্তুতির জন্য অশৌচ পালন কর্তব্য। এতে মন ধীরে ধীরে শান্ত হয় এবং মনে প্রশান্তি ফিরে আসে। অশৌচ পালনের মাধ্যমে মৃত ব্যক্তির পরিবার, জ্ঞাতিবর্গ তার আত্মার প্রতি শ্রদ্ধা প্রদর্শন করে। যেমনটি করেছে উদ্দীপকের দীপক চক্রবর্তী। এ কারণে আমি মনে করি তার মায়ের অশৌচ পালনের যৌক্তিকতা রয়েছে।"
        },
        {
          "label": "ঘ",
          "question": "দীপক চক্রবতীর মায়ের শ্রাদ্ধানুষ্ঠানের গুরুত্ব পাঠের আলোকে বিশ্লেষণ করো।",
          "explanation": "পারিবারিক ও সামাজিক জীবনে দীপক চক্রবর্তীর মায়ের শ্রাদ্ধানুষ্ঠানের গুরুত্ব আপরিসীম। কোনো ব্যক্তির মৃত্যুর পর শ্রদ্ধা জানানোর জন্য যে অনুষ্ঠান করা হয়, তাকে বলা হয় শ্রাদ্ধানুষ্ঠান বা আদ্যশ্রাদ্ধ। উদ্দীপকের দীপক চক্রবর্তী অশৌচ পালন শেষে একাদশ দিবসে পিন্ডদান করে মায়ের শ্রাদ্ধানুষ্ঠান করেন। শ্রাদ্ধানুষ্ঠানের যে শুধু ধর্মীয় দিক থেকেই গুরুত্ব আছে তা নয়, পারিবারিক ও সামাজিক দিক থেকেও এর গুরুত্ব যথেষ্ট। আদ্যশ্রাদ্ধে পাড়া-প্রতিবেশী, আত্মীয়-স্বজন মৃত ব্যক্তির বাড়িতে আসেন। তারাও মৃত ব্যক্তির আত্মার প্রতি শ্রদ্ধা প্রদর্শন করে পরিবার-জ্ঞাতিবর্গের দুঃখের সাথে একাত্ম হন। এতে তাদের মধ্যে পারিবারিক ও সামাজিক বন্ধন আরও দৃঢ় হয়। সকলেই সমব্যথী হয়। পাশাপাশি আত্মীয়-স্বজনের মিলনমেলাও হয়। একজনের প্রতি আরেক জনের শ্রদ্ধা ভালোবাসা বেড়ে যায়। ভবিষ্যৎ প্রজন্মের মধ্যে সামাজিকতার বীজ অঙ্কুরিত হয়। সর্বোপরি এ অনুষ্ঠানটির মাধ্যমে সমাজে সামগ্রিক ঐক্য ও সম্প্রীতির বন্ধন সৃষ্টি হয়। পরিশেষে বলা যায়, আদ্যশ্রাদ্ধ শুধু ধর্মীয় বিধান নয়, বরং পারিবারিক ও সামাজিক দিক থেকেও এর যথেষ্ট গুরুত্ব রয়েছে।"
        }
      ]
    },
    {
      "number": "5",
      "uddipok": "হিন্দুধর্মের শিক্ষক ধনঞ্জয় পণ্ডিত শিক্ষার্থীদের ধর্মের বিশেষ লক্ষণ কয়টি ও কী কী তা খাতায় লিখতে বলেন। শিক্ষার্থী প্লাবন লিখলো-",
      "tag": "MB 24",
      "sub_questions": [
        {
          "label": "ক",
          "question": "ধর্মগ্রন্থ কাকে বলে?",
          "explanation": "মানবজীবনের ইহলৌকিক ও পারলৌকিক এবং নৈতিক চরিত্র গঠনের জন্য সমস্ত উপদেশ, নির্দেশ, রীতি-নীতি, আখ্যান-উপাখ্যান যে গ্রন্থে লিপিবদ্ধ আছে, তাই ধর্মগ্রন্থ।"
        },
        {
          "label": "খ",
          "question": "\"আদর্শ জীবন ও নৈতিকতা গঠনে ধর্মগ্রন্থ অত্যন্ত আবশ্যক”- বুঝিয়ে লেখো।",
          "explanation": "ধর্মগ্রন্থে থাকে ধর্মের কথা, হাজার বছরের লব্ধ জ্ঞানের কথা, ঐশ্বরিক তত্ত্ব, ইহলোক ও পারলৌকিকের কথা; যা মানুষকে নৈতিক ও আদর্শবান করে গড়ে তোলে। ধর্মগ্রন্থে বলা হয়েছে, কী করলে মানুষের কল্যাণ এবং নৈতিক উন্নতি হবে। এ কারণে ধর্মগ্রন্থ পাঠে মানুষ ধর্মাচরণে উদ্বুদ্ধ হয়। এর মাধ্যমে মানবিকতা ও নৈতিক শিক্ষা লাভ করে নিজেকে জনসেবায় নিয়োজিত করার প্রয়াস পায়। তাই বলা যায়, আদর্শ জীবন ও নৈতিকতা গঠনে ধর্মগ্রন্থ অত্যন্ত আবশ্যক।"
        },
        {
          "label": "গ",
          "question": "প্লাবনের উল্লিখিত ধর্মের বিশেষ লক্ষণগুলো মনুসংহিতা গ্রন্থের আলোকে বর্ণনা করো।",
          "explanation": "প্লাবনের উল্লিখিত ধর্মের বিশেষ লক্ষণগুলো মনুসংহিতা গ্রন্থের আলোকে বর্ণনা করা হলো- মনুসংহিতায় বর্ণিত, 'বেদ স্মৃতিঃ সদাচারঃ স্বস্য চ প্রিয়মাত্মনঃ। এতচ্চতুর্বিধং প্রাহুঃ সাক্ষাৎ ধর্মস্য লক্ষণম্ ॥' (মনুসংহিতা, ২/১২) অর্থাৎ, বেদ, স্মৃতিশাস্ত্র, সদাচার ও বিবেকের বাণী এ চারটি ধর্মের বিশেষ লক্ষণ। সনাতন ধর্মের ভিত্তিমূলে রয়েছে বেদ। এটি হিন্দুদের আদি ধর্মগ্রন্থ। বেদের পর সব রকমের কর্তব্য কর্মের উপদেশ নিয়ে রচিত হয় স্মৃতিশাস্ত্র। বেদ ও স্মৃতিশাস্ত্রের মাধ্যমে যদি ধর্মাধর্ম নির্ণয় দুরূহ হয় তখন সমাজে মহাপুরুষদের আচার-আচরণ ও উপদেশ-নির্দেশ অনুসরণ করাই ধর্ম। তবে সর্বক্ষেত্রে ধর্মনির্দেশ মেনে চলা সম্ভব হয় না। তাই বিবেকের বাণীর আশ্রয় নিতে হয়। নৈতিক মূল্যবোধের বিচারে যা ভালো কাজ তা ধর্মসম্মত এবং যা ভালো কাজ নয়, তা করলে অধর্ম হয়।"
        },
        {
          "label": "ঘ",
          "question": "প্লাবনের “ধর্মের বিশেষ লক্ষণ, বেদকে কেন্দ্র করে হিন্দুধর্মের বিকাশ।”- বিশ্লেষণ করো।",
          "explanation": "\"ধর্মের বিশেষ লক্ষণ বেদকে কেন্দ্র করে হিন্দুধর্মের বিকাশ\"- এ উক্তিটি যথার্থ। বেদ হিন্দুদের আদি ও মূল ধর্মগ্রন্থ। এ কারণে হিন্দুধর্ম বিকাশে বেদের অবদান সবচেয়ে বেশি। বৈদিক যুগে ঐশ্বরিক জ্ঞানের মাধ্যমে মুনি- ঋষিরা বেদের শ্লোক বা মন্ত্রগুলো রচনা করেন। শ্লোকগুলোর মধ্যে হিন্দুধর্মের নানা গরুত্বপূর্ণ বিষয় আলোচনা করা হয়েছে। যেমন- ধর্মীয় আদর্শ, দার্শনিক ধারণা, ধর্মীয় ও সামাজিক ব্যবস্থা ইত্যাদি। বেদে হিন্দুধর্মীয় আদর্শ সম্পর্কে আলোচনা রয়েছে। এখানে হিন্দুধর্মীয় কর্ম, যজ্ঞ, ধর্মের মূল লক্ষ্য ও উদ্দেশ্য প্রভৃতি বিষয় বিষদভাবে বর্ণনা করা হয়েছে। পাশাপাশি দার্শনিক ধারণা হিসেবে ঈশ্বরের অস্তিত্ব, উদ্দেশ্য ও দায়িত্ব সম্পর্কে বেদে আলোচনা রয়েছে। ঈশ্বর কেন মানুষ সৃষ্টি করেছেন, আত্মার ধারণা, মৃত্যুর প্রকৃতি প্রভৃতি বিষয়ে আলোচনা করা হয়েছে। বেদে বিভিন্ন তাত্ত্বিক বিষয়ের ব্যাখ্যা দেওয়া হয়েছে। যেমন- পৃথিবীর সৃষ্টি, মানুষের উৎপত্তি, বিশ্বব্রহ্মাণ্ডের আয়তন, অবস্থা, স্থায়িত্ব ইত্যাদি। বেদে সামাজিক ব্যবস্থার ওপর যেসব আলোচনা রয়েছে তার মধ্যে অন্যতম বিষয়গুলো হলো- বর্ণ ব্যবস্থা, রাজনীতি, সমাজ গঠন, সমাজ ব্যবস্থা, অর্থনৈতিক বিষয়াবলি। পরিশেষে বলা যায়, বেদে হিন্দুধর্মের প্রায় প্রত্যেকটি বিষয়ে আলোচনা করা হয়েছে। এসব আলোচনা হিন্দুধর্মকে আর সমৃদ্ধ করেছে। তাই বলা যায়, \"ধর্মের বিশেষ লক্ষণ বেদকে কেন্দ্র করে হিন্দুধর্মের বিকাশ।\""
        }
      ]
    },
    {
      "number": "6",
      "uddipok": "মৃণাল বাবু অফিসে যাওয়ার পথে দেখতে পান, একটি দোকানে আগুন লেগেছে। তিনি নিজের জীবনের চিন্তা না করে আগুনে আটকা পড়া কর্মচারীদের উদ্ধার করেন। অন্যদিকে বিথি কালীপূজা উপলক্ষ্যে কেনাকাটা করার জন্য বাজারে যায়। রাস্তায় জীর্ণদেহী এক ভিক্ষুক ভিক্ষা চাইলে সে তার জমানো টাকা ভিক্ষুককে দান করে।",
      "tag": "MB 24",
      "sub_questions": [
        {
          "label": "ক",
          "question": "মানুষ কাকে বলে?",
          "explanation": "সহিষ্ণুতা, ক্ষমা, দয়া, চুরি না করা, শুচিতা, ইন্দ্রিয় সংযম, শুদ্ধবুদ্ধি, জ্ঞান, সত্য ও অক্রোধ (রাগ না করা) এ দশটি গুণ যার মধ্যে আছে তাকে মানুষ বলা যায়।"
        },
        {
          "label": "খ",
          "question": "মানুষ ধর্মকে কেন শ্রদ্ধা করে?",
          "explanation": "সুন্দর, সুশৃঙ্খল ও পবিত্র জীবনযাপনের উপায় বর্ণনা থাকায় মানুষ ধর্মকে শ্রদ্ধা করে। যা হৃদয়ে ধারণ করে মানুষ সুন্দর, সুশৃঙ্খল ও পবিত্র জীবনযাপন করতে পারে, তাকেই বলে ধর্ম। মানবজীবনের ইহলৌকিক ও পারলৌকিক সুখ এবং নৈতিক চরিত্র গঠনের জন্য বিভিন্ন উপদেশ, নির্দেশ, রীতিনীতি, আখ্যান-উপাখ্যান ধর্মের মাধ্যমে জানা যায়। এ কারণে ধর্মের প্রতি মানুষের স্বাভাবিক শ্রদ্ধা রয়েছে।"
        },
        {
          "label": "গ",
          "question": "মৃণাল বাবুর 'সৎসাহস' তোমার পঠিত বিষয়ের আলোকে বর্ণনা করো।",
          "explanation": "মৃণাল বাবুর 'সৎসাহস' আমার পঠিত বিষয়ের আলোকে বর্ণনা করা হলো- 'সৎ' শব্দের অর্থ সত্য ও ন্যায়ের পথে চলা এবং 'সাহস' কথাটির অর্থ- ভয়শূন্যতা বা নির্ভীকতা। সুতরাং সৎসাহস কথাটির সামগ্রিক অর্থ হলো, সত্য ও ন্যায়ের জন্য ভয় না পেয়ে অন্যায় ও অবিচারের বিরুদ্ধে রুখে দাঁড়ানো। এটি ধর্মের অঙ্গ। মানুষের একটি বিশেষ নৈতিক গুণ। সৎসাহসী ব্যক্তি সমাজ, দেশ ও জাতির অহংকার। রামায়ণ, মহাভারত, পুরাণ প্রভৃতি ধর্মগ্রন্থে অনেক বীরের উপাখ্যান বর্ণিত আছে। যেখানে রাম, অর্জুনদের মতো ব্যক্তিরা সৎসাহসের জন্য বিখ্যাত হয়েছেন। পাশাপাশি কৃত্তিবাস অনূদিত রামায়ণে বালক তরণীসেনের সৎসাহসের দৃষ্টান্ত পরিলক্ষিত হয়। উদ্দীপকে বর্ণিত ঘটনায়, মৃণাল বাবু অফিসে যাওয়ার পথে দেখতে পান, একটি দোকানে আগুন লেগেছে। তখন তিনি নিজের জীবনের চিন্তা না করে আগুনে আটকা পড়া কর্মচারীদের উদ্ধার করেন। এ কাজে জীবনের ঝুঁকি আছে জেনেও, তিনি অন্যের মঙ্গলের জন্য চেষ্টা করেন। তার এই চেষ্টার নামই হলো 'সৎসাহস'।"
        },
        {
          "label": "ঘ",
          "question": "বিথি কি প্রকৃতপক্ষে একজন মানব প্রেমিক? তোমার উত্তরের সপক্ষে যুক্তি দাও।",
          "explanation": "হ্যাঁ, বিথি প্রকৃতপক্ষে একজন মানব প্রেমিক। মানব প্রেমের আরেক নাম হলো মানবতা। এটি ধর্মের অঙ্গ। আমরা জানি, মানুষের প্রতি মানুষের রয়েছে দরদ, রয়েছে সংবেদনশীলতা। যুগে যুগে মানুষ সত্যের সাধনায় জীবন উৎসর্গ করেছে। মানুষের মঙ্গলের জন্য দুঃখ বরণ করেছে। সেবায়, ত্যাগে, কর্মে নিজেকে বিলিয়ে দিয়ে ধন্য হয়েছে। মানুষের কল্যাণ কামনায় নিজের মেধা, শ্রম কাজে লাগিয়ে মানবতাকে সার্থক করেছে, করেছে মহান। এভাবেই নিরন্নকে অন্ন, বস্ত্রহীনে বস্ত্র, তৃষ্ণার্তকে জল, দৃষ্টিহীনে দৃষ্টি, রুগ্নকে ওষুধ, গৃহহীনকে গৃহ, শোকার্তকে সান্ত্বনা দান করা মানবতারই আরেক নাম। এরূপ একজন মানব প্রেমিক হিসেবে পাওয়া যায় উদ্দীপকের বিথিকে। উদ্দীপকে বিথি কালীপূজা উপলক্ষ্যে কেনাকাটা করার জন্য বাজারে যায়। রাস্তায় জীর্ণদেহী এক ভিক্ষুক ভিক্ষা চাইলে সে তার জমানো টাকা ভিক্ষুককে দান করে। তার এই দান মানবতার দৃষ্টান্ত। কারণ সে নিজের স্বার্থ ত্যাগ করে অন্যের মঙ্গলের জন্য নিজের জমানো টাকা ভিক্ষুককে দান করে। এরূপ নিঃস্বার্থ দান অবশ্যই মানবতার দৃষ্টান্ত। উপর্যুক্ত দৃষ্টান্তের কারণে বলা যায় যে, বিথি প্রকৃতপক্ষে একজন মানব প্রেমিক।"
        }
      ]
    },
    {
      "number": "7",
      "uddipok": "ড. রোজারী জাপান থেকে সিলেটে আসেন কাজে। এয়ারপোর্ট থেকে আম্বরখানায় টেক্সি করে আসার পথে পাসপোর্ট ও গুরুত্বপূর্ণ কাগজপত্রসহ হ্যান্ডব্যাগটি গাড়িতে রেখেই নেমে পড়েন। বিকেল বেলায় টেক্সিচালক তার গাড়িতে হ্যান্ডব্যাগটি দেখতে পেয়ে বিস্মিত হন। অতঃপর চালক মাইক যোগে প্রাপ্তি বিজ্ঞপ্তি প্রচার করেন। ডঃ রোজারী মাইকিং শুনে তার ব্যাগটি ফিরে পান। এতে খুশি হয়ে টেক্সিচালককে পাঁচ হাজার টাকা পুরস্কার দেন।",
      "tag": "MB 24",
      "sub_questions": [
        {
          "label": "ক",
          "question": "শিষ্টাচার কাকে বলে?",
          "explanation": "নম্র, ভদ্র বা শিষ্ট আচরণকে শিষ্টাচার বলে।"
        },
        {
          "label": "খ",
          "question": "'নমস্কার প্রণামের প্রতিশব্দ'- বুঝিয়ে লেখো।",
          "explanation": "প্রণাম বলতে বোঝায় প্রকৃষ্টরূপে নমন বা নমস্কার। প্রণাম চার প্রকার। যথা: অভিবাদন, পঞ্চাঙ্গ প্রণাম, অষ্টাঙ্গ প্রণাম ও নমস্কার। নমস্কারের মাধ্যমে ব্যক্তির মনের সমস্ত কালিমা, অহং সরিয়ে মাথা নত করে অন্যকে শ্রদ্ধা জানানো হয়। এ কারণে সকল যজ্ঞের মধ্যে নমস্কার প্রধান। নমস্কারের মাধ্যমে অন্যকে প্রণাম জানানো হয়। তাই বলা হয় নমস্কার প্রণামের প্রতিশব্দ।"
        },
        {
          "label": "গ",
          "question": "টেক্সিচালকের আচরণে কোন গুণটি প্রকাশ পেয়েছে? বর্ণনা করো।",
          "explanation": "টেক্সিচালকের আচরণে সততা নামক গুণটি প্রকাশ পেয়েছে। সব সময় সত্য কথা বলা এবং সৎপথে চলাকেই সততা বলে। আবার অন্য কারও জিনিস অন্যায়ভাবে গ্রহণ না করাও সততা। অন্য কাউকে - ঠকানো বা না জানিয়ে তার জিনিস নেয়া থেকে বিরত থাকাও সততা। - সততা মানুষের চরিত্রের একটি নৈতিক গুণ এবং ধর্মের অঙ্গ। যার দৃষ্টান্ত উদ্দীপকে বর্ণিত টেক্সিচালকের আচরণে লক্ষ করা যায়। উদ্দীপকের ড. রোজারী জাপান থেকে সিলেটে আসেন কাজে। এয়ারপোর্ট থেকে আম্বরখানায় টেক্সি করে আসার পথে পাসপোর্ট ও গুরুত্বপূর্ণ কাগজপত্রসহ হ্যান্ডব্যাগটি গাড়িতে রেখেই নেমে পড়েন। বিকেল বেলায় টেক্সিচালক তার গাড়িতে হ্যান্ডব্যাগটি দেখতে পেয়ে মাইক যোগে প্রাপ্তি বিজ্ঞপ্তি প্রচার করেন। ড. রোজারী মাইকিং শুনে তার ব্যাগটি ফিরে পান। এভাবে অন্যের হারানো জিনিস কোনো হঠকারিতা না করে প্রকৃত মালিকের কাছে ফিরিয়ে দেওয়ার মাধ্যমে টেক্সিচালকের আচরণে সততার বহিঃপ্রকাশ ঘটেছে।"
        },
        {
          "label": "ঘ",
          "question": "টেক্সিচালক কি জলদেবীর প্রতিচ্ছবি? পাঠ্যবইয়ের আলোকে বিশ্লেষণ করো।",
          "explanation": "না, টেক্সিচালক জলদেবীর প্রতিচ্ছবি নয়। পাঠ্যবইয়ে জলদেবী ও কাঠুরিয়ার সততার ঘটনা বর্ণিত হয়েছে। ঘটনায় বলা হয়েছে, একবার এক গরিব কাঠুরিয়া নদীর তীরে এসে কাঠ কাটছিল। এ সময় কাঠুরিয়ার অসতর্কতায় তার কুঠারটা নদীতে পড়ে যায়। এতে কাঠুরিয়া মনের দুঃখে কাঁদতে লাগল। তার দুঃখ দেখে জলদেবীর দয়া হয়। দেবী নদীর জল থেকে উঠে এলেন। তিনি সোনা ও রুপার কুঠার দেখিয়ে কাঠুরিয়াকে পরীক্ষা করলেন। কিন্তু সৎ কাঠুরিয়া সোনার বা রূপার কুঠার নিজের না হওয়ায় এগুলো নিজের বলে দাবি করলেন না। যখন জলদেবী কাঠুরিয়ার লোহার কুঠার নিয়ে এলেন তখন সে এটিকে নিজের বলে দাবী করেন। এভাবে কাঠুরিয়া তার সততার পরিচয় দেন। তার সততায় মুগ্ধ হয়ে জলদেবী তাকে সোনার ও রুপার কুঠার দুটিও দিয়ে দেন। পাঠ্যবইয়ের অনুরূপ ঘটনা উদ্দীপকেও লক্ষ করা যায়। যেখানে ড. রোজারী তার পাসপোর্ট ও গুরুত্বপূর্ণ কাগজপত্রসহ একটি হ্যান্ডব্যাগ গাড়িতে রেখেই নেমে পড়েন। পরে টেক্সিচালক মাইক যোগে প্রাপ্তি বিজ্ঞপ্তির মাধ্যমে ড. রোজারীকে তার ব্যাগটি ফিরিয়ে দেন। এতে খুশি হয়ে টেক্সিচালককে তিনি পাঁচ হাজার টাকা পুরস্কার দেন। এখানে টেক্সিচালক ও পাঠ্যবইয়ের কাঠুরিয়ার দৃষ্টান্ত একইরকম হলেও টেক্সিচালকের সাথে জলদেবীর দৃষ্টান্ত অনুরূপ নয়। এ কারণে বলা যায়, টেক্সিচালক জলদেবীর প্রতিচ্ছবি নয়। পরিশেষে বলা যায়, উদ্দীপকের টেক্সিচালক ও পাঠ্যবইয়ের কাঠুরিয়া উভয়ে সততার দৃষ্টান্ত স্থাপন করেছে। অন্যদিকে, ড. রোজারী ও জলদেবী উভয়ে সততার পুরষ্কার দিয়েছেন। এরূপ ভিন্ন ভিন্ন ভূমিকা পালন করার কারণে টেক্সি চালক ও জলদেবী এক নয়।"
        }
      ]
    },
    {
      "number": "8",
      "uddipok": "সুবল বাবু দুর্গাপূজার পর কার্তিক-অগ্রহায়ণ মাসে অমাবস্যা তিথিতে এক বিশেষ দেবীর পূজার আয়োজন করেন। উক্ত পূজার মাধ্যমে বিভিন্ন মহামারি থেকে রক্ষা পাওয়া যায়। অন্যদিকে, শ্রেয়া দেবী সন্তান-সন্ততি কামনায় এক বিশেষ দেবতার পূজা করেন। ঐ পূজার মাধ্যমে তিনি নম্র ও বিনয়ী সন্তান লাভ করেন।",
      "tag": "MB 24",
      "sub_questions": [
        {
          "label": "ক",
          "question": "পৌরাণিক দেবতা কাকে বলে?",
          "explanation": "পুরাণে যে সকল দেবতাদের কথা বলা হয়েছে তাঁদেরকে পৌরাণিক দেবতা বলে।"
        },
        {
          "label": "খ",
          "question": "দেব-দেবীর ধারণা ব্যাখ্যা করো।",
          "explanation": "ঈশ্বর যখন নিজের কোনো গুণ বা ক্ষমতাকে কোনো বিশেষ আকার বা রূপে প্রকাশ করেন তখন তাঁকে 'দেবতা বা দেব-দেবী বলে। যেমন- ব্রহ্মা, বিষ্ণু, শিব, দুর্গা, কালী, লক্ষ্মী, সরস্বতী প্রভৃতি। ব্রহ্মা সৃষ্টির দেবতা, ভগবান বিষ্ণু প্রতিপালন ও রক্ষাকারী দেবতা এবং শিব ধ্বংসের দেবতা। হিন্দু ধর্মগ্রন্থ অনুসারে আমরা তিন প্রকার দেব-দেবীর পরিচয় পাই- বৈদিক দেবতা, পৌরাণিক দেবতা ও লৌকিক দেবতা।"
        },
        {
          "label": "গ",
          "question": "উদ্দীপকে উল্লিখিত সুবল বাবুর পূজা পদ্ধতি বর্ণনা করো।",
          "explanation": "উদ্দীপকে উল্লেখিত সুবল বাবুর পূজাটি হলো কালীপূজা। অনুচ্ছেদে বর্ণিত সুবল বাবু দুর্গাপূজার পর কার্তিক-অগ্রাহায়ণ মাসে অমাবস্যা তিথিতে কালীপূজার আয়োজন করেন। উক্ত পূজার মাধ্যমে বিভিন্ন মহামারি থেকে রক্ষা পাওয়া যায়। সমাজের অশুভ শক্তির বিনাশ, বিভিন্ন ধরনের মহামারি (বসন্ত, কলেরা রোগের প্রাদুর্ভাব), ঝড়, বন্যা, খরা প্রভৃতি থেকে মুক্ত থাকার জন্য শ্যামা বা কালীপূজা করা হয়। কালীপূজার পদ্ধতি দুর্গাপূজার মতোই। কালীপূজাও গৃহে বা মণ্ডপে প্রতিমা নির্মাণ করে সম্পন্ন করা হয়। দেবীর চক্ষু দান ও প্রাণ প্রতিষ্ঠার মধ্য দিয়েই কালীপূজা শুরু হয়। দেবীর পূজার জন্য ষোলো উপচার অনুসরণ করা হয় এবং আট শক্তিকে পূজা করা হয়। তান্ত্রিক হোম করা হয়। দেবী কালীকে ধ্যান, আরতি, ভোেগ প্রভৃতি কর্ম সম্পাদন করে সবশেষে প্রণাম করা হয়।"
        },
        {
          "label": "ঘ",
          "question": "শ্রেয়া দেবীর পূজার প্রভাব ও গুরুত্ব মূল্যায়ন করো।",
          "explanation": "শ্রেয়া দেবী কার্ত্তিক পূজা করেন যার গুরুত্ব ও প্রভাব অপরিসীম। কার্ত্তিক দেবতাদের সেনাপতি এজন্য তাকে রক্ষাকর্তা হিসেবে পূজা করা হয়। তিনি নম্র ও বিনয়ী স্বভাবের। কিন্তু অন্যায় ও অবিচার নির্মূলে তিনি অবিচল যোদ্ধা। তাকে অনুসরণ করে আমরা বিনয়ী ও নৈতিক চরিত্রের অধিকারী হতে পারি। তিনি তারকাসুরকে পরাভূত করে স্বর্গরাজ্য উদ্ধার করে স্বর্গে শান্তি প্রতিষ্ঠা করেছিলেন যা ন্যায় প্রতিষ্ঠার উজ্জ্বল নিদর্শন। পৌরাণিক দেবতা কার্ত্তিক সৌন্দর্যের প্রতীক। তিনি সত্য ও ন্যায়ের ধারক ও বাহক। তাই কার্ত্তিক পূজার মাধ্যমে অন্যায়-অত্যাচারের বিরুদ্ধে সোচ্চার হওয়ার প্রেরণা পাওয়া যায়। কথিত আছে, দেবকী কার্তিকের ব্রত করে ভগবান শ্রীকৃষ্ণকে পুত্ররূপে লাভ করেছিলেন। সুন্দর, সুঠাম ও বলিষ্ঠ চেহারার সন্তানাদির জন্য অনেক দম্পত্তি কার্ত্তিক পূজা করেন। যেমনটি করেন উদ্দীপকের শ্রেয়া দেবী। তিনি সন্তান-সন্ততি কামনায় কার্তিক দেবতার পূজা করেন। ঐ পূজার মাধ্যমে তিনি নম্র ও বিনয়ী, সন্তান লাভ করেন। তাই বাস্তব জীবনে কার্ত্তিক পূজার প্রভাব ও গুরুত্ব অপরিসীম।"
        }
      ]
    },
    {
      "number": "9",
      "uddipok": "আধ্যাত্মিক চিন্তা-ভাবনায় মগ্ন একজন ইউরোপীয় মহিলা ফ্রান্সের বেশভূষা ত্যাগ করে ভারতের একটি আশ্রমে এসে দীক্ষা গ্রহণ করেন। শেষে তাকে দেয়া হয় ঐ আশ্রমের দায়িত্ব। নানা উন্নয়নমুখী পরিকল্পনায় স্বয়ংসম্পূর্ণ প্রতিষ্ঠান রূপে প্রতিষ্ঠিত হয় আশ্রমটি। তার একান্ত প্রচেষ্টায় গুরুর পরিকল্পনা অনুযায়ী আধুনিক নগর প্রতিষ্ঠা করেন।",
      "tag": "MB 24",
      "sub_questions": [
        {
          "label": "ক",
          "question": "অবতার কাকে বলে?",
          "explanation": "দুষ্টের দমন এবং শিষ্টের পালন করার জন্য যখন ভগবান বিষ্ণু বিভিন্ন রূপে পৃথিবীতে অবতরণ করেন তখন তাঁকে অবতার বলা হয়।"
        },
        {
          "label": "খ",
          "question": "নরেন্দ্রনাথ দত্তের নাম কীভাবে বিবেকানন্দ হয়? ব্যাখ্যা করো।",
          "explanation": "বিবেকানন্দের প্রকৃত নাম নরেন্দ্রনাথ দত্ত। তিনি ১৮৮৪ সনে বিএ পাশ করার পর কেবল ঈশ্বর সম্পর্কে চিন্তা করেন। ঈশ্বর কি আছেন? তাঁকে কি দেখা যায়? এ ধরনের প্রশ্ন তাঁর মনকে আন্দোলিত করে। একসময় কৌতূহলী নরেন্দ্রনাথ রামকৃষ্ণের সান্নিধ্য লাভ করেন। তিনি শ্রীরামকৃষ্ণের নিকট ত্যাগের মন্ত্রে দীক্ষা নেন। এরপর নরেন্দ্রনাথ হন গৃহত্যাগী সন্ন্যাসী। তখন তাঁর নাম হয় বিবেকানন্দ। পরবর্তীকালে ভক্তরা তাঁকে স্বামী বিবেকানন্দ বা শুধু স্বামীজী বলেই ডাকতেন।"
        },
        {
          "label": "গ",
          "question": "উদ্দীপকের ত্যাগী মহিলার কর্মকাণ্ড তোমার পাঠ্যবইয়ের কার সাথে মিল পাওয়া যায়? বর্ণনা করো।",
          "explanation": "উদ্দীপকের ত্যাগী মহিলার কর্মকাণ্ড পাঠ্যবইয়ে বর্ণিত সাধিকা শ্রীমার কর্মকাণ্ডের সাথে মিল পাওয়া যায়। উদ্দীপকে বলা হয়েছে, আধ্যাত্মিক চিন্তা-ভাবনায় মগ্ন একজন ইউরোপীয় মহিলা ফ্রান্সের বেশভূষা ত্যাগ করে ভারতের একটি আশ্রমে এসে দীক্ষা গ্রহণ করেন। শেষে তাকে দেয়া হয় ঐ আশ্রমের দায়িত্ব। নানা উন্নয়নমুখী পরিকল্পনায় স্বয়ংসম্পূর্ণ প্রতিষ্ঠান রূপে প্রতিষ্ঠিত হয় আশ্রমটি। তার একান্ত প্রচেষ্টায় গুরুর পরিকল্পনা অনুযায়ী আধুনিক নগর প্রতিষ্ঠা করেন। উদ্দীপকে বর্ণিত তথ্যসমূহ পাঠ্যবইয়ে বর্ণিত সাধিকা শ্রীমার কর্মকাণ্ডের সাথে সাদৃশ্যপূর্ণ। শ্রীমা ১৮৭৮ সালের ২১শে ফেব্রুয়ারি ফ্রান্সের প্যারিস শহরে জন্মগ্রহণ করেন। শৈশবকাল থেকে শ্রীমার মধ্যে আধ্যাত্মিক ভাব জেগে ওঠে। একসময় তিনি ভারতবর্ষে এসে মহাযোগী অরবিন্দের সাক্ষাৎ লাভ করে তার কাছ থেকে দীক্ষা নেন। তিনি অরবিন্দের অনুপস্থিতিতে আশ্রমের দেখাশোনা করেন। তিনি তখন আধুনিক আশ্রম প্রতিষ্ঠার ব্যাপারে দৃঢ় প্রতিজ্ঞ হন। এ লক্ষ্যেই আধুনিক নগর হিসেবে তিনি 'অরোভিল' নামক আশ্রমটি প্রতিষ্ঠা করেন। এসব তথ্যের সাদৃশ্যের কারণে বলা যায়, উদ্দীপকের ত্যাগী মহিলার কর্মকাণ্ড পাঠ্যবইয়ে বর্ণিত সাধিকা শ্রীমার কর্মকাণ্ডের সাথে মিল রয়েছে।"
        },
        {
          "label": "ঘ",
          "question": "গুরুর পরিকল্পনা অনুযায়ী নগর প্রতিষ্ঠায় ত্যাগী মহিলার অবদান মূল্যায়ন করো।",
          "explanation": "গুরুর পরিকল্পনা অনুযায়ী নগর প্রতিষ্ঠায় ত্যাগী মহিলা তথা শ্রীমার অবদান অপরিসীম। ১৯২৬ খ্রিষ্টাব্দে ২৪ নভেম্বর গুরু শ্রীঅরবিন্দ পূর্ণ সিদ্ধি লাভ করার পর আশ্রমের সমস্ত ভার পড়ে সাধিকা শ্রীমার ওপর। শ্রীমাও সর্বান্তঃকরণে সে ভার গ্রহণ করেন। শ্রীঅরবিন্দের পরিকল্পনা অনুযায়ী শ্রীমা আশ্রমে একটি ছোট্ট পাঠশালা খোলেন। সেখানে ছেলে-মেয়েরা মনের আনন্দে লেখাপড়া করত। ক্রমে পাঠশালা থেকে বিদ্যালয় ও পরে তা বিশ্ববিদ্যালয়ে পরিণত হয়। তার নাম হয় 'আন্তর্জাতিক শিল্পকেন্দ্র'। এখানে জ্ঞান-বিজ্ঞানের বিভিন্ন বিষয় শিক্ষা দেয়া হয়। তবে সবাইকে আধ্যাত্মিকভাবে সমৃদ্ধ করে তোলা হয়। শ্রীমা এখানে ধর্ম ও কলাবিদ্যার এক সার্থক সমন্বয় সাধন করেছিলেন। এখানে বিশ্বের যেকোনো শিক্ষার্থী পড়াশোনা করতে পারে। গুরুর পরামর্শ অনুসারে আশ্রমবাসীদের চিকিৎসার জন্য শ্রীমা একটি হাসপাতাল স্থাপন করেন। এ হাসপাতালে সকলকে বিনামূল্যে চিকিৎসা সেবা দেয়া হয়। আশ্রমে যারা থাকেন, তাদের থাকা-খাওয়ার সমস্ত ব্যয়ভার আশ্রমই বহন করে। খাদ্য, কৃষি, শিল্প, গো-পালন প্রভৃতি বিভাগ খুলে শ্রীমা আশ্রমটিকে একটি স্বয়ংসম্পূর্ণ প্রতিষ্ঠানরূপে গড়ে তোলেন। শ্রীমা বুঝতে পেরেছিলেন যে, আধ্যাত্মিক সাধনা করতে হলে শরীরকে সুস্থ রাখতে হয়। এজন্য যোগব্যায়াম প্রয়োজন। তাই আশ্রমে তিনি একটি ব্যায়ামাগার গড়ে তোলেন। পরিশেষে বলা যায়, সাধিকা শ্রীমা ভারতবর্ষে আসার পর গুরু শ্রীঅরবিন্দের তত্ত্বাবধানে আশ্রমের উন্নয়নে বিভিন্ন কাজ করেন। গুরুর মতো তিনিও চাইতেন আশ্রমবাসীরা ধর্মতত্ত্ব সম্পর্কে প্রকৃত জ্ঞান লাভ করে সকল ধর্ম সম্পর্কে উদার ও শ্রদ্ধাশীল হোক।"
        }
      ]
    },
    {
      "number": "10",
      "uddipok": "",
      "tag": "MB 24",
      "sub_questions": [
        {
          "label": "ক",
          "question": "আসন কাকে বলে?",
          "explanation": "দেহ-মনকে সুস্থ ও স্থির রাখার উদ্দেশ্যে যে বিভিন্ন দেহভঙ্গি বা দেহাবস্থান করা হয় তাকে আসন বলে।"
        },
        {
          "label": "খ",
          "question": "অপরিগ্রহ বলতে কী বোঝায়?",
          "explanation": "প্রয়োজনের অতিরিক্ত কোনো কিছু গ্রহণ না করাকে অপরিগ্রহ বলে। অপরিগ্রহ হলো যমের পঞ্চম ধাপ। অপরিগ্রহ মানে হলো প্রয়োজনের অতিরিক্ত গ্রহণ না করা। জীবনে বেঁচে থাকার জন্য ন্যূনতম ধন, বস্ত্রাদি ইত্যাদি গ্রহণ করে আত্মতৃপ্ত থাকার নামই অপরিগ্রহ।"
        },
        {
          "label": "গ",
          "question": "ছকে'?' চিহ্নিত স্থানটি যে আসনকে নির্দেশ করে, তার অনুশীলন পদ্ধতি বর্ণনা করো।",
          "explanation": "ছকে'?' চিহ্নিত স্থানটি অর্ধকূর্মাসনকে নির্দেশ করে। অর্ধকূর্মাসন অনুশীলনের জন্য প্রথমে হাঁটু গেড়ে বসতে হয়। তখন দুই হাঁটু আর দুই পায়ের পাতা জোড়া লাগানো থাকে, নিতম্ব থাকে গোড়ালির উপরে। পায়ের তলা থাকে উপর দিকে ফেরানো। এসময় হাত হাঁটুর উপর আরাম করে পাতা থাকবে। হাঁটু থেকে পায়ের আঙুল পর্যন্ত সমস্ত অংশ মাটিতে লেগে থাকবে। এবার হাত দুটো সোজা করে দুই কানের পাশ দিয়ে মাথার উপর তুলতে হবে। নমস্কার করার ভঙ্গিতে এক হাতের তালু আর এক হাতের তালুর সাথে লাগিয়ে এক হাতের বুড়ো আঙ্গুল দিয়ে আর এক হাতের বুড়ো আঙ্গুল জড়িয়ে ধরতে হবে। হাত দুটো দুই কানের সঙ্গে লেগে থাকবে। মেরুদন্ড সোজা থাকবে। এবার হাত সোজা রেখে নিশ্বাস ছাড়তে ছাড়তে কোমর থেকে প্রণাম করার মতো ভঙ্গিতে কপাল মাটিতে ঠেকাতে হবে এবং হাতের সংযুক্ত তালু যতদূর সম্ভব দূরে মাটিতে রাখতে হবে। এ সময় যাতে নিতম্ব গোড়ালি থেকে উঠে না পড়ে এবং পেটে, বুকে, পাঁজরের দুইপাশে ও উরুতে হাল্কা চাপ পড়ে সেদিকে লক্ষ রাখতে হবে। শ্বাস-প্রশ্বাস স্বাভাবিক রেখে এই অবস্থায় নিশ্চল হয়ে ৩০ সেকেন্ড থাকতে হবে। এরপর নিঃশ্বাস নিতে নিতে আগের মতো বসতে হবে। তারপর হাত পা সোজা করে ৩০ সেকেন্ড শবাসনে বিশ্রাম নিতে হবে। এভাবে তিনবার করতে হবে।"
        },
        {
          "label": "ঘ",
          "question": "\"?” চিহ্নিত আসনটির নিয়মিত অনুশীলন দেহের সুস্থতায় কী প্রভাব ফেলে? বিশ্লেষণ করো।",
          "explanation": "মানসিক শান্তি এবং শারীরিক সুস্থতা আনয়নে প্রদর্শিত ছবিটি বা অর্ধকূর্মাসনটির সঠিক অনুশীলন মানব জীবনে গুরুত্বপূর্ণ ভূমিকা পালন করে। অর্ধকূর্মাসন অনুশীলন করলে শরীর অনেক শিথিল হয়, মেরুদণ্ড সতেজ হয়, পেটের অভ্যন্তরীণ অংশগুলো সবল ও সক্রিয় হয়। আসনকারী অনেক বেশি প্রাণশক্তি ও সুস্বাস্থ্য লাভ করে। মস্তিষ্ক শান্ত হয়। যকৃৎ ভালো থাকে। অজীর্ণ, অম্বল, ক্ষুধামান্দ্য, কোষ্ঠকাঠিন্য, আমাশয় ইত্যাদি দূর হয়। হজমশক্তি বাড়ে। পেটে বায়ু থাকলে তার প্রকোপ কমে। হাঁপানি ও ডায়াবেটিসের উপকার হয়। পায়ের পেশির ব্যথা ও হাড়ের বাত সারে। কাঁধের পেশির ব্যথা ভালো হয়। পেটের ও নিতম্বের চর্বি কমে। পেট ও উরুর পেশি সবল হয়। অর্ধকূর্মাসনের কারণে শরীর সুস্থ ও সবল থাকে। শারীরিক সুস্থতার কারণে মানসিক শান্তিও বৃদ্ধি পায়। তাছাড়া এই আসন অনুশীলনে মন অনেক ধীর, স্থির ও শান্ত হয় এবং সুখ ও দুঃখ সমানভাবে নিতে পারে। ভাবাবেগ, ভয়-ভীতি আর ক্রোধ আলগা হয়। এর অনুশীলনে আসনকারীকে আস্তে আস্তে দুঃখ-যন্ত্রণা থেকে মুক্ত করে, ভোগ-বিলাসের প্রতি উদাসীন করে। তাই বলা যায়, মানব জীবনে মানসিক শান্তি ও শারীরিক সুস্থতার জন্য - অর্ধকূর্মাসনের সঠিক অনুশীলনে অত্যন্ত গুরুত্বপূর্ণ প্রভাব প্রতিফলিত হয়।"
        }
      ]
    },
    {
      "number": "11",
      "uddipok": "সঞ্জয় বাবু ছিলেন একজন প্রভাবশালী লোক। তিনি নিজেকে অনেক বড় মনে করেন। ঈশ্বর বলতে তিনি কিছু বোঝেন না। তিনি মনে করেন, নিজেই সর্বময় ক্ষমতার অধিকারী। কিন্তু তার ছেলে বিজয় ঈশ্বরভক্ত। সে ঈশ্বর ছাড়া আর কিছুই বোঝে না। এতে ক্ষিপ্ত হয়ে তার বাবা তাকে মারতে চাইলেও সে বেঁচে যায়। তার বিশ্বাস ধর্মই ধার্মিককে রক্ষা করে।",
      "tag": "MB 24",
      "sub_questions": [
        {
          "label": "ক",
          "question": "সদাচার কাকে বলে?",
          "explanation": "আবহমান কালের অনুসৃত ও মহাপুরুষদের দ্বারা অনুশীলিত আচরণই সদাচার।"
        },
        {
          "label": "খ",
          "question": "\"আত্মমোক্ষায় জগদ্ধিতায় চ\"- ব্যাখ্যা করো।",
          "explanation": "'আত্মমোক্ষায় জগদ্ধিতায় চ'- কথাটির অর্থ হচ্ছে, আমরা ধর্ম পালন করি মোক্ষলাভ এবং জগতের কল্যাণের জন্য। মানব জীবনের পরম প্রাপ্তি হচ্ছে মোক্ষলাভ। কিন্তু শুধু নিজের কল্যাণ সাধন করলেই চলবে না। জীব ও জগতের কল্যাণ সাধনও করতে হবে। কারণ জীবের মধ্যে আত্মারূপে ঈশ্বর বাস করেন। তাই নিজের মোক্ষলাভ ও জগতের কল্যাণের জন্য আমরা ধর্ম পালন করি।"
        },
        {
          "label": "গ",
          "question": "পাঠ্যবইয়ের কোন চরিত্রের সাথে সঞ্জয় বাবুর চরিত্রের মিল খুঁজে পাওয়া যায় তা বর্ণনা করো।",
          "explanation": "পাঠ্যবইয়ে বর্ণিত সত্যযুগের দৈত্যদের রাজা হিরণ্যকশিপুর সাথে সঞ্জয় বাবুর চরিত্রের মিল খুঁজে পাওয়া যায়। উদ্দীপকের সঞ্জয় বাবু ছিলেন একজন প্রভাবশালী লোক। তিনি নিজেকে অনেক বড় মনে করেন। ঈশ্বর বলতে তিনি কিছু বোঝেন না। তিনি মনে করেন, নিজেই সর্বময় ক্ষমতার অধিকারী। হিরণ্যকশিপুও ঈশ্বর বলে কিছু মানতো না। তার সাথে সঞ্জয় বাবুর অনুরূপ চারিত্রিক বৈশিষ্ট্য লক্ষ করা যায়। সত্যযুগে দৈত্যদের রাজা ছিল হিরণ্যকশিপু। দৈত্যরা চিরকাল দেবতাদের প্রতি রুষ্ট ছিল। কিন্তু দেবতাবিদ্বেষী দাম্ভিক হিরণ্যকশিপুর ঘরেই জন্ম নিয়েছিলেন হরিভক্ত প্রহ্লাদ। দম্ভ ও কর্তৃত্বের জোরে হিরণ্যকশিপু নিজ পুত্রকে মারতে পর্যন্ত উদ্যত হয়। উদ্দীপকের ঈশ্বরবিদ্বেষী সঞ্জয় বাবুর ঘরেও জন্ম নিয়েছিল ঈশ্বরভক্ত এক পুত্র। ঈশ্বরভক্তির কারণে সঞ্জয় রাবু নিজ পুত্রকে বিভিন্ন অত্যাচার করত। হিরণ্যকশিপুর মধ্যেও সেই একই বৈশিষ্ট্যই লক্ষ্যণীয়। তাই বলা যায়, সঞ্জয় বাবুর সাথে হিরণ্যকশিপু চরিত্র সাদৃশ্যপূর্ণ।"
        },
        {
          "label": "ঘ",
          "question": "বিজয়ের বিশ্বাস \"ধর্মই ধার্মিককে রক্ষা করে\"-উক্তিটি 'ধর্মের জয়' উপাখ্যানের আলোকে বিশ্লেষণ করো।",
          "explanation": "বিজয়ের বিশ্বাস \"ধর্মই ধার্মিককে রক্ষা করে\"-উক্তিটি 'ধর্মের জয়' উপাখ্যানের আলোকে বিশ্লেষণ করা হলো- সত্যযুগে দৈত্যদের রাজা ছিল হিরণ্যকশিপু। দৈত্যরা চিরকাল দেবতাদের প্রতি রুষ্ট ছিল। কিন্তু দেবতাবিদ্বেষী দাম্ভিক হিরণ্যকশিপুর ঘরেই জন্ম নিয়েছিলেন হরিভক্ত প্রহ্লাদ। হরিনাম জপ ছাড়া সে কিছুই বোঝে না। তাই নিজের পুত্রের হরিপ্রেমে আকুলতা দেখে হিরণ্যকশিপু অনেক ক্ষিপ্ত হলো। পুত্রের মন থেকে হরিনাম দূর করার জন্য নানা রকম শাস্তির ব্যবস্থা করে। কিন্তু প্রহ্লাদের মন থেকে হরিনাম দূর করতে পারে না। প্রহ্লাদের মন হরিনামে পবিত্র ছিল। শ্রীহরিই সবসময় প্রহ্লাদকে রক্ষা করত। আর এর মূলে ছিল হরির প্রতি বিশ্বাস। বিশ্বাসই ধর্মের মূল। তাই তো শত চেষ্টা করার পর প্রহ্লাদকে হিরণ্যকশিপু হত্যা করতে পারেনি। ধার্মিকের জয় হয়েছে। ঈশ্বরে বিশ্বাস থাকলে ধর্মের জয় হয়। সাথে ধার্মিকেরও জয় হয়। 'ধর্মের জয়' উপাখ্যানের অনুরূপ ঘটনা উদ্দীপকের বিজয়ের ক্ষেত্রেও লক্ষ করা যায়। কারণ সেও ছিল ঈশ্বরভক্ত। এ কারণে তার বাবা তাকে মারতে চাইলেও সে বেঁচে যায়। তার বিশ্বাস ধর্মই ধার্মিককে রক্ষা করে। মনুসংহিতায় বলা হয়েছে, ধর্ম নষ্ট হলে ধর্মই ধর্মনষ্টকারীকে বিনাশ করেন। আর ধর্ম রক্ষিত হলে ধর্মই ধার্মিককে রক্ষা করেন। পরিশেষে বলা যায়, ধর্ম মানুষকে সঠিক পথে চলতে সহায়তা করে। এ কারণে ধর্মের জয় সবসময় হয়। অনেক ক্ষেত্রে সাময়িক বিপদে ধার্মিক কষ্ট পান কিন্তু পরিণামে ধর্ম এবং ধার্মিক জয় লাভ করে। যার দৃষ্টান্ত উদ্দীপকে ও 'ধর্মের জয়' উপাখ্যানে পরিলক্ষিত হয়।"
        }
      ]
    }
  ]
}