{
  "title": "চট্টগ্রাম বোর্ড ২০২৪",
  "subtitle": "ইসলাম ও নৈতিক শিক্ষা (11)",
  "questions": [
    {
      "number": "1",
      "uddipok": "প্রেক্ষাপট-১: আদিল ও আবির দু'সহপাঠি। তারা স্কুলের একটি অনুষ্ঠানের জন্য ছাত্রদের কাছ থেকে ৫০ টাকা থেকে ১০০ টাকা করে মোট ৫,০০০ টাকা চাঁদা সংগ্রহ করে আদিল এর নিকট জমা রাখে। অনুষ্ঠানে মোট ৪,০০০ টাকা খরচ হলেও আদিল বলে, সব টাকা খরচ হয়ে গিয়েছে। প্রেক্ষাপট-২: ইসলাম-পূর্ব যুগে 'ওয়াকিয়া' নামক জনৈক ব্যক্তি স্রষ্টার সান্নিধ্য লাভের আশায় কাবাঘর তাওয়াফ করার পাশাপাশি মূর্তিগুলোর সামনে মাথানত করে সাহায্য প্রার্থনা করত।",
      "tag": "CTG.B 24",
      "sub_questions": [
        {
          "label": "ক",
          "question": "ইমান কী?",
          "explanation": "ইসলামি শরিয়তের যাবতীয় বিধি-বিধান অন্তরে বিশ্বাস করা, মুখে স্বীকৃতি দেওয়া এবং সে অনুযায়ী আমল করাই ইমান।"
        },
        {
          "label": "খ",
          "question": "তাওহিদের স্বরূপ ব্যাখ্যা করো।",
          "explanation": "তাওহিদ হলো ইমানের সর্বপ্রথম ও সর্বপ্রধান বিষয়। ইসলামি শরিয়তের পরিভাষায়, মহান আল্লাহকে এক এবং অদ্বিতীয় সত্তা হিসেবে স্বীকার করে নেওয়াকে তাওহিদ বলে। তাওহিদের মূল কথা হলো- মহান আল্লাহ তাঁর সত্তা ও গুণাবলিতে এক ও অদ্বিতীয়। তিনি সকল প্রশংসা এবং ইবাদতের একমাত্র মালিক। কোনো কিছুই তাঁর সাথে তুলনীয় নয়।"
        },
        {
          "label": "গ",
          "question": "জনাব আদিলের কাজে কী প্রকাশ পেয়েছে? ব্যাখ্যা করো।",
          "explanation": "জনাব আদিলের কাজে নিফাক প্রকাশ পেয়েছে। নিফাক শব্দের অর্থ ধোঁকাবাজি; ভণ্ডামি, আমানতের খিয়ানত, প্রতারণা, কপটতা, দ্বিমুখী ভাব পোষণ করা প্রভৃতি। যারা মানুষকে ধোঁকা দেয় তারা মুনাফিক। খিয়ানত করা মুনাফিকদের অন্যতম নিদর্শন। জনাব আদিলের কাজে এ বিষয়টিই প্রকাশ পেয়েছে। উদ্দীপকে স্কুলের একটি অনুষ্ঠানের জন্য সবাই ৫০ থেকে ১০০ টাকা করে চাঁদা সংগ্রহ করে মোট ৫০০০ টাকা আদিলের নিকট জমা রাখে। কিন্তু অনুষ্ঠানের জন্য ৪০০০ টাকা খরচ হলেও আদিল বলে সব টাকা খরচ হয়ে গিয়েছে। এতে করে সে আমানতের খিয়ানত করেছে। প্রকৃতপক্ষে যারা নিফাকি করে তারা অন্তরে কুফর লুকিয়ে রেখে মানুষকে ধোঁকা দেয়। মহানবি (স) এরূপ ব্যক্তিদের মুনাফিক বলেছেন। তিনি সুনাফিকদের চিহ্ন বর্ণনা করতে গিয়ে বলেন, \"মুনাফিকের চিহ্ন তিনটি। যখন কথা বলে মিথ্যা বলে, যখন ওয়াদা করে তা ভঙ্গ করে, আর যখন কোনো কিছু তার নিকট আমানত রাখা হয় তা খিয়ানত করে।\" (সহিহ বুখারি) সুতরাং মুনাফিকের একটি চিহ্ন আমানতের খিয়ানত করা। সুতরাং বলা যায় জনাব আদিলের কাজে নিফাক প্রকাশিত হয়েছে।"
        },
        {
          "label": "ঘ",
          "question": "ইসলাম পূর্ব যুগে 'ওয়াকিয়া' নামক ব্যক্তির কাজ চিহ্নিত পূর্বক এর কুফল বিশ্লেষণ করো।",
          "explanation": "ইসলামপূর্ব যুগে 'ওয়াকিয়া' নামক ব্যক্তির কাজে শিরক প্রকাশিত হয়েছে, যার পরিণতি অত্যন্ত ভয়াবহ। শিরক শব্দের অর্থ অংশীদার সাব্যস্ত করা। আল্লাহর সাথে কোনো ব্যক্তি বা বস্তুকে শরিক করা কিংবা তাঁর সমতুল্য মনে করাই শিরক। এটি একটি জঘন্য অপরাধ। ওয়াকিয়া নামক ব্যক্তির কাজে এ জঘন্য অপরাধের চিত্রই ফুটে উঠেছে। উদ্দীপকে প্রেক্ষাপট-২ এ ইসলামপূর্ব যুগে 'ওয়াকিয়া' নামক জনৈক ব্যক্তি স্রষ্টার সান্নিধ্য লাভের আশায় কাবাঘর তাওয়াফ করার পাশাপাশি মূর্তিগুলোর সামনে মাথানত করে সাহায্য প্রার্থনা করত, যা শিরকের অন্তর্ভুক্ত। আর এ ধরনের কাজ যারা করে তারা মুশরিক। তাদেরকে আল্লাহ কখনোই ক্ষমা করেন না। আল্লাহ বলেন, 'নিশ্চয়ই আল্লাহ তাঁর সাথে শিরক করার অপরাধ ক্ষমা করবেন না। এছাড়া যেকোনো পাপ যাকে ইচ্ছা ক্ষমা করে দেন।' (সূরা নিসা: ৪৮) শিরক হলো সবচেয়ে বড় জুলুম। পরকালেও তাদের জন্য শাস্তি রয়েছে। আল্লাহ বলেন, \"যে ব্যক্তি আল্লাহর সাথে শিরক করবে আল্লাহ তার জন্য অবশ্যই জান্নাত হারাম করে দেবেন এবং তার আবাস জাহান্নাম।” (সূরা আল-মায়িদা, আয়াত, ৭২) উপরের আলোচনা থেকে বোঝা যায়, ইসলামপূর্ব যুগে ওয়াকিয়া নামক ব্যক্তির কাজে শিরক প্রকাশিত হয়েছে। আমাদের উচিত শিরক থেকে বেঁচে থেকে আল্লাহর নির্দেশনা অনুযায়ী জীবন পরিচালনা করা।"
        }
      ]
    },
    {
      "number": "2",
      "uddipok": "প্রেক্ষাপট-১: জনাব 'ক' একজন আধুনিক শিক্ষিত লোক। তিনি নিয়মিত সালাত, সাওম ও যাকাত আদায় করেন। তিনি বিশ্বাস করেন প্রত্যেক যুগেই নবি-রাসুলের আগমন প্রয়োজন। তারই ধারাবাহিকতায় বর্তমানে ও ভবিষ্যতে অনেকেই রিসালাতের দায়িত্ব পালন করবেন। প্রেক্ষাপট-২: ইমাম সাহেব জুমার দিনের আলোচনায় পরকালীন একটি স্তর নিয়ে আলোচনা করতে গিয়ে বলেন, সেই ভয়ানক বিভীষিকাময় দিনে সকল মানুষের মাথার উপর সূর্য থাকবে এবং সকল মানুষ প্রচন্ড তাপে ঘামতে থাকবে।",
      "tag": "CTG.B 24",
      "sub_questions": [
        {
          "label": "ক",
          "question": "কুফর এর পরিচয় দাও।",
          "explanation": "আল্লাহ তায়ালার মনোনীত দীন ইসলামের মৌলিক বিষয়গুলোর কোনো একটিরও প্রতি অবিশ্বাস করাকে কুফর বলে।"
        },
        {
          "label": "খ",
          "question": "আখিরাতে বিশ্বাস করা অপরিহার্য কেন? ব্যাখ্যা করো।",
          "explanation": "ইমানের সাতটি মৌলিক বিষয়ের মধ্যে আখিরাতে বিশ্বাস স্থাপন করা অন্যতম। তাই মুমিন হওয়ার জন্য আখিরাতে বিশ্বাস করা অপরিহার্য। এছাড়া মুমিনের নিকট পরকালীন কল্যাণই মুখ্য বিষয়। পরকালীন শাস্তি হতে মুক্তি ও শান্তি লাভের আশায় মুমিন ব্যক্তি ইহকালে সুন্দর জীবন গঠনে প্রয়াসী হয়। আর আখিরাতে বিশ্বাস স্থাপন না করলে দুনিয়ার জীবন সুন্দর ও সুশৃঙ্খল করার কোনো সুযোগ নেই। সেজন্যও আখিরাতে বিশ্বাসী হওয়া অত্যাবশ্যক।"
        },
        {
          "label": "গ",
          "question": "জনাব 'ক' পাঠ্যবইয়ের কোন বিষয়টি অস্বীকার করেছেন? ব্যাখ্যা করো।",
          "explanation": "জনাব 'ক' পাঠ্যবইয়ের খতমে নবুয়তের বিষয়টি অস্বীকার করেছেন। খতমে নবুয়তের অর্থ নবুয়তের সমাপ্তি। মানবজাতির হেদায়েতের জন্য আল্লাহ তায়ালা যুগে যুগে বহু নবি-রাসুল প্রেরণ করেছেন। হযরত আদম (আ)-এর মাধ্যমে এ ধারা শুরু হয়েছে এবং হযরত মুহাম্মদ (স)-এর মাধ্যমে পরিসমাপ্তি ঘটেছে। আল্লাহ তায়ালা মুহাম্মদ (স)-এর মাধ্যমে নবুয়তের সিলমোহর টেনে আর কোনো নবি বা রাসুল আসার প্রয়োজন নেই বলে ঘোষণা করেছেন। কিন্তু জনাব 'ক'-এর বক্তব্য এর বিপরীত। জনাব 'ক' বিশ্বাস করেন প্রত্যেক যুগেই নবি-রাসুলদের আগমন প্রয়োজন। তারই ধারাবাহিকতায় বর্তমানে ও ভবিষ্যতে অনেকেই রিসালাতের দায়িত্ব পালন করবেন। তার এরূপ মনোভাব ঠিক নয়। কারণ হযরত মুহাম্মদ (স) হলেন শেষ নবি। তিনি খাতামুন নাবিয়্যিন। তাঁর পর কিয়ামত পর্যন্ত আর কোনো নবি বা রাসুল আসবেন না। রাসুল (স) বলেছেন, \"রিসালাত ও নবুয়তের ধারা বন্ধ করে দেওয়া হয়েছে। আমার পর আর কোনো নবি আসবেন না।\" (তিরমিযি) সুতরাং জনাব 'ক' পাঠ্যবইয়ের খতমে নবুয়তের বিষয়টি অস্বীকার করেছেন।"
        },
        {
          "label": "ঘ",
          "question": "ইমাম সাহেব পরকালের কোন স্তর নিয়ে আলোচনা করেছেন? পাঠ্যবইয়ের আলোকে বিশ্লেষণ করো।",
          "explanation": "ইমাম সাহেব পরকালের আখিরাতের স্তর হাশর নিয়ে আলোচনা করেছেন। হাশর হলো মহাসমাবেশ। আল্লাহ তায়ালার নির্দেশে সব মানুষ ও প্রাণীকুল মৃত্যুর পর পুনরায় জীবিত হবে। সকলেই সেদিন একজন আহ্বানকারী ফেরেশতার ডাকে হাশরের ময়দানে সমবেত হবে। সেদিন সকল মানুষের সমস্ত কাজকর্মের হিসাব নেওয়া হবে। হাশরের ময়দান হবে ভীষণ কষ্টের স্থান। সূর্য, মাথার উপর একেবারে নিকটে থাকবে। মানুষ প্রচণ্ড ঘামতে 'থাকবে। ইমাম সাহেবের আলোচনায় এ বিষয়টিই ফুটে উঠেছে। ইমাম সাহেব জুমআর দিনে আখিরাতের একটি স্তর হাশর নিয়ে আলোচনা করতে গিয়ে বলেন, সেই ভয়ানক বিভীষিকাময় দিনে সকল মানুষের মাথার উপর সূর্য থাকবে এবং সকল মানুষ প্রচণ্ড তাপে ঘামতে থাকবে। অর্থাৎ হাশরের ময়দান হবে ভীষণ কষ্টের স্থান। সেদিন আল্লাহ তায়ালার আরশের ছায়া ব্যতীত আর কোনো ছায়া থাকবে না। এ সময় পুণ্যবানগণ নানাবিধ সুবিধাজনক স্থান লাভ করবে। পক্ষান্তরে পাপীরা হাশরের মাঠেই কঠোর শাস্তি ভোগ করবে। উপরের আলোচনা থেকে বলা যায়, ইমাম সাহেব আখিরাতের স্তর হাশরের ভয়াবহতা নিয়ে আলোচনা করছিলেন। তাই আমাদের সকলেরই উচিত হাশরের চিন্তা মাথায় রেখে আল্লাহ ও তাঁর রাসুল (স)-এর নির্দেশিত পন্থায় জীবন পরিচালনা করা।"
        }
      ]
    },
    {
      "number": "3",
      "uddipok": "শিক্ষক শ্রেণিতে পবিত্র কুরআনের একটি সূরা পাঠদানকালে শিক্ষার্থীর উদ্দেশ্যে বলেন, মহানবি (স) ইসলামের দাওয়াত দিলে লোকেরা তাঁকে কবি, গণক, যাদুকর ও পাগল বলে কষ্ট দিত। সিজদায় গেলে উটের নাড়িভূড়ি শরীরের উপর চাপিয়ে দিত। অপরদিকে মাহজাবিন অত্যন্ত সুন্দরী একজন মহিলা, তার সৌন্দর্যে মুগ্ধ হয়ে তার ননদ তাবাসসুম বলল, আল্লাহ পাক মানুষকে সবচেয়ে সুন্দর আকৃতি' দিয়ে সৃষ্টি করেছেন। তাই মানুষের উচিত আল্লাহ পাকের আদেশ-নিষেধ মেনে চলা।",
      "tag": "CTG.B 24",
      "sub_questions": [
        {
          "label": "ক",
          "question": "কুরআন কী?",
          "explanation": "কুরআন হলো মহান আল্লাহর নাজিল করা সর্বশ্রেষ্ঠ ও সর্বশেষ আসমানি কিতাব।"
        },
        {
          "label": "খ",
          "question": "হযরত উসমান (রা)-কে 'জামিউল কুরআন' বলা হয় কেন? ব্যাখ্যা করো।",
          "explanation": "আল-কুরআন সংকলনের দায়িত্ব পালনের জন্য উসমান (রা)-কে 'জামিউল কুরআন' বলা হয়। হযরত উসমান (রা)-এর খিলাফতকালে একই কুরআনের বিভিন্ন তিলাওয়াত শোনা যায়। যার ফলে পরবর্তী সময়ে বিপর্যয়ের আশঙ্কা দেখা দেয়। তিনি বিষয়টির গুরুত্ব অনুধাবন করে আঞ্চলিক বিকৃতসম্পন্ন কুরআনের কপিসমূহ সংগ্রহ করেন এবং বিশুদ্ধ একটি কপি রেখে বাকি কপিসমূহ সাহাবিদের ঐকমত্যে পুড়িয়ে ফেলেন। এভাবে তার প্রত্যক্ষ তত্ত্বাবধানে পবিত্র কুরআন সংকলিত হয়। এ মহান কাজের জন্য হযরত উসমান (রা)-কে 'জামিউল কুরআন' বা কুরআন সংকলনকারী বলা হয়।"
        },
        {
          "label": "গ",
          "question": "শিক্ষক শ্রেণিতে পবিত্র কুরআনের যে সূরা নিয়ে আলোচনা করেছেন তার শিক্ষা- ব্যাখ্যা করো।",
          "explanation": "শিক্ষক শ্রেণিতে পবিত্র কুরআনের সূরা আল-ইনশিরাহ নিয়ে আলোচনা করেছেন। আল্লাহ তায়ালা মানুষকে সৎপথে থাকার এবং অন্যদের সৎপথে ডাকার নির্দেশ দিয়েছেন। এসব কাজে সবসময়ই বাধা আসে। রাসুল (স)ও মানুষকে সৎপথে আহ্বান করতে গিয়ে নানা বাধা-বিপত্তি ও অত্যাচার- নির্যাতনের শিকার হয়েছেন। শিক্ষকের ব্যক্তব্যে এ কথাই প্রকাশ পেয়েছে। উদ্দীপকে শিক্ষক সূরা আল-ইনশিরাহ পাঠদানকালে বলেন, মহানবি (স) ইসলামের দাওয়াত দিতে গেলে তাঁকে মক্কাবাসী কবি, গণক, জাদুকর, পাগল, বলে কষ্ট দিত। সিজদায় গেলে উটের নাড়িভুঁড়ি শরীরের উপর চাপিয়ে দিত। সূরা আল-ইনশিরাতে আল্লাহ তায়ালা এ ধরনের ঘটনারই বিবৃতি দিয়েছেন। নবুয়ত লাভের পর রাসুল (স) যখন ইসলাম প্রচার শুরু করেন, তখন তাঁর ওপর নেমে আসে নানা ধরনের জুলুম-নির্যাতন। মহান আল্লাহ এ সময় মহানবি (স)-কে সান্ত্বনা প্রদান করেন। তিনি বলেন, দুঃখের পরই সুখ আসে। বিপদে হতাশ হওয়া চলবে না, ধৈর্য ধারণ করে আল্লাহ তায়ালার ইবাদত ও স্মরণে আত্মনিয়োগ করতে হবে। সুতরাং শিক্ষক শ্রেণিতে পবিত্র কুরআনের আল-ইনশিরাহ নিয়ে আলোচনা করেছেন, যার শিক্ষা অপরিসীম।"
        },
        {
          "label": "ঘ",
          "question": "তাবাসসুমের কথা পাঠ্যবইয়ের যে সূরার সাথে সম্পৃক্ত তা চিহ্নিতপূর্বক মানব জীবনে এই সূরার শিক্ষার তাৎপর্য বিশ্লেষণ করো।",
          "explanation": "তাবাসসুমের কথা পাঠ্যবইয়ের সূরা আত-তীনের সাথে সম্পৃক্ত। মানবজীবনে এ সূরার শিক্ষা ও তাৎপর্য অপরিসীম। সূরা আত-তীনে মানুষের শ্রেষ্ঠত্ব সম্পর্কে বর্ণনা করা হয়েছে। এ সূরা থেকে আমরা জানতে পারি, মানুষ সৃষ্টিজগতের শ্রেষ্ঠ ও সুন্দরতম সৃষ্টি। মানুষকে পৃথিবীর সকল কিছুর উপরে স্থান দেওয়া হয়েছে। আর এ শ্রেষ্ঠত্ব ধরে রাখতে হলে মানুষকে আল্লাহর আদেশ-নিষেধ মেনে চলতে হবে, যেটি তাবাসসুমের উক্তিতেও বিদ্যমান। উদ্দীপকে তাবাসসুম বলে, আল্লাহ পাক মানুষকে সবচেয়ে সুন্দর আকৃতি দিয়ে সৃষ্টি করেছেন। তাই মানুষের উচিত আল্লাহ তায়ালার আদেশ-নিষেধ মেনে চলা। আল্লাহ তায়ালা সূরা আত-তীনের ৪ নম্বর আয়াতে বলেন, 'নিশ্চয়ই আমি মানুষকে অতি উত্ত গঠনে সৃষ্টি করেছি।' মানুষ সৃষ্টির সেরা জীব। মানুষের সম্মান ও মর্যাদা তার সৎকর্মের ওপর নির্ভরশীল। আল্লাহ তায়ালা শেষ বিচারের দিনে সকল কৃতকর্মের হিসাব নিবেন। যারা ভালো কাজ করবে তারা অফুরন্ত পুরস্কার লাভ করবে। আর যারা খারাপ কাজ করবে আল্লাহ তায়ালা তাদেরকে দুনিয়া ও আখিরাতে লাঞ্ছিত ও অপমানিত করবেন। পরিশেষে বলা যায়, সূরা আত-তীনে মানুষকে সৃষ্টির সেরা জীব হিসেবে উল্লেখ করা হয়েছে। এ সূরার উল্লিখিত আয়াতটি থেকে মানুষ নিজেদের শ্রেষ্ঠত্ব ধরে রাখার জন্য সৎকর্মশীল হওয়ার অনুপ্রেরণা পায়।"
        }
      ]
    },
    {
      "number": "4",
      "uddipok": "জনাব আকরাম সাহেব একজন গরিব লোক। তিনি নিজ গ্রাম থেকে বের হওয়ার একমাত্র রাস্তার দু-পাশে প্রায় চার কিলোমিটার রাস্তায় তাল গাছের চারা রোপণ করেন। নিয়মিত চারাগুলোর পরিচর্যা করেন। বর্তমানে চারাগুলো অনেক বড় হয়েছে। সেই রাস্তার সৌন্দর্য উপভোগ করতে এখন দর্শনার্থীরা সেখানে ভীড় জমায়। সবাই তাকে ধন্যবাদ জানায়। পক্ষান্তরে তারই প্রতিবেশী জনাব রফিক সাহেব একজন চাল ব্যবসায়ী। তিনি দীর্ঘদিন যাবত ইসলামের বিধি-বিধান মেনে ব্যবসা পরিচালনা করে আসছেন। তিনি খাদ্যে ভেজাল মেশানো থেকে বিরত থাকেন।",
      "tag": "CTG.B 24,RCC 24",
      "sub_questions": [
        {
          "label": "ক",
          "question": "সুন্নাহর সংজ্ঞা দাও।",
          "explanation": "মহানবি (স)-এর বাণী, কর্ম ও তাঁর সমর্থিত রীতিনীতিকে সুন্নাহ বলে।"
        },
        {
          "label": "খ",
          "question": "হিজরি ৩য় শতককে হাদিস সংকলনের স্বর্ণযুগ বলা হয় কেন? ব্যাখ্যা করো।",
          "explanation": "হিজরি তৃতীয় শতকে হাদিসের অনেকগুলো গ্রন্থ সংকলিত হয়েছিল। তাই এ শতককে হাদিস সংকলনের স্বর্ণযুগ বলা হয়। মহানবি (স)-এর কথা, কাজ ও মৌখিক স্বীকৃতিকে হাদিস বলে। মহানবি (স)-এর জীবদ্দশাতেই হাদিস সংরক্ষণ শুরু হয়েছিল কিন্তু হাদিসের গ্রন্থাবদ্ধ সংকলন শুরু হয়নি। উমাইয়া খিলাফতকালে হযরত উমর ইবনে আব্দুল আজিজ (র) প্রথম হাদিস সংকলনের উদ্যোগ নেন। পরবর্তী সময়ে হিজরি ৩য় শতকে হাদিসের সবচেয়ে বিশুদ্ধ ছয়টি কিতাব সংকলিত হয়। এগুলোকে একত্রে সিহাহ সিত্তাহ বলা হয়। হিজরি ৩য় শতকে হাদিসের প্রধান এ গ্রন্থগুলো সংকলিত হওয়ায় এ শতককে হাদিস সংকলনের স্বর্ণযুগ বলা হয়।"
        },
        {
          "label": "গ",
          "question": "জনাব আকরাম সাহেবের কর্মকান্ডের সাথে পাঠ্যবইয়ের কোন হাদিসের সম্পৃক্ততা রয়েছে? ব্যাখ্যা করো।",
          "explanation": "জনাব আকরাম সাহেবের কর্মকান্ডের সাথে পাঠ্যবইয়ের বৃক্ষরোপণ সম্পর্কিত হাদিসের, সম্পৃক্ততা রয়েছে। বৃক্ষের মাধ্যমে মানুষ নানাভাবে উপকৃত হতে পারে। বৃক্ষ প্রত্যক্ষ ও পরোক্ষভাবে আমাদের প্রয়োজন পূরণ করে। বৃক্ষ থেকে আমরা খাদ্য, ঔষুধ, কাঠ, ফল ইত্যাদি লাভ করি। আমাদের আর্থিক সচ্ছলতা সৃষ্টিতে বৃক্ষ ব্যাপক ভূমিকা পালন করে। পাশাপাশি পরিবেশ রক্ষায় বৃক্ষের ভূমিকা অপরিসীম। এর মাধ্যমে মানুষ পার্থিব কল্যাণ লাভের পাশাপাশি পরকালীন সফলতা লাভ করতে পারে। জনাব আকরাম সাহেবের কর্মকাণ্ডেও এ বিষয়টি লক্ষণীয়। জনাব আকরাম সাহেব রাস্তার দু-পাশে প্রায় চার কিলোমিটার রাস্তায় তাল গাছের চারা রোপণ করে নিয়মিত পরিচর্যা করেন। বর্তমানে চারাগুলো অনেক বড় হয়েছে। সেই রাস্তার সৌন্দর্য ভোগ করতে এখন দর্শনার্থীরা সেখানে ভীড় জমায়, এক্ষেত্রে সবাই তাকে ধন্যবাদ জানায়। তার এ কাজটি ইসলামের দৃষ্টিতে সদকা এবং অতি উত্তম একটি কাজ। হাদিসে বলা হয়েছে, কোনো মুসলমান যদি বৃক্ষরোপণ করে কিংবা কোনো ফসল আবাদ করে, এরপর তা থেকে কোনো পাখি, মানুষ বা চতুষ্পদ জন্তু কিছু ভক্ষণ করে তবে তা তার জন্য সদকা হিসেবে গণ্য হবে। (বুখারি ও মুসলিম) সুতরাং জনাব আকরাম সাহেবের কর্মকাণ্ডের সাথে পাঠ্যবইয়ের বৃক্ষরোপণ সম্পর্কিত হাদিসের মিল রয়েছে।"
        },
        {
          "label": "ঘ",
          "question": "জনাব রফিক সাহেবের কাজটি পাঠ্যবইয়ের হাদিসের আলোকে বিশ্লেষণ করো।",
          "explanation": "জনাব রফিক সাহেবের কর্মকাণ্ডে পাঠ্যবইয়ের ব্যবসায় সততা সম্পর্কিত হাদিসের বিষয়টি ফুটে উঠেছে। ব্যবসা-বাণিজ্য একটি 'পবিত্র পেশা। সৎ ব্যবসায়ীরা দুনিয়া ও আখিরাতে অত্যন্ত সম্মান ও মর্যাদার অধিকারী হয়ে থাকে। সৎ ব্যবসায়ীরা ওজনে কম দেয় না, পণ্যে ভেজাল দিয়ে প্রতারণা করে না। তারা ইসলামের বিধি-বিধান মেনে ব্যবসা পরিচালনা করে থাকে। জনাব রফিক সাহেবের কর্মকাণ্ডেও এমন বৈশিষ্ট্য প্রকাশ পেয়েছে।জনাব রফিক সাহেব চাল ব্যবসায়ী। তিনি দীর্ঘদিন যাবত ইসলামের বিধি-বিধান মেনে ব্যবসা পরিচালনা করে আসছেন। তিনি প্রতারণা ও খাদ্যে ভেজাল মেশানো থেকে বিরত থাকেন। তার এ কাজে ব্যবসায় সততা অবলম্বনের গুণ ফুটে ওঠে। সৎ ব্যবসায়ীরা দুনিয়া ও আখিরাতে মর্যাদার অধিকারী হবেন। রাসুল (স) বলেছেন, 'বিশ্বস্ত সত্যবাদী মুসলিম ব্যবসায়ী কিয়ামতের দিন শহিদগণের সঙ্গ থাকবেন।' (ইবনে মাজাহ) সেদিন তাদের কোনো ভয় ও চিন্তা থাকবে না। বরং তারা সেদিন আল্লাহ তায়ালার অনুগ্রহ লাভ করে ধন্য হবেন। তারাও শহিদগণের মতো জান্নাতে প্রবেশ করবেন। উপরের আলোচনা থেকে বোঝা যায়, জনাব রফিক সাহেবের কাজে ব্যবসায়ে সততা অবলম্বনের দিকটি ফুটে উঠেছে। তাই আমাদের উচিত সর্বাবস্থায় সততা ও বিশ্বস্ততার সাথে ব্যবসা পরিচালনা করা।"
        }
      ]
    },
    {
      "number": "5",
      "uddipok": "জনাব হেদায়েত সাহেব একজন শিল্পপতি। তিনি অত্যন্ত সহজ-সরল জীবনযাপন করেন। ইয়াতিম-অসহায় লোকদেরকে পেলে তাদের মাথায় হাত বুলিয়ে দেন। সাধ্যমতো তাদেরকে সহযোগিতা করেন। কখনো তাদের সাথে ধমকের সুরে কথা বলেন না। তারই স্ত্রী মিসেস সুলতানা নিজ সংসারের ব্যাপারে খুবই যত্নশীল। কোনো প্রতিবেশী মহিলা গৃহস্থালির প্রয়োজনীয় কোনো দ্রব্য সাহায্য চাইলে তিনি সহযোগিতা করেন।",
      "tag": "CTG.B 24",
      "sub_questions": [
        {
          "label": "ক",
          "question": "কাওলি হাদিস কাকে বলে?",
          "explanation": "রাসুল (স)-এর বাণীসূচক হাদিসকে কাওলি হাদিস বলে।"
        },
        {
          "label": "খ",
          "question": "কুরআন তিলাওয়াতকে উত্তম ইৰাদত বলা হয় কেন? বুঝিয়ে লেখো।",
          "explanation": "কুরআন তিলাওয়াত বান্দার দুনিয়ার কল্যাণ এবং আখিরাতের সফলতা নিশ্চিত করে বিধায় এটি উত্তম ইবাদত। আল-কুরআন মহান আল্লাহর পবিত্র বাণী। এটি মানুষের প্রতি আল্লাহ তায়ালার এক বিশেষ নিয়ামত। এটি তিলাওয়াতকারীর মর্যাদা সমুন্নত করে। এটি তিলাওয়াতের মাধ্যমে বান্দা মহান আল্লাহর সন্তুষ্টি ও সান্নিধ্য লাভ করতে পারে। যথাযথভাবে কুরআন তিলাওয়াত 'করার মাধ্যমে মানুষ দুনিয়া ও আখিরাতে সফলতা লাভ করতে পারে। আর এজন্যই রাসুল (স) বলেছেন, 'আমার উম্মতের উত্তম ইবাদত হলো কুরআন তিলাওয়াত।' (বায়হাকি)"
        },
        {
          "label": "গ",
          "question": "উদ্দীপকে বর্ণিত শিল্পপতির আচরণে পবিত্র কুরআনের কোন সূরার শিক্ষা ফুটে উঠেছে? ব্যাখ্যা করো।",
          "explanation": "উদ্দীপকে বর্ণিত শিল্পপতির আচরণে পবিত্র কুরআনের সূরা আদ- দুহার শিক্ষা ফুটে উঠেছে। সূরা আদ-দুহার শিক্ষার অন্যতম বিষয় হলো ধনী ও সচ্ছল ব্যক্তিদের উচিত গরিব, দুঃখী, ইয়াতীম ও ভিক্ষুকদের কল্যাণ করা। অভাবী, সাহায্যপ্রার্থী ও ইয়াতীমদের প্রতি কঠোর না হওয়া। তাদের গালমন্দ কিংবা প্রহার করা যাবে না এবং তাদের ধমকও দেওয়া যাবে না। বরং তাদের সাথে সদাচরণ করতে হবে। উদ্দীপকের শিল্পপতির কাজে সূরা আদ-দুহার এসব শিক্ষা প্রকাশ পেয়েছে। উদ্দীপকে বর্ণিত শিল্পপতি অত্যন্ত সহজ-সরল জীবনযাপন করেন। ইয়াতীম- অসহায় লোকদেরকে পেলে তাদের মাথায় হাত বুলিয়ে দেন। সাধ্যমতো তাদেরকে সহযোগিতা করেন। কখনো তাদের সাথে ধমকের সুরে কথা বলেন না। তার এ আচরণে সূরা আদ-দুহার শিক্ষা প্রকাশ পেয়েছে। এ সূরার ১০ নম্বর আয়াতে বলা হয়েছে 'এবং প্রার্থীকে ধমক দেবেন না।' এর মাধ্যমে আমরা গরিব-দুঃখী, ভিক্ষুকদের প্রতি কঠোর না হওয়ার এবং তাদেরকে সাহায্য করার শিক্ষা পাই। সুতরাং উদ্দীপকে বর্ণিত শিল্পপতির আচরণে পবিত্র কুরআনের সূরা আদ-দুহার শিক্ষা ফুটে উঠেছে।"
        },
        {
          "label": "ঘ",
          "question": "মিসেস সুলতানার কর্মকান্ডে তোমার পাঠ্যবইয়ের কোন সূরার শিক্ষা প্রতিফলিত হয়েছে? বিশ্লেষণ করো।",
          "explanation": "মিসেস সুলতানার কর্মকাণ্ডে আমার পাঠ্যবইয়ের সূরা আল-মাউনের শিক্ষা ফুটে উঠেছে। পবিত্র কুরআনের ১০৭তম সূরা আল-মাউনে মুনাফিকদের কতগুলো বিশেষ বৈশিষ্ট্যের বর্ণনা দেওয়া হয়েছে। যার মধ্যে একটি হলো এরা গৃহস্থালির উপকরণ অন্যদের দিতে চায় না। কিন্তু মিসেস সুলতানা এরূপ কর্মকাণ্ড থেকে বিরত থেকেছেন। উদ্দীপকের মিসেস সুলতানা নিজ সংসারের ব্যাপারে খুবই যত্নশীল। কোনো প্রতিবেশী মহিলা তার কাছে গৃহস্থালির প্রয়োজনীয় কোনো দ্রব্য সাহায্য চাইলে তিনি সহযোগিতা করেন। মূলত তিনি সূরা আল-মাউনের শিক্ষার কারণে অন্যদের সাহায্য-সহযোগিতা করেন। কারণ এই সূরার শিক্ষা হলো- গৃহস্থালির সামান্য উপকরণ যেমন- দা, বটি, ছুরি, তেল, নুন প্রভৃতি অন্যদের দিতে কার্পণ্য করা যাবে না। যারা এরূপ করবে তাদের জন্য আল্লাহ তায়ালা দুর্ভোগ ঘোষণা করেছেন। আর যারা আল্লাহর নির্দেশ মেনে জীবন পরিচালনা করবে তাদের জন্য শান্তির স্থান জান্নাত রয়েছে। পরিশেষে বলা যায়, সূরা আল-মাউনে মুনাফিকের কিছু বৈশিষ্ট্য বর্ণনা করা হয়েছে। এর মধ্যে একটি হলো গৃহস্থালির প্রয়োজনীয় জিনিস অন্যদের দেওয়া থেকে বিরত থাকা। এ ধরনের কাজের পরিণতি ভয়াবহ। তাই আমরা এমন কাজ থেকে বিরত থাকব এবং অন্যদের সহয়তা করব।"
        }
      ]
    },
    {
      "number": "6",
      "uddipok": "আশরাফুল ইসলাম সরকারের একজন উচ্চপদস্থ কর্মকর্তা। যুক্তরাষ্ট্রের একটি কোম্পানি তাকে দশগুণ বেশি বেতনে চাকরির জন্য আহ্বান করলে তিনি তা প্রত্যাখ্যান করেন। দেশের জন্য কাজ করতে তিনি অত্যন্ত আগ্রহী। তিনি জীবনের শেষ সময় পর্যন্ত দেশের জন্য কাজ করে মরতে চান। তারই বন্ধু জনাব হাবিবুর রহমান একজন শিক্ষক। তিনি বিদ্যালয় শুরু হওয়ার ত্রিশ মিনিট পূর্বে বিদ্যালয়ে প্রবেশ করেন। শ্রেণিতে যাওয়ার পূর্বে প্রস্তুতি নিয়ে পাঠদান করেন। বিদ্যালয় ছুটি হওয়ার পর সকলের শেষে বিদ্যালয় ত্যাগ করেন।",
      "tag": "CTG.B 24",
      "sub_questions": [
        {
          "label": "ক",
          "question": "আখলাকে হামিদাহ কী?",
          "explanation": "যেসব স্বভাব বা চরিত্র সমাজে প্রশংসনীয় ও সমাদৃত এবং আল্লাহ তায়ালা ও তাঁর রাসুল (স)-এর নিকট প্রিয়, সেসব স্বভাব বা চরিত্রকেই আখলাকে হামিদাহ বলে।"
        },
        {
          "label": "খ",
          "question": "হারাম বর্জনীয় কেন? ব্যাখ্যা করো।",
          "explanation": "মহান আল্লাহ কর্তৃক নিষিদ্ধ এবং মানুষের জন্য ক্ষতিকর হওয়ায় হারাম বর্জনীয়। হারাম অর্থ নিষিদ্ধ, অপবিত্র, মন্দ প্রভৃতি। কোনো কোনো হারাম দ্রব্যের মধ্যে এমন উপাদান থাকে, যা মানুষের মন, মস্তিষ্ক ও শরীরের জন্য চরম ক্ষতিকর। যেমন- মদ, জুয়া খেলা, হিংস্র জন্তুর মাংস প্রভৃতি। এছাড়া হারাম মানুষকে অন্যায়, অশ্লীল ও অসৎ কাজের প্রতি আকৃষ্ট করে। এসব কারণে আল্লাহ হারাম নিষিদ্ধ করেছেন। তাই হারাম বর্জনীয়।"
        },
        {
          "label": "গ",
          "question": "জনাব আশরাফুল ইসলামের সিদ্ধান্তে আখলাকে হামিদার কোন বিষয়টি ফুটে উঠেছে? ব্যাখ্যা করো।",
          "explanation": "জনাব আশরাফুল ইসলামের সিদ্ধান্তে আখলাকে হামিদার অন্তর্ভুক্ত দেশপ্রেম ফুটে উঠেছে। মানুষ যে দেশে জন্মগ্রহণ করে, যে স্থানের আলো-বাতাসে প্রতিপালিত হয় এবং বড় হয়ে ওঠে সে স্থানকেই তার স্বদেশ বলা হয়। স্বদেশ হলো কারও জন্মভূমি বা মাতৃভূমি। আর স্বদেশের প্রতি যে মায়া-মমতা, আকর্ষণ, প্রেম-ভালোবাসা সেটিই হলো স্বদেশপ্রেম। জনাব আশরাফুল ইসলামের মধ্যে এসব গুণই বিদ্যমান। উদ্দীপকে আশরাফুল ইসলাম সরকারের একজন উচ্চপদস্থ কর্মকর্তা। তার কাছে বিদেশে বেশি টাকার অফার আসলে তিনি তা প্রত্যাখ্যান করেন। দেশের জন্য কাজ করতে তিনি বেশি আগ্রহী। জীবনের শেষ সময় পর্যন্ত তিনি দেশের জন্য কাজ করে মরতে চান। এ বিষয়টিতে স্বদেশপ্রেমই ফুটে ওঠে। মানুষ যে দেশে জন্ম নেয় সেখানকার আলো- বাতাস, ঋতুবৈচিত্র্য ইত্যাদিতে সে অভ্যস্ত হয়। এ কারণে মানুষ অন্য কোথাও গিয়ে স্বাভাবিকবোধ করে না। বরং নিজ দেশের প্রতি এক ধরনের মায়া-মমতা, ভালোবাসা অনুভব করে। সুতরাং বলা যায়, জনাব আশরাফুল ইসলামের সিদ্ধান্তে আখলাকে হামিদার স্বদেশপ্রেম বিষয়টি ফুটে উঠেছে।"
        },
        {
          "label": "ঘ",
          "question": "মি. হাবিব সাহেব কি একজন আদর্শবান শিক্ষক? তোমার মতামতের সপক্ষে যুক্তি দাও।",
          "explanation": "হ্যাঁ, মি. হাবিব সাহেব একজন আদর্শবান শিক্ষক। একজন ভালো শিক্ষক পারিশ্রমিকের চিন্তা না করে শিক্ষার্থীদের ভালোবাসা দিয়ে পাঠদান করবেন। যিনি আদর্শিক জ্ঞানের অধিকারী হবেন। শ্রেণিতে যাওয়ার পূর্বে প্রস্তুতি নিয়ে পাঠদান করবেন। এরূপ গুণই মি. হাবিব সাহেবের মধ্যে লক্ষণীয়। উদ্দীপকে মি. হাবিব সাহেব একজন শিক্ষক। তিনি বিদ্যালয় শুরু হওয়ার ৩০ মিনিট পূর্বে বিদ্যালয়ে প্রবেশ করেন। তাছাড়া তিনি শ্রেণিতে যাওয়ার পূর্বে প্রস্তুতি নিয়ে পাঠদান করেন। যা আদর্শ শিক্ষকের গুণাবলির অন্তর্ভুক্ত। একজন আদর্শ শিক্ষক হবেন খুবই বিচক্ষণ, যাতে তিনি ছাত্রদের মন- মেজাজ, পছন্দ-অপছন্দ, গ্রহণ করার ক্ষমতা ইত্যাদি বুঝে পাঠদান করতে পারেন। শিক্ষক যদি বিচক্ষণতার সাথে ভালোবাসা ও মমতা দিয়ে পাঠদান করেন, তাহলে ছাত্ররা জ্ঞানার্জনে মনোযোগী হবে। আর একজন ছাত্র যখন সঠিক জ্ঞান অর্জন করবে তখন তা জাতীয় উন্নয়নে সহায়ক হবে। কারণ আজকের ছাত্র আগামী দিনের জাতির কর্ণধার। উপরের আলোচনা থেকে বোঝা যায়, শিক্ষক যদি আদর্শবান হন, তাহলে তার ছাত্ররাও সেই আদর্শে গড়ে উঠবে। সুতরাং মি. হাবিব একজন আদর্শবান শিক্ষক।"
        }
      ]
    },
    {
      "number": "7",
      "uddipok": "সজল একজন ফল বিক্রেতা। তিনি ফল বিক্রি করার সময় ভালো ফলের সাথে দু- চারটি নষ্ট ফল ক্রেতাকে দিয়ে ভালো ফলের মূল্য গ্রহণ করেন। তারই বাল্যবন্ধু কায়েস একজন কর্মকর্তা। তিনি চাকরিকালে অনেক লোকদের কাছ থেকে উপহার গ্রহণ করেন। উপহার পেতে দ্রুত তাদের ফাইলে স্বাক্ষর করেন। যারা উপহার দেন না তাদের ফাইলে স্বাক্ষর করতে অকারণে বিলম্ব করেন।",
      "tag": "CTG.B 24",
      "sub_questions": [
        {
          "label": "ক",
          "question": "ইজমার পরিচয় দাও।",
          "explanation": "শরিয়তের কোনো বিষয়ে একই যুগের মুসলিম উম্মতের পুণ্যবান মুজতাহিদগণের (গবেষক) ঐক্যমত পোষণ করাকে ইজমা বলে।"
        },
        {
          "label": "খ",
          "question": "আল্লাহ সুদকে হারাম করেছেন কেন? ব্যাখ্যা করো।",
          "explanation": "খাসুদ অত্যন্ত জঘন্য অর্থনৈতিক অপরাধ হওয়ায় ইসলাম এটিকে হারাম ঘোষণা করেছে। সুদ মানবসমাজে অর্থনৈতিক বৈষম্যের জন্ম দেয়। এর মাধ্যমে ধনী আরও ধনী হয় এবং গরিব আরও গরিব হয়। এ কারণে অর্থনৈতিক উন্নতি ও জাতীয় প্রবৃদ্ধি ব্যাহত হয়। সুদ সমাজে মারামারি ও হানাহানির সূত্রপাত ঘটায়। সমাজে নৈতিক অবক্ষয় ডেকে আনে, তাছাড়া সুদের লেনদেনকারীকে আল্লাহ ও তাঁর রাসুল (স) অভিশাপ দিয়েছেন। এজন্য ইসলাম সুদকে হারাম ঘোষণা করেছে।"
        },
        {
          "label": "গ",
          "question": "ফল বিক্রেতা সজলের কর্মকাণ্ডে আখলাকে যামিমার কোন দিকটি প্রকাশ পেয়েছে? ব্যাখ্যা করো।",
          "explanation": "নিম্নের অনুরূপঃ সালমার চরিত্রে আখলাকে যামিমাহর অন্যতম বৈশিষ্ট্য প্রতারণার বৈশিষ্ট্য বিদ্যমান। প্রতারণা মিথ্যাচারের একটি বিশেষ রূপ। প্রকৃত অবস্থা গোপন রেখে ফাঁকি বা ধোঁকার ওপর ভিত্তি করে নিজ স্বার্থ হাসিল করাকে প্রতারণা বলা হয়। প্রতারণার মাধ্যমে অন্যকে ভুল বুঝিয়ে ঠকানো হয়। সালমার চরিত্রেও এ বৈশিষ্ট্য দেখা যায়। সালমার তার ব্যবসায় বেশি লাভের আশায় জাকিয়াকে মিষ্টি তৈরিতে ময়দার পরিবর্তে কম দামের আটা ও ডালের গুড়া মিশিয়ে কম খরচে মিষ্টি তৈরি করতে বলে। যাতে ব্যবসায় কম খরচের পরিবর্তে/ বিনিময়ে বেশি লাড হয়। তার এ ধরনের কর্মকাণ্ড প্রতারণার অন্তর্ভুক্ত। প্রতারণা নানাভাবে হতে পারে। সাধারণত আর্থিক লেনদেন ও ব্যবসা-বাণিজ্যে প্রতারণার দৃষ্টান্ত বেশি দেখা যায়। যেমন- ভুল ও মিথ্যা তথ্য দেওয়া, পণ্যদ্রব্যের দোষ গোপন করা, ভালো জিনিস' দেখিয়ে বিক্রির সময় খারাপ জিনিস দিয়ে দেওয়া, বেশি দামের দ্রব্যের সাথে কম দামের দ্রব্য মিশিয়ে বিক্রি করা, পণ্যদ্রব্যে মিথ্যা প্রচারণা চালানো ইত্যাদি। সুতরাং বলা যায়, সালমা ও জাকিয়া দুজনের মিষ্টি ব্যবসায় কম দামের আটা ও ডালের গুড়া মিশিয়ে কম খরচে মিষ্টি তৈরির কাজটি প্রতারণা ও গর্হিত কাজ।"
        },
        {
          "label": "ঘ",
          "question": "কায়েস সাহেবের উপহার গ্রহণ পাঠ্যবইয়ের কোন বিষয়ের সাথে সম্পৃক্ত তা চিহ্নিত করে এর পরিণতি বিশ্লেষণ করো।",
          "explanation": "কায়েস সাহেবের উপহার গ্রহণ পাঠ্যবইয়ের ঘুষের সাথে সম্পৃক্ত। যার পরিণতি অত্যন্ত ভয়াবহ। ঘুষ আখলাকে যামিমাহর অন্তর্ভুক্ত। এটি মানবজীবনের ঘৃণ্য স্বভাবকে তুলে ধরে। স্বাভাবিক প্রাপ্যের পরও অসদুপায়ে অতিরিক্ত অর্থ বা সুযোগ- সুবিধা দেওয়া বা নেওয়াকে ঘুষ বলে। কায়েস সাহেবের কাজটি এ বিষয়টিকেই নির্দেশ করে। উদ্দীপকের কায়েস একজন কর্মকর্তা। তিনি চাকরিকালে অনেক লোকদের কাছ থেকে উপহার গ্রহণ করেন। উপহার পেলে দ্রুত তাদের ফাইলে স্বাক্ষর করেন। যারা উপহার দেন না তাদের ফাইলে স্বাক্ষর করতে অকারণে বিলম্ব করেন। এ কাজটি স্পষ্টতই ঘুষ। কারণ যেকোনো প্রতিষ্ঠানের কর্মকর্তা- কর্মচারী তাদের কাজের জন্য নির্দিষ্ট বেতন-ভাতা পায়। কিন্তু তাদেরকে ঐ কাজের জন্যই অন্যায়ভাবে আরও বেশি কিছু দেওয়া হলে তা ঘুষ হবে। ইসলামে এ বিষয়টিকে সুস্পষ্টভাবে হারাম ঘোষণা করা হয়েছে। ঘুষ সমাজে নানা ধরনের সমস্যা ও অনাচার সৃষ্টি করে। শুধু ইহকালে নয় পরকালেও ঘুষের লেনদেনকারীদের জন্য করুণ পরিণতি রয়েছে। রাসুল (স) বলেন, 'ঘুষদাতা ও ঘুষখোর উভয়ই জাহান্নামি।' (তাবারানি) পরকালে যার পরিণাম ভয়াবহ। উপরের আলোচনা থেকে বোঝা যায়, কায়েস সাহেবের কাজটি হলো ঘুষ। যার পরিণতি অত্যন্ত ভয়াবহ তাই আমাদের উচিত ঘুষ থেকে বিরত থাকা।"
        }
      ]
    },
    {
      "number": "8",
      "uddipok": "ডা. মিফতা নিজ চেম্বারে প্রতিদিন বিনা ফিতে শতাধিক রোগী দেখেন। যাদের ঔষধ ক্রয়ের সামর্থ নেই তাদেরকে ফ্রি ঔষধ প্রদান করেন। এমনকি শীতকালে অসহায়দের মাঝে শীতবস্ত্র বিতরণ করেন। পক্ষান্তরে জনাব রাজু সাহেব একজন ক্ষুদ্র ব্যবসায়ী। তিনি প্রয়োজন মতো সংসারের খরচ করেন। অপচয় করাকে তিনি পছন্দ করেন না। আবার 'কৃপণতা অবলম্বনকে তিনি ঘৃণা করেন।",
      "tag": "CTG.B 24",
      "sub_questions": [
        {
          "label": "ক",
          "question": "তাকওয়া কী?",
          "explanation": "তাকওয়া হলো আল্লাহ তায়ালার ভয়ে যাবতীয় অন্যায়, অত্যাচার ও পাপ কাজ থেকে বিরত থাকা।"
        },
        {
          "label": "খ",
          "question": "অশ্লীল ও অশালীন কাজ বর্জনীয় কেন? বুঝিয়ে লেখো।",
          "explanation": "অশ্লীলতা আখলাকে যামিমাহর অন্যতম দিক হওয়ায় অশ্লীল ও অশালীন কাজ বর্জনীয়। শালীনতা হচ্ছে মার্জিত, সুন্দর ও শোভন হওয়া। অশ্লীলতা হলো শালীনতার বিপরীত। অশ্লীল ও অশালীন কাজকর্ম মানুষের মানবিকতা ও নৈতিক মূল্যবোধ বিনষ্ট করে দেয়। মানুষ মনুষ্যত্ব হারিয়ে পশুত্বের অভ্যাস গ্রহণ করে। ফলে সমাজে অনাচার, ব্যভিচার, অশ্লীলতা ছড়িয়ে পড়ে। ইসলাম সকল মানুষকে শালীন হওয়ার নির্দেশ প্রদান করে। যেসব কাজ শালীনতা বিরোধী ইসলাম সেসব কাজকে নিষিদ্ধ করে দিয়েছে। তাই অশ্লীল ও অশালীন কাজ বর্জনীয়।"
        },
        {
          "label": "গ",
          "question": "ডা. মিফতার কাজে কী প্রকাশ পেয়েছে? ব্যাখ্যা করো।",
          "explanation": "নিম্নের অনুরূপঃ ভ্যানচালক নোমান সাহেবের কাজে আখলাকে হামিদার অন্যতম গুণ মানবসেবা প্রকাশ পেয়েছে। মানবসেবা বলতে মানুষের সেবা করা, পরিচর্যা করা, যত্ন নেওয়া, সাহায্য- সহযোগিতা করা ইত্যাদি বোঝায়। জাতি, ধর্ম, বর্ণ নির্বিশেষে সকল মানুষের সেবা করা মানবসেবার আওতাভুক্ত। নানাভাবে মানবসেবা করা যায়। যেমন- ক্ষুধার্তকে অন্নদান, বস্ত্রহীনকে বস্ত্রদান, রোগীর সেবা করা, নিঃস্ব ও দুস্থদের আর্থিক সাহায্য করা ইত্যাদি, যা নোমান সাহেবের কর্মকাণ্ডেও ফুটে উঠেছে। উদ্দীপকের নোমান সাহেব অসুস্থ ব্যক্তিকে ভ্যানে করে হাসপাতালে নিয়ে যান। তার এ কাজটি মানবসেবাকে নির্দেশ করে। মানবসেবা করা মুমিনের অন্যতম গুণ। মুমিন ব্যক্তি সর্বদাই অন্য মানুষের খেদমতে নিয়োজিত থাকেন। মহানবি (স) এ সম্পর্কে নির্দেশ দিয়ে বলেছেন, 'তোমরা ক্ষুধার্তকে খাদ্য দাও, রুগ্ন ব্যক্তির সেবা করো, বন্দিকে মুক্ত করো এবং ঋণগ্রস্তকে ঋণমুক্ত করো।' (বুখারি) সুতরাং বলা যায়, নোমান সাহেব মানবসেবা করে প্রশংসনীয় ও পুণ্যের কাজ করেছেন।"
        },
        {
          "label": "ঘ",
          "question": "রাজু সাহেবের কর্মকাণ্ডে আখলাকে হামিদার কোন দিকটি প্রকাশ পেয়েছে? বিশ্লেষণ করো।",
          "explanation": "রাজু সাহেবের কর্মকাণ্ডে আখলাকে হামিদার অন্যতম দিক মিতব্যয়িতা প্রকাশ পেয়েছে। মিতব্যয়িতা হলো প্রয়োজন অনুসারে ব্যয় করা, পরিমিতিবোধ, কথাবার্তা, কাজ-কর্ম, মাল-সম্পদের সুষ্ঠু ব্যবহার ইত্যাদি। ধন-সম্পদের যথাযথ ও প্রয়োজনমাফিক ব্যবহারই মিতব্যয়িতা। অর্থাৎ যতটুকু প্রয়োজন ততটুকু খরচ করা, কম বা বেশি না করাই মিতব্যয়িতা, যা রাজু সাহেবের কর্মকাণ্ডে দেখা যায়। উদ্দীপকের রাজু সাহেব একজন ক্ষুদ্র ব্যবসায়ী। তিনি প্রয়োজনমতো সংসারে খরচ করেন। অপচয় করাকে তিনি পছন্দ করেন না। আবার কৃপণতা অবলম্বনকে তিনি ঘৃণা করেন। অর্থাৎ তার মাঝে মিতব্যয়িতার বৈশিষ্ট্য দেখা যায়। কারণ মিতব্যয়িতা হলো অতিরিক্ত খরচ না করে যতটুকু প্রয়োজন ততটুকু খরচ করা। এর মাধ্যমে সম্পদের সুষ্ঠু ব্যবহার নিশ্চিত হয়। এক্ষেত্রে অপব্যয়, অপচয় বা কৃপণতা করা যাবে না। বরং যখন যা প্রয়োজন সেরূপ ব্যয় করতে হবে। আল-কুরআনে আল্লাহ তায়ালা বলেন, 'আর যখন তারা ব্যয় করে তখন তারা অপচয় করে না এবং কার্পণ্যও করে না। বরং তারা মধ্যপন্থা অবলম্বন করে।' (সূরা আল-ফুরকান, আয়াত, ৬৭)। মিতব্যয়িতা মানুষকে নানা সৎগুণে ভূষিত করে। এটি আল্লাহর নিকট পছন্দনীয়। উপরের আলোচনা থেকে বোঝা যায়, রাজু সাহেবের কর্মকাণ্ডে মিতব্যয়িতা প্রকাশ পেয়েছে। তাই আমাদের উচিত অপচয় না করে প্রয়োজনমতো ব্যয় করা।"
        }
      ]
    },
    {
      "number": "9",
      "uddipok": "জনাব হাফিজ তাড়াপুর নামক এলাকায় বসবাস করেন। সেখানকার মানুষ প্রতিনিয়ত তুচ্ছ বিষয়কে কেন্দ্র করে মারামারি ও ঝগড়াঝাটিতে লিপ্ত হয়ে পড়ে। সেখানে মানুষের জান-মাল ও ইজ্জতের কোনো মূল্য নেই। জনাব হাফিজের বন্ধু নাদিম একজন সমাজসেবক। তিনি তার অধীনস্থদের সাথে সদ্ব্যবহার করেন। নিজে যা আহার করেন, তাদেরকেও তা খাওয়ান।",
      "tag": "CTG.B 24",
      "sub_questions": [
        {
          "label": "ক",
          "question": "মদিনার সনদ কী?",
          "explanation": "মদিনা সনদ হযরত মুহাম্মদ (স) প্রণীত পৃথিবীর ইতিহাসে প্রথম লিখিত সংবিধান।"
        },
        {
          "label": "খ",
          "question": "রাসুল (স)-এর জীবনাদর্শ অনুকরণীয় কেন? ব্যাখ্যা করো।",
          "explanation": "মহানবি (স)-এর জীবনে মানুষের জন্য সর্বোত্তম আদর্শ থাকায় তাঁর জীবনাদর্শ অনুকরণীয়। রাসুল (স) ছিলেন সর্বকালের সর্বশ্রেষ্ঠ মহামানব। মহান আল্লাহ মানবজাতির মুক্তির দূত হিসেবে তাঁকে প্রেরণ করেছেন। তিনি কখনো অন্যায় করেননি। সবসময় মানুষকে সততা ও ন্যায়ের শিক্ষা দিয়েছেন। তাঁর পরে আর কোনো নবি বা রাসুল আসবেন না। তিনি আমাদের সর্বশেষ রাসুল। তাই তার জীবনাদর্শ তথা প্রতিটি কথা ও কাজ আমাদের জন্য অনুকরণীয়।"
        },
        {
          "label": "গ",
          "question": "জনাব হাফিজের এলাকার মানুষের অবস্থা মহানবি (স)-এর সময়কার কোন অবস্থার সাথে তুলনা করা যায়? ব্যাখ্যা করো।",
          "explanation": "জনাব হাফিজের এলাকার মানুষের অবস্থাকে মহানবি (স)-এর সময়কার আইয়ামে জাহিলিয়া বা অজ্ঞতার যুগের সামাজিক অবস্থার সাথে তুলনা করা যায়। মহানবি (স)-এর আবির্ভাবের আগে আরব সমাজের লোকেরা নবি ও রাসুলের শিক্ষা ভুলে অসামাজিক কার্যকলাপে লিপ্ত ছিল। সভ্য সমাজের কোনো বৈশিষ্ট্য তখনকার মানুষের মধ্যে ছিল না। হত্যা, রাহাজানি, থেকে শুরু করে মানুষের জান, মাল, ইজ্জতের কোনো নিরাপত্তা তখন ছিল না। জনাব হাফিজের এলাকার মানুষের অবস্থাও এ রকম। উদ্দীপকে জনাব হাফিজের এলাকার মানুষেরা প্রতিনিয়ত তুচ্ছ বিষয়কে কেন্দ্র করে মারামারি ও ঝগড়া-ঝাটিতে লিপ্ত হয়ে পড়ে। তথায় মানুষের জান-মাল ও ইজ্জতের কোনো মূল্য নেই। আইয়ামে জাহিলিয়ার যুগেও মানুষ মদপান, জুয়া খেলা নিয়ে মত্ত থাকত। কন্যা সন্তানদেরকে জীবন্ত কবর দিতো। তৎকালীন সমাজে নারীর কোনো মর্যাদা ছিল না। তাদেরকে দাসী হিসেবে বিক্রি করা হতো। ভোগবিলাসের বস্তু মনে করা হতো। এক কথায় অপরাধের এমন কোনো দিক ছিল না যা তারা করত না। সুতরাং হাফিজের এলাকায় মহানবি (স)-এর সময়কার আইয়ামে জাহেলিয়ার সামাজিক অবস্থা প্রতিফলিত হয়েছে।"
        },
        {
          "label": "ঘ",
          "question": "জনাব নাদিমের কর্মকাণ্ডে মহানবি (স)-এর জীবনের কোন ভাষণের প্রতিফলন ঘটেছে? আদর্শ সমাজ গঠনে উক্ত ভাষণের তাৎপর্য বিশ্লেষণ করো।",
          "explanation": "জনাব নাদিমের কর্মকাণ্ডে মহানবি (স)-এর জীবনের বিদায় হজের ভাষণের প্রতিফলন ঘটেছে। আদর্শ সমাজ গঠনে বিদায় হজের ভাষণের তাৎপর্য অপরিসীম। ১০ম হিজরির ৯ জিলহজ (৬৩২ খ্রি.) মহানবি (স) বিশ্বমানবের জীবন পরিচালনার সার্বিক নির্দেশনাস্বরূপ মক্কার আরাফা ময়দানে এক ঐতিহাসিক ভাষণ দেন, যা বিদায় হজের ভাষণ নামে খ্যাত। এ ভাষণে তিনি মানবজাতির সঠিক পথ পরিচালিত হওয়ার সার্বিক উপদেশ প্রদান করেন। 'অধীন বা দাস-দাসীদের প্রতি সদয় ও সমান আচরণ করবে এবং নিজে যা খাবে তা তাদেরকেও খাওয়াবে' এ বিষয়টি ছিল এ ভাষণের একটি উপদেশ, যা জনাব নাদিম এর কর্মকাণ্ডেও প্রতিফলিত হয়েছে। উদ্দীপকের জনাব নাদিম একজন সমাজসেবক। তিনি তার অধীনস্থদের সাথে সদ্ব্যবহার করেন। নিজে যা আহার করেন তাদেরকেও তা খাওয়ান যা বিদায় হজের ভাষণে মহানবি (স) বলেছিলেন। মহানবি (স) বিদায় হজের ভাষণে আরও অনেক উপদেশ দিয়েছিলেন। তিনি এ ভাষণে সাম্যভিত্তিক সমাজ প্রতিষ্ঠার নির্দেশ দেন। তাছাড়া তিনি মানুষকে ধর্ম নিয়ে বাড়াবাড়ি করতে নিষেধ করেছেন। যার ধর্ম তাকে পালন করার পূর্ণ অধিকার দিয়েছেন। ন্যায়ভিত্তিক সমাজ গঠনে তিনি মানুষের অধিকার ও ন্যায়বিচার প্রতিষ্ঠার কথা বলেছেন। রাসুল (স)-এর জীবনাদর্শ পরিপূর্ণভাবে অনুসরণ - করে একটি আদর্শ, ন্যায়নিষ্ঠ সমাজ প্রতিষ্ঠা করতে বলেছেন। পরিশেষে বলা যায়, মানবতার মুক্তির দূত হযরত মুহাম্মদ (স) বিদায় হজের ভাষণের মাধ্যমে পৃথিবীতে শান্তি প্রতিষ্ঠার পাশাপাশি মানুষকে পরকালীন জীবনে মুক্তির উপায় নির্দেশ করেছেন। তাঁর এসব নির্দেশনাই জনাব নাদিম-এর কর্মকান্ডে প্রতিফলিত হয়েছে।"
        }
      ]
    },
    {
      "number": "10",
      "uddipok": "জনাব ইফতেখার সাহেব একজন শিল্পপতি। তিনি পাহাড়িয়া অঞ্চলে বসবাস করেন। তার এলাকায় পানীয় জলের বড়ই অভাব। জনগণের অবস্থা বিবেচনায় নিয়ে তিনি ৫ লক্ষ টাকা খরচ করে একটি নলকূপ স্থাপন করে জনগণের জন্য উন্মুক্ত করে দেন। তারই ছোট ভাই আহমদ সাহেব খুবই শৌর্য-বীর্য ও অসাধারণ শক্তির অধিকারী। তিনি জ্ঞান সাধনায় অতুলনীয় ও অগ্রপথিক। কিন্তু আর্থিকভাবে অস্বচ্ছল। তাই পরিবারের সকল কাজ তিনি ও তার স্ত্রী নিজ হাতেই করেন।",
      "tag": "CTG.B 24",
      "sub_questions": [
        {
          "label": "ক",
          "question": "হিংসা বলতে কী বোঝায়?",
          "explanation": "অন্যের সুখ-সম্পদ, শান্তি-সাফল্য, ধ্বংস হওয়া ও নিজে এর মালিক হওয়ার কামনাকে হিংসা বলা হয়।"
        },
        {
          "label": "খ",
          "question": "হযরত উমর (রা) ছিলেন \"ন্যায় ও ইনসাফের এক মূর্ত প্রতীক'- বুঝিয়ে লেখো।",
          "explanation": "হযরত উমর (রা.) ছিলেন নবি (স.)-এর ঘনিষ্ঠ সহযোদ্ধা ছিলেন। তিনি ছিলেন নির্ভীক চিত্তের অধিকারী। তাঁর মধ্যে ন্যায় ও ইনসাফের পরকাষ্ঠা প্রমাণিত। তিনি মদ্যপানের কারণে স্বীয় পুত্র আবু শাহমাকে বেত্রাঘাত করে শাস্তি দিয়েছিলেন। জেরুজালেম যাবার সময় ভৃত্যকে উটের পিঠে চড়িয়ে নিজে রশি টেনেছিলেন এবং অভাবী মায়ের ক্ষুধার্ত সন্তানদের জন্য নিজ পিঠে করে খাদ্য পৌঁছে দিয়েছিলেন। তাই বলা যায়, হযরত উমর (রা.) ছিলেন ন্যায় ও ইনসাফের মূর্ত প্রতীক।"
        },
        {
          "label": "গ",
          "question": "জনাব ইফতেখার সাহেবের কাজ কোন মহান খলিফার আদর্শের সাথে তুলনীয়? ব্যাখ্যা করো।",
          "explanation": "জনাব ইফতেখার সাহেবের কাজ খলিফা হযরত উসমান (রা)-এর আদর্শের সাথে তুলনীয়। হযরত উসমান (রা) ছিলেন ইসলামের তৃতীয় খলিফা। তিনি আরবের অন্যতম শ্রেষ্ঠ ধনী ছিলেন। ব্যবসা করে তিনি অঢেল ধন-সম্পদ অর্জন করেন। ইসলাম গ্রহণের পর তিনি ইসলাম ও মানবতার সেবায় অকাতরে তাঁর সম্পদ ব্যয় করেন। তিনি মদিনার অধিবাসীদের পানির অভাব দূর করার জন্য একটি কূপ ক্রয় করে তা ওয়াক্ত করে দেন, যা জনাব ইফতেখার সাহেবের কাজেও প্রকাশ পায়। জনাব ইফতেখার সাহেবের এলাকায় পানির অভাব রয়েছে। তাই তিনি জনগণের অবস্থা বিবেচনা করে ৫ লক্ষ টাকা খরচ করে একটি নলকূপ স্থাপন করে জনগণের জন্য উন্মুক্ত করে দেন। হযরত উসমান (রা)-এর সময়ও এমন ঘটনা ঘটেছিল। তখন একবার পানির অভাব দেখা দেয়। এ পানির অভাব দূর করার জন্য তিনি ১৮০০০ দিনার দিয়ে একটি কূপ ক্রয় করে তা ওয়াক্‌ফ করে দেন। মদিনায় দুর্ভিক্ষ দেখা দিলে তিনি মদিনাবাসীর মধ্যে ত্রাণ হিসেবে খাবার বিতরণ করেন। সুতরাং জনাব ইফতেখার সাহেবের কাজ হযরত উসমান (রা)-এর আদর্শের সাথে তুলনীয়।"
        },
        {
          "label": "ঘ",
          "question": "খোলাফায়ে রাশেদিনের কোন খলিফার সাথে জনাব আহমদ সাহেবের কাজগুলোর মিল পাওয়া যায়? ব্যাখ্যা করো।",
          "explanation": "খুলাফায়ে রাশেদিনের মধ্যে খলিফা হযরত আলি (রা)-এর সাথে জনাব আহমদ সাহেবের কাজগুলোর মিল পাওয়া যায়। ইসলামের চতুর্থ খলিফা হলেন হযরত আলি (রা)। তিনি ছিলেন অসাধারণ বীরত্বের অধিকারী। তিনি খুবই শৌর্য-বীর্য ও জ্ঞান সাধনায় সব মানুষের জন্য অনুকরণীয় আদর্শ। তিনি সহজ-সরল জীবনযাপন করতেন, যা জনাব আহমদ সাহেবের কর্মকাণ্ডেও লক্ষণীয়। জনাব আহমদ সাহেব খুবই শৌর্য-বীর্য ও অসাধারণ শক্তির অধিকারী। তিনি জ্ঞান সাধনায় অতুলনীয় ও অগ্রপথিক। কিন্তু আর্থিকভাবে অসচ্ছল। তাই পরিবারের সকল কাজ তিনি ও তার স্ত্রী নিজ হাতেই করেন। হযরত আলি (রা) ক্ষেত্রেও আমরা তা দেখতে পাই, শৌর্যবীর্য ও শক্তির কারণে তাঁর নাম শুনলেও কাফিরদের মধ্যে ত্রাস সৃষ্টি হতো। বদর যুদ্ধে অসাধারণ বীরত্বের কারণে রাসুল (স) তাঁকে 'যুলফিকার' তরবারি উপহার দেন। খায়বারে কামুস দুর্গ জয় করলে নবি (স) তাঁকে 'আসাদুল্লাহ' (আল্লাহর সিংহ) উপাধি দেন। আলি (রা) ছিলেন জ্ঞানতাপস ও জ্ঞানসাধক। হাদিস, তাফসির, আরবি সাহিত্য ও আরবি ব্যাকরণে তিনি যুগের সেরা ব্যক্তিত্ব ছিলেন। তবে তিনি অনাড়ম্বর ও সহজ-সরল জীবনযাপন করতেন। কঠোর পরিশ্রম করে তিনি জীবিকা নির্বাহ করতেন। পরিশেষে বলা যায়, খুলাফায়ে রাশেদিনের চতুর্থ খলিফা হযরত আলি (রা)-এর সাথে জনাব আহমদ সাহেবের কাজগুলোর মিল পাওয়া যায়।"
        }
      ]
    },
    {
      "number": "11",
      "uddipok": "জনাব জাহাঙ্গীর ও নায়েম একই প্রতিষ্ঠানে চাকরি করেন। অফিস কার্যক্রম শেষ হলে জনাব জাহাঙ্গীর পার্শ্ববর্তী দোকান থেকে কিছু আম, কমলা ও আঙুর ক্রয় করেন। কিন্তু টাকা পরিশোধ করতে গিয়ে দেখেন কিছু টাকার অভাব রয়েছে। তাই আগামীকাল পরিশোধ করার শর্তে সহকর্মী নায়েম সাহেবের কাছ থেকে ১,০০০ টাকা ধার নেন এবং পরের দিন কথামতো তা পরিশোধ করে দেন। তাদেরই সন্তান ক ও খ একই স্কুলে পড়াশোনা করে। তারা স্কুলের ডেস্ক, বেঞ্চ, চেয়ার, টেবিল, চক, ডাস্টার যাবতীয় মাল সামগ্রির যথাযথ ব্যবহার ও সংরক্ষণ করে।",
      "tag": "CTG.B 24",
      "sub_questions": [
        {
          "label": "ক",
          "question": "জীবনাদর্শ বলতে কী বোঝ?",
          "explanation": "জীবনাদর্শ বলতে বিভিন্ন মনীষীদের জীবনকর্ম থেকে অনুসরণীয় আদর্শসমূহকে বোঝায়।"
        },
        {
          "label": "খ",
          "question": "হযরত আবু বকর (রা)-কে ইসলামের ত্রাণকতা বলা হয় কেন? ব্যাখ্যা করো।",
          "explanation": "ইসলামের সেবায় অসামান্য অবদানের জন্য হযরত আবু বকর (রা)-কে ইসলামের ত্রাণকর্তা বলা হয়। রাসুল (স)-এর ইন্তিকালের পর হযরত আবু বকর (রা) অত্যন্ত দক্ষতার সাথে মুরতাদ (ইসলামচ্যুত) ও যাকাত অস্বীকারকারীদের দমন করেন।"
        },
        {
          "label": "গ",
          "question": "জাহাঙ্গীর সাহেবের কাজে কী প্রকাশ পেয়েছেন? ব্যাখ্যা করো।",
          "explanation": "জাহাঙ্গীর সাহেবের কাজে আখলাকে হামিদার অন্যতম গুণ ওয়াদা পালনের বিষয়টি প্রকাশ পেয়েছে। ওয়াদা হলো অঙ্গীকার, প্রতিশ্রুতি, চুক্তি, শর্ত, কাউকে কোনো কথা দেওয়া বা কোনো কাজ করার জন্য প্রতিজ্ঞাবদ্ধ হওয়া। আর কারও সাথে কোনোরূপ প্রতিশ্রুতি দিলে, অঙ্গীকার করলে বা কাউকে কোনো কথা দিলে তা যথাযথভাবে রক্ষা করাই হলো ওয়াদা পালন। আর এই গুণটিই জাহাঙ্গীর-সাহেবের মধ্যে উপস্থিত। উদ্দীপকের জাহাঙ্গীর সাহেব অফিসের পার্শ্ববর্তী দোকান থেকে কিছু আম, কমলা ইত্যাদি ক্রয় করেন। কিন্তু টাকা পরিশোধ করতে গিয়ে দেখেন কিছু টাকার অভাব রয়েছে। তাই আগামীকাল পরিশোধ করার শর্তে সহকর্মী নায়েম সাহেবের কাছ থেকে ১০০০ টাকা ধার নেন। পরের দিন কথামতো তা পরিশোধ করে দেন। এতে করে তিনি ওয়াদা পালন করেছেন। মানবজীবনে ওয়াদা পালনের গুরুত্ব অপরিসীম। এটি সমাজে শান্তি ও শৃঙ্খলা প্রতিষ্ঠা করে। যে ব্যক্তি ওয়াদা পালন করে তাকে সবাই ভালোবাসে। তার প্রতি সবাই আস্থা ও বিশ্বাস রাখে। সমাজে সে শ্রদ্ধা ও মর্যাদা লাভ করে। ইসলামি জীবন দর্শনে ওয়াদা পালন করা আবশ্যক। সুতরাং বলা যায়, জাহাঙ্গীর সাহেব ওয়াদা পালন করেছেন।"
        },
        {
          "label": "ঘ",
          "question": "ক ও খ-এর কাজে আখলাকে হামিদার কোন গুণটি প্রকাশ পেয়েছে? শিক্ষার্থীদের জীবনে এরূপ গুণাবলি অর্জনের গুরুত্ব বিশ্লেষণ করো।",
          "explanation": "ক ও খ-এর কাজে আখলাকে হামিদাহর আমানত রক্ষা করার গুণটি প্রকাশ পেয়েছে। শিক্ষার্থীদের জীবনে এরূপ গুণাবলি অর্জনের গুরুত্ব অপরিসীম। সাধারণত কারও নিকট কোনো অর্থ-সম্পদ, কথা গচ্ছিত রাখাকে আমানত বলে। তবে ব্যাপকার্থে শুধু ধন-সম্পদ নয় বরং যেকোনো জিনিস গচ্ছিত রাখাকে আমানত বলে। একজনের জান, মাল, সম্মান, কথা প্রতিজ্ঞা, ছাত্রছাত্রীদের নিকট বিদ্যালয়ের সব আসবাবপত্রও আমানতস্বরূপ, যা ক ও খ-এর কাজে প্রকাশ পেয়েছে। উদ্দীপকে ক ও খ একই স্কুলে পড়াশোনা করে। তারা স্কুলের ডেস্ক, বেঞ্চ, চেয়ার, ডাস্টারসহ যাবতীয় মালসামগ্রীর যথাযথ ব্যবহার ও সংরক্ষণ করে। এতে করে তারা আমানত রক্ষা করেছে। ইসলামি জীবন দর্শনে আমানত রক্ষা করা বিশেষ গুরুত্বপূর্ণ। সচ্চরিত্র ব্যক্তির মধ্যে আমানতদারি বিশেষভাবে বিদ্যমান থাকে। আমানত রক্ষা করা আল্লাহ তায়ালার নির্দেশ। আল্লাহ বলেন, 'নিশ্চয়ই আল্লাহ তোমাদের আদেশ দিচ্ছেন আমানতসমূহ তার মালিকের নিকট প্রত্যর্পণ করতে' (সূরা নিসা, আয়াত, ৫৮)। আমানত রক্ষা করা মুমিনের জন্য আবশ্যক। প্রকৃত মুমিন ব্যক্তি কোনো অবস্থাতেই আমানতের খিয়ানত করে না। আমানত রক্ষা করা ইমানের অঙ্গস্বরূপ। মহানবি (স) ছিলেন আমানতদারির মূর্ত প্রতীক। ঘোর শত্রুরাও তাঁকে আমানতদার হিসেবে জানত। তাঁকে তারা আল-আমিন বা বিশ্বাসী তথা আমানতদার নামে ডাকত। উপরের আলোচনা থেকে বোঝা যায়, ক ও খ-এর কাজে আখলাকে হামিদার আমানত রক্ষা করার গুণটি প্রকাশ পেয়েছে। তাই আমরা সর্বাবস্থায় আমাদের দায়িত্ব ও কর্তব্য পালন করে আমানত রক্ষা করতে সচেষ্ট হব।"
        }
      ]
    }
  ]
}