{
  "title": "সিলেট বোর্ড ২০২৪",
  "subtitle": "ইসলাম ও নৈতিক শিক্ষা (11)",
  "questions": [
    {
      "number": "1",
      "uddipok": "মুরতাজা বিশ্বাস করেন যে, পৃথিবীর সকল মানুষ ইহকালীন কর্মের জন্য একদিন সৃষ্টিকর্তার নিকট জবাবদিহিতার সম্মুখীন হবেন। হিসাব-নিকাশ শেষে পুণ্যবানদের পুরস্কার স্বরূপ দেয়া হবে এক আরামদায়ক স্থান। যে জীবনের শুরু আছে কিন্তু শেষ নেই। অন্যদিকে কালিম মিয়ার ধারণা কিয়ামত পর্যন্ত যেহেতু পৃথিবীতে মানুষের আগমনের ধারা অব্যাহত থাকবে সেহেতু তাদের সৎপথ দেখানোর জন্য আল্লাহ নবি-রাসুলও পাঠাবেন। তিনি মনে করেন, নবুয়তের ধারা এখনও বলবৎ রয়েছে।",
      "tag": "SB 24",
      "sub_questions": [
        {
          "label": "ক",
          "question": "তাওহিদ বলতে কী বোঝায়?",
          "explanation": "তাওহিদ বলতে মহান আল্লাহকে এক ও অদ্বিতীয় সত্তা হিসেবে মেনে নেওয়াকে বোঝায়।"
        },
        {
          "label": "খ",
          "question": "'মানুষ সৃষ্টির সেরা জীব'- ব্যাখ্যা করো।",
          "explanation": "মানুষের চরিত্র, বৈশিষ্ট্য ও কর্মকাণ্ড অন্যান্য জীব থেকে উন্নত হওয়ায় মানুষকে সৃষ্টির সেরা জীব বলা হয়। মানুষ বিবেকবান 'প্রাণী। বিবেক-বুদ্ধির কারণেই মানুষ অন্য প্রাণী থেকে আলাদা। মানুষের রয়েছে বিশেষ চিন্তাশক্তি ও সৃজনশীলতা, যা তাকে অনন্যসাধারণ কাজে উৎসাহিত করে। তাই মানুষের কর্মকাণ্ড আদর্শিক এবং উন্নত হয়ে থাকে। এসব কারণেই মানুষকে সৃষ্টির সেরা জীব বলা হয়।"
        },
        {
          "label": "গ",
          "question": "কালিম মিয়ার ধারণায় ইসলামের কোন। বিষয়টি অবিশ্বাস করা হয়? বিষয়টির ব্যাখ্যা দাও।",
          "explanation": "নিম্নের অনুরূপঃ জনাব 'ক' পাঠ্যবইয়ের খতমে নবুয়তের বিষয়টি অস্বীকার করেছেন। খতমে নবুয়তের অর্থ নবুয়তের সমাপ্তি। মানবজাতির হেদায়েতের জন্য আল্লাহ তায়ালা যুগে যুগে বহু নবি-রাসুল প্রেরণ করেছেন। হযরত আদম (আ)-এর মাধ্যমে এ ধারা শুরু হয়েছে এবং হযরত মুহাম্মদ (স)-এর মাধ্যমে পরিসমাপ্তি ঘটেছে। আল্লাহ তায়ালা মুহাম্মদ (স)-এর মাধ্যমে নবুয়তের সিলমোহর টেনে আর কোনো নবি বা রাসুল আসার প্রয়োজন নেই বলে ঘোষণা করেছেন। কিন্তু জনাব 'ক'-এর বক্তব্য এর বিপরীত। জনাব 'ক' বিশ্বাস করেন প্রত্যেক যুগেই নবি-রাসুলদের আগমন প্রয়োজন। তারই ধারাবাহিকতায় বর্তমানে ও ভবিষ্যতে অনেকেই রিসালাতের দায়িত্ব পালন করবেন। তার এরূপ মনোভাব ঠিক নয়। কারণ হযরত মুহাম্মদ (স) হলেন শেষ নবি। তিনি খাতামুন নাবিয়্যিন। তাঁর পর কিয়ামত পর্যন্ত আর কোনো নবি বা রাসুল আসবেন না। রাসুল (স) বলেছেন, \"রিসালাত ও নবুয়তের ধারা বন্ধ করে দেওয়া হয়েছে। আমার পর আর কোনো নবি আসবেন না।” (তিরমিযি) সুতরাং জনাব 'ক' পাঠ্যবইয়ের খতমে নবুয়তের বিষয়টি অস্বীকার করেছেন।"
        },
        {
          "label": "ঘ",
          "question": "মুরতাজার বিশ্বাসটি চিহ্নিতপূর্বক মানবজীবনে এর প্রভাব বিশ্লেষণ করো।",
          "explanation": "মুরতাজার বিশ্বাস অর্থাৎ আখিরাতে বিশ্বাস মানবজীবনে ব্যাপক প্রভাব ফেলে। আখিরাত অর্থ পরকাল। মানুষের মৃত্যুর পরবর্তী জীবনকে আখিরাত বলা হয়। আখিরাতের জীবনের শুরু আছে, কিন্তু শেষ নেই। এ জীবনে মানুষকে আল্লাহর কাছে তার কৃতকর্মের জবাবদিহি করতে হবে এবং সে অনুযায়ী ফল ভোগ করবে। আর এ ধারণাই প্রকাশ পেয়েছে মুরতাজার বিশ্বাসে। মুরতাজা বিশ্বাস করেন, পৃথিবীর সকল মানুষ একদিন সৃষ্টিকর্তার নিকট জবাবদিহি করবে। সেদিন পুণ্যবানদের আরামদায়ক স্থান ও পাপীদের চরম শাস্তির স্থান দেওয়া হবে। তার এ ধারণায় আখিরাতে বিশ্বাস প্রকাশ পায়। মানবজীবনে আখিরাতে বিশ্বাসের প্রভাব অপরিসীম। আখিরাতে মানুষের সকল কাজকর্মের হিসাব দিতে হবে। তারপর কর্ম অনুযায়ী কেউ মহাসাফল্য অর্জন করবে, আবার কেউ যন্ত্রণাদায়ক শাস্তি ভোগ করবে। তাই পরকালীন জীবনে মহাসাফল্য পেতে এবং শাস্তি থেকে বাঁচতে মানুষকে সব ধরনের অন্যায় ও অনৈতিক কাজ বর্জন করতে হবে। চির সুখের স্থান জান্নাত লাভ করার জন্য সুন্দর ও নৈতিক জীবন গঠন করে ভালো কাজে উদ্বুদ্ধ হতে হবে। সুতরাং বলা যায়, আখিরাতে বিশ্বাসই মানুষকে সৎকর্মে উৎসাহিত করে এবং অন্যায় কাজ থেকে বিরত রাখে। তাই আমাদেরকে আখিরাতে শাস্তির ব্যাপারে অন্তরে ভয় রাখতে হবে এবং ইসলামি বিধান অনুসারে জীবন পরিচালনা করতে হবে।"
        }
      ]
    },
    {
      "number": "2",
      "uddipok": "দশম শ্রেণির শিক্ষার্থী তাসিন এ বছর শীতের ছুটিতে তার মামাতো ভাইয়ের সাথে হরিণঘাটা পর্যটন কেন্দ্র দেখতে গেল। বঙ্গোপসাগরের নিকটবর্তী সবুজ বন বেষ্টিত পর্যটন টাওয়ারে উঠে সমুদ্রের নীল জলরাশি দেখে অভিভূত হয়ে গেল। মনের অজান্তে তার মুখ থেকে বেরিয়ে এলো, দয়াময় প্রভু কত সুন্দর করে সমুদ্র তৈরি করেছেন। মামাতো ভাই তামিম বলল, এ সৃষ্টি জগৎ প্রাকৃতিকভাবেই সৃষ্টি হয়েছে। এতে প্রভুর দয়ার কী আছে?",
      "tag": "SB 24",
      "sub_questions": [
        {
          "label": "ক",
          "question": "মানবিক মূল্যবোধ কী?",
          "explanation": "যেসব কর্মকাণ্ড, চিন্তা-চেতনা মানুষ ও মানব সভ্যতার সাথে সামঞ্জস্যপূর্ণ তাই মানবিক মূল্যবোধ।"
        },
        {
          "label": "খ",
          "question": "\"আমি এই কিতাবে কোনো কিছুই বাদ দেইনি\"- আল্লাহর এই বাণীটি ব্যাখ্যা করো।",
          "explanation": "\"আমি এই কিতাবে কোনো কিছুই বাদ দেইনি”- আয়াতটিতে আল- কুরআনের পরিপূর্ণতার ঘোষণা দেওয়া হয়েছে। আল-কুরআন শরিয়তের অকাট্য ও প্রামাণ্য দলিল। মানবজীবনের সকল দিক ও বিভাগের সুস্পষ্ট বর্ণনা এ কিতাবে বিদ্যমান। আল্লাহ তায়ালা মানব জীবন পরিচালনার সুস্পষ্ট মূলনীতি ও নির্দেশনা এ কিতাবে বর্ণনা করেছেন। এতে 'কোনোরূপ অস্পষ্টতা, বক্রতা ও জটিলতা নেই। এজন্যই আল্লাহ তায়ালা বলেন, \"আমি এ কিতাবে কোনো কিছুই বাদ দেইনি।” (সূরা আল-আনআম, আয়াত-৩৮)"
        },
        {
          "label": "গ",
          "question": "তামিমের মন্তব্যে যে বিষয়টি ফুটে উঠেছে তা ইসলামি শরিয়তের আলোকে ব্যাখ্যা করো।",
          "explanation": "নিম্নের অনুরূপঃ মি. 'ক'-এর আচরণে কুফর প্রকাশ পেয়েছে। কুফর শব্দের অর্থ অস্বীকার করা, অবিশ্বাস করা, গোপন করা ইত্যাদি। ইসলামি পরিভাষায়, আল্লাহ তায়ালার মনোনীত দীন ইসলামের মৌলিক বিষয়গুলোর কোনো একটির প্রতি অবিশ্বাস করাকেই কুফর বলে। কুফর হলো ইমানের বিপরীত, যা মি. 'ক'-এর মনোভাবে পরিলক্ষিত হয়। উদ্দীপকের মি. 'ক' মুসলিম হওয়া সত্ত্বেও ইসলামের কিছু মৌলিক বিষয় অবিশ্বাস করে। তার এ মনোভাব কুফরের অন্তর্ভুক্ত। কারণ, ইমান বা ইসলামের সাতটি বিষয়ের যেকোনো একটি অবিশ্বাস করাই কুফর। আর কুফরের পরিণতি অত্যন্ত ভয়াবহ। এর ফলে শুধু দুনিয়াতেই নয়; বরং আখিরাতেও মানুষকে শোচনীয় পরিণতি বরণ করতে হবে। কুফর ব্যক্তিজীবন ও সমাজজীবনে অনৈতিকতার প্রসার ঘটায়। আখিরাতে বিশ্বাস না থাকায় কুফরে লিপ্ত ব্যক্তির নৈতিকতার অবক্ষয় ঘটে এবং দুনিয়ার স্বার্থে সে নানা ধরনের পাপ ও অনৈতিক কাজে জড়িয়ে পড়ে। কাফির ব্যক্তি আল্লাহ তায়ালা ও তকদিরে অবিশ্বাস করে। ফলে সে সবকিছুতে ধৈর্যহারা ও হতাশাগ্রস্ত হয়ে পড়ে। তাছাড়া পরকালে কুফরের পরিণতি হবে জাহান্নামের যন্ত্রণাদায়ক, শাস্তি। এ সম্পর্কে আল্লাহ তায়ালা বলেন, \"যারা কুফরি করবে এবং আমার নিদর্শনগুলোকে অস্বীকার করবে, তারাই জাহান্নামের অধিবাসী।” (সূরা আল-বাকারা, আয়াত ৩৯) তাই বলা যায়, কুফরের পরিণতি দুনিয়াতে ধ্বংস আর পরকালে চিরস্থায়ী শাস্তি।"
        },
        {
          "label": "ঘ",
          "question": "তাসিনের উক্তিটির যৌক্তিকতা পাঠ্যবইয়ের আলোকে বিশ্লেষণ করো।",
          "explanation": "তাসিনের উক্তিটিতে তাওহিদের পরিচয় পাওয়া যায়। তাওহিদ হলো আল্লাহ তায়ালাকে এক ও অদ্বিতীয় হিসেবে স্বীকার করে নেওয়া। তিনি এ বিশ্বজগতের একমাত্র অধিপতি ও মালিক। তাঁর কোনো শরিক নেই। তিনি অনন্য ও অতুলনীয়। যার নিদর্শন সৃষ্টিজগৎ থেকে পাওয়া যায়। গ্রহ, নক্ষত্র, চন্দ্র, সূর্যসহ পৃথিবীর সৃষ্টিসমূহে লক্ষ করলে মহান আল্লাহর একত্ববাদের নিদর্শন পরিলক্ষিত হয়, যেটি তাসিনের বক্তব্যে ফুটে উঠেছে। উদ্দীপকের তাসিন, বঙ্গোপসাগরের তীরবর্তী সবুজ বনবেষ্টিত পর্যটন টাওয়ারে উঠে সমুদ্রের নীল জলরাশি দেখে অভিভূত হয়। মনের অজান্তেই সে বলে, দয়াময় প্রভু কত সুন্দর করে সমুদ্র তৈরি করেছেন। তাসিনের এ উক্তিটিতে তাওহিদ বা আল্লাহর একত্ববাদ প্রকাশ পায়। প্রকৃতপক্ষে আল্লাহ তায়ালাই সবকিছুর স্রষ্টা। আমরা যে পৃথিবীতে বাস করছি তা কত সুন্দর। এতে আছে নদী-নালা, সাগর, মহাসাগর, পাহাড়-পর্বত ইত্যাদি। এসব নিজে নিজে সৃষ্টি হয়নি। যিনি সুনিপুণভাবে এসব সৃষ্টি করেছেন এবং পরিচালনা করছেন তিনি হলেন মহান আল্লাহ। এ বিশাল সৃষ্টিজগতে যদি একাধিক সৃষ্টিকর্তা থাকত তাহলে সৃষ্টিজগৎ সুশৃঙ্খলভাবে পরিচালিত হতো না। নানারূপ বিশৃঙ্খলা দেখা দিত কিংবা এ সৃষ্টিজগৎ এতদিনে ধ্বংস হয়ে যেত। এ থেকে বোঝা যায়, মহান আল্লাহ এক, অদ্বিতীয় এবং অতুলনীয়। পরিশেষে বলা যায়, আল্লাহ তায়ালাই সবকিছু সৃষ্টি করেছেন। তিনিই সবকিছুর মালিক। আর এ বিষয়টি তাসিনের মনোভাবে প্রকাশ পাওয়ায় তার বিশ্বাসটি তাওহিদের অন্তর্ভুক্ত।"
        }
      ]
    },
    {
      "number": "3",
      "uddipok": "পৃথিবীর অন্যতম ম্যানগ্রোভ বন হচ্ছে সুন্দরবন। একদল অসাধু কাঠ ব্যবসায়ীর হাতে এ বন ক্ষতিগ্রস্ত হচ্ছে। ফলে বিশ্বের শ্রেষ্ঠ প্রাণী রয়েল বেঙ্গল টাইগারসহ বহু বন্য প্রাণী বিলুপ্তির পথে। এছাড়াও কলকারখানার বিষাক্ত বর্জ্য ও পলিথিন বনের জন্য মারাত্মক হুমকি হয়ে দাঁড়িয়েছে। পরিবেশবাদীরা এখন সুন্দরবন রক্ষার জন্য সচেতন হয়ে উঠেছেন। এই দৃশ্য পর্যবেক্ষণ করে বাংলাদেশের এক প্রখ্যাত গবেষক মন্তব্য করেন, গাছপালা রোপণ ও পরিচর্যার ব্যাপারে মহানবি (স)-এর বাণী অবশ্যই শিরোধার্য। অপরদিকে অন্য এক চিন্তাবিদ বলেন, \"সমগ্র সৃষ্টি আল্লাহর পরিজন। সুতরাং আল্লাহর নিকট সর্বাধিক প্রিয় ঐ ব্যক্তি যে তার পরিজনের প্রতি অনুগ্রহ করে।\"",
      "tag": "SB 24",
      "sub_questions": [
        {
          "label": "ক",
          "question": "ফিলি হাদিস কাকে বলে?",
          "explanation": "যে হাদিসে মহানবি (স)-এর কাজের বিবরণ স্থান পেয়েছে তাকে ফি'লি হাদিস বলে।"
        },
        {
          "label": "খ",
          "question": "\"সুন্নাহ বা হাদিস হলো আল কুরআনের পরিপুরক।\"- বুঝিয়ে লেখো।",
          "explanation": "কুরআনে বর্ণিত বিধানাবলি বিস্তৃতরূপে হাদিসে বর্ণিত হয়েছে বলে একে আল-কুরআনের ব্যাখ্যা বলা হয়। আল্লাহ তায়ালা পবিত্র কুরআনে শরিয়তের যাবতীয় আদেশ-নিষেধ, বিধি- বিধান ও মূলনীতি অত্যন্ত সংক্ষিপ্তভাবে বর্ণনা করেছেন। অতঃপর মহানবি (স) এসব বিধি-বিধান আল্লাহর নির্দেশে স্পষ্টরূপে বর্ণনা করেছেন। অর্থাৎ হাদিসে কুরআনের সুস্পষ্ট ব্যাখ্যা বর্ণনা করা হয়েছে। তাই হাদিস আল- কুরআনের ব্যাখ্যাস্বরূপ।"
        },
        {
          "label": "গ",
          "question": "প্রথম গবেষক মহানবি (স)-এর যে বাণীটির প্রতি ইঙ্গিত করেছে তা উল্লেখপূর্বক ব্যাখ্যা করো।",
          "explanation": "প্রথম গবেষক মহানবি (স)-এর বৃক্ষরোপণ সম্পর্কিত বাণীটির প্রতি ইঙ্গিত করেছেন। বৃক্ষরোপণ সম্পর্কিত হাদিসে রাসুল (স) বলেন, \"কোনো মুসলমান যদি বৃক্ষরোপণ কিংবা কোনো ফসল আবাদ করে, এরপর তা থেকে কোনো পশুপাখি বা চতুষ্পদ জন্তু কিছু ভক্ষণ করে তবে তা তার জন্য সদকা- হিসেবে গণ্য হবে।” (বুখারি ও মুসলিম) প্রথম গবেষক রাসুল (স)-এর এই বাণীটির প্রতিই ইঙ্গিত করেছেন। উদ্দীপকে দেখা যায়, কলকারখানার বিষাক্ত বর্জ্য ও পলিথিনের জন্য পরিবেশ ও বনাঞ্চল হুমকির মুখে পড়ার কথা বলা হয়েছে। এ অবস্থা দেখে বাংলাদেশের এক প্রখ্যাত গবেষক বলেন, গাছপালা রোপণ ও পরিচর্যার ব্যাপারে মহানবি (স)-এর বাণী অবশ্যই শিরোধার্য। তার এ মন্তব্যে রাসুল (স)-এর উল্লিখিত হাদিসটির ইঙ্গিত পাওয়া যায়। মূলত হাদিসটি দ্বারা রাসুল (স) আমাদেরকে বৃক্ষরোপণে উৎসাহিত করেছেন। এর ফলে আমরা দুনিয়াবি কল্যাণের পাশাপাশি সাওয়াবও লাভ করতে পারি। তাছাড়া বৃক্ষ আমাদের পরিবেশ রক্ষা ও অর্থনৈতিক উন্নয়নসহ বিভিন্ন ক্ষেত্রে উপকারে আসে। তাই প্রথম গবেষকের মন্তব্য অনুযায়ী বলা যায়, বৃক্ষরোপণ সম্পর্কিত রাসুল (স)-এর হাদিসটি অবশ্যই শিরোধার্য।"
        },
        {
          "label": "ঘ",
          "question": "দ্বিতীয় চিন্তাবিদের বক্তব্য তোমার পাঠ্যবইয়ের কোন বিষয়ের সাথে সামঞ্জস্যপূর্ণ? এর শিক্ষা তোমার জীবনে কী প্রভাব বিস্তার করতে পারে- বিশ্লেষণ করো।",
          "explanation": "দ্বিতীয় চিন্তাবিদের বক্তব্য আমার পাঠ্যবইয়ের মানবপ্রেম ও সৃষ্টির সেবা সম্পর্কিত হাদিসের সাথে সামঞ্জস্যপূর্ণ, যার শিক্ষা মানবজীবনে ব্যাপক প্রভাব ফেলে। মানবপ্রেম ও সৃষ্টির সেবা সম্পর্কিত হাদিসে রাসুল (স) বলেন, \"সমগ্র সৃষ্টি আল্লাহর পরিজন। সুতরাং আল্লাহর নিকট সর্বাধিক প্রিয় ঐ ব্যক্তি, যে তার পরিজনের প্রতি অনুগ্রহ করে।\" (বায়হাকি) এ হাদিসে আমাদেরকে সৃষ্টিকুলের প্রতি অনুগ্রহ ও দয়া প্রদর্শনের নির্দেশ দেওয়া হয়েছে। দ্বিতীয় চিন্তাবিদ এরূপ বক্তব্যই তুলে ধরেছেন। উদ্দীপকের দ্বিতীয় চিন্তাবিদ মহানবি (স)-এর মানবপ্রেম ও সৃষ্টির সেবা সম্পর্কিত উল্লিখিত হাদিসটিই উপস্থাপন করেছেন। আর মানবজীবনে এ হাদিসের প্রভাব অপরিসীম। সকল সৃষ্টিই আল্লাহর পরিজন। মানুষ হলো এই পরিজনদের মধ্যে সর্বশ্রেষ্ঠ সৃষ্টি। তাই সর্বশ্রেষ্ঠ জীব হিসেবে আল্লাহর সন্তুষ্টি লাভের জন্য মানুষ অন্যান্য সৃষ্টির প্রতি সদয় হয়। কারণ সৃষ্টিকুলের প্রতি অনুগ্রহ করলে আল্লাহ তায়ালা খুশি হন। আর আল্লাহ যাদের প্রতি খুশি হন, তাদের সফলতা অনিবার্য। পরিশেষে বলা যায়, মানবপ্রেম ও সৃষ্টির সেবা সম্পর্কিত হাদিসের শিক্ষা মানুষকে সকল সৃষ্টি তথা মানুষ পশু-পাখি, জীবজন্তু, কীটপতঙ্গ, গাছপালা প্রভৃতির প্রতি দয়া ও অনুগ্রহ করতে শেখায়। তাই মানবজীবনে কল্যাণ ও উন্নতি লাভে উল্লিখিত হাদিসটি গুরুত্বপূর্ণ প্রভাব ফেলে।"
        }
      ]
    },
    {
      "number": "4",
      "uddipok": "'ক' ও 'খ' ছোটবেলার বন্ধু। দু'জনই খুব মেধাবী। দু'জনই গুরুত্বপূর্ণ দুই অফিসের বড় কর্মকর্তা। 'ক' প্রচুর সম্পদের মালিক হওয়া সত্ত্বেও ইয়াতিম, মিসকিন ও দরিদ্রদের প্রতি উদাসীন। কেউ সাহায্য সহযোগিতা চাইতে গেলে খারাপ আচরণ ও অপমান করেন। অপর - পক্ষে 'খ' অনেক সম্পদের মালিক হওয়া সত্ত্বেও সকলের প্রতি সুন্দর আচরণ করেন। রোগে- শোকে ধৈর্যহারা হন না। তিনি বলেন, আল্লাহ তায়ালা তাঁর প্রিয় বান্দাদের কখনও ত্যাগ করেন না। পার্থিব জগতে একটু কষ্ট হলেও পরজগতে আল্লাহ উত্তম পুরস্কার দিবেন।",
      "tag": "SB 24",
      "sub_questions": [
        {
          "label": "ক",
          "question": "শরিয়ত কী?",
          "explanation": "শরিয়ত হলো এমন সুদৃঢ় ও সুস্পষ্ট পথ, যা অনুসরণ করলে মানুষ সুষ্ঠু ও সুন্দরভাবে নিজ গন্তব্যে পৌঁছতে পারে।"
        },
        {
          "label": "খ",
          "question": "কুরআনুল কারিমের শানে নুযুল জানা প্রয়োজন কেন? ব্যাখ্যা করো।",
          "explanation": "শানে নুযুলের মাধ্যমে আল-কুরআন অবতীর্ণের বিভিন্ন ঘটনা জানা যায় বলে এটির জ্ঞানার্জন করা প্রয়োজন। যে অবস্থা বা ঘটনাকে কেন্দ্র করে আল কুরআনের বিভিন্ন আয়াত বা সূরা নাজিল হয়েছে তাকে শানে নুযুল বলে। শানে নুযুল না জানলে সংশ্লিষ্ট সূরা বা আয়াত ভালোভাবে বোঝা যায় না। বরং এটি জানা থাকলে শরিয়তের বিধান প্রবর্তনের রহস্যও জানা যায় এবং আয়াতের উদ্দেশ্য ও মর্মার্থ সম্পর্কে অবগত হওয়া যায়। তাই আল-কুরআন সঠিকভাবে বোঝার জন্য শানে নুযুল জানা অত্যন্ত প্রয়োজন।"
        },
        {
          "label": "গ",
          "question": "'ক'-এর আচরণ কুরআন মজিদের কোন সূরার সাথে সামঞ্জস্যপূর্ণ? এ সূরাটির শিক্ষা বর্ণনা করো।",
          "explanation": "'ক'-এর আচরণ কুরআন মজিদের সূরা আল-মাউনের সাথে সামঞ্জস্যপূর্ণ। সূরা আল-মাউন আল-কুরআনের ১০৭তম সূরা। এ সূরায় আল্লাহ তায়ালা ইয়াতীম, দুস্থ, দরিদ্র ও অভাবগ্রস্তকে সাহায্য করার প্রতি উৎসাহ দিয়েছেন। পাশাপাশি মুনাফিকদের কিছু বৈশিষ্ট্য' উল্লেখ করে সেগুলো থেকে সতর্ক থাকার নির্দেশ দিয়েছেন। 'ক'-এর আচরণ এসব বৈশিষ্ট্যের সাথে সাদৃশ্যপূর্ণ। উদ্দীপকের 'ক' প্রচুর সম্পদের মালিক হওয়া সত্ত্বেও ইয়াতীম ও দরিদ্রদের সাহায্য করেন না। কেউ সাহায্য চাইলে তিনি খারাপ আচরণ ও অপমান করেন। তার এরূপ আচরণ সূরা আল-মাউনের শিক্ষার পরিপন্থি। কারণ সূরা আল-মাউনের শিক্ষা হলো আত্মীয়; প্রতিবেশী, অভাবগস্তকে সাহায্য করতে হবে। তাদের সাথে রূঢ় আচরণ করা যাবে না। ইয়াতীমদের সম্পদ রক্ষণাবেক্ষণ করতে হবে। আর এসব শিক্ষার বিপরীত কাজ করা মুনাফিকের বৈশিষ্ট্যের সাথে সাদৃশ্যপূর্ণ। সুতরাং 'ক'-এর উচিত সূরা আল-মাউনের শিক্ষা বাস্তবজীবনে প্রয়োগ করা।"
        },
        {
          "label": "ঘ",
          "question": "'খ'-এর স্বভাব কুরআন মজিদের কোন সূরার সাথে সাদৃশ্যপূর্ণ তা উল্লেখপূর্বক সূরাটির শিক্ষা বাস্তবতার আলোকে বিশ্লেষণ করো।",
          "explanation": "'খ'-এর স্বভাব কুরআন মজিদের সূরা আল-ইনশিরাহের সাথে সাদৃশ্যপূর্ণ, বাস্তব জীবনে যার শিক্ষা গুরুত্বপূর্ণ ভূমিকা রাখে। সূরা আল-ইনশিরাহ আল-কুরআনের ৯৪তম সূরা। এ সূরায় আল্লাহ তায়ালা তার প্রিয় বান্দাদের বৈশিষ্ট্য তুলে ধরেছেন। এখানে বলা হয়েছে, যারা সত্য ও ন্যায়ের জন্য শত কষ্ট সহ্য করে আল্লাহ তাদেরকে ত্যাগ করেন না। আর সুখে-দুঃখে সর্বাবস্থায় যারা আল্লাহর ওপর ভরসা করে এবং তাঁরই ইবাদতে মনোনিবেশ করে, তারাই আল্লাহর কাছে সর্বাধিক প্রিয় বান্দা। 'খ'-এর স্বভাবে এ সূরার শিক্ষাই প্রতিফলিত হয়। উদ্দীপকের 'খ'- প্রচুর সম্পদের মালিক হওয়া সত্ত্বেও সবার সাথে সুন্দর আচরণ করেন, ধৈর্যহারা হন না এবং আল্লাহর ওপর ভরসা রাখেন। তার এ আচরণ সূরা আল-ইনশিরাহের শিক্ষার সাথে সাদৃশ্যপূর্ণ। সূরা আল ইনশিরার শিক্ষা হলো মানুষের সম্মান, মর্যাদা সবই আল্লাহর হাতে। দুঃখ-কষ্টে হতাশ হওয়া যাবে না। বরং ধৈর্যসহকারে তা মোকাবিলা করতে হবে। দুঃখ-কষ্ট ক্ষণস্থায়ী। আল্লাহ তায়ালাই মানুষের কষ্ট দূর করেন। সকল কিছুতেই আল্লাহ তায়ালার ওপর ভরসা করা ও তাঁর ইবাদত করা প্রিয় বান্দার বৈশিষ্ট্য। পরিশেষে বলা যায়, মানবজীবনে কল্যাণ ও সফলতা লাভে সূরা আল- ইনশিরাহের শিক্ষা গ্রহণ আবশ্যক। তাই সবাইকে এ সূরার শিক্ষা বাস্তব জীবনে প্রয়োগ করতে হবে।"
        }
      ]
    },
    {
      "number": "5",
      "uddipok": "যুলকারনাইন এমন একটি ইবাদত পালন করেন, যেটি সম্পর্কে স্বয়ং আল্লাহ তায়ালা বলেন, এ ইরাদতটি একজন মুমিনকে সকল মন্দ ও গর্হিত কাজ থেকে ফিরিয়ে রাখে। এর মাধ্যমে বান্দা তার প্রভুর সান্নিধ্য লাভ করে। অপরদিকে জুলহাস মিয়া অত্যন্ত ধার্মিক ব্যক্তি। তিনি ২০২৩ সালের রমজান মাস শেষে আর্থিক হিসাব-নিকাশ করে ৭৪,৫০০ (চুয়াত্তর হাজার পাঁচশত) টাকা গরিব-দুঃখী ও অসহায় মানুষদের মাঝে বিতরণ করেন।",
      "tag": "SB 24",
      "sub_questions": [
        {
          "label": "ক",
          "question": "নিসাব কী?",
          "explanation": "নিসাব হলো নির্ধারিত বা ন্যূনতম সম্পদ, যা থাকলে যাকাত ফরজ হয়।"
        },
        {
          "label": "খ",
          "question": "হজের মাধ্যমে কীভাবে বিশ্বভ্রাতৃত্ব তৈরি হয়?",
          "explanation": "হজ পালনের জন্য প্রতি বছর বিশ্বের নানা প্রান্তের মুসলিম একই স্থানে সমবেত হয় বলে বিশ্বভ্রাতৃত্ব তৈরি হয়। ধন-সম্পদ, বর্ণ-গোত্র ও জাতীয়তার দিক থেকে মানুষে মানুষে পার্থক্য থাকলেও হজ এসব ভেদাভেদ ভুলিয়ে মুসলমানদের ঐক্যবদ্ধ হতে শেখায়। হজ মুসলমানদের আদর্শিক ভ্রাতৃত্ব বন্ধনে আবদ্ধ করে। রাজা প্রজা, মালিক-ভৃত্য সকলকে সেলাইবিহীন একই কাপড় পরিধান করায়। একই উদ্দেশ্যে মহান প্রভুর দরবারে উপস্থিত করে সাম্যের প্রশিক্ষণ দেয়। হজ মানুষকে পারস্পরিক সম্প্রীতি ও শৃঙ্খলাবোধের শিক্ষা দিয়ে সহানুভূতিশীল করে গড়ে তোলে। আর সকলের মধ্যে এরূপ ভাব ও সংস্কৃতি বিনিময়ের ফলে গড়ে উঠে বিশ্বভ্রাতৃত্ব।"
        },
        {
          "label": "গ",
          "question": "জুলকারনাইনের পালনকৃত ইবাদতটি চিহ্নিত করে এর সামাজিক গুরুত্ব তুলে ধরো।",
          "explanation": "যুলকারনাইনের পালনকৃত ইবাদতটি হলো সালাত, যার সামাজিক গুরুত্ব অপরিসীম। ইসলাম যে পাঁচটি ভিত্তির ওপর প্রতিষ্ঠিত সালাত তার মধ্যে দ্বিতীয় ভিত্তি। প্রত্যেক মুসলমানের ওপর দৈনিক পাঁচ ওয়াক্ত সালাত আদায় করা ফরজ। এ ইবাদতটি আল্লাহর সান্নিধ্য লাভে সহায়ক এবং এ ইবাদত পালনের মাধ্যমে মানুষ অন্যায় ও গর্হিত কাজ থেকে বিরত থাকতে পারে, যা যুলকারাইনের পালনকৃত ইবাদতেও লক্ষণীয়। উদ্দীপকের যুলকারনাইন এমন একটি ইবাদত পালন করেন, যা তাকে অন্যায় থেকে ফিরিয়ে রাখে এবং আল্লাহর সান্নিধ্য লাভে সহায়তা করে। তার পালনকৃত এ ইবাদতটি সালাতকে নির্দেশ করে। সালাতের সামাজিক গুরুত্ব অপরিসীম। সালাত আদায়ের জন্য মানুষ একই স্থানে সমবেত হয়। এতে পারস্পরিক সামাজিক বন্ধন ও ভ্রাতৃত্ববোধ সুদৃঢ় হয়। সালাত মানুষকে উঁচু-নিচু ভেদাভেদ ভুলিয়ে সাম্যের শিক্ষা দেয়। সমবেত হয়ে কাজ করার শিক্ষা দেয়। এছাড়াও সালাত মানুষকে সময়ের গুরুত্ব, শৃঙ্খলাবোধ ও নেতার আনুগত্য করার শিক্ষা দেয়। তাই সবার উচিত সালাতের শিক্ষা বাস্তব জীবনে প্রয়োগ করে কল্যাণ ও সফলতা লাভে সচেষ্ট হওয়া।"
        },
        {
          "label": "ঘ",
          "question": "জুলহাস মিয়ার ইবাদতটি চিহ্নিত করে এর অর্থনৈতিক প্রভাব বিশ্লেষণ করো।",
          "explanation": "জুলহাস মিয়ার ইবাদতটি যাকাতকে নির্দেশ করে, যার অর্থনৈতিক গুরুত্ব অপরিসীম। যাকাত অর্থ পবিত্রতা, বৃদ্ধি পাওয়া ইত্যাদি। ইসলামি শরিয়তের পরিভাষায়, নিসাব পরিমাণ সম্পদ কারো মালিকানায় এক বছর পূর্ণ হলে সেই সম্পদের শতকরা ২.৫০ হারে নির্দিষ্ট খাতে ব্যয় করাকে যাকাত বলে। জুলহাস মিয়া এ ইবাদতটিই পালন করেছেন। উদ্দীপকের জুলহাস মিয়া রমযান মাস শেষে হিসাব অনুযায়ী সম্পদের নির্দিষ্ট কিছু অর্থ গরিব ও অসহায়দের মাঝে বিতরণ করেন। তার এ কাজে দারিদ্র্য দূরীভূত হবে এবং সমাজে অর্থনৈতিক ভারসাম্য প্রতিষ্ঠিত হবে। কারণ যাকাতের অর্থনৈতিক গুরত্ব অপরিসীম। যাকাত আদায়ের ফলে সম্পদ পুঞ্জীভূত না থেকে দরিদ্রদের হাতেও যায়। ফলে রাষ্ট্রের অর্থনীতি সচল হয়। মাথাপিছু আয় বাড়ে ও বেকারত্ব হ্রাস। আর্থিকভাবে অসচ্ছল লোকেরাও ধীরে ধীরে সচ্ছল হয়। ফলে সম্পদশালীর সংখ্যা বৃদ্ধি পায়। এভাবে সমাজে ধনী-গরিবের বৈষম্য কমে যাবে। মানুষের মধ্যে অর্থনৈতিক স্বাবলম্বিতা তৈরি হবে। উপরের আলোচনা থেকে বলা যায়, যাকাত ইসলামি অর্থ ব্যবস্থার অন্যতম ভিত্তি। তাই যাদের উপর যাকাত ফরজ হয়েছে, তাদের উচিত সম্পদের যাকাত প্রদান করা।"
        }
      ]
    },
    {
      "number": "6",
      "uddipok": "জনাব 'X' বাংলাদেশের একজন শিল্পপতি। তিনি বেশকিছু শিল্প কারখানার মালিক। নামাজ, রোযার ব্যাপারে তিনি খুবই সতর্ক। অথচ শ্রমিকদের প্রাপ্য মজুরি প্রদানে গড়িমসি করেন। ব্যাপারটি কেন্দ্রীয় মসজিদের ইমাম সাহেবের দৃষ্টিগোচর হলে তিনি বলেন, 'X' এর কাজটি ইসলামের নীতি বিরোধী। অপরদিকে, সাজু নামের ৮ম শ্রেণির এক শিক্ষার্থী বাসে চড়ে শহরে যাওয়ার সময় তার এক শিক্ষককে দাঁড়িয়ে থাকতে দেখে সে তার নিজ সিট ছেড়ে শিক্ষককে বসতে দিল। শিক্ষক অত্যন্ত খুশি হয়ে তার এই বিনয়ী শিক্ষার্থীর জন্য মন-প্রাণ উজাড় করে দোয়া করলেন।",
      "tag": "SB 24",
      "sub_questions": [
        {
          "label": "ক",
          "question": "শিক্ষার্থী কাকে বলে?",
          "explanation": "যে নিয়মিত পড়ালেখা করে এবং শেখার প্রতি আগ্রহী ও যত্নশীল থাকে তাকে শিক্ষার্থী বলে।"
        },
        {
          "label": "খ",
          "question": "ইসলামে ইলমের গুরুত্ব বুঝিয়ে লেখো।",
          "explanation": "ইলম অর্জনের গুরুত্ব এত বেশি যে, ইসলাম সকল মুসলমানের ওপর এটি ফরজ করেছে। আল্লাহ তায়ালা পবিত্র কুরআন নাজিল শুরু করেছেন 'পড়ুন' শব্দ দ্বারা। কারণ পড়ার মাধ্যমেই জ্ঞান অর্জিত হয়। ইলম অর্জন সম্পর্কে মহানবি (স) বলেছেন, 'ইলম (জ্ঞান) অন্বেষণ করা প্রত্যেক মুসলমানের ওপর ফরয।' (ইবনে মাজাহ) এ থেকে বোঝা যায়, ইলম বা জ্ঞান অর্জনের কোনো বিকল্প নেই। এটি সৎকর্মশীল জীবনের ভিত্তিস্বরূপ।"
        },
        {
          "label": "গ",
          "question": "সাজুর মধ্যে একজন আদর্শ শিক্ষার্থীর যে বৈশিষ্ট্য ফুটে উঠেছে তা পাঠ্যবইয়ের আলোকে তুলে ধরো।",
          "explanation": "সাজুর মধ্যে শিক্ষকের প্রতি শিক্ষার্থীর সম্মান প্রদর্শনের বৈশিষ্ট্য প্রকাশ পেয়েছে। যে নিয়মিত লেখাপড়া করে এবং শেখার প্রতি যত্নশীল থাকে তাকে শিক্ষার্থী বলে। একজন আদর্শ শিক্ষার্থীর কিছু বৈশিষ্ট্য থাকে। তার মধ্যে একটি হলো সবসময় শিক্ষকগণের সাথে নম্র, ভদ্র ও উত্তম আচরণ করা, যা সাজুর মধ্যেও লক্ষণীয়। উদ্দীপকের সাজু তার শিক্ষককে বাসে দাঁড়িয়ে যেতে দেখে নিজের সিট ছেড়ে তাকে বসতে দেয়। তার এ কাজে একজন আদর্শ শিক্ষার্থীর বৈশিষ্ট্য ফুটে উঠেছে। একজন আদর্শ শিক্ষার্থীর অন্যান্য বৈশিষ্ট্য হলো- শিক্ষকগণের আদেশ মানা, শ্রেণিতে নিয়মিত উপস্থিত থাকা, সবকিছু বুঝে পড়া, না বুঝে পড়ার অভ্যাস ত্যাগ করা, জীবনের প্রতিটি ক্ষেত্রে শিক্ষকগণের উত্তম শিক্ষা মেনে চলা ইত্যাদি। সাজুর মতো আমাদেরও উচিত একজন আদর্শ শিক্ষার্থী হিসেবে নিজেকে গড়ে তোলা।"
        },
        {
          "label": "ঘ",
          "question": "ইমাম সাহেবের মন্তব্যের আলোকে 'X'-এর পরিণতি কুরআন ও হাদিসের আলোকে তুলে ধরো।",
          "explanation": "জনাব 'X' শ্রমিকের অধিকার লঙ্ঘন করেছেন বিধায় পরকালে তাকে কঠিন পরিণতি ভোগ করতে হবে। ইসলাম শ্রমিকের ন্যায্য অধিকার প্রদান করেছে। এর মধ্যে অন্যতম একটি অধিকার হলো প্রাপ্য মজুরি যথাসময়ে দিয়ে দেওয়া। এ সম্পর্কে রাসুল (স) বলেছেন, \"শ্রমিকের গায়ের ঘাম শুকানোর আগে তার পারিশ্রমিক দিয়ে দাও।\" (ইবনে মাজাহ) কিন্তু জনাব 'X' এ নির্দেশ অমান্য করেছেন। উদ্দীপকের জনাব 'X' শ্রমিকের প্রাপ্য মজুরি প্রদানে গড়িমসি করেন, এটি দেখে ইমাম সাহেব বলেন, 'X'-এর কাজটি ইসলামের নীতি বিরোধী। জনাব 'X'-এর সম্পর্কে ইমাম সাহেবের এ উক্তিটিই যথার্থ। কারণ ইসলামি বিধানে শ্রমিকের মূল্য নির্ধারণ করে তা অবিলম্বে প্রদান করার নির্দেশনা রয়েছে। রাসুল (স) বলেন, \"মজুরের পারিশ্রমিক নির্ধারণ না করে তাকে কাজে নিয়োগ দিও না।” তাছাড়া দাস-দাসী ও অধীনস্তদের সাথে সদয় ব্যবহার করা ইসলামের কড়া নির্দেশ। উপরের আলোচনা থেকে বলা যায়, শ্রমিকের বেতন দিতে গড়িমসি করায় জনাব 'X' ইসলামের নির্দেশনা অবজ্ঞা করেছে। এজন্য পরকালে তাকে কঠিন হিসাবের মুখোমুখি হতে হবে।"
        }
      ]
    },
    {
      "number": "7",
      "uddipok": "গণি মিয়া একজন আদর্শ কৃষক। আল্লাহ তায়ালার প্রতি রয়েছে তার অগাধ বিশ্বাস। নিজের জমি না থাকায় অন্যের জমি বর্গাচাষ করেন। তিনি একটি গাভী পালন করেন। গাভীর দুধ থেকে অর্ধেক তিনি নিজে রাখেন, বাকি অর্ধেক বাজারে বিক্রি করেন। একদিন গাভীর দুধ কম হওয়ায় তার স্ত্রী কিছু পানি মিশিয়ে দুধ বিক্রি করতে বলেন। গণি মিয়া বললেন, আমি এটা পারব না। কেননা আমি যা কিছু করি সবটাই আল্লাহ দেখেন। কাল কিয়ামতের দিনে আমি এ ব্যাপারে জিজ্ঞাসিত হবো। অপরদিকে তারই ছোট ভাই তারা মিয়া গ্রামের বাজারে মুদি দোকানি। তিনি সরিষার তেলের সাথে পামওয়েল মিশিয়ে বিক্রি করেন। তিনি মাল ওজনেও কম দেন।",
      "tag": "SB 24",
      "sub_questions": [
        {
          "label": "ক",
          "question": "আখলাক কাকে বলে?",
          "explanation": "মানুষের সকল কাজ ও নীতির সমষ্টিকে আখলাক বলে।"
        },
        {
          "label": "খ",
          "question": "আখলাকে হামিদাহ মানবীয় মৌলিক গুণ ও জীবনের শ্রেষ্ঠ সম্পদ কেন? ব্যাখ্যা করো।",
          "explanation": "আখলাকে হামিদার মাধ্যমে দুনিয়া ও আখিরাতে উত্তম প্রতিদান লাভ করা যায়। এ কারণে এটিকে শ্রেষ্ঠ সম্পদ বলা হয়। আখলাকে হামিদাহ মানবিয় মৌলিক গুণ ও জীবনের শ্রেষ্ঠ সম্পদ। মানুষের ইহ ও পরকালীন সুখ, শান্তি উত্তম আখলাকের ওপরেই নির্ভরশীল। প্রশংসনীয় আচরণ ও স্বভাব কিয়ামতের দিন মুমিনের পাল্লা ভারী করবে। একটি হাদিসে রাসুল (স) বলেন, 'নিশ্চয়ই (কিয়ামতের দিন) মিযানে সুন্দর চরিত্র অপেক্ষা ভারী বস্তু আর কিছুই থাকবে না।' (তিরমিযি) দুনিয়ার জীবনেও সচ্চরিত্র ব্যক্তিকে সমাজের সবাই ভালোবাসে, বিশ্বাস করে। এরূপ গুরুত্বের কথা বিবেচনা করেই আখলাকে হামিদাহকে শ্রেষ্ঠ সম্পদ বলা হয়।"
        },
        {
          "label": "গ",
          "question": "গণি মিয়ার মন্তব্য তোমার পাঠ্যবইয়ের কোন পাঠের সাথে সম্পর্কিত? বিশ্লেষণ করো।",
          "explanation": "গণি মিয়ার মন্তব্য তাকওয়ার সাথে সম্পর্কিত। তাকওয়া অর্থ ভয় করা, বেঁচে থাকা ইত্যাদি। ইসলামি শরিয়তের পরিভাষায়, আল্লাহ তায়ালার ভয়ে যাবতীয় অন্যায় ও পাপ কাজ থেকে বিরত থাকাকে তাকাওয়া বলে। তাকওয়াবান ব্যক্তি সর্বাবস্থায় আল্লাহর উপস্থিতি অনুভব করে। ফলে অন্যায় ও পাপ কাজ করতে পারে না, যা গণি মিয়ার মধ্যেও লক্ষণীয়। উদ্দীপকের গণি মিয়ার স্ত্রী গরুর দুধে পানি মেশিয়ে সেটি তাকে বিক্রি করতে বলেন। কিন্তু গণি মিয়া বিশ্বাস করেন, আল্লাহ সবকিছু দেখেন ও জানেন। তাই তিনি এ ধরনের কাজ করতে পারবেন না। তার এ আচরণে তাকওয়ার পরিচয় পাওয়া যায়। কেননা তাকওয়াবান ব্যক্তি সর্বদা আল্লাহ তায়ালাকে স্মরণ করেন। আল্লাহ তায়ালা সবকিছু দেখেন ও জানেন এ বিশ্বাস পোষণ করেন। ফলে যে কোনো অন্যায় কাজ, অশালীন কথা ও অশালীন চিন্তা ভাবনা করতে পারে না। তাই তাকাওয়াকে সকল সৎগুণের মূল বলা হয়। আর এ গুণটিই ফুটে উঠেছে গণি মিয়ার মধ্যে।"
        },
        {
          "label": "ঘ",
          "question": "তারা মিয়ার পরিণাম তোমার পাঠ্যবইয়ের আলোকে তুলে ধরো।",
          "explanation": "তারা মিয়ার কাজে প্রতারণা প্রকাশ পেয়েছে, যার পরিণতি অত্যন্ত ভয়াবহ। প্রতারণা অর্থ ঠকানো, ফাঁকি দেওয়া, ধোঁকা দেওয়া, বিশ্বাস ভঙ্গ করা। প্রকৃত অবস্থা গোপন রেখে ফাঁকি বা ধোঁকার ওপর ভিত্তি করে নিজ স্বার্থ হাসিল করাই প্রতারণা। সাধারণত আর্থিক লেনদেনে ও ব্যবসা-বাণিজ্যে প্রতারণার দৃষ্টান্ত বেশি দেখা যায়। তারা মিয়া এ কাজের সাথেই সংশ্লিষ্ট। উদ্দীপকের তারা মিয়া সরিষার তেলের সাথে পাম তেল মিশিয়ে বিক্রি করেন। তিনি মাল ওজনেও কম দেন। মূলত প্রতারণার মাধ্যমে দুটো পাপ হয়। একটি মিথ্যা ও অপরটি বিশ্বাস ভঙ্গ করা। যে ব্যক্তি প্রতারণা করে সে প্রকৃত মুমিন নয়। আমাদের প্রিয়নবি (স) বলেছেন, 'যে প্রতারণা করে সে আমাদের দলভুক্ত নয়।' (তিরমিযি) ইসলামি শরিয়তে প্রতারণা করা, ধোঁকা দেওয়া সম্পূর্ণরূপে হারাম। এটি একটি সমাজদ্রোহী অপরাধ। এর মাধ্যমে পরস্পরের আস্থা ও বিশ্বাস নষ্ট হয়। সমাজে শত্রুতা জন্ম নেয়। প্রতারণাকারী মানবসমাজে যেমন ঘৃণিত তেমনি আল্লাহর নিকটও ঘৃণিত। আখিরাতে তার জন্য রয়েছে দুর্ভোগ ও শাস্তি। আল্লাহ তায়ালা বলেন, 'ধ্বংস তাদের জন্য যারা মাপে কম দেয়। যারা লোকের নিকট থেকে মেপে নেওয়ার সময় পূর্ণমাত্রায় গ্রহণ করে এবং যখন তারা মেপে বা ওজন করে দেয় তখন কম দেয়।' (সূরা-আল মুতাফফিফিন, আয়াত ১-৩) উপরের আলোচনা থেকে বোঝা যায়, তারা মিয়ার কাজ অর্থাৎ প্রতারণা অত্যন্ত জঘন্য অপরাধ। তাই এটি বর্জন করা অবশ্য কর্তব্য।"
        }
      ]
    },
    {
      "number": "8",
      "uddipok": "'ক' একজন দরিদ্র কৃষক। তিনি সংসারের ব্যয় নির্বাহের জন্য একটি গাভী পালন করেন। গাভীর দুধ বিক্রিতে সংসার চলছে। এতে তার প্রতিবেশীর মন বেজায় খারাপ। মাঝেমধ্যে তিনি বিরূপ মনোভাব পোষণ করেন। তিনি গাভীর ক্ষতি কামনা করেন। এমনকি ধ্বংস কামনাও করেন। অপরদিকে 'খ' ইসলামি নিয়ম-কানুন সম্পর্কে অনেক বক্তব্য দিয়ে থাকেন কিন্তু ব্যবসায় সে নিয়ম-কানুন মানে না। ওজনে গরমিল করে। ফলে ব্যবসায় ধস নামতে শুরু করে। এমতাবস্থায় ইমাম সাহেব বললেন, আল্লাহর বিধান মোতাবেক চলুন, তাহলে কামিয়াব হবেন।",
      "tag": "SB 24",
      "sub_questions": [
        {
          "label": "ক",
          "question": "আত্মশুদ্ধি বলতে কী বোঝায়?",
          "explanation": "সব ধরনের অনৈসলামিক কথা ও কাজ থেকে নিজ অন্তরকে মুক্ত ও নির্মল রাখাকে আত্মশুদ্ধি বলে।"
        },
        {
          "label": "খ",
          "question": "'কর্তব্যপরায়ণতা মুমিনের অন্যতম গুণ'- উক্তিটি ব্যাখ্যা করো।",
          "explanation": "কর্তব্যপরায়ণতার মাধ্যমে মুমিনের বৈশিষ্ট্য প্রকাশ পায় বলে এটি অন্যতম, একটি গুণ। কর্তব্যপরায়ণতা মুমিনের অন্যতম গুণ। মুমিন ব্যক্তি তাঁর সকল কর্তব্য সম্পাদন করেন। আল্লাহ তায়ালার ইবাদত করার পাশাপাশি তিনি বাস্তবজীবনের সব দায়িত্ব কর্তব্যও পালন করেন। আল্লাহ তায়ালা তাঁর একনিষ্ঠ বান্দাদের পরিচয় দিয়ে বলেছেন, 'তারা কর্তব্য পালন করে এবং সে দিনের ভয় করে যে দিনের অনিষ্ট হবে ব্যাপক।' (সূরা আদ- দাহর, আয়াত ৭)"
        },
        {
          "label": "গ",
          "question": "'ক'-এর কাজে প্রতিবেশীর মনোভাব কোন বিষয়টি প্রকাশ পেয়েছে? বিশ্লেষণ করো।",
          "explanation": "'ক'-এর প্রতিবেশীর মনোভাব হিংসা প্রকাশ পেয়েছে। হিংসার আরবি প্রতিশব্দ হাসাদ। অন্যের সুখ-সম্পদ, শান্তি-সাফল্য ধ্বংস হওয়া ও নিজে এর মালিক হওয়ার কামনা করাকে হিংসা বলে। এটি মানব চরিত্রের অত্যন্ত নিন্দনীয় একটি অভ্যাস। 'ক'-এর প্রতিবেশীর মধ্যে এ অভ্যাসটি লক্ষণীয়। উদ্দীপকের 'ক' গাভীর দুধ বিক্রয় করে সংসার চালান। এ অবস্থা দেখে তার প্রতিবেশী সেই গাভীর ক্ষতি কামনা করে। এমনকি ধ্বংসও কামনা করে। 'ক'-এর প্রতিবেশীর এ কাজকে হিংসা বলে। কেননা অন্যের সুখ-শান্তি দেখে তার ক্ষতি কামনা করা হিংসারই নামান্তর। হিংসা ইহকালীন জীবনের সুখ-শান্তি নষ্ট করে এবং পরকালীন জীবনের আমল নষ্ট করে। এ সম্পর্কে রাসুল (স) বলেন, 'তোমরা হিংসা থেকে বেঁচে থাকো। কেননা আগুন যেমন, কাঠকে খেয়ে ফেলে, হিংসাও তেমনি মানুষের সৎকর্মগুলো খেয়ে ফেলে।' (আবু দাউদ) সুতরাং সবার উচিত ধ্বংসাত্মক এ স্বভাব ত্যাগ করা।"
        },
        {
          "label": "ঘ",
          "question": "'খ'-এর কর্মকাণ্ড চিহ্নিতপূর্বক এর পরিণতি পাঠ্যবইয়ের আলোকে বিশ্লেষণ করো।",
          "explanation": "'খ'-এর কর্মকাণ্ডে প্রতারণা প্রকাশ পেয়েছে, যার পরিণতি অত্যন্ত ভয়াবহ। প্রতারণা অর্থ ঠকানো, ফাঁকি দেওয়া, ধোঁকা দেওয়া, বিশ্বাস ভঙ্গ করা। প্রকৃত অবস্থা গোপন রেখে ফাঁকি বা ধোঁকার ওপর ভিত্তি করে নিজ স্বার্থ হাসিল করাই প্রতারণা। সাধারণত আর্থিক লেনদেনে ও ব্যবসা-বাণিজ্যে প্রতারণার দৃষ্টান্ত বেশি দেখা যায়। 'খ' এ কাজের সাথেই সংশ্লিষ্ট। উদ্দীপকের 'খ'-ইসলামি নিয়ম-কানুন জানলেও নিজের ব্যবসায় মান্য করে না। এমনকি ওজনেও কম দেয়। তার এ কাজটি প্রতারণার শামিল। আর প্রতারণার ইহকালীন ও পরকালীন কুফল সীমাহীন। প্রতারণার মাধ্যমে দুটো পাপ হয়। একটি মিথ্যা ও অপরটি বিশ্বাস ভঙ্গ করা। যে ব্যক্তি প্রতারণা করে সে প্রকৃত মুমিন নয়। আমাদের প্রিয়নবি (স) বলেছেন, 'যে প্রতারণা করে সে আমাদের দলভুক্ত নয়।' (তিরমিযি) ইসলামি শরিয়তে প্রতারণা করা, ধোঁকা দেওয়া সম্পূর্ণরূপে হারাম। এটি একটি সমাজদ্রোহী অপরাধ। এর মাধ্যমে পরস্পরের আস্থা ও বিশ্বাস নষ্ট হয়। সমাজে শত্রুতা জন্ম নেয়। প্রতারণাকারী মানবসমাজে যেমন ঘৃণিত তেমনি আল্লাহর নিকটও ঘৃণিত। আখিরাতে তার জন্য রয়েছে দুর্ভোগ ও শাস্তি। আল্লাহ তায়ালা বলেন, 'ধ্বংস তাদের জন্য যারা মাপে কম দেয়। যারা লোকের নিকট থেকে মেপে নেওয়ার সময় পূর্ণমাত্রায় গ্রহণ করে এবং যখন তারা মেপে বা ওজন করে দেয় তখন কম দেয়।' (সূরা-আল মুতাফফিফিন, আয়াত ১-৩) উপরের আলোচনা থেকে বোঝা যায়, 'খ'-এর কাজ অর্থাৎ প্রতারণা অত্যন্ত জঘন্য অপরাধ। তাই এটি বর্জন করা অবশ্য কর্তব্য।"
        }
      ]
    },
    {
      "number": "9",
      "uddipok": "নগরীর মাধ্যমিক বিদ্যালয়ের প্রধান শিক্ষক বাবার রেখে যাওয়া অঢেল সম্পত্তি ও নিজের চাকুরির টাকা দিয়ে নিজ বাড়িতে গড়ে তুলেছেন এক বিশাল শিশু পরিচর্যা কেন্দ্র। এখানে শতাধিক ইয়াতিম, অনাথ ও দুস্থ শিশু আশ্রয় পেয়ে উন্নত পরিবেশে বড় হচ্ছে। অপরদিকে তারই ছোট বেলার বন্ধু জনাব আকিল উদ্দীন অফিসের একজন বড় কর্মকর্তা। তিনি পকেটে বাড়তি টাকা না পেলে ফাইলে স্বাক্ষর করেন না। জনসাধারণ তার এহেন কর্মকাণ্ডে ক্ষুব্ধ হলেও ভয়ে কোনও কথাবার্তা বলেন না।",
      "tag": "SB 24",
      "sub_questions": [
        {
          "label": "ক",
          "question": "খায়িন কাকে বলে?",
          "explanation": "যে আমানতের খিয়ানত করে তাকে খায়িন বলে।"
        },
        {
          "label": "খ",
          "question": "'যার মধ্যে আমানতদারি নেই, তার ইমান নেই'- ব্যাখ্যা করো।",
          "explanation": "আলোচ্য হাদিসে রাসুল (স) আমানত রক্ষার গুরুত্ব সম্পর্কে শিক্ষা দিয়েছেন। কারো নিকট কোনো অর্থ, সম্পদ, কথা গচ্ছিত রাখাকে আমানত বলে। আমানত রক্ষা করা আখলাকে হামিদার অন্যতম গুরুত্বপূর্ণ দিক। আমানত রক্ষা করা মুমিনের জন্য আবশ্যক। প্রকৃত মুমিন ব্যক্তি কোনো অবস্থাতেই আমানতের খিয়ানত করে না। আমানত রক্ষার গুরুত্ব শিক্ষা দেওয়ার জন্য রাসুল (স) বলেন, 'যার মধ্যে আমানতদারি নেই, তার ইমান নেই।' (মুসনাদে আহমাদ)"
        },
        {
          "label": "গ",
          "question": "প্রধান শিক্ষকের কর্মকাণ্ড তোমার পাঠ্যবইয়ের আলোকে মূল্যায়ন করোঁ।",
          "explanation": "প্রধান শিক্ষকের কর্মকাণ্ডে মানবসেবার পরিচয় পাওয়া যায়। মানবসেবা বলতে মানুষের সেবা করা, পরিচর্যা করা, সাহায্য- সহযোগিতা করা ইত্যাদিকে বোঝায়। নানাভাবে মানুষের সেবা করা যায়। ক্ষুধার্তকে অন্নদান, অসহায়কে আশ্রয়দান, রোগীর সেবা, দুস্থদের আর্থিক সেবা করা ইত্যাদি কার্যাবলি মানবসেবার আওতাভুক্ত, যা প্রধান শিক্ষকের কর্মকাণ্ডে লক্ষণীয়। উদ্দীপকের প্রধান শিক্ষক নিজ বাড়িতে শিশু পরিচর্যা কেন্দ্র গড়ে তোলেন। সেখানে ইয়াতিম, অনাথ ও দুস্থ শিশুদের উন্নত পরিবেশে গড়ে ওঠার সুযোগ করে দিয়েছেন। তার এ কাজটি মানবসেবার অন্তর্ভুক্ত। আর এটি অত্যন্ত প্রশংসনীয় ও অনুসরণীয় কাজ। মানবসেবা মুমিনের অন্যতম গুণ। এর প্রতিদান সীমাহীন। রাসুল (স) বলেন, 'তোমরা পৃথিবীবাসীর প্রতি অনুগ্রহ করো, তাহলে যিনি আসমানে আছেন তিনি তোমাদের প্রতি অনুগ্রহ করবেন।' (তিরমিযি) সুতরাং প্রধান শিক্ষক মানবসেবা করে আল্লাহর অনুগ্রহ লাভের পথ তৈরি করছেন।"
        },
        {
          "label": "ঘ",
          "question": "জনাব আকিল উদ্দীনের কাজটি ইসলাম সম্মত নয়- কথাটির যথার্থতা বিশ্লেষণ করো।",
          "explanation": "জনাব আকিল উদ্দীনের কাজে ঘুষ প্রকাশ পেয়েছে, যা মোটেই ইসলাম সম্মত নয়। ঘুষ অর্থ উৎকোচ। স্বাভাবিক প্রাপ্যের পরও অসদুপায়ে অতিরিক্ত সম্পদ বা সুযোগ-সুবিধা গ্রহণ করাকে ঘুষ বলে। যেমন- কারো কোনো কাজ আটকে রেখে তার বিনিময়ে অর্থ গ্রহণ করলে তা ঘুষের পর্যায়ভুক্ত। জনাব আকিল উদ্দীনের কাজেও এটি লক্ষণীয়। উদ্দীপকের জনাব আকিল উদ্দীন পকেটে বাড়তি টাকা না পেলে ফাইলে স্বাক্ষর করেন না। তার এ কাজটি ঘুষের পরিচয় বহন করে। আর ঘুষ ইসলামে মোটেই সমর্থিত নয়। ঘুষের মাধ্যমে উপার্জিত অর্থ-সম্পদ সম্পূর্ণ হারাম। এর মাধ্যমে অন্যের অধিকার হরণ করা হয়। এটি মানব সমাজে অশান্তি ডেকে আনে। ঘুষখোর ব্যক্তি দায়িত্ব-কর্তব্যে অবহেলা করে, আমানতের খিয়ানত করে, যা কোনোভাবে ইসলাম সমর্থন করে না। ঘুষের লেনদেনকারীকে আল্লাহ ও রাসুল (স) পছন্দ করেন না। রাসুল (স) বলেন, 'ঘুষ প্রদানকারী ও ঘুষ গ্রহণকারী উভয়ের উপরেই আল্লাহর অভিসম্পাত।' (বুখারি ও মুসলিম) অনত্র রাসুল (স) বলেন, 'ঘুষদাতা ও ঘুষখোর উভয়ই জাহান্নামি।' (তাবারানি) পরিশেষে বলা যায়, জনাব আকিল উদ্দীনের কাজটি ঘুষের অন্তর্ভুক্ত। আর ঘুষের শেষ পরিণতি হলো জাহান্নামের কঠিন শাস্তি।"
        }
      ]
    },
    {
      "number": "10",
      "uddipok": "জনাব আকিবের ইসলাম শিক্ষা বিষয়ে যথেষ্ট জ্ঞান রয়েছে। তিনি জনসেবার নিয়তে এ বছর সিটি মেয়র পদে নির্বাচন করে বিপুল ভোটে বিজয়ী হন। নির্বাচিত হয়েই তিনি এক বিশাল মতবিনিময় সভায় জনতার সম্মুখে এক যুগান্তকারী বক্তব্য দেন। তিনি বলেন \"যতদিন আমি আল্লাহ ও তার রাসুল (স)-এর পথ অনুসরণ করব, ততদিন আপনারা আমার অনুসরণ করবেন। আর ভুল পথে চললে আমাকে সাথে সাথে সংশোধন করে দিবেন। অপরদিকে তারই ঘনিষ্ঠ বন্ধু রূপম সাহেবও এ বছর উপজেলা চেয়ারম্যান নির্বাচিত হয়েই তার উপজেলায় ন্যায় ও ইনসাফভিত্তিক শাসন পরিচালনা শুরু করে দেন। নিজ সন্তান অবৈধভাবে সাধারণের ওপর প্রভাব খাটানোর চেষ্টা করলে তাকে কঠোর শাস্তি দেন। সাধারণ মানুষের অবস্থা স্বচক্ষে দেখার জন্য গভীর রাতে ছদ্মবেশে পাড়া-মহল্লায় ঘুরে বেড়ান।",
      "tag": "SB 24",
      "sub_questions": [
        {
          "label": "ক",
          "question": "আস-সাবউল মুয়াল্লাকাত কী?",
          "explanation": "আস-সাবউল মুয়াল্লাকাত হলো সাতটি ঝুলন্ত গীতিকবিতা।"
        },
        {
          "label": "খ",
          "question": "'হারবুল ফিজার' কেন অন্যায় সমর হিসেবে পরিচিত? ব্যাখ্যা করো।",
          "explanation": "হারবুল ফিজার নিষিদ্ধ মাসে শুরু হওয়াতে এ যুদ্ধকে অন্যায় যুদ্ধ বলা হয়। কায়স ও কুরাইশদের মধ্যে সংঘটিত ফিজারের যুদ্ধ নিষিদ্ধ মাসে শুরু হয়েছিল। এছাড়াও কায়স গোত্র অন্যায়ভাবে কুরাইশদের ওপর এ যুদ্ধ চাপিয়ে দেয়। তাই ফিজার যুদ্ধ অন্যায় যুদ্ধ হিসেবে অভিহিত হয়।"
        },
        {
          "label": "গ",
          "question": "জনাব আকিবের বক্তৃতা ইসলামের কোন মহামানবের বক্তৃতার সাথে সাদৃশ্যপূর্ণ? মহামানবের চারিত্রিক বৈশিষ্ট্য তুলে ধরো।",
          "explanation": "জনাব আকিবের বক্তৃতা ইসলামের প্রথম খলিফা হযরত আবু বকর (রা.)-এর বক্তৃতার সাথে সাদৃশ্যপূর্ণ। হযরত আবু বকর (রা) ছিলেন ইসলামের প্রথম খলিফা। খলিফা নির্বাচিত হওয়ার পরেই তিনি জনসম্মুখে ঐতিহাসিক এক ভাষণ দেন। তিনি সেই ভাষণে বলেন, \"যতদিন আমি আল্লাহ ও রাসুল (স)-এর অনুসরণ করি, ততদিন তোমরা আমাকে অনুসরণ করবে। আর ভুল পথে চললে তোমরা আমাকে সংশোধন করে দেবে।” তাঁর এ ভাষণের প্রতিচ্ছবিই ফুটে উঠেছে জনাব আকিবের বক্তৃতায়। উদ্দীপকের জনাব আকিব মেয়র নির্বাচিত হয়েই বিশাল জনসভায় যুগান্তকারী এক ভাষণ দেন যা হযরত আবু বকর (রা)-এর ভাষণেরই অনুরূপ। চারিত্রিক দিক বিবেচনায় আবু বকর (রা) ছিলেন সত্যবাদী, বিচক্ষণ ও দানশীল। তিনিই সর্বপ্রথম মিরাজের 'ঘটনা বিশ্বাস করে 'সিদ্দিক' বা বিশ্বাসী উপাধি লাভ করেন। তার শাসনামলে তিনি দৃঢ়তা ও বিচক্ষণতার সাথে গুরুত্বপূর্ণ কিছু সমস্যার সমাধান করেন। ইসলামের কল্যাণে দানের জন্য তিনি সর্বস্ব ব্যয় করেছেন। সর্বোপরি, আবু বকর (রা) ছিলেন ইসলামের জন্য নিবেদিত এক প্রাণ।"
        },
        {
          "label": "ঘ",
          "question": "রূপম সাহেবের কার্যক্রম কোন মহামানবের কাজের সাথে সাদৃশ্যপূর্ণ? বিশ্লেষণ করো।",
          "explanation": "রূপম সাহেবের কার্যক্রম হযরত উমর (রা)-এর কাজের সাথে সাদৃশ্যপূর্ণ। মুসলিম জাহানের দ্বিতীয় খলিফা ছিলেন হযরত উমর (রা)। তিনি ছিলেন ন্যায় ও ইনসাফের মূর্ত প্রতীক। সত্য ও ন্যায় প্রতিষ্ঠার জন্য তিনি তাঁর পুত্র আবু শাহমাকেও শাস্তি দিতে দ্বিধা করেননি। শাসক নির্বাচিত হয়ে তিনি জনগণের অবস্থা স্বচক্ষে দেখার জন্য গভীর রাতে পাড়া-মহল্লায় ঘুরে বেড়াতেন। রূপম সাহেব এ আদর্শই ধারণ করেছেন। উদ্দীপকের রূপম সাহেব চেয়ারম্যান নির্বাচিত হয়ে ন্যায় ও ইনসাফভিত্তিক শাসন পরিচালনা করেন। তার পুত্রকে অন্যায় কাজের জন্য শাস্তি প্রদান করেন এবং সাধারণ মানুষের অবস্থা দেখার জন্য গভীর রাতে মহল্লায় ঘুরে বেড়ান। তার এ সকল কাজ উমর (রা)-এর কাজেরই প্রতিচ্ছবি। আর উমর (রা) ছিলেন জনদরদি ও গণতন্ত্রমনা শাসক। সাম্য, ন্যায় ও ইনসাফভিত্তিক রাষ্ট্র বিনির্মাণে তিনি ছিলেন বদ্ধপরিকর। পরিশেষে বলা যায়, উমর (রা) ছিলেন সত্য ও ন্যায়ের উজ্জ্বল দৃষ্টান্ত। তাঁর আদর্শ অনুসরণ করে দেশ পরিচালনা করলে দেশে অন্যায়-অবিচার বহুলাংশে কমে যেত।"
        }
      ]
    },
    {
      "number": "11",
      "uddipok": "আবরার মাত্র ছয় মাসের মধ্যে পবিত্র কুরআন মুখস্ত করেছেন। এতে এলাকার মানুষের মধ্যে আলোড়ন সৃষ্টি হয়। মাত্র বারো বছর বয়সেই তিনি কয়েকশ হাদিস মুখস্ত করেছেন। অন্যদিকে মাধ্যমিক বিদ্যালয়ের এসএসসি পরীক্ষার্থীরা বিজ্ঞান মেলায় অংশগ্রহণ করে। দ্রবণ, পরিস্রবণসহ বিভিন্ন বিজ্ঞানভিত্তিক সমস্যা সফলভাবে সম্পাদন করে। এক শিক্ষার্থীতো যীতো উড়োজাহজ তৈরি করে আকাশে উড়িয়ে হইচই ফেলে দেয়। উক্ত বিদ্যালয়ের সভাপতি স্থানীয় সংসদ সদস্য জনাব 'ক' শিক্ষার্থীদের ভূয়সী প্রশংসা করেন এবং মন্তব্য করেন, আমাদের বিদ্যালয়ের ক্ষুদে বিজ্ঞানীরা একদিন দেশ সেরা বিজ্ঞানী হবে। বিদ্যালয়ের প্রধান শিক্ষক বলেন, দ্রবণ, পরিস্রবণ শাস্ত্রের জনক হলেন মধ্যযুগের একজন মুসলিম মনীষী।",
      "tag": "SB 24",
      "sub_questions": [
        {
          "label": "ক",
          "question": "মহানবি (স)-এর শৈশবকালে আরবের কোন গোেত্র বিশুদ্ধ আরবিতে কথা বলতেন?",
          "explanation": "মহানবি (স)-এর শৈশবকালে বনু সাদ গোত্র বিশুদ্ধ আরবিতে কথা বলত।"
        },
        {
          "label": "খ",
          "question": "\"আজ তোমাদের প্রতি আমার কোন অভিযোগ নেই, যাও তোমরা মুক্ত ও স্বাধীন\"- ব্যাখ্যা করো।",
          "explanation": "খেলাফত লাভের পর প্রথম খলিফার প্রদত্ত ভাষণে পূর্ণ গণতান্ত্রিক চেতনার বহিঃপ্রকাশ ঘটেছে। ইসলামের প্রথম খলিফা হযরত আবু বকর (রা) খলিফা নির্বাচিত হয়ে জনতার উদ্দেশ্যে বলেন, 'যতদিন আমি আল্লাহ ও তার রাসুল (স)-এর অনুসরণ করি ততদিন তোমরা আমার অনুসরণ করবে এবং আমাকে সাহায্য করবে। আর ভুল পথে চললে তোমরা আমাকে সাথে সাথে সংশোধন করে দেবে।' এর মাধ্যমে তিনি জনগণকে খলিফার ভুল সংশোধনের অধিকার দিয়ে পূর্ণ গণতান্ত্রিক চেতনার প্রকাশ ঘটিয়েছেন।"
        },
        {
          "label": "গ",
          "question": "হাফিজ আবরারের স্মৃতিশক্তির সাথে কোন মুসলিম মনীষীর সাদৃশ্য লক্ষ করা যায়? তার জ্ঞানার্জন সম্পর্কে যা জানো লেখো।",
          "explanation": "হাফিজ আবরাবের স্মৃতিশক্তির সাথে ইমাম বুখারি (র)-এর সাদৃশ্য লক্ষ করা যায়। ইমাম বুখারি (র) বাল্যকাল থেকেই শিক্ষানুরাগী ছিলেন। মাত্র ছয় বছর বয়সেই তিনি কুরআন হিফয করেন। দশ বছর বয়স থেকেই হাদিস মুখস্থ করা শুরু করেন। আর এরূপ বৈশিষ্ট্যই ফুঠে উঠেছে হাফিজ আবরারের মধ্যে। উদ্দীপকে বর্ণিত হাফিজ আবরার মাত্র ছয় বছর বয়সে কুরআন হিফয করেন। বারো বছর বয়সেই তিনি কয়েকশ হাদিস মুখস্থ করেন। আর এ বৈশিষ্ট্য ইমাম বুখারি (র)-এর বৈশিষ্ট্যের প্রতিনিধিত্ব করে। জ্ঞানার্জনের ক্ষেত্রে ইমাম বুখারি (র) কখনোই বিন্দুমাত্র অবহেলা করেননি। তিনি তার মা ও ভাইসহ পবিত্র মক্কায় হজ পালন করেন। সেখানে হিজাযের মুহাদ্দিসগণের কাছ থেকে হাদিসশাস্ত্র শিক্ষা নেন। একাধারে ছয় বছর হাদিসের জ্ঞান লাভ করে হাদিস সংগ্রহের জন্য তিনি কুফা, বাগদাদ, মিশরসহ বিভিন্ন স্থানে যান। এছাড়াও লক্ষাধিক হাদিস তিনি সনদসহ মুখস্থ রাখতেন। সুতরাং আবরাবের স্মৃতিশক্তি ইমাম বুখারি (র)-এর স্মৃতিশক্তি ও জ্ঞানার্জনের কথাই মনে করিয়ে দেয়।"
        },
        {
          "label": "ঘ",
          "question": "বিজ্ঞান শিক্ষার্থীদের সাথে সাদৃশ্যপূর্ণ মধ্যযুগের মহান মুসলিম মনীষীর অবদান নিরূপণ করো।",
          "explanation": "বিজ্ঞান শিক্ষার্থীদের সাথে সাদৃশ্যপূর্ণ মধ্যযুগের মহান মুসলিম মনীষী হলেন জাবির ইবনে হাইয়ান, রসায়নশাস্ত্রে যার অবদান অপরিসীম। জাবির ইবনে হাইয়ান হলেন রসায়নশাস্ত্রের জনক। তিনি রসায়নশাস্ত্রের পরিপূর্ণতা দান করেছেন বিধায় তাকে রসায়নশাস্ত্রের জনক বলা হয়। পরিস্রবণ, দ্রবণ, ভস্মীকরণ, বাষ্পীকরণ, গলানো প্রভৃতি তারই আবিষ্কার। যা উদ্দীপকেও লক্ষণীয়। উদ্দীপকের বিজ্ঞান বিভাগের শিক্ষার্থীরা দ্রবণ, পরিস্রবণসহ বিভিন্ন বিজ্ঞান ভিত্তিক সমস্যা সফলভাবে সম্পাদন করে। যা মধ্যযুগের মুসলিম মনীষী জাবির ইবনে হাইয়ানের অবদানের সাথে সাদৃশ্যপূর্ণ। রসায়নশাস্ত্রে জাবির ইবনে হাইয়ানের অবদান অপরিসীম। রসায়নের উন্নতির জন্য তিনি কুফায় একটি বিজ্ঞানাগার প্রতিষ্ঠা করেন। রসায়নকে তিনিই সর্বপ্রথম বিজ্ঞানের একটি স্বয়ংসম্পূর্ণ শাখা হিসেবে প্রতিষ্ঠিত করেন। এছাড়াও তিনি তার বিভিন্ন গ্রন্থে ধাতুর শোধন, তরলীকরণ, বাষ্পীকরণ, ইস্পাত তৈরির প্রক্রিয়া, লেখার কালি ও কাঁচ ইত্যাদি দ্রব্য প্রস্তুতের বিধি সম্পর্কে বিস্তারিত বর্ণনা দেন। পরিশেষে বলা যায়, রসায়নশাস্ত্রে জাবির ইবনে হাইয়ানের ভূমিকা অপরিসীম। বিজ্ঞান বিভাগের শিক্ষার্থীরা তাঁরই অবদান অনুকরণ করেছে।"
        }
      ]
    }
  ]
}