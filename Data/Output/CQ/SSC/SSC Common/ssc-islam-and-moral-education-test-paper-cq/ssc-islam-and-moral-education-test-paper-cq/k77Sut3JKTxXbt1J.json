{
  "title": "কুমিল্লা বোর্ড ২০২৪",
  "subtitle": "ইসলাম ও নৈতিক শিক্ষা (11)",
  "questions": [
    {
      "number": "1",
      "uddipok": "জনাব রকিব একজন ভালো কৃষক হিসেবে গ্রামে পরিচিতি লাভ করেছেন। কিন্তু এবার প্রাকৃতিক দুর্যোগে তার ফসল নষ্ট হয়ে যায়। স্থানীয় একজন বিত্তবান ব্যক্তি তাকে আর্থিকভাবে অনেক সহায়তা করেন, ফলে রকিব এই ব্যক্তিকে আল্লাহর সমকক্ষ মনে করে। অপরদিকে সোলেমান মেম্বার বাহ্যিকভাবে ইসলাম ধর্মের কিছু বিধিবিধান পালন করলেও মনে মনে তিনি ইসলাম ধর্মকে অবজ্ঞার চোখে দেখেন। জনৈক আলেম তাকে একদিন বলেন, \"ইসলাম হলো আল্লাহ তায়ালার প্রবর্তিত ধর্ম ও পূর্ণাঙ্গ জীবন বিধান।\"",
      "tag": "CB 24",
      "sub_questions": [
        {
          "label": "ক",
          "question": "কুফর কী?",
          "explanation": "ইসলামের মৌলিক বিষয়গুলোর কোনো একটির প্রতি অবিশ্বাস করাই কুফর।"
        },
        {
          "label": "খ",
          "question": "শিরকের গুনাহ আল্লাহ তায়ালা ক্ষমা করবেন না কেন?",
          "explanation": "আল্লাহর ক্ষমতা, সত্তা ও গুণাবলির সাথে অংশীদার করা হয় বলে আল্লাহ তায়ালা শিরকের গুনাহ ক্ষমা করবেন না। পৃথিবীতে যত রকমের জুলুম আছে তার মধ্যে সবচেয়ে বড় জুলুম হলো শিরক করা। শিরক হলো মহান আল্লাহর একত্ববাদের সাথে কোনো ব্যক্তি বা বস্তুকে অংশীদার বা সমকক্ষ সাব্যস্ত করা। এটি জঘন্য গুনাহের কাজ। তাই মহান আল্লাহ শিরকের গুনাহ কখনোই ক্ষমা করবেন না।"
        },
        {
          "label": "গ",
          "question": "রকিবের বিশ্বাসে কী প্রকাশ পেয়েছে? ব্যাখ্যা করো।",
          "explanation": "রকিবের বিশ্বাসে শিরক প্রকাশ পেয়েছে। শিরক অর্থ অংশীদার সাব্যস্ত করা। ইসলামি পরিভাষায়, মহান আল্লাহর সাথে কোনো ব্যক্তি বা বস্তুকে শরিক করা এবং তাঁর সমতুল্য মনে করাকে শিরক বলে। আল্লাহ তায়ালার সাথে শিরক চার ধরনের হতে পারে। এর মধ্যে অন্যতম একটি হলো আল্লাহ তায়ালার গুণাবলিতে শিরক করা, যা রকিবের বিশ্বাসে ফুটে উঠেছে। উদ্দীপকের রকিব প্রাকৃতিক দুর্যোগে বিপর্যস্ত হলে তার এলাকার বিত্তবান একজন ব্যক্তির থেকে আর্থিক সহায়তা পায়। এতে রকিব সেই ব্যক্তিকে আল্লাহর সমকক্ষ মনে করে, যা আল্লাহর গুণাবলির সাথে শিরক করার সমান। আল্লাহ তায়ালার গুণাবলিতে শিরক বলতে আল্লাহ তায়ালার পাশাপাশি অন্য কাউকে সৃষ্টিকর্তা বা রিজিকদাতা মনে করাকে বোঝায়। আর রকিব এ বিশ্বাসটিই লালন করছে। পরকালে তার এ কর্মের জন্য তাকে কঠিন শাস্তি ভোগ করতে হবে।"
        },
        {
          "label": "ঘ",
          "question": "সোলেমান মেম্বারের কর্মের কুফল ও পরিণতি বিশ্লেষণ করো।",
          "explanation": "সোলেমান মেম্বারের কর্মে নিফাক প্রকাশ পেয়েছে, যার পরিণতি খুবই ভয়াবহ। নিফাক অর্থ কপটতা, দ্বিমুখীভাব ইত্যাদি। ইসলামি পরিভাষায়, অন্তরে কুফর ও অবাধ্যতা গোপন রেখে মুখে ইসলামকে স্বীকার করাকে নিফাক বলে। যারা এরূপ কাজ করে তাদেরকে মুনাফিক বলা হয়। মুনাফিকরা অন্তরের দিক থেকে কাফির ও অবাধ্য। কিন্তু বাহ্যিকভাবে তারা ইসলামকে স্বীকার করে এবং, মুসলিমদের মতো ইবাদত করে। সোলেমান মেম্বারের আচরণে এ চরিত্রটিই ফুটে উঠেছে। উদ্দীপকের সোলেমান মেম্বার বাহ্যিকভাবে ইসলামের কিছু বিধান পালন - করলেও মনে মনে ইসলামকে অবজ্ঞার চোখে দেখেন। তার এ স্বভাবে মুনাফিকের চরিত্র প্রকাশ পায়। আর এ ধরনের কাজের জন্য তিনি দুনিয়া ও আখিরাত উভয় স্থানে ক্ষতির সম্মুখীন হবেন। কারণ মুনাফিকদের মানুষ সন্দেহ ও ঘৃণার চোখে দেখে। ফলে তারা সমাজের মানুষের কাছে অপমানিত ও লাঞ্ছিত হয়ে জীবন কাটায়। পরকালীন জীবনে তাদের পরিণতি সম্পর্কে আল্লাহ তায়ালা বলেন, “নিশ্চয়ই মুনাফিকরা জাহান্নামের সর্বনিম্ন স্তরে থাকবে।” (সূরা আন-নিসা, আয়াত ১৪৫) উপরের আলোচনা থেকে বলা যায়, সোলেমান মেম্বার অন্তরে ইসলামের প্রতি অবজ্ঞা প্রকাশ করে মুনাফিকি করেছেন। এ জন্য তিনি মহান আল্লাহর পক্ষ থেকে কঠিন শাস্তির সম্মুখীন হবেন।"
        }
      ]
    },
    {
      "number": "2",
      "uddipok": "শেফালী বেগম তার এক বান্ধবী ঝরনা বেগমের সাথে ইসলাম ধর্মের বিষয়গুলো নিয়ে আলাপ করছিল। শেফালী বেগম বলেন, ইসলাম ধর্মের সকল বিধানগুলো আমার কাছে বিশ্বাসযোগ্য হলেও আখিরাতে বিশ্বাস আমার কাছে গ্রহণযোগ্য নয়। আমি মনে করি এ পৃথিবীতেই ভালো ও মন্দ কাজের পুরস্কার ও শাস্তি প্রদান করা হয়। এর উত্তরে ঝরনা বেগম তাকে বলেন, ইসলাম আল্লাহর মনোনীত ধর্ম, এর কোনো একটি বিধান অস্বীকার করলে সে কাফির হিসেবে পরিগণিত হবে।",
      "tag": "CB 24",
      "sub_questions": [
        {
          "label": "ক",
          "question": "আসমানি কিতাব কী?",
          "explanation": "মানবজাতির হেদায়াতের জন্য দিক-নির্দেশনাস্বরূপ মহান আল্লাহ যেসব কিতাব নাজিল করেছেন সেগুলোই আসমানি কিতাব।"
        },
        {
          "label": "খ",
          "question": "রিসালাত বলতে কী বোঝ?",
          "explanation": "ইমানের মৌলিক বিষয়গুলোর মধ্যে রিসালাত বা নবি-রাসুলগণের প্রতি বিশ্বাস অন্যতম। রিসালাত শব্দের আভিধানিক অর্থ বার্তা, চিঠি পৌছানো, পয়গাম, সংবাদ বা কোনো ভালো কাজের দায়িত্ব বহন করা। ইসলামি পরিভাষায়, মহান আল্লাহ তায়ালার পবিত্র বাণী মানুষের নিকট পৌঁছে দেওয়ার দায়িত্বকে রিসালাত বলা হয়। আর যিনি এ দায়িত্ব পালন করেন তাঁকে বলা হয় রাসুল।"
        },
        {
          "label": "গ",
          "question": "শেফালী বেগমের চিন্তার পরিণতি তোমার পাঠ্যবইয়ের আলোকে লেখো।",
          "explanation": "শেফালী বেগমের চিন্তাধারায় আখিরাতের প্রতি অবিশ্বাস প্রকাশ পেয়েছে, যার পরিণতি অত্যন্ত ভয়াবহ। আখিরাত অর্থ পরকাল। মৃত্যুর পরবর্তী জীবনকে আখিরাত বলা হয়। আখিরাত অনন্তকালের জীবন। এটিই মানুষের চিরস্থায়ী আবাস। আখিরাতে বিশ্বাস ছাড়া মানুষ মুমিন ও মুত্তাকি হতে পারে না। কিন্তু. শেফালী বেগমের কথায় এ বিশ্বাসের ব্যত্যয় ঘটেছে। উদ্দীপকে শেফালী বেগম ইসলামের অন্যান্য সকল বিধান বিশ্বাস করলেও আখিরাত বিশ্বাস করে না। অথচ আখিরাতে বিশ্বাস স্থাপন করা ইমানের অন্যতম একটি বিষয়। আখিরাতে বিশ্বাস না করলে মানুষ পরকালীন জবাবদিহিতার ভয় করে না। ফলে সে নানা ধরনের পাপাচারে লিপ্ত হয়। আর এজন্য পরকালে তাকে কঠিন শাস্তি ভোগ করতে হবে। এ সম্পর্কে আল্লাহ তায়ালা বলেন, \"আর কেউ আল্লাহ, তার ফেরেশতাগণ, তাঁর কিতাবসমূহ, তাঁর রাসুলগণ এবং আখিরাত দিবসের প্রতি অবিশ্বাস করলে সে ভীষণভাবে পথভ্রষ্ট হয়ে পড়বে।” (সূরা আন-নিসা, আয়াত ১৩৬) সুতরাং আখিরাতে অবিশ্বাস করায় শেফালী বেগমকে ভয়াবহ পরিণতি বরণ করতে হবে।"
        },
        {
          "label": "ঘ",
          "question": "ঝরনা বেগমের বক্তব্য কি সঠিক? তোমার উত্তরের পক্ষে যুক্তি দাও।",
          "explanation": "ইসলামের কোনো একটি বিধান অস্বীকার করলে সে কাফির হিসেবে পরিগণিত হবে- ঝরনা বেগমের এ বক্তব্যটি সঠিক। 'কুফর' শব্দের আভিধানিক অর্থ অস্বীকার করা, অবিশ্বাস করা, ঢেকে রাখা, গোপন করা, অবাধ্য হওয়া ইত্যাদি। কুফর হলো ইমানের বিপরীত। ইসলামের মৌলিক বিষয়গুলোতে বিশ্বাসের নাম ইমান। আর আখিরাত ইসলামের মৌলিক বিষয়সমূহের মধ্যে অন্যতম। তাই আখিরাতে অবিশ্বাস করাও কুফরের শামিল, যা ঝরনা বেগমের বক্তব্যেও প্রকাশ পেয়েছে। উদ্দীপকে শেফালী বেগম আখিরাতে বিশ্বাস করে না। তার এ কাজটিকে ঝরনা বেগম কুফরের অন্তর্ভুক্ত হিসেবে মন্তব্য করেছেন, যা সঠিক এবং যুক্তিসংগত। কারণ আখিরাত ইসলামের অন্যতম একটি মৌলিক বিষয়। এটি অনন্তকালের জীবন। এ জীবনের শুরু আছে, কিন্তু শেষ নেই। আখিরাতে মানুষের দুনিয়ার কাজকর্মের হিসাব নেওয়া হবে। এরপর ভালো কাজের পুরস্কারস্বরূপ জান্নাত এবং মন্দ কাজের জন্য জাহান্নামের শাস্তি দেওয়া হবে। শেফালী বেগম আখিরাত সম্পর্কিত এ বিষয়গুলো বিশ্বাস করে না। তাই তার বিশ্বাস কুফরের অন্তর্ভুক্ত এবং সে কাফির হিসেবে পরিগণিত। উপরের আলোচনা থেকে বলা যায়, ইসলামের কোনো একটি মৌলিক বিষয় অস্বীকার করা কুফরের শামিল এবং যারা এ ধরনের কাজ করে তাদেরকে কাফির বলা হয়। তাই এ সম্পর্কিত ঝরনা বেগমের বক্তব্যটি সঠিক।"
        }
      ]
    },
    {
      "number": "3",
      "uddipok": "দৃশ্যকল্প-১: সোমালিয়ার মিস রাহেলা ওমর বিচারকদের দ্বারা শারীরিক গঠন, আকার, আকৃতি ও ব্যক্তিত্ব বিচারে প্রথম হিজাব পরিহিতা মিস ওয়ার্ল্ড-২০২২ নির্বাচিত হন। দৃশ্যকল্প-২: দিনমজুর জনাব মতিনের কন্যাকে বিবাহ উপলক্ষ্যে বরপক্ষ দেখতে আসায় তিনি জনাব সবুরের স্ত্রীর নিকট এক ডজন সিরামিক প্লেট, দশটি গ্লাস ও দুটি জগ ধার চান। যদিও তিনি উদাসীন মনে পাঁচ ওয়াক্ত সালাত আদায় করেন তথাপি তিনি গৃহস্থালির এ ছোটখাটো তৈজসপত্রগুলো নিজ হাতে সরবরাহ করেন।",
      "tag": "CB 24",
      "sub_questions": [
        {
          "label": "ক",
          "question": "'সুন্নাহ' কাকে বলে?",
          "explanation": "মহানবি (স)-এর বাণী, কর্ম ও সমর্থিত রীতিনীতিকে সুন্নাহ বলে।"
        },
        {
          "label": "খ",
          "question": "মহান আল্লাহ কীভাবে আল-কুরআন সংরক্ষণ করেন? ব্যাখ্যা করো।",
          "explanation": "মহান আল্লাহ লাওহে মাহফুজে আল-কুরআন সংরক্ষণ করেন। লাওহে মাহফুজ হলো সংরক্ষিত ফলক। এ সম্পর্কে আল্লাহ তায়ালা বলেন, \"বস্তুত এটি সম্মানিত কিতাব। সংরক্ষিত ফলকে লিপিবদ্ধ।\" (সূরা আল-বুরুজ: ২১-২২) মূলত আল-কুরআনে সকল মানুষের সার্বিক জীবনবিধানের সুষ্পষ্ট নির্দেশনা বিদ্যমান। তাই এটির সংরক্ষণ খুবই গুরুত্বপূর্ণ। এজন্য মহান আল্লাহ স্বয়ং এটি সংরক্ষণের দায়িত্ব নিয়েছেন। এ সম্পর্কে আল্লাহ তায়ালা বলেন, \"আমি কুরআন অবতীর্ণ করেছি এবং অবশ্য আমিই এর সংরক্ষক।\" (সূরা আল-হিজর: ৯)।"
        },
        {
          "label": "গ",
          "question": "কোন সূরার শিক্ষা দৃশ্যকল্প-১ এ প্রস্ফুটিত? ব্যাখ্যা করো।",
          "explanation": "সূরা আত-তীনের শিক্ষা দৃশ্যকল্প ১-এ প্রস্ফুটিত হয়েছে। সূরা আত-তীন আল-কুরআনের ৯৫তম সূরা। এ সূরায় মানুষকে সৃষ্টিজগতের শ্রেষ্ঠ ও সুন্দরতম সৃষ্টি হিসেবে ঘোষণা করা হয়েছে। এ সূরায় আল্লাহ তায়ালা মানুষের আকৃতি ও প্রকৃতি সম্পর্কে বর্ণনা করেছেন, যা দৃশ্যকল্প ১-এ প্রকাশ পায়। দৃশ্যকল্প ১-এ দেখা যায়, মিস রাহেলা ওমর তার আকার-আকৃতি ও ব্যক্তিত্ব বিচারে প্রথম হিজাব পরিহিতা মিস ওয়ার্ল্ড-২০২২ নির্বাচিত হন। দৃশ্যকল্প ১-এর এ বিষয়টি সূরা আত-তীনে বর্ণিত মানুষের সুন্দর আকৃতি ও সুন্দর সৃষ্টির বিষয়টি ফুটিয়ে তুলেছে। এ সূরার শিক্ষা হলো মানুষ সৃষ্টিজগতের সুন্দর সৃষ্টি হলেও যদি সে ভালো কাজ না করে, তাহলে আল্লাহ তায়ালা তাকে দুনিয়া ও আখিরাতে অপমানিত করবেন এবং যন্ত্রণাদায়ক শাস্তি দেবেন। তাই সবার উচিত সৌন্দর্যের অহমিকা না দেখিয়ে বরং ইসলামের সকল বিধান পরিপূর্ণভাবে পালন করা।"
        },
        {
          "label": "ঘ",
          "question": "তুমি কি মনে করো যে, দৃশ্যকল্প-২ এ প্রদর্শিত জনাব সবুরের স্ত্রীর কর্মকাণ্ড যথার্থ? তোমার পাঠ্যপুস্তকের আলোকে মূল্যায়ন করো।",
          "explanation": "দৃশ্যকল্প ২-এ প্রদর্শিত জনাব সবুরের স্ত্রীর কর্মকান্ড সূরা আল- মাউনের আলোকে যথার্থ নয়। সূরা আল-মাউন আল-কুরআনের ১০৭তম সূরা। এ সূরায় আল্লাহ তায়ালা মুনাফিকদের কিছু বৈশিষ্ট্য বর্ণনা করেছেন। এর মধ্যে বিশেষ দুটি বৈশিষ্ট্য হলো তারা সালাত সম্পর্কে উদাসীন এবং গৃহস্থালির ছোটোখাটো বস্তু অন্যকে দেয় না। জনাব সবুরের স্ত্রীর কর্মকাণ্ডে এ বৈশিষ্টদ্বয়ের একটি বৈশিষ্ট্য পরিলক্ষিত হয়। দৃশ্যকল্প ২-এ বর্ণিত জনাব সবুরের স্ত্রী গৃহস্থালির ছোটোখাটো বস্তু তার প্রতিবেশীকে ধার দেন, যা প্রশংসনীয় একটি কাজ। কিন্তু সালাত সম্পর্কে তিনি উদাসীন, যা মুনাফিকের বৈশিষ্ট্যের সাথে সাদৃশ্যপূর্ণ। সূরা আল- মাউনের বিষয়বস্তু অনুযায়ী মুনাফিকরাই সালাত সম্পর্কে উদাসীন থাকে। মাঝে মাঝে তারা লোক দেখানোর জন্যও নামায পড়ে। আর এই শ্রেণির সালাত আদায়কারীর জন্য পরকালে রয়েছে দুর্ভোগ ও যন্ত্রণাদায়ক শাস্তি। পরিশেষে বলা যায়, সূরা আল-মাউনের শিক্ষা অনুযায়ী জনাব সবুরের স্ত্রীকে সালাত আদায়ে যত্নবান হতে হবে। লোক দেখানো বা উদাসীন হয়ে সালাত আদায় না করে নিষ্ঠা ও আন্তরিকতার সাথে সালাত আদায় করতে হবে।"
        }
      ]
    },
    {
      "number": "4",
      "uddipok": "জনাব আ. হাকিম একটি সরকারি রাস্তার উভয় পার্শ্বে ৬০০ আম গাছ ও ৮০০ লিচু গাছ রোপণ করেন। তিনি ধারণা করেন যে, এগুলো আর্থ-সামাজিক উন্নয়নে ও পরিবেশ সংরক্ষণে সহায়ক হবে। তার স্ত্রী শাকিলা বেগম একটি বিড়াল ছানা লালন-পালন করেন। রাতে বিড়ালটি তার সাথে একই বিছানায় ঘুমায়। বিড়ালটি প্রতিবেশীর গৃহে প্রবেশ করে তাদের রান্না করা মাহু-মাংস, খেয়ে ফেলে। ফলে তারা খাবারের সাথে বিষ মিশিয়ে বিড়ালটিকে মেরে ফেলে। বিড়ালটির জন্য সারাদিন সে অনাহারে থাকে এবং কান্না করে।",
      "tag": "CB 24",
      "sub_questions": [
        {
          "label": "ক",
          "question": "তাকরিরি হাদিস কী?",
          "explanation": "রাসুল (স)-এর মৌনসম্মতি বা অনুমোদনসূচক হাদিসকে তাকরিরি হাদিস বলে।"
        },
        {
          "label": "খ",
          "question": "হাদিসে কুদসি বলতে কী বোঝ? ব্যাখ্যা করো।",
          "explanation": "হাদিসে কুদসি বলতে আল্লাহর বাণীযুক্ত হাদিসকে বোঝায়। ইসলামি পরিভাষায়, যে হাদিসের শব্দ ও ভাষা রাসুলুল্লাহ (স)-এর নিজস্ব; কিন্তু তার অর্থ, ভাব ও মূলকথা আল্লাহ তায়ালার কাছ থেকে ইলহাম বা স্বপ্নযোগে প্রাপ্ত তাকে হাদিসে কুদসি বলে। হাদিসে কুদসির ভাব, অর্থ, মূলকথা আল্লাহ তায়ালার হলেও তা আল-কুরআনের অন্তর্ভুক্ত নয়। বরং এটি হাদিস হিসেবে বিশেষ মর্যাদার অধিকারী।"
        },
        {
          "label": "গ",
          "question": "শাকিলা বেগমের চরিত্রে কোন হাদিসের শিক্ষার প্রতিফলন ঘটেছে? ব্যাখ্যা করো।",
          "explanation": "শাকিলা বেগমের চরিত্রে মানবপ্রেম ও সৃষ্টির সেবা সম্পর্কিত হাদিসের শিক্ষার প্রতিফলন ঘটেছে। মানবপ্রেম ও সৃষ্টির সেবা সম্পর্কিত হাদিসে রাসুল (স) বলেন, \"সমগ্র সৃষ্টি আল্লাহর পরিজন। সুতরাং আল্লাহর নিকট সর্বাধিক প্রিয় ঐ ব্যক্তি যে তাঁর পরিজনের প্রতি অনুগ্রহ করে।\" (বায়হাকি) সৃষ্টিকুলের অংশ হিসেবে পশুপাখি ও জীবজন্তুর প্রতি দয়া প্রদর্শন করা এ হাদিসের অন্যতম একটি শিক্ষা, যা শাকিলা বেগমের কাজেও পরিলক্ষিত হয়। উদ্দীপকের শাকিলা বেগম একটি বিড়ালছানা পালন করেন। বিড়ালটি একদিন শাকিলা বেগমের প্রতিবেশীর মাছ-মাংস খেয়ে ফেললে তারা খাবারে বিষ মিশিয়ে বিড়ালটিকে মেরে ফেলে। এতে শাকিলা বেগম অত্যন্ত মর্মাহত হন, সারাদিন অনাহারে থাকেন এবং বিড়ালটির জন্য কান্না করেন। তার এরূপ আচরণে সৃষ্টির প্রতি দয়া, প্রদর্শন সম্পর্কিত হাদিসটির শিক্ষা প্রকাশ পায়। আর সৃষ্টিজগতের প্রতি দয়া ও ভালোবাসা প্রদর্শন করা ইসলামেরই আর্দশ। সৃষ্টির প্রতি অনুগ্রহ প্রকাশের মাধ্যমে মানুষ আল্লাহর প্রিয় বান্দা হতে পারে।"
        },
        {
          "label": "ঘ",
          "question": "জনাব আ. হাকিমের চিন্তাধারা কতটুকু সঠিক বলে তুমি মনে করো? হাদিসের আলোকে বিশ্লেষণ করো।",
          "explanation": "জনাব আ. হাকিমের মধ্যে বৃক্ষরোপণ সম্পর্কিত হাদিসের শিক্ষা প্রতিফলিত হওয়ায় তার চিন্তাধারা সঠিক ও যৌক্তিক। বৃক্ষরোপণ ও কৃষিকাজ মানবজীবনের জন্য অত্যন্ত প্রয়োজনীয়। এর দ্বারা মানুষ নানাভাবে উপকৃত হয়। মহানবি (স) এ সম্পর্কে বলেন, 'কোনো মুসলমান যদি বৃক্ষরোপণ করে কিংবা কোনো ফসল আবাদ করে। এরপর তা থেকে কোনো পাখি, মানুষ বা চতুষ্পদ জন্তু কিছু ভক্ষণ করে তবে তা তার জন্য সদকা হিসেবে গণ্য হবে।' (বুখারি ও মুসলিম)। জনাব আ. হাকিম এ হাদিসের শিক্ষা দ্বারা প্রভাবিত। উদ্দীপকের আ. হাকিম সরকারি রাস্তার উভয় পাশে ৬০০ আম গাছ ও ৮০০ লিচু গাছ রোপণ করেন। তার ধারণা এগুলো আর্থ-সামাজিক উন্নয়ন ও পরিবেশ সংরক্ষণে সহায়ক হবে। বৃক্ষরোপণ সম্পর্কিত তার এ ধারণাটি সঠিক। কারণ মানুষের বেঁচে থাকার জন্য অন্ন, বস্ত্র, বাসস্থান প্রয়োজন। বৃক্ষ প্রত্যক্ষ ও পরোক্ষভাবে আমাদের সে প্রয়োজন পূরণ করে। বৃক্ষ থেকে আমরা খাদ্য, ঔষধ, পোশাক, কাঠ, ফল ইত্যাদি পাই। বৃক্ষ আমাদের আর্থিক সচ্ছলতাও প্রদান করে। পাশাপাশি পরিবেশ রক্ষায়ও বৃক্ষ গুরুত্বপূর্ণ ভূমিকা পালন করে। অক্সিজেনের সরবরাহ বৃদ্ধি, জলবায়ুর উষ্ণতা রোধ, অতিবৃষ্টি, অনাবৃষ্টি রোধ ইত্যাদি ক্ষেত্রেও বৃক্ষের অবদান অনস্বীকার্য। তাছাড়া বৃক্ষরোপণের মাধ্যমে মানুষ পার্থিব লাভের পাশাপাশি পরকালীন কল্যাণও লাভ করতে পারে। উপরের আলোচনা থেকে বোঝা যায়, পাঠ্যবইয়ের বৃক্ষরোপণ সম্পর্কিত হাদিস থেকে উৎসাহ পেয়ে জনাব আ. হাকিম বৃক্ষরোপণে উদ্যোগী হয়েছেন। আর তার এ কাজটি আর্থ-সামাজিক উন্নয়ন ও পরিবেশ সংরক্ষণে ব্যাপক ভূমিকা পালন করে।"
        }
      ]
    },
    {
      "number": "5",
      "uddipok": "জনাব সুজন প্রতিমাসের দুই তারিখে কর্মচারীদের বেতন দেবেন বলে ঘোষণা দেন। কিন্তু দশ তারিখ পেরিয়ে গেলেও তিনি তা দিতে গড়িমসি করেন। এদিকে সুজন মিয়ার স্ত্রী ও দুই মেয়ে ভদ্রতা, নম্রতা, সুরুচি ও লজ্জাশীলতা অবলম্বন করে জীবনযাপন করেন। এতে সমাজে শান্তি-শৃঙ্খলা বিরাজ করে।",
      "tag": "CB 24",
      "sub_questions": [
        {
          "label": "ক",
          "question": "আখলাক কাকে বলে ।",
          "explanation": "মানুষের আচার-আচরণ, চিন্তা-ভাবনা, মানসিকতা, কর্মপন্থা সবকিছুকে একত্রে আখলাক বলা হয়।"
        },
        {
          "label": "খ",
          "question": "'সচ্চরিত্রই পূণ্য'- ব্যাখ্যা করো।",
          "explanation": "আলোচ্য কথাটিতে সচ্চরিত্রের সুফল প্রকাশিত হয়েছে।সচ্চরিত্র হলো মানবিয় মৌলিক গুণ ও জীবনের শ্রেষ্ঠ সম্পদ। এর দ্বারা মানুষ পূর্ণমাত্রায় মনুষ্যত্বের স্তরে উপনীত হয়। এ কারণে আল্লাহ সুন্দর ব্যবহার বা স্বভাবকে পরকালীন জীবনে মানুষের কল্যাণের হাতিয়ার ও মুক্তির উপায় করে দিয়েছেন। উক্ত আচার-আচরণের বিনিময়ে পরকালে মানুষকে পুণ্য বা সওয়াব দান করা হবে। এ কারণেই মহানবি (স) বলেছেন, 'সুন্দর চরিত্র পুণ্য।'"
        },
        {
          "label": "গ",
          "question": "সুজনের আচরণে আখলাকে হামিদার কোন গুণের অভাব পরিলক্ষিত হয়? ব্যাখ্যা করো।",
          "explanation": "সুজনের আচরণে ওয়াদা পালনের অভাব পরিলক্ষিত হয়। কাউকে কোনো কথা দিয়ে বা কারও সাথে প্রতিজ্ঞা করে তা রক্ষা করাকে ওয়াদা পালন বলা হয়। এটি আখলাকে হামিদার (সচ্চরিত্র) অন্যতম গুণ। স্বয়ং আল্লাহ তায়ালা মানুষকে ওয়াদা পালনের নির্দেশ দিয়ে বলেছেন, 'হে ইমানদারগণ! তোমরা অঙ্গীকারসমূহ পূর্ণ করো।' (সূরা মায়িদা, আয়াত-১) কিন্তু সুজনের আচরণে ওয়াদা পালনের এ বিষয়টিই লঙ্ঘিত হয়েছে। উদ্দীপকের সুজন প্রতিমাসের দুই তারিখে তার কর্মচারীদের বেতন দেবেন বলে ঘোষণা দেন। কিন্তু মাসের দশ তারিখে পেরিয়ে গেলেও তিনি বেতন দেন না। তার এ কাজে আখলাকে হামিদার অন্যতম গুণ ওয়াদা পালনের বিষয়টি লঙ্ঘিত হয়েছে। ওয়াদা পালন করা মুমিনের অন্যতম বৈশিষ্ট্য। মহানবি (স) বলেছেন, 'যে ব্যক্তি ওয়াদা পালন করে না, তার দীন (ধর্ম) নেই।' (মুসনাদে আহমদ) মহান আল্লাহ বলেছেন, 'তোমরা প্রতিশ্রুতি পূর্ণ করো। নিশ্চয়ই এ সম্পর্কে জিজ্ঞাসা করা হবে।' (সূরা বনি ইসরাইল, আয়াত ৩৪) তাছাড়া ওয়াদা পালন না করা মুনাফিকের বৈশিষ্ট্য, আর মুনাফিকরা পরকালে জাহান্নামের সর্বনিম্ন স্তরে অবস্থান করবে। তাই মহান আল্লাহ মুমিনদের ওয়াদা ভঙ্গ না করার নির্দেশ দিয়েছেন। তিনি বলেন, 'হে মুমিনগণ! তোমরা যা পালন করো না, এমন কথা বলো কেন?' (সূরা আস- সফ, আয়াত ১৩) তাই বলা যায়, ওয়াদা পালন মানব চরিত্রের অন্যতম একটি গুণ। সুজনের আচরণে এ বিষয়টি লঙ্ঘিত হয়েছে।"
        },
        {
          "label": "ঘ",
          "question": "সুজনের স্ত্রী ও মেয়েদের উল্লেখিত গুরুত্ব কোরআন ও হাদিসের আলোকে বিশ্লেষণ করো।",
          "explanation": "সুজনের স্ত্রী ও মেয়েদের আচরণে শালীনতার গুণ পরিলক্ষিত হয়, কুরআন ও হাদিসের আলোকে যার গুরুত্ব অপরিসীম। কথা-বার্তা, আচার-আচরণ ও চলাফেরায় ভদ্র ও সভ্য, মার্জিত হওয়াকেই শালীনতা বলে। শালীনতার পরিধি অত্যন্ত ব্যাপক। এটি বহু নৈতিক গুণের সমষ্টি। ভদ্রতা, নম্রতা, সৌন্দর্য, সুরুচি, লজ্জাশীলতা ইত্যাদি গুণাবলির সমন্বিত রূপের মাধ্যমে শালীনতা প্রকাশ পায়। সুজনের স্ত্রী ও মেয়েদের আচরণে সেটিই প্রকাশ পেয়েছে। উদ্দীপকের সুজনের স্ত্রী ও দুই মেয়ে ভদ্রতা, নম্রতা, সুরুচি ও লজ্জাশীলতা অবলম্বন করে জীবনযাপন করে। যা শালীনতার বৈশিষ্ট্য। আর ইসলামে শালীনতার গুরুত্ব অপরিসীম। কুরআন ও হাদিসের বহু স্থানে মানুষকে শালীন জীবনযাপনের ব্যাপারে নির্দেশনা দেওয়া হয়েছে। এ সম্পর্কে আল্লাহ তায়ালা বলেন, 'আর তোমরা (নারীরা) নিজ গৃহে অবস্থান করবে এবং প্রাচীন জাহিলি যুগের মতো নিজেদের প্রদর্শন করবে না।' (সূরা আল- আহযাব, আয়াত ৩৩) অন্যত্র রাসুল (স) বলেছেন, 'অশ্লীলতা যেকোনো জিনিসকে খারাপ করে এবং লজ্জাশীলতা যেকোনো জিনিসকে সৌন্দর্যমণ্ডিত করে।' (তিরমিযি)। পরিশেষে বলা যায়, শালীনতা মানবজীবনের অন্যতম একটি গুণ। তাই সবাইকে শালীন জীবনযাপনে অভ্যস্ত হতে হবে।"
        }
      ]
    },
    {
      "number": "6",
      "uddipok": "",
      "tag": "CB 24",
      "sub_questions": [
        {
          "label": "ক",
          "question": "সাওম কী?",
          "explanation": "সুবহে সাদিক থেকে সূর্যাস্ত পর্যন্ত আল্লাহর সন্তুষ্টি লাভের উদ্দেশ্যে নিয়তের সাথে সকল প্রকার পানাহার ও ইন্দ্রিয় তৃপ্তি থেকে বিরত থাকাই সাওম।"
        },
        {
          "label": "খ",
          "question": "'দান করলে সম্পদ বাড়ে'- ব্যাখ্যা করো।",
          "explanation": "'দান করলে সম্পদ বাড়ে'- বাক্যটিতে দানশীলতার গুরুত্ব প্রকাশ পেয়েছে। দান করার মাধ্যমে মানুষের ইমানের বহিঃপ্রকাশ ঘটে। বাহ্যিকভাবে এতে দেখা যায় যে, সম্পদ কমে যায়। কিন্তু প্রকৃতপক্ষে এতে সম্পদ কমে না; বরং আল্লাহ তায়ালা খুশি হয়ে দানশীল ব্যক্তিকে আরও প্রভূত পরিমাণে প্রতিদান দিয়ে থাকেন। তার অবশিষ্ট সম্পদে বরকত হয়। আসমানের ফেরেশতা প্রতিদিন সকালে তার পক্ষে আল্লাহ তায়ালার নিকট দোয়া করেন। তাই বলা যায়, দান করলে সম্পদ কমে না; বরং বাড়ে।"
        },
        {
          "label": "গ",
          "question": "চিত্রে প্রদর্শিত 'ছক-ক' এর ইবাদতসমূহ কোন প্রকারের ইবাদত? ব্যাখ্যা করো।",
          "explanation": "চিত্রে প্রদর্শিত 'ছক-ক'-এর ইবাদতসমূহ হাক্কুল্লাহর অন্তর্ভুক্ত। ইবাদত দুই ধরনের। যথা- ১. হাক্কুল্লাহ ও ২. হাক্কুল ইবাদ। আল্লাহর সাথে সম্পৃক্ত অধিকার বা কর্তব্যকে হাক্কুল্লাহ বলে। অর্থাৎ যে ইবাদতসমূহ শুধু আল্লাহ তায়ালার জন্য নির্দিষ্ট সেগুলোই হলো হাক্কুল্লাহ। যেমন- সালাত কায়েম করা, যাকাত প্রদান করা, হজ পালন করা ইত্যাদি। আর হাক্কুল ইবাদ হলো সৃষ্টির সাথে সম্পৃক্ত অধিকার ও কর্তব্য। তাই 'ছক- ক'-এর ইবাদতটি হাক্কুল্লাহর পর্যায়ভুক্ত। চিত্রে প্রদর্শিত 'ছক-ক'-এর বিষয়বস্তু সাওম ও হজ, যা হাক্কুল্লাহর অন্তর্ভুক্ত। আর এ প্রকারের ইবাদতসমূহ শুধু আল্লাহর জন্যই নির্দিষ্ট। এর মাধ্যমে আল্লাহর শ্রেষ্ঠত্ব প্রমাণিত হয় এবং তাঁর দাসত্ব করার বিষয়টি সুস্পষ্টভাবে ফুটে ওঠে। পৃথক কোনো ব্যক্তি বা বস্তুর দাসত্ব বা স্বার্থ প্রকাশ পায় না। তাই বলা যায়, ছক-'ক' এ প্রদর্শিত ইবাদতটি হাক্কুল্লাহর অন্তর্ভুক্ত।"
        },
        {
          "label": "ঘ",
          "question": "চিত্রে প্রদর্শিত 'হক-খ' এর ইবাদতের গুরুত্ব পাঠ্যপুস্তকের আলোকে বিশ্লেষণ করো।",
          "explanation": "চিত্রে প্রদর্শিত 'ছক-খ'-এর ইবাদতটি হাক্কুল ইবাদের পর্যায়ভুক্ত। মানবজীবনে যার গুরুত্ব অপরিসীম। হাক্কুল ইবাদ বলতে বান্দার সাথে সম্পৃক্ত হক বা অধিকারকে বোঝায়। ইসলামে হাক্কুল ইবাদের গুরুত্ব অপরিসীম। হাক্কুল ইবাদ সঠিকভাবে পালন না করলে কেউ প্রকৃত মুমিন হতে পারে না। জানাযায় অংশগ্রহণ করা, মজলুমকে সাহায্য করা, রোগীকে দেখতে যাওয়া ইত্যাদি হাক্কুল ইবাদের অন্তর্ভুক্ত, যা 'ছক-খ'-তে লক্ষণীয়। চিত্রে প্রদর্শিত 'ছক-খ' তে রোগীকে দেখতে যাওয়া ও জানাযায় অংশগ্রহণের বিষয় তুলে ধরা হয়েছে, যা হাক্কুল ইবাদকে, নির্দেশ করে। মানবজীবনে হাক্কুল ইবাদের গুরুত্ব অপরিসীম। মানুষ সামাজিক জীব। তাই সমাজের মানুষ হিসেবে আমাদের কর্তব্য হলো বিপদে-আপদে একে অপরকে সাহায্য-সহযোগিতা করা। রাসুল (স) বলেছেন, 'নিশ্চয়ই তোমার উপর তোমার প্রতিপালকের, তোমার শরীরের, তোমার স্ত্রী ও সন্তান-সন্ততির হক রয়েছে।' অন্যত্র রাসুল (স) বলেছেন, 'এক মুসলিমের উপর অপর মুসলিমের ছয়টি অধিকার রয়েছে। যেমন- সালামের জবাব দেওয়া, রোগীকে দেখতে যাওয়া, জানাযায় অংশগ্রহণ করা, দাওয়াত কবুল করা, মজলুমকে সাহায্য করা ও হাঁচির জবাব দেওয়া।' (বুখারি ও মুসলিম) পরিশেষে বলা যায়, হাক্কুল ইবাদ তথা বান্দার হক ইবাদত হিসেবে গণ্য। তাই সবাইকে হাক্কুল ইবাদ পালনে সচেষ্ট হতে হবে।"
        }
      ]
    },
    {
      "number": "7",
      "uddipok": "এমএ পাশ করার পর জনাব কাফি ও শাফি দুই ভাই দেশের আইন-শৃঙ্খলা রক্ষা করা বাহিনীতে চাকুরী করেন। সম্প্রতি তারা দু'জনে সীমান্ত এলাকায় মাদক চালান রোধের দায়িত্ব পান। কাফি বিশ্বাস করেন, দেশপ্রেম ও দেশের সেবা করা ইবাদত স্বরূপ। এদিকে শাফি মোটা অংকের অর্থের বিনিময়ে এগুলোতে সঠিক দৃষ্টি দেন না।",
      "tag": "CB 24",
      "sub_questions": [
        {
          "label": "ক",
          "question": "নৈতিকতা কী?",
          "explanation": "সততা, সদাচার, সুন্দর কথা ও উন্নত চরিত্র এ সবকিছুর সমন্বয় হলো নৈতিকতা।"
        },
        {
          "label": "খ",
          "question": "শ্রমিকের গায়ের ঘাম শুকানোর পূর্বেই তার পারিশ্রমিক দিতে হবে কেন?",
          "explanation": "আলোচ্য হাদিসটিতে মহানবি (স) দ্রুত শ্রমিকদের পারিশ্রমিক পরিশোধ করার ওপর জোর দিয়েছেন। শ্রমিককে কোনো কাজে নিযুক্ত করা হলে কাজ শেষ করার সাথে সাথে তাকে তার পারিশ্রমিক দিয়ে দিতে হবে। পারিশ্রমিক দিতে অকারণে বিলম্ব করা যাবে না। শ্রমিকদের সাথে উত্তম ব্যবহার করতে হবে। অবশ্যই তাদেরকে তাদের ন্যায্য পারিশ্রমিক দিতে হবে। রাসুল (স) এ হাদিস দ্বারা শ্রমিককে উপযুক্ত এবং যথাসময়ে পারিশ্রমিক দেওয়ার ওপর গুরুত্বারোপ করেছেন।"
        },
        {
          "label": "গ",
          "question": "কাফির কাজটি পাঠ্যপুস্তকের আলোকে ব্যাখ্যা করো।",
          "explanation": "কাফির কাজে স্বদেশপ্রেমের বহিঃপ্রকাশ ঘটেছে। স্বদেশের প্রতি মায়া, মমতা ও আকর্ষণই হলো স্বদেশপ্রেম। স্বদেশপ্রেম একটি মহৎ মানবিক গুণ। একজন প্রকৃত মুমিন নিজ দেশকে ভালোবাসেন। দেশের স্বার্থ ও সম্পদ রক্ষায় কাজ করেন, যা কাফির কাজেও প্রকাশ পায়। উদ্দীপকের কাফি তার দেশের আইন-শৃঙ্খলা বাহিনীতে চাকরি করেন। তিনি সীমান্ত এলাকায় মাদক চালান রোধের দায়িত্ব পালন করেন। তার বিশ্বাস, দেশপ্রেম ও দেশের সেবা করা ইবাদতস্বরূপ। স্বদেশপ্রেম সম্পর্কিত কাফির এ ধারণাটি সঠিক। কারণ স্বদেশপ্রেম যেমন মহৎ একটি গুণ, তেমনি ইবাদতেরও শামিল। এ সম্পর্কে রাসুল (স) বলেন, 'দেশ রক্ষার জন্য সীমান্ত পাহারায় আল্লাহর রাস্তায় বিনিদ্র রজনী যাপন করা দুনিয়া ও এর মধ্যকার সবকিছু থেকে উত্তম।' (তিরমিযি) তাই বলা যায়, কাফির স্বদেশপ্রেমের গুণটি অত্যন্ত প্রশংসনীয় এবং মহৎ একটি কাজ।"
        },
        {
          "label": "ঘ",
          "question": "শাফির কর্মকাণ্ড চিহ্নিতপূর্বক এর পরিণতি বিশ্লেষণ করো।",
          "explanation": "শাফির কর্মকাণ্ডে ঘুষ নেওয়ার বিষয়টি প্রকাশ পেয়েছে, যার ইহকালীন ও পরকালীন পরিণতি অত্যন্ত ভয়াবহ। ঘুষ অর্থ উৎকোচ। স্বাভাবিক প্রাপ্যের পরও অসদুপায়ে অতিরিক্ত সম্পদ বা সুযোগ-সুবিধা গ্রহণ করাকে ঘুষ বলে। এটি একটি অনৈতিক কাজ এবং অর্থনৈতিক অপরাধ। শাফির কাজে এটিই প্রকাশ পেয়েছে, যার জন্য তাকে কঠোর পরিণতি ভোগ করতে হবে। উদ্দীপকে শাফি মাদক চালান রোধের দায়িত্ব পালন না করে বরং অর্থের বিনিময়ে এগুলোতে সঠিক দৃষ্টি দেন না। তাই তার এ কাজটি ঘুষের অন্তর্ভুক্ত। ঘুষ একটি সম্পূর্ণ হারাম তথা অবৈধ কাজ। ঘুষের মাধ্যমে অর্জিত টাকা-পয়সা সম্পূর্ণ হারাম। আর হারাম টাকায় কেনা পোশাক- পরিচ্ছদ পরে ইবাদত করলে তা কুবল হয় না। নবি করিম (স) বলেছেন, 'ঘুষ গ্রহণকারী এবং ঘুষ প্রদানকারী উভয়ের ওপর আল্লাহর অভিসম্পাত।' (বুখারি ও মুসলিম) পরকালে ঘুষের লেনদেনকারীর স্থান হবে জাহান্নাম। কিয়ামতের দিন এরা কঠিন শাস্তির সম্মুখীন হবে। উপরের আলোচনা থেকে প্রমাণিত হয়, শাফির কাজটি অনৈতিক এবং ঘৃণিত। পরকালে এ ধরনের কাজের জন্য রয়েছে কঠিন শাস্তি। তাই এরূপ অনৈতিক কাজ তথা ঘুষ গ্রহণ থেকে সবার বিরত থাকা উচিত।"
        }
      ]
    },
    {
      "number": "8",
      "uddipok": "জনাব নয়ন সরকারের একজন ঊর্ধ্বতন কর্মকর্তা। তার অফিসের কোনো ফাইলই অতিরিক্ত অর্থ, প্রদান ছাড়া চলে না। তিনি ব্যক্তিগত জীবনে নামাজ, রোজার পাশাপাশি কিছু দান খয়রাত করে থাকেন। তার ছেলে সুজন সরকার বিদেশি বিশ্ববিদ্যালয় থেকে -উচ্চতর ডিগ্রি অর্জন করে কর্মহীন জীবনযাপন করেন। তাকে কর্মের কথা বললে সে বলে, বাবার অঢেল টাকা আছে কর্মের কোনো প্রয়োজন নাই।",
      "tag": "CB 24",
      "sub_questions": [
        {
          "label": "ক",
          "question": "প্রতারণা কী?",
          "explanation": "প্রকৃত অবস্থা গোপন রেখে ফাঁকি বা ধোঁকার ওপর ভিত্তি করে নিজ স্বার্থ হাসিল করাকে প্রতারণা বলে।"
        },
        {
          "label": "খ",
          "question": "গিবতের কুফলগুলো লেখো।",
          "explanation": "গিবতের ইহকাল ও পরকালীন কুফল অত্যন্ত ভয়াবহ। গিবতকারীকে কেউই ভালোবাসে না। সবাই তাকে এড়িয়ে চলে ও ঘৃণা করে। একজনের দোষ-ত্রুটি অন্যের কাছে প্রকাশ করলে এর দ্বারা ঝগড়া-ফাসাদ, মারামারি পর্যন্ত হয়। ফলে সমাজ অশান্তিতে ভরে যায়। গিবতকারীর পাপ আল্লাহ ক্ষমা করবেন না যতক্ষণ ঐ ব্যক্তি ক্ষমা না করবেন। রাসুল (স) গিবতকে ব্যভিচারের চাইতেও মারাত্মক বলে অভিহিত করেছেন। তাই আমাদের প্রত্যেকের উচিত গিবত থেকে নিজেকে দূরে রাখা।"
        },
        {
          "label": "গ",
          "question": "জনাব নয়নের কর্মটি চিহ্নিতপূর্বক পাঠ্যপুস্তকের আলোকে ব্যাখ্যা করো।",
          "explanation": "জনাব নয়নের কর্মকান্ডে আখলাকে যামিমার অন্যতম খারাপ কাজ ঘুষ গ্রহণ বিষয়টি প্রকাশ পেয়েছে। ঘুষ অর্থ উৎকোচ। স্বাভাবিক প্রাপ্যের পরও অসদুপায়ে অতিরিক্ত সম্পদ বা সুযোগ-সুবিধা গ্রহণ করাকে ঘুষ বলে। কোনো প্রতিষ্ঠানের কর্মকর্তা- কর্মচারী তাদের কাজের জন্য নির্দিষ্ট বেতন-ভাতা পায়। কিন্তু তারা যদি ঐ কাজের জন্যই অন্যায়ভাবে আরও বেশি কিছু গ্রহণ করে তা হলো ঘুষ, যেমনটি উদ্দীপকে নয়ন সাহেবের কাজে প্রকাশ পেয়েছে। উদ্দীপকে নয়ন সরকারি চাকরিজীবী হয়েও কর্মস্থলে জনসাধারণের থেকে অতিরিক্ত অর্থ আদায় করেন। জনাব নয়নের এ কাজটিই মূলত ঘুষ বা উৎকোচ গ্রহণ। সমাজে নানাভাবে ঘুষের প্রচলন দেখা যায়। সাধারণত মানুষ অসৎ উদ্দেশ্য হাসিলের জন্য টাকা-পয়সা ঘুষ দিয়ে থাকে। এ ছাড়া উপহারের নামে নানা দ্রব্যসামগ্রী যেমন- টিভি, ফ্রিজ, গহনা, ফ্ল্যাট ইত্যাদিও ঘুষ হিসেবে দেওয়া হয়। বস্তুত দ্রব্যসামগ্রী যে মূল্যেরই হোক, টাকা-পয়সা কম হোক বা বেশি হোক, ঘুষ হিসেবে ব্যবহৃত হলে তা হারাম হবে। ঘুষের পরিণতি সম্পর্কে রাসুল (স) বলেন, 'ঘুষদাতা ও ঘুষখোর উভয়ই জাহান্নামি।' (তাবারানি) সুতরাং আমাদের সকলের উচিত ঘুষ থেকে বেঁচে থাকা।"
        },
        {
          "label": "ঘ",
          "question": "সুজন সরকারের কাজের পরিণতি ইসলামের আলোকে বিশ্লেষণ করো।",
          "explanation": "সুজন সরকারের মধ্যে কর্মবিমুখতা ফুটে উঠেছে। সামর্থ্য থাকা সত্ত্বেও কোনো কাজ না করে অলস বা বেকার বসে থাকাকে কর্মবিমুখতা বলে। কোনো অক্ষম ব্যক্তি যেমন- অন্ধ, প্রতিবন্ধী ইত্যাদি শ্রেণির লোক যদি কাজ করতে না পারে তাহলে সেটা কর্মবিমুখতা নয়। বরং সামর্থ্য থাকা সত্ত্বেও স্বেচ্ছায় কোনো কাজ না করে বেকার বসে থাকা হলো কর্মবিমুখতা, যা সুজন সরকারের মধ্যেও প্রকাশ পায়। উদ্দীপকে সুজন সরকার তার বাবার অঢেল সম্পত্তির অজুহাত দেখিয়ে উচ্চশিক্ষিত হওয়া সত্ত্বেও কর্মহীন জীবনযাপন করে। আর এ মনোভাব কর্মবিমুখতারই নামান্তর। ইসলামে কর্মবিমুখতার সুযোগ নেই। আল্লাহ তায়ালা বলেন, 'আর নামাজ সমাপ্ত হলে তোমরা জমিনে ছড়িয়ে পড়ো এবং আল্লাহর অনুগ্রহ অনুসন্ধান করো।' (সূরা আল-জুমুআ, আয়াত ১০) কর্মের প্রতি গুরুত্ব দিয়ে রাসুল (স) বলেন, 'হালাল জীবিকা অন্বেষণ করা ফরজের পর আরো একটি ফরজ।' (বায়হাকি) তাই কেউ যদি সামর্থ্য থাকা সত্ত্বেও কর্ম থেকে দূরে থাকে, তাহলে সে আল্লাহ ও রাসুল (স)-এর নির্দেশ অমান্য করে। যার কারণে পরকালে তাকে কঠিন পরিণতি ভোগ করতে হবে। পরিশেষে বলা যায়, কর্মবিমুখতা কখনোই কোনো মানুষ ও জাতির উন্নতি করতে পারে না। তাই সবার উচিত সামর্থ্য অনুযায়ী ছোট বা বড় যে কোনো ধরনের একটি কাজের সাথে নিজেকে যুক্ত করা। বস্তুত বেকারত্ন জীবনের কোনো কিছুর সমাধান করতে পারে না।"
        }
      ]
    },
    {
      "number": "9",
      "uddipok": "চৈতি বেগম বিশ্ববিদ্যালয়ে লেখাপড়া করে। তার ধারণা ইসলাম নারীদেরকে বিভিন্নভাবে অসম্মানিত করেছে। বিশেষ করে তাদের ঘরের মধ্যে সীমাবদ্ধ রেখে। তার এক বান্ধবী মুমতাহিনা শাহিনার অনুপস্থিতিতে শ্রেণিকক্ষে বলে, শাহিনার স্বভাব-চরিত্র ভালো না। তোমরা কেউ তাকে টাকা ধার দেবে না।",
      "tag": "CB 24",
      "sub_questions": [
        {
          "label": "ক",
          "question": "আত্মশুদ্ধি কী?",
          "explanation": "আত্মশুদ্ধি বলতে সব ধরনের অনৈসলামিক কথা ও কাজ থেকে নিজ অন্তরকে বিরত রাখাকে বোঝায়।"
        },
        {
          "label": "খ",
          "question": "ব্যয় করার ক্ষেত্রে মধ্যমপন্থা অবলম্বন করতে হবে কেন?",
          "explanation": "অপচয় ও কৃপণতার কুফল থেকে রক্ষা পাওয়া যায় বলে ব্যয় করার ক্ষেত্রে মধ্যমপন্থা অবলম্বন করতে হয়। ব্যয়ের ক্ষেত্রে যিনি মধ্যমপন্থা অবলম্বন করেন তাকে মিতব্যয়ী বলা হয়। আর মিতব্যয়ী ব্যক্তি আল্লাহ তায়ালার নিয়ামতের যথাযথ ব্যবহার করেন। ফলে সমাজে শান্তি ও সমৃদ্ধি আসে। পক্ষান্তরে কৃপণতা ও অপচয় সমাজে নানা অশান্তি সৃষ্টি করে। অপচয়কারীর সম্পদ দ্রুত শেষ হয়ে যায়। ফলে সে নানা অভাব-অনটন, দুঃখ-কষ্টে দিনযাপন করে। অন্যদিকে কৃপণতা মানুষের মধ্যে মনোমালিন্য ও শত্রুতার জন্ম দেয়। তাই ব্যয়ের ক্ষেত্রে মধ্যমপন্থা অবলম্বন করাই যুক্তিসংগত।"
        },
        {
          "label": "গ",
          "question": "চৈতি বেগমের ধারণা ইসলামের আলোকে ব্যাখ্যা করো।",
          "explanation": "চৈতি বেগমের ধারণায় ইসলামে নারীর প্রতি সম্মানবোধের বিষয়টি অস্বীকার করা হয়েছে। নারীর প্রতি সম্মানবোধ বলতে নারীকে সম্মান প্রদর্শনের মনোভাবকে বোঝায়। নারীদের অধিকার প্রদান, তাদের সম্মান ও সম্পদ সংরক্ষণ করা ইত্যাদি নারীর প্রতি সম্মানবোধের প্রকৃত উদাহরণ'। ইসলামে নারীদের প্রভূত সম্মান ও মর্যাদা দেওয়া হয়েছে। কিন্তু চৈতি বেগমের মনোভাবে এ ধারণার ব্যত্যয় ঘটেছে। উদ্দীপকে চৈতি বেগমের ধারণা ইসলাম নারীদেরকে বিভিন্নভাবে অসম্মানিত করেছে। বিশেষ করে তাদের ঘরের মধ্যে সীমাবদ্ধ রেখে। আর এ ধারণা মোটেই সঠিক নয়। কারণ ইসলাম অর্থনৈতিক ক্ষেত্রে নারীদের অধিকার ও মর্যাদা সংরক্ষণ করেছে। পিতামাতার সম্পত্তিতে তাদের উত্তরাধিকার দেওয়া হয়েছে। তাদেরকে স্বাধীনভাবে অর্থোপার্জনেরও বিধান দেওয়া হয়েছে। তবে সেটা অবশ্যই পর্দার বিধান ও ইসলামি নীতি অনুযায়ী হতে হবে। আল্লাহ তায়ালা বলেন, 'পুরুষ যা অর্জন করে তা তার প্রাপ্য, আর নারী যা অর্জন করে তা তার প্রাপ্য।' (সূরা আন-নিসা, আয়াত ৩২) সুতরাং বলা যায়, ইসলামে নারীর অধিকার সংক্রান্ত চৈতি বেগমের ধারণা সঠিক নয়।"
        },
        {
          "label": "ঘ",
          "question": "মুমতাহিনার বক্তব্যটি চিহ্নিতপূর্বক এর পরিণাম কোরআন ও হাদিসের আলোকে বিশ্লেষণ করো।",
          "explanation": "মুমতাহিনার বক্তব্যে গিবত ফুটে উঠেছে, যার পরিণতি খুবই ভয়াবহ। গিবত অর্থ পরনিন্দা, পরচর্চা, অসাক্ষাতে দুর্নাম করা, সমালোচনা করা, - অপরের দোষ প্রকাশ করা, কুৎসা রটনা করা ইত্যাদি। প্রচলিত অর্থে, কারো অসাক্ষাতে তার দোষ বর্ণনা করাকে গিবত বলে। এটি মানবচরিত্রের একটি গর্হিত বৈশিষ্ট্য। মুমতাহিনার আচরণে এটিই প্রকাশ পেয়েছে। উদ্দীপকে মুমতাহিনা তার বান্ধবী শাহিনার অনুপস্থিতিতে তার চরিত্র খারাপ বলে। এ কাজটি গিবতের অন্তর্ভুক্ত। কারণ কারো অনুপস্থিতিতে তার নামে সমালোচনা করা গিবতেরই নামান্তর। ইসলামি শরিয়তে গিবত সম্পূর্ণ হারাম। এটি মারাত্মক পাপের কাজ। আল্লাহ বলেন, 'আর তোমরা একে অন্যের গিবত করো না। তোমাদের কেউ কি তার মৃত ভাইয়ের গোশত খেতে ভালোবাসবে? বস্তুত তোমরা নিজেরাই তা অপছন্দ করে থাকো।' (সূরা আল-হুজুরাত, আয়াত ১২) গিবত ব্যভিচারের চেয়েও খারাপ। রাসুল (স) বলেন, 'কোনো ব্যক্তি ব্যভিচার করার পর তাওবা করলে আল্লাহ তায়ালা তাকে ক্ষমা করে দিতে পারেন। কিন্তু গিবতকারীকে ততক্ষণ পর্যন্ত আল্লাহ মাফ করবেন না, যতক্ষণ না যার গিবত করা হয়েছে সে ব্যক্তি মাফ করবে।' (বায়হাকি) পরিশেষে বলা যায়, গিবত অত্যন্ত ঘৃণিত কাজ। এ স্বভাবটি বেশিরভাগ মানুষের মধ্যেই লক্ষণীয়। সবার উচিত এই নিন্দনীয় স্বভাব থেকে নিজেকে বিরত রাখার সর্বাত্মক চেষ্টা করা।"
        }
      ]
    },
    {
      "number": "10",
      "uddipok": "জনাব মোস্তফা জনপ্রতিনিধি নির্বাচিত হয়ে জনগণের উদ্দেশ্যে ভাষণদান কালে বলেন, যদি আমি আল্লাহর আদেশ মান্য করি, তবে আপনারা আমাকে অনুসরণ ও সহায়তা করবেন। আর যদি এর বিপরীত করি, তবে আমাকে সংশোধন করবেন। তার ভাতিজা মোজাহার উচ্চ মাধ্যমিক শিক্ষা শেষে বাংলাদেশ সেনাবাহিনীতে যোগ দিয়ে অসাধারণ বীরত্বপূর্ণ অবদানের জন্য 'বোর্ড অফ ওনার' উপহার পেতে এবং জাতীয় পতাকাকে সমুন্নত রাখতে ও দেশমাতৃকার শান্তি স্থাপনে জীবনের কঠিন ঝুঁকি নিতে চায়।",
      "tag": "CB 24",
      "sub_questions": [
        {
          "label": "ক",
          "question": "যুলফিকার কী?",
          "explanation": "যুলফিকার হলো একটি তরবারির নাম, যা আলি (রা) বদর যুদ্ধে তার অসাধারণ বীরত্বের জন্য রাসুল (স)-এর কাছ থেকে উপহার হিসেবে পেয়েছিলেন।"
        },
        {
          "label": "খ",
          "question": "হযরত উমর (রা)-কে কেন ন্যায় ও ইনসাফের মূর্ত প্রতীক বলা হয়? ব্যাখ্যা করো।",
          "explanation": "মুসলিম জাহানের দ্বিতীয় খলিফা হযরত উমর (রা) ছিলেন ন্যায় ও ইনসাফের মূর্ত প্রতীক। হযরত উমর (রা)-এর চোখে ধনী-গরিব, উঁচু-নিচু, আপন-পর বলে কোনো ভেদাভেদ ছিল না। আইন সবার জন্য সমান- তিনি এ নীতিতে বিশ্বাস করতেন। ব্যভিচারের অপরাধে দোষী প্রমাণিত হওয়ায় তিনি তার ছেলেকেও শাস্তি থেকে অব্যাহতি দেননি। তাই তাকে ন্যায় ও ইনসাফের মূর্ত প্রতীক বলা হয়।"
        },
        {
          "label": "গ",
          "question": "জনাব মোস্তফার ভাষণে কোন খলিফার জীবন কর্মের প্রতিফলন ঘটে? ব্যাখ্যা করো।",
          "explanation": "জনাব মোস্তফার বক্তব্যে ইসলামের প্রথম খলিফা হযরত আবু বকর (রা)-এর বক্তব্যের বহিঃপ্রকাশ ঘটেছে। হযরত আবু বকর (রা) বয়স্ক পুরুষদের মধ্যে প্রথম ইসলাম গ্রহণ করেন। তিনি ছিলেন ইসলামের একনিষ্ঠ সেবক। রাসুল (স)-এর মৃত্যুর পূর্বে তিনি সার্বক্ষণিক তাঁর এবং ইসলামের সেবায় নিজেকে নিয়োজিত রেখেছেন। কুরআন এবং সুন্নাহকে তিনি জীবনের সর্বোৎকৃষ্ট আদর্শ হিসেবে গ্রহণ করেছেন। তাই রাসুল (স)-এর মৃত্যুর পর (৬৩২ খ্রি.) তিনিই খিলাফতের দায়িত্বপ্রাপ্ত হন। খিলাফতে অধিষ্ঠিত হয়ে আল্লাহ এবং রাসুল (স)-এর নির্দেশ মোতাবেক তিনি খিলাফত পরিচালনা করার শপথ গ্রহণ করেন। জনাব মোস্তফার মধ্যে তার এ আদর্শেরই প্রতিফলন লক্ষ করা যায়। জনপ্রতিনিধি নির্বাচিত হয়ে জনাব মোস্তফা এলাকার জনগণকে ডেকে বলেন, 'আমি যতদিন আল্লাহ ও রাসুল (স)-এর অনুসরণ করব, ততদিন তোমরা আমাকে অনুসরণ করবে এবং আমার ভুলগুলো সংশোধন করে দেবে।' একইভাবে জবাবদিহিতার চিন্তা-চেতনার অধিকারী হযরত আবু বকর (রা) মুসলিম জাহানের খলিফা নির্বাচিত হওয়ার পর জনতার উদ্দেশ্যে বলেছিলেন, 'যতদিন আমি আল্লাহ ও তাঁর রাসুল (স)-এর অনুসরণ করি, ততদিন তোমরা আমায় অনুসরণ করবে এবং আমাকে সাহায্য করবে। আর ভুল পথে চললে তোমরা আমাকে সাথে সাথে সংশোধন করে দেবে।' তার এ বক্তব্যে আল্লাহ ও রাসূল (স)-এর প্রতি একনিষ্ঠ আনুগত্য প্রকাশ, জবাবদিহিতা তথা জনগণের ভালো-মন্দ বিচারের প্রতি গুরুত্ব প্রদান প্রভৃতি বৈশিষ্ট্য প্রকাশ পেয়েছে। আর জনপ্রতিনিধি জনাব মোস্তফা সর্বকালের অনুকরণীয় শাসক হযরত আবু বকর (রা)-এর বৈশিষ্ট্যকেই লালন করছেন।"
        },
        {
          "label": "ঘ",
          "question": "তুমি কি মনে কর যে, মোজাহারের আকাঙ্ক্ষায় কোনো এক খলিফার আদর্শ পরিপূর্ণভাবে ফুটে উঠেছে? তোমার পাঠ্যবইয়ের আলোকে মূল্যায়ন করো।",
          "explanation": "হ্যাঁ, মোজাহারের আকাঙ্ক্ষায় হযরত আলি (রা)-এর আদর্শ পরিপূর্ণভাবে ফুটে উঠেছে। হযরত আলি (রা) ছিলেন শৌর্য-বীর্য ও অসাধারণ শক্তির অধিকারী। তাঁর নাম শুনলে কাফিরদের মনে ত্রাস সৃষ্টি হতো। বদর যুদ্ধে অসাধারণ বীরত্বের জন্য রাসুল (স) তাঁকে 'যুলফিকার' তরবারি উপহার দেন। মহানবি (স)-এর জন্য জীবনের যেকোনো পরিস্থিতি মেনে নিতে তিনি কোনো দ্বিধা করতেন না। আর এ বিষয়টিই প্রকাশ পেয়েছে মোজাহারের মধ্যে। উদ্দীপকে মোজাহার সেনাসদস্য হয়ে বীরত্বসূচক অবদানের জন্য \"সোর্ড অব অনার\" উপহার পেতে চায় এবং দেশের শান্তি উপস্থাপনের জন্য জীবনের ঝুঁকি নিতে চায়। তার এ মনোভাবটি হযরত আলি (রা)-এর আদর্শকে প্রতিনিধিত্ব করে। মূলত আলি (রা) মহানবি (স)-এর জন্য নিজেকে সবসময় নিবেদিত রেখেছিলেন। মহানবি হযরত মুহাম্মদ (স) হিজরত করে মদিনায় যাওয়ার সময় হযরত আলি (রা)-কে আমানতের মালের দায়িত্ব দিয়ে তাঁর বিছানায় রেখে যান। জীবনের কঠিন ঝুঁকি সত্ত্বেও তিনি এ দায়িত্ব যথাযথভাবে পালন করেন। মহানবি (স)-এর দেওয়া দায়িত্বের চেয়ে তিনি তাঁর জীবনের মূল্য তুচ্ছ মনে করেছেন। দায়িত্ব পালনই ছিল তাঁর কাছে বড় ব্যাপার। হযরত আলি (রা)-এর মতো সত্যের পথে জীবনবাজি রাখা যুবক খুব কম আছে। আমরাও সত্যের পথে একনিষ্ঠ থাকব এবং সত্য প্রতিষ্ঠা করব।"
        }
      ]
    },
    {
      "number": "11",
      "uddipok": "দৃশ্যকল্প-১: পাবনার জরিনা বেগম তার নবজাতক পুত্রসন্তান সারওয়ারকে উত্তম পরিচর্যা ও বিশুদ্ধ খাঁটি বাংলা ভাষা শেখানোর জন্য বগুড়া শহরের একটি ডে কেয়ার সেন্টারে প্রেরণ করেন। পাঁচ বছরের মধ্যে শিশুটি বাংলা ভাষার ওপর উত্তম দখল অর্জন করে। দৃশ্যকল্প-২: ইতিহাস পড়ে জনাব করিম জানতে পারেন যে, দীর্ঘদিন ধরে দুটো গোত্রের মাঝে যুদ্ধ চলার কারণে সৌদি আরবের একটি ভূখণ্ডের শান্ত ও নির্মল পরিবেশ বসবাসের অযোগ্য হয়ে ওঠে। অতঃপর ৬২২ খ্রি. একজন মহামানবের মধ্যস্থতায় চিরদিনের জন্য সে যুদ্ধ বন্ধ হয়ে যায়। পরিশেষে সকল গোত্রের সম্মতিতে লিখিত সংবিধানের আলোকে একটি গণপ্রজাতান্ত্রিক রাষ্ট্র গঠিত হয়।",
      "tag": "CB 24",
      "sub_questions": [
        {
          "label": "ক",
          "question": "যুননুরাইন কী?",
          "explanation": "যুননুরাইন হলো হযরত উসমান (রা)-এর উপাধি, যার অর্থ- দুই নূরের অধিকারী।"
        },
        {
          "label": "খ",
          "question": "জাবির ইবনে হাইয়ানকে রসায়নশাস্ত্রের জনক বলা হয় কেন? ব্যাখ্যা করো।",
          "explanation": "জাবির ইবনে হাইয়ান সর্বপ্রথম রসায়নশাস্ত্রের মৌলিক গবেষণায় অসাধারণ অবদান রেখেছেন বিধায় তাকে এ শাস্ত্রের জনক বলা হয়। জাবির ইবনে হাইয়ান রসায়ন বিজ্ঞানের কিছু গুরুত্বপূর্ণ ক্ষেত্র, যথা- পরিস্রবণ, ভস্মীকরণ, বাষ্পীকরণ, ধাতুর শোধন ও তরলীকরণ, ইস্পাত তৈরির প্রক্রিয়া প্রভৃতি আবিষ্কার করেন। এছাড়া তিনি লোহার মরিচা রোধক বার্নিশ, চুলের কলপ, লেখার কালি, কাঁচ ইত্যাদি দ্রব্য প্রস্তুত প্রণালি উদ্ভাবন করেন। এসব আবিষ্কারের ফলে রসায়নশাস্ত্র বিজ্ঞানের একটি স্বয়ংসম্পূর্ণ স্বতন্ত্র শাখা হিসেবে প্রতিষ্ঠা পায়। এ কারণে তাকে রসায়নশাস্ত্রের জনক বলা হয়।"
        },
        {
          "label": "গ",
          "question": "দৃশ্যকল্প-১ এ মুহাম্মদ (স)-এর জীবনের কোন অংশটুকু প্রকাশ পেয়েছে? ব্যাখ্যা করো।",
          "explanation": "দৃশ্যকল্প-১-এ মহানবি (স)-এর শৈশবের ঘটনা প্রকাশ পেয়েছে। জন্মের পর মহানবি (স)-এর ধাত্রী মা হালিমার গৃহে লালিতপালিত হন। হালিমা (রা) বনু সাদ গোত্রের লোক ছিলেন। আর বনু সাদ গোত্র বিশুদ্ধ আরবিতে কথা বলতে পারতো। তাই মহানবি (স)-ও বিশুদ্ধ আরবি ভাষায় কথা বলতেন। দৃশ্যকল্প-১-এ এই ঘটনাটি ফুটে উঠেছে। দৃশ্যকল্প-১-এ দেখা যায়, জরিনা বেগম তার পুত্র সন্তানকে বিশুদ্ধ বাংলা শেখার জন্য বগুড়ার একটি ডে কেয়ার সেন্টারে পাঠান। সেখানে শিশুটি পাঁচ বছরের মধ্যে বাংলা ভাষার উপর উত্তম দখল অর্জন করে। উল্লেখ্য, মহানবি (স) হালিমা (রা)-এর পরিচর্যায় পাঁচ বছর অতিবাহিত করেন। সেখানে বিশুদ্ধ আরবি ভাষা শিখে তিনি মা আমিনার গৃহে প্রত্যাবর্তন করেন। সুতরাং বলা যায়, দৃশ্যকল্প-১-এর ঘটনা মহানবি (স)-এর শৈশবের ঘটনারই প্রতিচ্ছবি।"
        },
        {
          "label": "ঘ",
          "question": "তুমি কি মুহাম্মদ (স)-এর জীবনের কোনো এক ঘটনার সাথে দৃশ্যকল্প-২ এ বর্ণিত ঘটনার সাথে মিল খুঁজে পাও? যৌক্তিক উত্তর দাও।",
          "explanation": "দৃশ্যকল্প-২-এ বর্ণিত ঘটনাটি মহানবি (স)-এর মাদানি জীবনে সংঘটিত মদিনা সনদের সাথে সাদৃশ্যপূর্ণ। মহানবি (স) ৬২২ খ্রিষ্টাব্দে মদিনায় হিজরত করে গুরুত্বপূর্ণ কিছু উদ্যোগ গ্রহণ করেন। সেখানে তিনি দীর্ঘদিন ধরে চলমান আউস ও খাযরাজ গোত্রদ্বয়ের যুদ্ধ বন্ধ করেন, মুহাজির ও আনসারদের মাঝে ভ্রাতৃত্ব স্থাপন করেন। রাষ্ট্র পরিচালনার জন্য মদিনা সনদ প্রণয়ন করেন। দৃশ্যকল্প-২ এ ঘটনাই তুলে ধরা হয়েছে। দৃশ্যকল্প-২ এ বর্ণিত করিম সাহেব ইতিহাস গ্রন্থ পড়ে আরবের দুটি গোত্রের দ্বন্দ্ব নিরসন ও একটি লিখিত সংবিধান সম্পর্কে জানতে পারেন। আর এই ঐতিহাসিক ঘটনাটি মহানবি (স)-এর মাদানি জীবনকে নির্দেশ করে। মহানবি (স) মদিনার আউস ও খাযরাজ গোত্রের দ্বন্দ্ব নিরসন ছাড়াও বেশ কিছু পদক্ষেপ নেন, যার মধ্যে মদিনা সনদ অন্যতম। মদিনা সনদের ধারা ছিল ৪৭টি। মদিনার বিভিন্ন ধর্মের ও গোত্রের লোকদের সঙ্গে নিয়ে মহানবি (স) এ সনদ প্রণয়ন করেন। আর এ সনদটি প্রণয়নের মাধ্যমে ইসলামকে সমুন্নত করে মদিনায় একটি ইসলামি রাষ্ট্র প্রতিষ্ঠা সম্ভব হয়। পরিশেষে বলা যায়, মহানবি (স) মদিনা সনদের মাধ্যমে ইসলামের শ্রেষ্ঠত্ব ফুটিয়ে তুলেছিলেন। দৃশ্যকল্প-২ এ বর্ণিত করিম সাহেব মহানবি (স)-এর মাদানি জীবনের এ ঘটনাটি সম্পর্কেই জ্ঞান লাভ করেছেন।"
        }
      ]
    }
  ]
}