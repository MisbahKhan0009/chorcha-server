{
  "title": "বরিশাল বোর্ড ২০২৪",
  "subtitle": "ইসলাম ও নৈতিক শিক্ষা (11)",
  "questions": [
    {
      "number": "1",
      "uddipok": "তাযকিয়া একজন মুসলিম। সে নিয়মিত সালাত আদায় করে। কিন্তু ইসলামের কোনো কোনো গুরুত্বপূর্ণ বিষয় নিয়ে সে ঠাট্টা-বিদ্রূপ করে। বিষয়টি জানতে পেরে তার এক শিক্ষক বলেন, \"দুনিয়া ও আখিরাতে এর পরিণতি অত্যন্ত ভয়াবহ।\"",
      "tag": "BB 24",
      "sub_questions": [
        {
          "label": "ক",
          "question": "তাওহিদ কাকে বলে?",
          "explanation": "আল্লাহ তায়ালাকে এক ও অদ্বিতীয় হিসেবে স্বীকার করে নেওয়াকে তাওহিদ বলা হয়।"
        },
        {
          "label": "খ",
          "question": "ইমান ও ইসলামের সম্পর্ক ব্যাখ্যা করো।",
          "explanation": "ইমান ও ইসলামের মধ্যে ঘনিষ্ঠ ও অবিচ্ছেদ্য সম্পর্ক রয়েছে। ইমান মানুষের অন্তরে আল্লাহর প্রতি বিশ্বাস, অনুরাগ ও তাঁর সন্তুষ্টি লাভের বাসনা সৃষ্টি করে। আর তাতে ইসলাম ইবাদত ও আনুগত্যের মাধ্যমে সজীব ও সতেজ হয়ে পরিপূর্ণ সৌন্দর্যে বিকশিত হয়। ইসলাম হলো ইমানের বহিঃপ্রকাশ। অন্তরের ইমানি চেতনা ইসলামের মাধ্যমে প্রকাশ লাভ করে মানুষকে কল্যাণের পথে পরিচালিত করে। তাই বলা যায়, ইমান ও ইসলাম একটি অপরটির পরিপূরক।"
        },
        {
          "label": "গ",
          "question": "ইসলামের দৃষ্টিতে তাযকিয়ার আচরণ ব্যাখ্যা করো।",
          "explanation": "ইসলামের দৃষ্টিতে তাযকিয়ার আচরণ কুফরের অন্তর্ভুক্ত। কুফর অর্থ অবিশ্বাস করা, অস্বীকার করা। আল্লাহ তায়ালার মনোনীত দীন ইসলামের মৌলিক বিষয়গুলোর কোনো একটিরও প্রতি অবিশ্বাস পোষণ করাকে কুফর বলে। আর যে ব্যক্তি কুফরে লিপ্ত হয় তাকে বলে কাফির।' মানুষ নানাভাবে কুফরে লিপ্ত হতে পারে। যেমন- আল্লাহর অস্তিত্ব ও গুণাবলি অস্বীকার করা, ইসলামের মৌলিক ইবাদত অস্বীকার করা, হারামকে হালাল ও হালালকে হারাম মনে করা, মহানবি (স) কিংবা কুরআনকে নিয়ে ঠাট্টা-উপহাস করা ইত্যাদি কুফরের অন্তর্ভুক্ত। এ কাজগুলোর মাধ্যমে মানুষ কাফির হয়ে যায়। তাযকিয়ার আচরণেও এরূপ পরিলক্ষিত হয়। উদ্দীপকের তাযকিয়া ইসলামের গুরুত্বপূর্ণ বিষয় নিয়ে ঠাট্টা-উপহাস করে। তার এ কাজটি কুফরের অন্তর্ভুক্ত। কুফর মানুষের মাঝে অবাধ্যতা ও অকৃতজ্ঞতার জন্ম দেয়। ফলে কাফির ব্যক্তি আল্লাহ তায়ালা, পরকাল, নবি- রাসুল ইত্যাদিতে বিশ্বাস করে না, ফলে সে দুনিয়ার ভোগ বিলাস, আরাম- আয়েশ ও নানা রকম অন্যায়-অপকর্মে লিপ্ত হয়ে পড়ে। উদ্দীপকের তাযকিয়া মুসলিম হওয়া সত্ত্বেও ইসলামের গুরুত্বপূর্ণ বিষয় নিয়ে ঠাট্টা-উপহাস করে। আর এমন বিষয় নিয়ে ঠাট্টা-উপহাস করা নিশ্চিতভাবেই কুফর বা অবিশ্বাসের প্রতিই ইঙ্গিত দেয়। তাই বলা যায়, ইসলামের গুরুত্বপূর্ণ বিষয় নিয়ে ঠাট্টা-উপহাস করায় তাযকিয়ার আচরণ কুফরির অন্তর্ভুক্ত।"
        },
        {
          "label": "ঘ",
          "question": "উদ্দীপকে উল্লেখিত শিক্ষকের মন্তব্যের যথার্থতা মূল্যায়ন করো।",
          "explanation": "'দুনিয়া ও আখিরাতে কুফরের পরিণতি ভয়াবহ'- উদ্দীপকে উল্লেখিত শিক্ষকের এ মন্তব্যটি যথার্থ। আল্লাহ তায়ালার মনোনীত দীন ইসলামের গুরুত্বপূর্ণ কোনো বিষয় নিয়ে ঠাট্টা-বিদ্রূপ করা কুফরের শামিল। মানবজীবনে এর পরিণতি অত্যন্ত ভয়াবহ। শুধু দুনিয়াতে নয়; বরং আখিরাতেও এর ফলে মানুষকে অত্যন্ত ভয়াবহ পরিণতি ভোগ করতে হবে। কারণ কুফর মানুষের মাঝে অবাধ্যতা ও অকৃতজ্ঞতার জন্ম দেয়। ফলে কাফির ব্যক্তি আল্লাহ তায়ালা, পরকাল, নবি-রাসুল রাসুল ইত্যাদিতে বিশ্বাস করে না, এজন্য সে দুনিয়ার ভোগ বিলাস, আরাম-আয়েশ ও নানা রকম অন্যায়-অপকর্মে লিপ্ত হয়ে পড়ে। সে জান্নাত- জাহান্নাম অবিশ্বাস করে, তাই পরকালের পরোয়া করেনা। ফলে তার কাছে দুনিয়ার জীবন প্রাধান্য পায়। তাই দুনিয়ার স্বার্থে সে মিথ্যাচার, অনাচার, খুন-খারাবি, ছিনতাই প্রভৃতি অপকর্মে জড়িয়ে পড়ে। ফলে সমাজে অনৈতিকতার প্রসার ঘটে। আর এর জন্য দুনিয়া ও আখিরাতে তাকে অত্যন্ত ভয়াবহ পরিণতি ভোগ করতে হবে। তাযকিয়ার আচরণে কুফরি প্রকাশ পাওয়ায় তার এক-শিক্ষক এমনি মন্তব্য করেছেন। উদ্দীপকের 'তাযকিয়া নিজেকে মুসলিম দাবি করে এবং নিয়মিত সালাত আদায় করে। তবে ইসলামের গুরত্বপূর্ণ বিষয় নিয়ে ঠাট্টা-বিদ্রূপ করায় সে কুফরিতে লিপ্ত হয়ে পড়েছে। আর কাফিরদের জন্য পরকালে কঠিন শাস্তি অপেক্ষা করছে, যার পরিণতি অত্যন্ত ভয়াবহ। কারণ আল্লাহ তায়ালা কাফিরদের সম্পর্কে বলেন, 'যারা কুফরি করবে এবং আমার নিদর্শনগুলোকে অস্বীকার করবে তারাই জাহান্নামের অধিবাসী। সেখানে তারা চিরকাল থাকবে'। (সূরা আল-বাকারা, আয়াত ৩৯) পরিশেষে বলা যায়, তাযকিয়ার উচিত কুফরি হয় এমন সব ধরনের কাজ থেকে বিরত থাকা এবং সঠিকভাবে তওবা করে আল্লাহর পথে ফিরে আসা। নড়বা পরকালে তাকে কঠিন শাস্তির সম্মুখীন হতে হবে।"
        }
      ]
    },
    {
      "number": "2",
      "uddipok": "দৃশ্যকল্প-১: হানিফ একজন মেধাবী ছাত্র। একদিন সে তার শ্রেণি শিক্ষককে বলল যে, সকল স্কুলেই প্রধান শিক্ষক একজন, কোনো স্কুলেই প্রধান শিক্ষক একজনের বেশি নেই কেন? তার শিক্ষক জবাব দিলো যে, যদি কোনো স্কুলে একজনের বেশি প্রধান শিক্ষক থাকে, তাহলে স্কুলের যাবতীয় কার্যক্রমে শৃঙ্খলা নষ্ট হবে। দৃশ্যকল্প-২: একদিন মারুফ তার বাবার সাথে একটি ঐতিহাসিক স্থান ভ্রমণ করতে গিয়েছিলো। সেখানে তারা দেখলো যে, কিছু মানুষ এক মহান ব্যক্তির কবরে সিজদারত অবস্থায় প্রার্থনা করতেছে। তখন তার বাবা তাকে বললো, \"এটা অত্যন্ত জঘন্য অপরাধ।\"",
      "tag": "BB 24",
      "sub_questions": [
        {
          "label": "ক",
          "question": "কুফর কাকে বলে?",
          "explanation": "ইসলামের মৌলিক বিষয়গুলোর কোনো একটির প্রতি অবিশ্বাস করাকে কুফর বলা হয়।"
        },
        {
          "label": "খ",
          "question": "'মুনাফিকরা কাফিরের চেয়েও ক্ষতিকর'- ব্যাখ্যা করো।",
          "explanation": "প্রকাশ্য শত্রু কাফিরদের চেয়ে অপ্রকাশ্য শত্রু মুনাফিকরা ইসলামের জন্য বেশি ক্ষতিকর। যারা অন্তরে কুফর ও অবাধ্যতা গোপন রেখে মুখে ইসলামকে স্বীকার করে তারাই মুনাফিক। ইসলাম ও মুসলমানদের জন্য মুনাফিকরা কাফিরের চেয়েও ক্ষতিকর। কারণ তারা মুসলমানদের সাথে মিশে ইসলামের শত্রু কাফিরদের সাহায্য করে। মুসলমানদের গোপন তথ্য ও দুর্বলতা কাফিরদের জানিয়ে দেয়। সবসময় মুসলমানদের ক্ষতি সাধনে লিপ্ত থাকে। কিন্তু মুসলমানরা তা বুঝতে পারে না। তাই প্রকাশ্য শত্রু কাফিরদের চেয়ে অপ্রকাশ্য শত্রু মুনাফিকরা ইসলামের জন্য বেশি ক্ষতিকর।"
        },
        {
          "label": "গ",
          "question": "দৃশ্যকল্প-১ এ হানিফ ও তার শিক্ষকের কথোপকথনে ইসলামের কোন বিষয়ের মিল রয়েছে? ব্যাখ্যা করো।",
          "explanation": "দৃশ্যকল্প-১ হানিফ ও তার শিক্ষকের কথোপকথনে ইসলামের মূল বিষয় তাওহিদ তথা আল্লাহর একত্ববাদের মিল রয়েছে। তাওহিদ শব্দের অর্থ একত্ববাদ। আলাহ তায়ালাকে এক ও অদ্বিতীয় হিসেবে স্বীকার করে নেওয়াকে তাওহিদ বলা হয়। আল্লাহ তায়ালাকে সৃষ্টিকর্তা, পালনকর্তা, রিজিকদাতা ও ইবাদতের যোগ্য এক ও অদ্বিতীয় সত্তা হিসেবে বিশ্বাসের নামই তাওহিদ। তাওহিদে বিশ্বাস ইমানের মূল কথা। তাওহিদে বিশ্বাস ছাড়া কোনো ব্যক্তিই ইসলামে প্রবেশ করতে পারে না। দৃশ্যকল্প ১-এ বিষয়ের আলোচনাই লক্ষণীয়। দৃশ্যকল্প-১ এ হানিফ ও তার শিক্ষকের কথোপকথনের মাঝে মহান আল্লাহর একত্ববাদের গুরুত্ব পরিলক্ষিত হয়। কারণ স্কুলে যেমন একের অধিক প্রধান শিক্ষক থাকলে স্কুলের যাবতীয় কার্যক্রম ও শৃঙ্খলা নষ্ট হয়। তেমনিভাবে মহান আল্লাহ ব্যতীত সৃষ্টিজগতে অন্য কোনো স্রষ্টা থাকলে সেখানেও বিশৃঙ্খলা দেখা দিত। কারণ আল্লাহ তায়ালা ব্যতীত যদি অন্য কোনো ইলাহ থাকত তাহলে এই ভূমণ্ডল ও নবমণ্ডলের কার্যক্রমে কোনো শৃঙ্খলা থাকত না। সবকিছু এমন সুনিপুণভাবে পরিচালিত হতো না। উদ্দীপকের দৃশ্যকল্প- ১-এ হানিফ ও তার শিক্ষকের কথোপকথনের মাঝে মহান আল্লাহর একত্ববাদের বিষয়গুলোই ফুটে উঠেছে।"
        },
        {
          "label": "ঘ",
          "question": "দৃশ্যকল্প-২ এ মারুফের বাবার উক্তিটির যথার্থতা ইসলামের আলোকে মূল্যায়ন করো।",
          "explanation": "'শিরক অত্যন্ত জঘন্য অপরাধ'- দৃশ্যকল্প ২-এর মারুফের বাবার উক্তিটি ইসলামের আলোকে যথার্থ। শিরক অর্থ অংশীদার সাব্যস্ত করা। আল্লাহ তায়ালার সাথে কোনো ব্যক্তি বা বস্তুকে শরিক করা কিংবা তাঁর সমতুল্য মনে করাই হলো শিরক। শিরক হলো তাওহিদের বিপরীত। স্বয়ং আল্লাহ তায়ালা নিজেই শিরকের ধারণা খণ্ডন করেছেন। তিনি বলেন, 'বলুন (হে নবি) তিনি আল্লাহ, এক ও অদ্বিতীয়। (সূরা আল-ইখলাস, আয়াত ১) শিরক অত্যন্ত জঘন্য অপরাধ। উদ্দীপকের দৃশ্যকল্প-২-এ মারুফের বাবার উক্তিতেও এটি ফুটে উঠেছে। দৃশ্যকল্প-২-এ মারুফ একদিন তার বাবার সাথে একটি ঐতিহাসিক স্থান ভ্রমণ করতে গিয়েছিল। সেখানে তারা দেখল যে, কিছু মানুষ এক মহান ব্যক্তির কবরে সিজদারত অবস্থায় প্রার্থনা করছিল। তখন তার বাবা তাকে বলল, 'এটা অত্যন্ত জঘন্য অপরাধ।' কারণ পৃথিবীর সকল প্রকার জুলুমের মধ্যে সবচেয়ে বড় হলো শিরক। আল্লাহ তায়ালা বলেন- 'নিশ্চয়ই শিরক চরম জুলুম।' (সূরা লুকমান, আয়াত ১৩) আর প্রকৃতপক্ষে শিরক ক্ষমার অযোগ্য অপরাধ। আল্লাহ তায়ালা মুশরিকদের প্রতি খুবই অসন্তুষ্ট। তিনি অপার ক্ষমাশীল হওয়া সত্ত্বেও শিরকের অপরাধ ক্ষমা করেন না। আল্লাহ বলেন, 'নিশ্চয়ই আল্লাহ তাঁর সাথে শিরক করার অপরাধ ক্ষমা করেন না। এছাড়া যেকোনো পাপ যাকে ইচ্ছা ক্ষমা করে দেন।' (সূরা আন-নিসা, আয়াত ৪৮) পরিশেষে বলা যায়, 'দৃশ্যকল্প-২-এর মহান ব্যক্তির কবরে সিজদাহ দিয়ে প্রার্থনা করার মাধ্যমে আল্লাহর ইবাদতের সাথে শিরক করা হয়েছে, যা অত্যন্ত জঘন্য অপরাধ। আমরা সবসময় এমন জঘন্য অপরাধ অর্থাৎ শিরক থেকে দূরে থাকব।"
        }
      ]
    },
    {
      "number": "3",
      "uddipok": "জনাব 'ক' আমেরিকায় রাশিয়ার রাষ্ট্রদূত হিসেবে নিয়োগ পেয়েছেন। তার দায়িত্ব ছিলো আমেরিকায় রাশিয়ার প্রতিনিধিত্ব করা, রাশিয়ার স্বার্থ রক্ষায় প্রয়োজনীয় পদক্ষেপ গ্রহণ করা এবং রাশিয়ান সরকারের পক্ষ থেকে পাঠানো বার্তা সঠিকভাবে আমেরিকান সরকারের কাছে পৌঁছে দেওয়া। কিন্তু তিনি বিশ্বাসঘাতকতা করে মাঝে মাঝে কিছু গোপন তথ্য আমেরিকান বিভিন্ন সংস্থার কাছে প্রকাশ করে দিতেন। এটা ছিলো একটি মারাত্মক অপরাধ এবং রাশিয়ার জন্য খুবই ক্ষতিকর। তার কর্মকাণ্ড জানতে পেরে রাশিয়ান সরকার তাকে আইনের আওতায় এনে সর্বোচ্চ শাস্তি প্রদান করে। কারণ সে ছিল রাশিয়ার গোপন শত্রু।",
      "tag": "BB 24",
      "sub_questions": [
        {
          "label": "ক",
          "question": "নবি-রাসুলগণের দাওয়াতের মূলকথা কী ছিল?",
          "explanation": "নবি-রাসুলগণের দাওয়াতের মূলকথা ছিল-লা ইলাহা ইল্লাল্লাহ অর্থাৎ আল্লাহ ছাড়া কোনো ইলাহ নেই।"
        },
        {
          "label": "খ",
          "question": "\"আমাকে শাফায়াত করার অধিকার দেওয়া হয়েছে\"- ব্যাখ্যা করো।",
          "explanation": "'আমাকে শাফাআত করার অধিকার দেওয়া হয়েছে।'- হাদিসটি দ্বারা কিয়ামতের দিন রাসুল (স)-এর শাফাআত করার বিষয়টিকে বোঝানো হয়েছে। 'শাফাআত' শব্দের অর্থ সুপারিশ করা, অনুরোধ করা ইত্যাদি। ইসলামি শরিয়তের পরিভাষায় কল্যাণ ও ক্ষমার জন্য আল্লাহ তায়ালার নিকট নবি- রাসুল ও নেক বান্দাগণের সুপারিশ করাকে শাফাআত বলে। কিয়ামতের দিন নবি-রাসুল ও নেক বান্দাগণ আল্লাহর নিকট সুপারিশ করবেন। আল্লাহ তায়ালা এসব শাফাআত কবুল করবেন এবং বহু মানুষকে জান্নাত দান করবেন। তবে শাফাআতের সবচেয়ে বেশি ক্ষমতা থাকবে আমাদের প্রিয়নবি হযরত মুহাম্মদ (স)-এর অধিকারে। তিনি নিজেই বলেছেন- 'আমাকে শাফাআত করার অধিকার দেওয়া হয়েছে।' (সহিহ বুখারি ও সহিহ মুসলিম)"
        },
        {
          "label": "গ",
          "question": "রাষ্ট্রদূত হিসেবে জনাব 'ক'-এর নিয়োগ প্রাপ্তি ইসলামের কোন বিষয়ের সাথে সামঞ্জস্যপূর্ণ? ব্যাখ্যা করো।",
          "explanation": "নিম্নের অনুরূপঃ জনাব আ. রহিমের আলোচনায় আকাইদের অন্যতম বিষয়, রিসালাতের পরিচয় ফুটে উঠেছে। রিসালাত অর্থ বার্তা, চিঠি ইত্যাদি। মহান আল্লাহ তায়ালার পবিত্র বাণী মানুষের নিকট পৌঁছে দেওয়ার দায়িত্বকে রিসালাত বলে। যিনি রিসালাতের দায়িত্ব পালন করেন তাকে রাসুল বলা হয়। আল্লাহ তায়ালা যুগে যুগে বহু নবি-রাসুল পৃথিবীতে পাঠিয়েছেন। তারা মানুষকে সত্য ও সুন্দর পথের দিকে আহ্বান করতেন, যা জনাব আ. রহিমের আলোচনায়ও প্রকাশ পেয়েছে। উদ্দীপকে আ. রহিম তার শ্রেণিতে আলোচনা করতে গিয়ে বলেন, আল্লাহ তায়ালা যুগে যুগে কিছু মহামানব পাঠিয়েছিলেন, যারা পথভোলা মানুষদেরকে সঠিক পথ দেখাতেন। তার এ বক্তব্যে রিসালাতের পরিচয় পাওয়া যায়। রিসালাতের দায়িত্ব পালন করতে গিয়ে নবি-রাসুলগণ মানুষকে আল্লাহ তায়ালার ইবাদতের প্রতি আহ্বান করতেন। তাদেরকে সত্য ও সুন্দর পথে ডাকতেন। পৃথিবীতে আল্লাহ তায়ালার বিধান বাস্তবায়নের জন্য তারা পথভোলা মানুষকে সঠিক পথের সন্ধান দিতেন। সুতরাং বলা যায়, জনাব আ. রহিমের আলোচনায় রিসালাতের পরিচয় ফুটে উঠেছে।"
        },
        {
          "label": "ঘ",
          "question": "\"জনাব 'ক' তার কর্মের উপযুক্ত শাস্তি পেয়েছেন\"- ইসলামের আলোকে প্রমাণ করো।",
          "explanation": "জনাব 'ক'-এর কর্মকাণ্ডে নিফাক প্রকাশ পাওয়ায় ইসলামের আলোকে তিনি উপযুক্ত শাস্তি পেয়েছেন। নিফাক শব্দের অর্থ ভণ্ডামি, কপটতা, দ্বিমুখীভাব, ধোঁকাবাজি, প্রতারণা ইত্যাদি। অন্তরে কুফর ও অবাধ্যতা গোপন রেখে মুখে ইসলামকে স্বীকার করাকে নিফাক বলে। নিফাক একটি মারাত্মক পাপ। এর ফলে মানুষ মিথ্যাচারে অভ্যস্ত হয়ে পড়ে। আল্লাহ তায়ালা বলেন, 'আর আল্লাহ সাক্ষ্য দিচ্ছেন যে, মুনাফিকরা। নিঃসন্দেহে মিথ্যাবাদী।' (সূরা আল-মুনাফিকুন, আয়াত ০১) মিথ্যার পাশাপাশি মুনাফিকরা অন্যান্য খারাপ ও অনৈতিক কার্যকলাপে জড়িয়ে পড়ে। পার্থিব লোভ-লালসা ও স্বার্থরক্ষায় তারা মানুষের অকল্যাণ করতেও পিছপা হয় না। তারা পরনিন্দা ও পরচর্চা করে। ফলে সমাজের মানুষের কাছে তারা অপমানিত ও লাঞ্ছিত হয়ে জীবন কাটায়। ইসলাম ও মুসলমানদের জন্য মুনাফিকরা খুবই ক্ষতিকর। কারণ তারা মুসলমানদের সাথে মিশে ইসলামের শত্রুদের সাহায্য করে। মুসলমানদের গোপন তথ্য ও দুর্বলতার কথা শত্রুদের জানিয়ে দেয়। যা উদ্দীপকে জনাব 'ক'-এর মাঝে লক্ষ করা যায়। উদ্দীপকে জনাব 'ক'-কে আমেরিকায় রাশিয়ার রাষ্ট্রদূত হিসেবে নিয়োগ দেওয়া হয়। তার দায়িত্ব ছিল আমেরিকায় রাশিয়ার প্রতিনিধিত্ব করা, রাশিয়ার স্বার্থরক্ষায় প্রয়োজনীয় পদক্ষেপ গ্রহণ করা এবং রাশিয়ান সরকারের পক্ষ থেকে পাঠানো বার্তা সঠিকভাবে আমেরিকান সরকারের কাছে পৌঁছে দেওয়া। কিন্তু তিনি বিশ্বাসঘাতকতা করে মাঝে মাঝে কিছু গোপন তথ্য আমেরিকান বিভিন্ন সংস্থার কাছে প্রকাশ করে দিতেন। তার কর্মকাণ্ড জানতে পেরে রাশিয়ান সরকার তাকে আইনের আওতায় এনে সর্বোচ্চ শাস্তি প্রদান করে। ইসলামেও এমন মুনাফিকদের অত্যন্ত ভয়াবহ পরিণতির কথা বলা হয়েছে। তাঁদের পরিণতি সম্পর্কে আল্লাহ তায়ালা বলেন, 'নিশ্চয়ই মুনাফিকরা জাহান্নামের সর্বনিম্ন স্তরে থাকবে।' (সূরা আন-নিসা, আয়াত ১৪৫)"
        }
      ]
    },
    {
      "number": "4",
      "uddipok": "আরিফ সাহেব কুরআন মজিদের শেষের দিকের ছোট ছোট সূরাসমূহ পড়ে তার বন্ধু মিসবাহ সাহেবকে বললেন যে, আমার পঠিত সূরাসমূহের মধ্যে মানবজীবনের বিভিন্ন সমস্যা ও সমাধান সংক্রান্ত তেমন কিছু পাইনি। তখন মিসবাহ সাহেব বললেন যে, কুরআন মজিদের সূরাসমূহ দুইভাগে বিভক্ত। মানবজীবনের বিভিন্ন সমস্যা ও সমাধান সংক্রান্ত বিষয় জানতে হলে আপনাকে দ্বিতীয় ভাগের সূরাসমূহ পড়তে হবে।",
      "tag": "BB 24",
      "sub_questions": [
        {
          "label": "ক",
          "question": "প্রধান ওহি লেখক কে ছিলেন?",
          "explanation": "প্রধান ওহি লেখক ছিলেন হযরত যায়েদ ইবনে সাবিত (রা)।"
        },
        {
          "label": "খ",
          "question": "\"যারা তাদের সালাত সম্পর্কে উদাসীন\"- ব্যাখ্যা করো।",
          "explanation": "'যারা তাদের সালাত সম্পর্কে উদাসীন'- এ কথাটির মাধ্যমে একশ্রেণির মুনাফিকের বৈশিষ্ট্যকে নির্দেশ করা হয়েছে। পবিত্র কুরআনের সূরা আল-মাউনে কাফির ও মুনাফিকদের কিছু বৈশিষ্ট্য ও কাজের বর্ণনা দেওয়া হয়েছে। এদের মধ্যে একটি শ্রেণি হলো যারা ঠিকমতো সালাত আদায় করে না; বরং তারা সালাত সম্পর্কে উদাসীন। তারা শুধু মুসলমানদের দেখানোর জন্য সালাত আদায় করে। সালাতের গুরুত্ব ও ফজিলত সম্পর্কে তারা কোনো খবর রাখে না। অথচ সালাতে অবহেলার জন্য, দুনিয়া ও আখিরাতে তাদের জন্য রয়েছে মহাধ্বংস।"
        },
        {
          "label": "গ",
          "question": "আরিফ সাহেবের পঠিত সূরাসমূহ কোন ধরনের সূরা তা চিহ্নিত করে ব্যাখ্যা করো।",
          "explanation": "আরিফ সাহেবের পঠিত সূরাসমূহ মক্কি সূরার অন্তর্গত। মহাগ্রন্থ আল-কুরআনে ১১৪টি সূরা রয়েছে। অবতরণের সময় বিবেচনায় কুরআন মজিদের সূরাসমূহ দুই ভাগে বিভক্ত। যথা- মক্কি ও মাদানি। মক্কি সূরাসমূহে তাওহিদ, রিসালাত, আখিরাত, জান্নাত-জাহান্নাম, শিরক-কুফরের পরিচয়, পূর্ববর্তী নবি-রাসুলগণের কাহিনি ইত্যাদি বিষয়ের বর্ণনা রয়েছে। উদ্দীপকের আরিফ সাহেব মক্কি সূরার অন্তর্গত সূরা পাঠ করেছেন।' উদ্দীপকের আরিফ সাহেব কুরআন মজিদের শেষের দিকের ছোট ছোট সূরাসমূহ পড়ে তার বন্ধু মিসবাহ সাহেবকে বললেন যে, আমার পঠিত সূরাসমূহের মধ্যে মানবজীবনের বিভিন্ন সমস্যা ও সমাধান সংক্রান্ত তেমন কিছু পাইনি, যা মক্কি সূরার বৈশিষ্ট্যকে চিহ্নিত করে। আল- কুরআনে মক্কি সূরার সংখ্যা মোট ৮৬টি। এ সূরাগুলোতে ছোট পরিসরে তাওহিদ, রিসালাত, কিয়ামত, জান্নাত-জাহান্নাম, শিরক-কুফর প্রভৃতি বিষয় তুলে ধরা হয়েছে। এ সূরাগুলো সাধারণত আকারে ছোট এবং আয়াতগুলোও তুলনামূলকভাবে ছোট। এ ধরনের সূরাগুলো বেশিরভাগ কুরআন মজিদের শেষের দিকের সূরা। সুতরাং বোঝা যায়, আরিফ সাহেব কুরআন মাজিদের মক্কি সূরাসমূহ তিলাওয়াত করেছেন।"
        },
        {
          "label": "ঘ",
          "question": "পবিত্র কুরআনে মানবজীবনের সকল সমস্যার রয়েছে- এটা মিসবাহ সাহেবের ইঙ্গিতকৃত সূরাসমূহের আলোকে পর্যালোচনা করো।",
          "explanation": "'পবিত্র কুরআনে মানবজীবনের সকল সমস্যার সমাধান রয়েছে'- মিসবাহ সাহেবের এ বক্তব্যে পবিত্র কুরআনের মাদানি সূরাসমূহের ইঙ্গিত রয়েছে। সাধারণত মদিনাতে যেসব সূরা নাজিল হয় তাকে মাদানি সূরা বলা হয়। আল্লাহ তায়ালা মাদানি সূরাসমূহে মানুষের ব্যক্তিগত, পারিবারিক, সামাজিক, রাজনৈতিক, জাতীয়, আন্তর্জাতিক বিষয়সমূহের নীতিমালা, ইবাদতের রীতিনীতি, শরিয়তের বিধি-বিধান, ইত্যাদি সুস্পষ্টভাবে বর্ণনা করেছেন। ইসলামি শরিয়তের সকল বিধি-বিধান, ভিত্তি ও কাঠামো আল- কুরআনের ওপরই প্রতিষ্ঠিত। মানবজীবনের সকল সমস্যার সুস্পষ্ট সমাধান ও মূলনীতি পবিত্র কুরআনে বর্ণিত হয়েছে। মানবজীবনের বিভিন্ন সমস্যা ও সমাধান সংক্রান্ত বিষয় জানতে হলে দ্বিতীয় ভাগের সূরাসমূহ বা মাদানি সূরাসমূহ পড়তে হবে। উদ্দীপকে মিসবাহ সাহেবও এ বিষয়ের প্রতি ইঙ্গিত করেছেন। উদ্দীপকে মিসবাহ সাহেবের বন্ধু তাকে বললেন যে, সে তার পঠিত সূরাসমূহের মধ্যে মানবজীবনের বিভিন্ন সমস্যা ও সমাধান সংক্রান্ত তেমন কিছু পাইনি। তখন মিসবাহ সাহেব বললেন যে, কুরআন মজিদের সূরাসমূহ দুইভাগে বিভক্ত। মানবজীবনের বিভিন্ন সমস্যা ও সমাধান সংক্রান্ত বিষয় জানতে হলে আপনাকে দ্বিতীয় ভাগের সূরাসমূহ পড়তে হবে। মিসবাহ সাহেব তার বন্ধুকে মাদানি সূরাসমূহ পড়তে বলেছেন। মাদানি সূরায় মানুষের ব্যক্তিগত, পারিবারিক, সামাজিক, রাজনৈতিক, অর্থনৈতিক কর্মকাণ্ডের নীতিমালা ও বিধান বর্ণিত হয়েছে। এতে শরিয়তের বিধি-বিধান, ফরজ, ওয়াজিব, হালাল-হারাম ইত্যাদির সুস্পষ্ট বর্ণনা রয়েছে। পাশাপাশি পারস্পরিক লেনদেন, উত্তরাধিকার আইন, ব্যবসা-বাণিজ্যসহ যাবতীয় অর্থনৈতিক কর্মকাণ্ডের বিধান, বিচার-ব্যবস্থা, দণ্ডবিধি, জিহাদ, পররাষ্ট্রনীতি ইত্যাদিও আলোচিত হয়েছে। পরিশেষে বলা যায়, পবিত্র কুরআন মানবজাতির সকল সমস্যার সমাধান সংক্রান্ত গ্রন্থ। মানবজীবনের বিভিন্ন সমস্যা ও সমাধান সংক্রান্ত বিষয় জানতে হলে আমাদেরকে কুরআনের দ্বিতীয় ভাগের সূরাসমূহ বা মাদানি সূরাসমূহ পড়তে হবে।"
        }
      ]
    },
    {
      "number": "5",
      "uddipok": "জনাব 'ম' আগামী নির্বাচনে প্রার্থী হতে চায়। তাই তিনি জনপ্রিয়তা অর্জনের উদ্দেশ্যে তার এলাকায় মসজিদ ও মাদরাসা প্রতিষ্ঠা করা, গরিব-দুঃখীদের সাহায্য করা এবং বিভিন্ন সেবামূলক কার্যক্রম পরিচালনা করে যাচ্ছেন। অন্যদিকে জনাব 'ন' আল্লাহর সন্তুষ্টির উদ্দেশ্যে রাস্তার দুই পাশে কিছু ফলদ, বনজ ও ঔষধি গাছ রোপণ করেছেন। তার কার্যক্রম দেখে ইমাম সাহেব বলেন, \"এই কাজে দুনিয়া ও আখিরাতের কল্যাণ নিহিত রয়েছে।”",
      "tag": "BB 24",
      "sub_questions": [
        {
          "label": "ক",
          "question": "'মারফু হাদিস' কাকে বলে?",
          "explanation": "যে হাদিসের সনদ রাসুলুল্লাহ (স) পর্যন্ত পৌঁছেছে তাকে মারফু হাদিস বলা হয়।"
        },
        {
          "label": "খ",
          "question": "\"কুরআন তিলাওয়াত উত্তম ইবাদত”- ব্যাখ্যা করো।",
          "explanation": "কুরআন তিলাওয়াত সর্বোত্তম নফল ইবাদত। আল-কুরআন আল্লাহ তায়ালার বাণী। এর একটি হরফ পাঠে একটি নেকি পাওয়া যায়। আর এ নেকির পরিমাণ আল্লাহ দশগুণ বাড়িয়ে দেন। কুরআন তিলাওয়াতের মাধ্যমে বান্দা আল্লাহ তায়ালার সন্তুষ্টি ও সান্নিধ্য লাভ করতে পারে। এসব কারণে হাদিসে কুরআন তিলাওয়াতকে সর্বোত্তম ইবাদত হিসেবে ঘোষণা করা হয়েছে।"
        },
        {
          "label": "গ",
          "question": "জনাব 'ম'-এর আচরণে কোন হাদিসের শিক্ষা লঙ্ঘিত হয়েছে? ব্যাখ্যা করো।",
          "explanation": "জনাব 'ম'-এর আচরণে পাঠ্যবইয়ের ১ নম্বর তথা নিয়ত সম্পর্কিত হাদিসের শিক্ষা লঙ্ঘিত হয়েছে। হাদিস ইসলামি শরিয়তের দ্বিতীয় উৎস। ইসলামি পরিভাষায় মহানবি হযরত মুহাম্মদ (স)-এর বাণী, কর্ম ও মৌন সম্মতিকে হাদিস বলা হয়। পাঠ্যবইয়ের ১ নম্বর হাদিসে কাজের সাথে উদ্দেশ্যের বিশুদ্ধতা সম্পর্কে বলা হয়েছে। কাজের ফলাফল তাই হবে, যে উদ্দেশ্যে কাজটি করা হবে। আল্লাহ তায়ালা মানুষের কাজের প্রতিদান তার নিয়তের ভিত্তিতে দেন। তিনি মানুষের মনের তাকওয়ার প্রতি লক্ষ করেন। কিন্তু জনাব 'ম'-এর আচরণে এর ব্যতিক্রম পরিলক্ষিত হয়েছে। জনাব 'ম' এলাকায় মসজিদ ও মাদরাসা প্রতিষ্ঠা, গরিব-দুঃখীদের সাহায্য এবং বিভিন্ন সেবামূলক কার্যক্রম পরিচালনা করে যাচ্ছেন জনপ্রিয়তা অর্জনের উদ্দেশ্যে। তার কাজগুলো ভালো হলেও উদ্দেশ্য সৎ নয়। কারণ তিনি আল্লাহর সন্তুষ্টির জন্য নয়; বরং মানুষের কাছে জনপ্রিয় হওয়ার জন্য এ কাজগুলো করছেন। অর্থাৎ তিনি লোক দেখানো বা পার্থিব উদ্দেশ্যে ভালো কাজ করছেন। আর পাঠ্যবইয়ের ১ নম্বর হাদিসে বলা হয়েছে, )إِنَّمَا الْأَعْمَالُ بِالنِّيَّاتِ( 'প্রকৃতপক্ষে সকল কাজ (এর ফলাফল) নিয়তের ওপর নির্ভরশীল।' (বুখারি) উল্লিখিত হাদিসটিতে কাজের উদ্দেশ্য কী হওয়া উচিত বা এর গুরুত্ব কী সে সম্পর্কে ধারণা দেওয়া হয়েছে। মানুষ যদি সৎ উদ্দেশ্যে কোনো কাজ করে, তবে সে তার পুরস্কার লাভ করবে। আর যদি মন্দ বা অসৎ উদ্দেশ্যে কোনো কাজ করে, তবে শাস্তি ভোগ করবে। সুতরাং ইবাদতের উদ্দেশ্য যদি আল্লাহর সন্তুষ্টির জন্য না হয়ে অন্য কোনো উদ্দেশ্যে হয়, তবে সে ইবাদত আল্লাহর কাছে গ্রহণযোগ্য হবে না।"
        },
        {
          "label": "ঘ",
          "question": "ইমাম সাহেবের মন্তব্যটি তোমার পাঠ্যবইয়ের উল্লেখিত সংশ্লিষ্ট হাদিসের আলোকে বিশ্লেষণ করো।",
          "explanation": "ইমাম সাহেবের মন্তব্যে বৃক্ষরোপণের গুরুত্ব সম্পর্কিত হাদিসের প্রতিফলন ঘটেছে। বৃক্ষরোপণ এবং ফসল উৎপাদন করা অত্যন্ত সাওয়াবের কাঁজ। কারণ এগুলো মানবজীবনের জন্য অত্যন্ত প্রয়োজনীয়। আর এসব কাজের সাথে যারা জড়িত থাকেন, হাদিস অনুযায়ী তারা দুনিয়ার জীবনে যেমন উপকৃত হন, তেমনি পরকালেও লাভবান হন। রাসুল (স) বলেছেন, 'কোনো মুসলমান যদি বৃক্ষরোপণ করে কিংবা কোনো ফসল আবাদ করে, এরপর তা থেকে কোনো পাখি, মানুষ বা চতুষ্পদ জন্তু কিছু ভক্ষণ করে তবে তা তার জন্য সদকা (দান) হিসেবে গণ্য হবে।' (বুখারি ও মুসলিম) উদ্দীপকের জনাব 'ন' আল্লাহর সন্তুষ্টির উদ্দেশ্যে একই কাজ করেছেন। উদ্দীপকের জনাব 'ন' রাস্তার দুই পাশে কিছু ফলদ, বনজ ও ঔষধি গাছ রোপণ করেছেন। মসজিদের ইমাম সাহেব তার এ কাজ দেখে বলেন, 'এই কাজে দুনিয়া ও আখিরাতের কল্যাণ নিহিত রয়েছে।' ইমাম সাহেবের এ বক্তব্যে বৃক্ষরোপণের গুরুত্ব ফুটে উঠেছে। কেননা তার এ কাজকে হাদিসে উৎসাহিত করা হয়েছে। বৃক্ষ আমাদের খাদ্য, ঔষধ, পোশাক, কাঠ, ফল প্রভৃতি প্রয়োজনীয় উপাদান সরবরাহ করে। আবার আর্থিক সচ্ছলতা সৃষ্টির ক্ষেত্রেও গাছপালা অবদান রাখে। অক্সিজেনের পরিমাণ বৃদ্ধি, জলবায়ুর উষ্ণতা রোধ, অতিবৃষ্টি-অনাবৃষ্টি রোধ ইত্যাদি ক্ষেত্রেও বৃক্ষের অবদান অনস্বীকার্য। আবার বৃক্ষরোপণ করে মানুষ তাদের দৈনন্দিন প্রয়োজন পূরণের পাশাপাশি অর্থনৈতিকভাবেও স্বাবলম্বী হয়ে ওঠে। এ কাজগুলো দুনিয়ার প্রয়োজন পূরণ ছাড়াও পরকালীন কল্যাণ লাভে সহায়তা করে। কারণ এ হাদিস অনুযায়ী পশু-পাখি, কীট-পতঙ্গ কিংবা মানুষ বৃক্ষের ফল বা খেতের ফসল খেলে বৃক্ষরোপণকারী বা ফসল আবাদকারী সদকা বা দানের সমপরিমাণ সাওয়াব লাভ করবে। পরিশেষে বলা যায়, বৃক্ষ মানুষের জীবনধারণ এবং পরিবেশের ভারসাম্য রক্ষায় অত্যন্ত প্রয়োজনীয় উপাদান। তাই ইসলামের দৃষ্টিতে এ কাজের জন্য জনাব 'ন' দুনিয়া ও আখিরাতে উত্তম প্রতিদান লাভ করবেন।"
        }
      ]
    },
    {
      "number": "6",
      "uddipok": "জনাব আলিম আল্লাহর নির্দেশিত হালাল-হারাম মেনে চলার ব্যাপারে আপ্রাণ চেষ্টা করেন। কখনো বিচ্যুতি ঘটলে, তিনি পুনরায় নিজেকে সঠিক পথে ফিরিয়ে আনেন। অন্যদিকে জনাব সাবিত তার কারখানার শ্রমিকদের বেতন-ভাতা নিয়মিত প্রদান করেন এবং তাদের সাথে সদয় আচরণ করেন।",
      "tag": "BB 24",
      "sub_questions": [
        {
          "label": "ক",
          "question": "দীনি ইলম কী?",
          "explanation": "দীনি ইলম হলো ইসলাম ধর্ম সম্পর্কিত জ্ঞান।"
        },
        {
          "label": "খ",
          "question": "\"আমাকে শিক্ষক হিসেবে প্রেরণ করা হয়েছে\"- ব্যাখ্যা করো।",
          "explanation": "মহানবি হযরত মুহাম্মদ (স) নিজেকে শিক্ষক পরিচয় দিয়ে আলোচ্য উক্তি করেছেন।যিনি আমাদের শিক্ষা দেন তিনি আমাদের শিক্ষক। মহানবি (স) আমাদের জীবনের সবচেয়ে বড় শিক্ষক। তিনিই মানুষকে মহান আল্লাহ তায়ালার জাত-সিফাত, ক্ষমতা, নিয়ামত ইত্যাদি বিষয়ে জানিয়েছেন। সত্য ও সুন্দরের দিকে মানুষকে আহ্বান করেছেন। বাতিলের পথে যেতে নিষেধ করেছেন। তিনি তার সমস্ত জীবনে আল্লাহ তায়ালার বিধান পালন করে আমাদেরকে বাস্তব প্রশিক্ষণ দিয়েছেন। মানুষের ব্যক্তিগত জীবন, সমাজ, রাষ্ট্র, অর্থনীতি কীভাবে পরিচালনা করতে হবে এসব শিক্ষাই আমরা মহানবি (স)-এর কাছে থেকে পেয়েছি। এ কারণেই তিনি নিজেকে শিক্ষক বলেছেন।"
        },
        {
          "label": "গ",
          "question": "জনাব আলিমের আচরণে কোন প্রকারের জিহাদ প্রকাশিত হয়েছে তা ব্যাখ্যা করো।",
          "explanation": "জনাব আলিমের আচরণে আল্লাহর আনুগত্য করার ব্যাপারে নিজের নফসের (কুপ্রবৃত্তির) সাথে জিহাদ প্রকাশিত হয়েছে। জিহাদ অর্থ কষ্ট, সাধনা, চেষ্টা ইত্যাদি। ইসলামি পরিভাষায় জান-মাল, ইলম, আমল, লেখনী ও বক্তৃতার মাধ্যমে সত্য ও ন্যায় প্রতিষ্ঠায় আল্লাহর দীনকে সমুন্নত করাই হলো জিহাদ। রাসুল (স) বলেন, \"প্রকৃত মুজাহিদ সে ব্যক্তি, যে আল্লাহর আনুগত্য করার ব্যাপারে নিজের নফসের (কুপ্রবৃত্তির) সাথে জিহাদ করে।” (মুসনাদে আহমাদ) পৃথিবীর যা কিছু উত্তম তাতেই রয়েছে আল্লাহর সন্তুষ্টি। আর সন্তুষ্টির জন্যই শুধু জিহাদ হতে পারে। বস্তুত সত্য ও ন্যায়ের পক্ষে এবং অসত্য ও অন্যায়ের বিরুদ্ধে সব ধরনের চেষ্টা, শ্রম ও সাধনাই হলো জিহাদ। উদ্দীপকের জনাব আলিমের আচরণেও উক্ত বিষয়টি ফুটে উঠেছে। উদ্দীপকের জনাব আলিম আল্লাহর নির্দেশিত হালাল-হারাম মেনে চলার ব্যাপারে আপ্রাণ চেষ্টা করেন। কখনো বিচ্যুতি ঘটলে তিনি পুনরায় নিজেকে সঠিক পাথে ফিরিয়ে আনেন। প্রকৃতপক্ষে জীবনের সকল ক্ষেত্রে দীনের বৈশিষ্ট্যসমূহ রক্ষা করা এবং ইসলামের বিধি-বিধান ও অনুশাসন মেনে চলা যেমন একজন মুমিনের দায়িত্ব, অনুরূপভাবে দীন রক্ষা করা, দীনকে সমুন্নত রাখা ও আল্লাহর সন্তুষ্টি লাভের জন্য প্রয়োজনীয় ক্ষেত্রে জিহাদ চালিয়ে যাওয়াও মুমিনের অবশ্য কর্তব্য। সুতরাং আমাদের সবার উচিত আল্লাহর নির্দেশিত হালাল-হারাম মেনে চলার ব্যাপারে আপ্রাণ চেষ্টা করা ও সে অনুযায়ী জীবন পরিচালনা করা।"
        },
        {
          "label": "ঘ",
          "question": "'জনাব সাবিতের আচরণে মালিক-শ্রমিক উভয়ই লাভবান হবে'-এ কথার পক্ষে তোমার যুক্তি তুলে ধরো।",
          "explanation": "'জনাব সাবিতের আচরণে মালিক-শ্রমিক উভয়ই লাভবান হবে'- এ কথার সাথে আমি একমত। ইসলামে মালিক-শ্রমিকের মধ্যে কোনো পার্থক্য নেই। ইসলাম শ্রমিককে ভাই হিসেবে সম্বোধন করে। মালিকের সাথে শ্রমিকের সম্পর্ক অত্যন্ত নিবিড়। মালিক-শ্রমিক যদি ইসলাম স্বীকৃত পন্থায় তাদের সম্পর্ক তৈরি করতে পারে, তাহলে শ্রমিক তার ন্যায্য পারিশ্রমিক পাবে আর মালিকও তার সঠিক শ্রম পাবে। কল-কারখানায় স্থিতিশীল পরিবেশ বিরাজ করবে। ইসলাম অধীনস্থদের সাথে উত্তম ব্যবহার করতে নির্দেশ দিয়েছে। আল্লাহ তায়ালা বলেন, 'তোমাদের অধীনস্থ যেসব দাস-দাসী (শ্রমিক) রয়েছে তাদের প্রতিও সদয় হও।' (সূরা আন-নিসা, আয়াত ৩৬)। উদ্দীপকের জনাব সাবিতের মাঝেও এ বিষয়টির প্রতিফলন দেখা যায়। উদ্দীপকের জনাব সাবিত তার কারখানার শ্রমিকদের বেতন-ভাতা নিয়মিত প্রদান করেন এবং তাদের সাথে সদয় আচরণ করেন। আর ইসলাম শ্রমিকের হক সঠিকভাবে যথাসময়ে আদায় করার নির্দেশ দিয়েছে। শ্রমিকের পারিশ্রমিক দিতে অকারণে বিলম্ব করা সমীচীন নয়। শ্রমিক যাতে তার শ্রমের সঠিক মূল্য পায় সে ব্যাপারে রাসুলুল্লাহ (স) বলেছেন, \"মজুরের পারিশ্রমিক নির্ধারণ না করে তাকে কাজে নিয়োগ করো না।\" একইভাবে শ্রমিককেও তার মালিকের দেওয়া দায়িত্ব সঠিকভাবে পালন করার ব্যাপারে ইসলামে উৎসাহ দেওয়া হয়েছে। হযরত মুহাম্মদ (স) বলেছেন, \"গোলাম (শ্রমিক) যখন তার মালিকের কাজ সুচারুরূপে করে এবং সুষ্ঠুভাবে আল্লাহর ইবাদত করে তখন সে দ্বিগুণ প্রতিদান পায়।\" (বুখারি ও মুসলিম) উপরের আলোচনার আলোকে বলা যায়, আমাদের সকলের উচিত দেশ ও জাতির কল্যাণে ইসলাম প্রদত্ত আদর্শ শ্রমনীতি অনুসরণ করা এবং মালিক-শ্রমিক উভয়ের সঠিকভাবে তাদের দায়িত্ব পালন করা।"
        }
      ]
    },
    {
      "number": "7",
      "uddipok": "জনাব যায়েদ ইসলামি শরিয়তের আলোকে প্রতি বছর তার সম্পদের একটি নির্দিষ্ট অংশ নির্দিষ্ট কিছু খাতে দান করে দেন। অন্যদিকে তার বন্ধু জনাব রাশেদ প্রতি বছর এমন একটি ইবাদত পালন করে, যার মাধ্যমে তিনি সমাজের গরিব-দুঃখী মানুষের কষ্ট অনুভব করতে পারেন।",
      "tag": "BB 24",
      "sub_questions": [
        {
          "label": "ক",
          "question": "হজ কাকে বলে?",
          "explanation": "আল্লাহর সন্তুষ্টি লাভের উদ্দেশ্যে জিলহজ মাসের নির্ধারিত দিনসমূহে নির্ধারিত পদ্ধতিতে বাইতুল্লাহ (আল্লাহর ঘর) ও সংশ্লিষ্ট স্থানসমূহ যিয়ারত করাকে হজ বলে।"
        },
        {
          "label": "খ",
          "question": "“নিশ্চয় সালাত মানুষকে অশ্লীল ও খারাপ কাজ থেকে বিরত রাখে”- ব্যাখ্যা করো।",
          "explanation": "'নিশ্চয়ই সালাত মানুষকে অন্যায় ও অশ্লীল কাজ থেকে বিরত রাখে'- আয়াতটিতে সালাতের নৈতিক গুরুত্ব বোঝানো হয়েছে। সালাত একজন মুমিনকে যাবতীয় মন্দ ও গর্হিত কাজ থেকে বিরত রাখে। সালাত আদায়কারী ব্যক্তি নিজেকে পবিত্র ও শুদ্ধ রাখতে মিথ্যা বলা ও অশালীন কাজ করা থেকে বিরত রাখে। দৈনিক পাঁচ ওয়াক্ত সালাত আদায় করলে যাবতীয় গুনাহ মাফ হয়ে যায়। তাই একথা নিশ্চিত যে, সালাত মানুষকে অন্যায় ও অশ্লীল কাজ থেকে বিরত রাখে।"
        },
        {
          "label": "গ",
          "question": "জনাব যায়েদ ইসলামের কোন মৌলিক ইবাদত পালন করেছেন তা চিহ্নিত করে ব্যাখ্যা করো।",
          "explanation": "নিম্নের অনুরূপঃ মিসেস ফারিহা যে ইবাদত পালন করেছেন সেটি হলো যাকাত। যাকাত ইসলামের একটি ফরজ ইবাদত। ধনী ও গরিবের মাঝে আর্থিক সমন্বয় সাধন করতে মহান আল্লাহ যাকাতের বিধান দিয়েছেন। এটি ইসলামের পঞ্চস্তম্ভের একটি। মিসেস ফারিহার কাজে ইসলামের এ গুরুত্বপূর্ণ ইবাদতটি পালনের দৃষ্টান্ত ফুটে উঠেছে। উদ্দীপকের মিসেস ফারিহা বছরান্তে দশ ভরি স্বর্ণের গহনার বাজার মূল্য দশ লক্ষ টাকা থেকে নির্দিষ্ট ইবাদত পালন বাবদ ২.৫০% হারে দুস্থ, বিধবাদের মধ্যে পুনর্বাসনের জন্য বিতরণ করেন। তার পালনকৃত এই ইবাদতটি হলো যাকাত। কারণ, ইসলামি শরিয়তের দৃষ্টিতে কোনো মুসলিম নিসাব পরিমাণ সম্পদের মালিক হলে বছরান্তে তার সম্পদের শতকরা ২.৫০ হারে নির্দিষ্ট খাতে ব্যয় করাকে যাকাত বলে। আর ইসলামে যাকাতের গুরুত্ব অনেক বেশি। আল্লাহ তায়ালা পবিত্র কুরআনের অনেক স্থানে সালাতের সাথে যাকাতের কথাও বলেছেন। রুকনের পর্যায়ক্রমিক ধারায় এটি হলো তৃতীয়। যাকাত সমাজ থেকে অস্থিতিশীলতা ও বিশৃঙ্খলা দূর করে পারস্পরিক সৌহার্দ স্থাপন করে। সামাজিক নিরাপত্তা দানের পাশাপাশি সমাজের মানুষের মধ্যকার সম্পদের বৈষম্য দূর করে। আল্লাহ তায়ালা বলেন, 'আপনি তাদের ধন-সম্পদ থেকে সাদকাহ (যাকাত) গ্রহণ করুন। এর মাধ্যমে আপনি তাদের পবিত্র এবং পরিশোধিত করবেন।' (সূরা আত-তাওবা, আয়াত ১০৩) অর্থাৎ যাকাত আদায়ের মাধ্যমে সম্পদ পবিত্র হয়। যাকাত ব্যবস্থা রাষ্ট্রের অর্থনৈতিক ভিত মজবুত ও শক্তিশালী করে। রাষ্ট্রের অর্থনৈতিক ভারসাম্য প্রতিষ্ঠিত হয়। এছাড়া যাকাত আদায় না করলে পরকালে কঠিন শাস্তি পেতে হবে। সুতরাং বলা যায়, মিসেস ফারিহা যে ইবাদত পালন করেছেন সেটি হলো যাকাত।"
        },
        {
          "label": "ঘ",
          "question": "জনাব রাশেদের ইবাদতের সামাজিক গুরুত্ব অপরিসীম'- কথাটির পক্ষে যুক্তি উপস্থাপন করো।",
          "explanation": "'জনাব রাশেদের পালনকৃত ইবাদত সাওমের সামাজিক গুরুত্ব অপরিসীম'। সাওম শব্দের আভিধানিক অর্থ বিরত থাকা। পরিভাষায় সুবহে সাদিক থেকে সূর্যাস্ত পর্যন্ত আল্লাহর সন্তুষ্টি লাভের আশায় নিয়তের সাথে পানাহার ও ইন্দ্রিয় তৃপ্তি থেকে বিরত থাকা হলো সাওম। এটি ইসলামের একটি মৌলিক ইবাদত। জনাব রাশেদের কাজে এ ইবাদতটিই প্রতিফলিত হয়েছে। উদ্দীপকের জনাব রাশেদ প্রতি বছর এমন একটি ইবাদত পালন করেন যার মাধ্যমে তিনি সমাজের গরিব-দুঃখী মানুষের কষ্ট অনুভব করতে পারেন। এ কাজের মাধ্যমে তিনি সাওম পালন করেছেন। তিনি আল্লাহর সন্তুষ্টি বিধানের জন্য পানাহার থেকে বিরত থেকেছেন। আর মানব সমাজে সাওমের সামাজিক শিক্ষা বিশেষ তাৎপর্যপূর্ণ। সিয়াম সাধনার ফলে সমাজের লোকদের মাঝে পারস্পরিক সহানুভূতি ও সহমর্মিতা সৃষ্টি হয়। সাওম পালন করে ব্যক্তি ক্ষুধার্ত থাকার ফলে, সে অন্য আরেকজন অনাহারীর ক্ষুধার জ্বালা সহজে বুঝতে পারে। ক্ষুধা ও পিপাসার যন্ত্রণা যে কীরূপ পীড়াদায়ক হতে পারে তা সে উপলব্ধি করতে পারে। এতে অসহায় নিরন্ন মানুষের প্রতি সহানভূতি ও সহমর্মিতার ভাব জাগ্রত হয়। রাসুল (স) বলেন, 'এ মাস সহানুভূতির মাস।' (ইবনে খুযায়মা) উপরের আলোচনা থেকে বোঝা যায়, সমাজের অসহায় ও দরিদ্রদের প্রতি সহানুভূতি প্রদর্শন ও সহমর্মিতা সৃষ্টিতে সাওমের গুরুত্ব বিশেষ তাৎপর্যপূর্ণ ।"
        }
      ]
    },
    {
      "number": "8",
      "uddipok": "আজহার ও আফজাল দুই বন্ধু। তারা দুইজন পাশাপাশি দুটি দোকানে ফল বিক্রি করে। আজহার বেশি দামের খেজুরের প্যাকেটে কম দামের খেজুর রেখে তা উচ্চ মূল্যে বিক্রি করে। অপরদিকে আফজাল আজহারের অনুপস্থিতির সুযোগে ক্রেতাদের কাছে তার এই কুকীর্তির কথা বলে দেয়।",
      "tag": "BB 24",
      "sub_questions": [
        {
          "label": "ক",
          "question": "সুদ কী?",
          "explanation": "শরিয়তের পরিভাষায় কাউকে প্রদত্ত ঋণের মূল পরিমাণের ওপর অতিরিক্ত আদায় করাকে রিবা বা সুদ বলা হয়।"
        },
        {
          "label": "খ",
          "question": "ফিতনা-ফাসাদ বলতে কী বুঝায়? ব্যাখ্যা করো।",
          "explanation": "ফিতনা-ফাসাদ বলতে বিশৃঙ্খলা বা বিপর্যয় সৃষ্টি করাকে বোঝায়। ফিতনা শব্দের অর্থ অরাজকতা, বিশৃঙ্খলা, কলহ ইত্যাদি। সুশৃঙ্খল ও শান্তিপূর্ণ অবস্থার বিপরীতে অরাজক পরিস্থিতিই ফিতনা-ফাসাদ। সমাজে ভয়ভীতি, অত্যাচার-অনাচার ইত্যাদির মাধ্যমে নানা বিপর্যয় সৃষ্টি করা হয়। এরূপ অস্থিতিশীল পরিকল্পনাকে ফিতনা-ফাসাদ বলা হয়। সন্ত্রাস, ছিনতাই, রাহাজানি, গুম, খুন, অপহরণ, জঙ্গিবাদ ইত্যাদি ফিতনা- ফাসাদের অন্তর্ভুক্ত।"
        },
        {
          "label": "গ",
          "question": "আজহারের মাঝে আখলাকে যামিমার কোন দিকটি লক্ষণীয়? ব্যাখ্যা করো।",
          "explanation": "আজহারের মাঝে আখলাকে যামিমার অন্যতম বিষয় প্রতারণার দিকটি লক্ষণীয়। প্রতারণা অর্থ ঠকানো, ফাঁকি দেওয়া, ধোঁকা দেওয়া ইত্যাদি। এটি মিথ্যাচারের একটি বিশেষ রূপ। ইসলামি পরিভাষায়, প্রকৃত অবস্থা গোপন রেখে ফাঁকি বা ধোঁকার ওপর ভিত্তি করে নিজ স্বার্থ হাসিল করাকে প্রতারণা বলা হয়। প্রতারণার মাধ্যমে অন্যকে ধোঁকা দিয়ে ঠকানো হয়, যা উদ্দীপকের আজহারের মধ্যেও লক্ষ করা যায়। ঊদ্দীপকের আজহার একজন ফলের দোকানদার। সে বেশি দামের খেজুরের প্যাকেটে কম দামের খেজুর রেখে তা উচ্চ মূল্যে বিক্রি করে। যা সরাসরি প্রতারণার শামিল। সাধারণত আর্থিক লেনদেন ও ব্যবসা-বাণিজ্যে প্রতারণার দৃষ্টান্ত বেশি পরিলক্ষিত হয়। যেমন- ওজনে কম দেওয়া, পণ্যদ্রব্যের দোষ গোপন করা, ভালো জিনিস দেখিয়ে বিক্রির সময় খারাপ জিনিস দিয়ে দেওয়া, বেশি দামের দ্রব্যের সাথে কম দামের দ্রব্য মিশিয়ে বিক্রি করা। সুতরাং আজহার যেহেতু মালে ভেজাল দিয়ে বিক্রি করে, তাই তার কার্যক্রম প্রতারণার শামিল এবং সে একজন প্রতারক।"
        },
        {
          "label": "ঘ",
          "question": "'আফজালের কর্মের কুফল ও পরিণাম অত্যন্ত ভয়াবহ'- কুরআন ও হাদিসের আলোকে প্রমাণ করো।",
          "explanation": "আফজালের কর্মটি হলো গিবত। আর গিবতের কুফল ও পরিণাম অত্যন্ত ভয়াবহ। গিবত অর্থ পরনিন্দা, পরচর্চা, অসাক্ষাতে দুর্নাম করা, সমালোচনা করা, অপরের দোষ প্রকাশ করা, কুৎসা রটনা করা ইত্যাদি। এটি মানব চরিত্রের একটি গর্হিত বৈশিষ্ট্য। গিবত এমন পাপ যাকে হাদিসে ব্যভিচারের। চাইতেও মারাত্মক বলা হয়েছে। উদ্দীপকের আফজালের কর্মেও এটি প্রকাশ পেয়েছে। উদ্দীপকের আজহার বেশি দামের খেজুরের প্যাকেটে কম দামের খেজুর রেখে তা উচ্চ মূল্যে বিক্রি করে। আফজাল আজহারের অনুপস্থিতির সুযোগে ক্রেতাদের কাছে তার এই কুকীর্তির কথা বলে দেয়, যা গিবতের অন্তর্ভুক্ত। গিবত করাকে আল-কুরআনে নিজ মৃত ভাইয়ের গোশত খাওয়ার সাথে তুলনা করা হয়েছে। গিবতকারীকে ততক্ষণ পর্যন্ত আল্লাহ মাফ করবেন না, যতক্ষণ না যার গিবত করা হয়েছে সে ব্যক্তি মাফ করবে। ফলশ্রুতিতে গিবত মানুষের জন্য ভয়াবহ কুফল বয়ে আনে। ইসলামি শরিয়তে গিবত বা পরনিন্দা করা অবৈধ। আল্লাহ বলেছেন- 'আর তোমরা একে অন্যের গিবত করো না। তোমাদের কেউ কি তার মৃত ভাইয়ের গোশত খেতে ভালোবাসবে? বস্তুত তোমরা নিজেরাই তা অপছন্দ করে থাকো।' (সূরা আল-হুজুরাত, আয়াত ১২) গিবত খুবই অপছন্দনীয় কাজ। সুস্থ বিবেকবান কোনো মানুষই এরূপ কাজ পছন্দ করতে পারে না। তাই ইসলামি শরিয়তে গিবত সম্পূর্ণরূপে হারাম। কারও গিবত করা যেমন হারাম তেমনি গিবত শোনাও হারাম। গিবত না করার পাশাপাশি গিবত শোনা থেকেও বিরত থাকতে হবে। উপরের আলোচনা থেকে বলা যায়, আমরা গিবত থেকে বিরত থাকব। যদি কোনো কারণে তা হয়েও যায় তবে সাথে সাথে গিবতকৃত ব্যক্তির নিকট থেকে ক্ষমা চেয়ে নেব।"
        }
      ]
    },
    {
      "number": "9",
      "uddipok": "জাবেদ মিয়া একজন অফিস সহকারী। অফিসিয়াল একটি কাজ আদায় করার লক্ষ্যে একজন ঠিকাদার তাকে দশ হাজার টাকা দেয়ার প্রলোভন দেখায়। তিনি আল্লাহর ভয়ে তা প্রত্যাখ্যান করেন। অপরদিকে জনাব হাবীব তার বন্ধু জনাব সাইফুলের কাছে পঞ্চাশ হাজার টাকা জমা রাখেন। জনাব সাইফুল ঐ টাকা নিজের এক প্রয়োজনে খরচ করে ফেলেন। ফলে জনাব হাবীব যখন টাকা ফেরত চেয়েছেন, তখন জনাব সাইফুল ঐ টাকা ফেরতে দিতে ব্যর্থ হয়েছেন।",
      "tag": "BB 24",
      "sub_questions": [
        {
          "label": "ক",
          "question": "শালীনতা কী?",
          "explanation": "কথা-বার্তা, আচার-আচরণ ও চলাফেরায় ভদ্র, সভ্য ও মার্জিত হওয়াই শালীনতা।"
        },
        {
          "label": "খ",
          "question": "“তোমরা প্রত্যেকেই দায়িত্বশীল”- বুঝিয়ে লেখো।",
          "explanation": "তোমরা প্রত্যেকেই দায়িত্বশীল'-এ হাদিসে দায়িত্বশীলতার গুরুত্ব এবং দায়িত্বে অবহেলার জন্য পরকালে কঠিন জবাবদিহিতার প্রতি ইঙ্গিত করা হয়েছে। আল্লাহ তায়ালা দুনিয়াতে আমাদের পরীক্ষা করার জন্য নানা দায়িত্ব-কর্তব্য দিয়েছেন। পরকালে তিনি আমাদের সকলকে এসব দায়িত্ব-কর্তব্য পালনের ব্যাপারে জিজ্ঞাসা করবেন। সেদিন কর্তব্যপরায়ণ ব্যক্তিগণ সহজেই মুক্তি লাভ করবেন। আর তাদের জন্য রয়েছে সফলতা ও জান্নাত। অন্যদিকে যারা দুনিয়াতে কর্তব্য পালনে অবহেলা করেছে, তারা বিপদগ্রস্ত হবে ও জাহান্নামের শাস্তি ভোগ করবে।"
        },
        {
          "label": "গ",
          "question": "জাবেদ মিয়ার মাঝে আখলাকে হামিদার কোন বিষয়টি প্রকাশিত হয়েছে তা ব্যাখ্যা করো।",
          "explanation": "জাবেদ মিয়ার মধ্যে আখলাকে হামিদার অন্যতম গুণ তাকওয়া প্রকাশ পেয়েছে। তাকওয়া শব্দের অর্থ খোদাভীতি, আত্মশুদ্ধি। আল্লাহ তায়ালার ভয়ে যাবতীয় অন্যায়, অত্যাচার ও পাপকাজ থেকে বিরত থাকাকে তাকওয়া বলে। আল্লাহ মানুষের সবকিছু দেখেন, জানেন এবং তাঁর কাছেই সবাইকে জবাবদিহিতা করতে হবে। জাবেদ মিয়ার মানসিকতায় এ খোদাভীতিই প্রকাশ পেয়েছে। অফিস সহকারী জাবেদ মিয়াকে একজন ঠিকাদার দশ হাজার টাকার প্রলোভন দেখালেও আল্লাহর ভয়ে তিনি তা প্রত্যাখ্যান করেন। আর এটিই হচ্ছে তাকওয়া। পরকালে মানুষকে দুনিয়ার প্রতিটি কাজের জবাব দিতে হবে। ভালো কাজের পুরস্কার হবে জান্নাত এবং মন্দ কাজের জন্য জাহান্নামের কঠিন আযাব ভোগ করতে হবে। আর আল্লাহ তায়ালার সামনে জবাবদিহি করার ভয়ে সকল প্রকার অন্যায়, অত্যাচার, অশ্লীল কাজ ও চিন্তা-ভাবনা থেকে বিরত থাকাকেই তাকওয়া বলা হয়। এ সম্পর্কে মহান আল্লাহ বলেন, 'যে ব্যক্তি আল্লাহর সামনে দণ্ডায়মান হওয়ার ভয় করবে ও কুপ্রবৃত্তি থেকে বেঁচে থাকবে, তার স্থান হবে জান্নাত।' (সূরা আন- নাযিয়াত, আয়াত-৪০-৪১) উদ্দীপকের জাবেদ মিয়া আল্লাহর কাছে জবাবদিহিতা তথা জাহান্নামের শাস্তির কথা মনে করে অন্যায় কাজ থেকে * বিরত থেকেছেন। তাই তার মানসিকতায় তাকওয়া প্রকাশিত হয়েছে।"
        },
        {
          "label": "ঘ",
          "question": "'জনাব সাইফুলের আচরণ ইমানের পরিপন্থি'- বিশ্লেষণ করো।",
          "explanation": "সাইফুলের আচরণে আমানতের খিয়ানত প্রকাশ পেয়েছে, যা ইমানের পরিপন্থি। কারও কাছে কোনো অর্থ-সম্পদ, কথা গচ্ছিত রাখাকে আমানত বলে। আমানতের বিপরীত হলো খিয়ানত। আমানতের মাল নষ্ট করা বা তার মালিককে যথাযথভাবে ফেরত না দেওয়াকে খিয়ানত বলা হয়। খিয়ানত একটি গর্হিত কাজ, যা জনাব সাইফুলের কাজে প্রকাশ পেয়েছে। উদ্দীপকে জনাব হাবীব তার বন্ধু জনাব সাইফুলের কাছে পঞ্চাশ হাজার টাকা জমা রাখেন। জনাব সাইফুল ঐ টাকা নিজের এক প্রয়োজনে খরচ করে ফেলেন। ফলে জনাব হাবীব যখন টাকা ফেরত চান, তখন জনাব সাইফুল ঐ টাকা ফেরত দিতে ব্যর্থ হন। তার এ কাজে আমানতের খিয়ানত প্রকাশ পেয়েছে। অথচ ইসলামি জীবনদর্শনে আমানত রক্ষা করা অত্যন্ত গুরুত্বপূর্ণ একটি কাজ। আমানত রক্ষা করা মুমিনের জন্য আবশ্যক। প্রকৃত মুমিন ব্যক্তি কোনো অবস্থাতেই আমানতের খিয়ানত করে না। মহানবি (স) বলেছেন, 'যার মধ্যে আমানতদারি' নেই, তার ইমান নেই।' (মুসনাদে আহমদ) ইসলামি বিধানে আমানতের খিয়ানত করা সম্পূর্ণরূপে হারাম। তাছাড়া মহানবি (স)-এর হাদিসে এসেছে, খিয়ানত করা মুনাফিকের অন্যতম নিদর্শন। আল্লাহ তায়ালা খিয়ানতকারীর প্রতি অসন্তুষ্ট। তিনি খিয়ানতকারীকে পছন্দ করেন না। পরিশেষে বলা যায়, আমানতের খিয়ানত করে সাইফুল অত্যন্ত গর্হিত ও ঘৃণিত কাজ করেছে, যা ইমানের পরিপন্থি। আর আমাদের সকলের এ ধরনের কাজ থেকে বিরত থাকতে হবে।"
        }
      ]
    },
    {
      "number": "10",
      "uddipok": "সফিক ও শাফিন দুই ভাই। সফিক ডাক্তারি পড়াশোনা করে। সে ভবিষ্যতে একজন শল্যচিকিৎসক হতে চায়। সে শল্যচিকিৎসা বিষয়ক একজন মুসলিম বিজ্ঞানী দ্বারা অনুপ্রাণিত। অপরদিকে শাফিন এমন একজন মুসলিম মনীষী দ্বারা অনুপ্রাণিত, যিনি 'মাত্র ছয় বছর বয়সে পবিত্র কুরআন হিফয সম্পন্ন করেন। তিনি তৎকালীন শাসকের সাথে বিরোধের জেরে নিজ শহর ত্যাগ করে সমরকন্দে চলে যান। ইলমের একটি বিশেষ শাখায় তার অবদান অতুলনীয়।",
      "tag": "BB 24",
      "sub_questions": [
        {
          "label": "ক",
          "question": "বুহায়রা কে ছিলেন?",
          "explanation": "বুহায়রা ছিলেন একজন পাদ্রি, যিনি নবি (স)-এর শেষ নবি হওয়ার ব্যাপারে ভবিষ্যদ্বাণী করেছিলেন।"
        },
        {
          "label": "খ",
          "question": "হয়রত আলি (রা)-কে \"জ্ঞানের শহরের দরজা\" বলা হয় কেন?",
          "explanation": "হযরত আলি (রা.) অসাধারণ মেধার অধিকারী ছিলেন। ছোটবেলা থেকেই তিনি ছিলেন জ্ঞানতাপস ও জ্ঞানসাধক। তিনি সর্বদা জ্ঞানচর্চা করতেন। কারণ তিনি হাদিস, তাফসির, আরবি সাহিত্য ও আরবি ব্যাকরণে তাঁর যুগে সেরা ব্যক্তিত্ব ছিলেন। তাঁর রচিত 'দিওয়ানে আলি' কাব্যগ্রন্থ আরবি সাহিত্যের অমূল্য সম্পদ। এজন্য হযরত আলি (রা.)-কে 'জ্ঞানের শহরের দরজা' বলা হয়।"
        },
        {
          "label": "গ",
          "question": "সফিক যে বিজ্ঞানী দ্বারা অনুপ্রাণিত হয়েছে তার সম্পর্কে বর্ণনা করো।",
          "explanation": "সফিক চিকিৎসা বিজ্ঞানী আবু বকর মুহাম্মদ ইবনে যাকারিয়া আল-রাযি দ্বারা অনুপ্রাণিত হয়েছে। চিকিৎসাশাস্ত্রে আবু বকর মুহাম্মদ ইবনে যাকারিয়া আল-রাযির অবদান অপরিসীম। চিকিৎসা শাস্ত্রকে উন্নতির শিখরে পৌঁছে দিতে যেসব মনীষী অবদান রেখেছেন তাদের মধ্যে আল-রাযি অন্যতম। তিনি হাম, শিশু চিকিৎসা, নিউরোসাইকিয়াট্রিক ইত্যাদি চিকিৎসা সম্পর্কে নতুন মতবাদ প্রবর্তন করেন। তিনি সর্বশ্রেষ্ঠ চিকিৎসাবিজ্ঞানী ও শল্যচিকিৎসাবিদ ছিলেন। তার অস্ত্রোপচার পদ্ধতি ছিল গ্রিকদের থেকেও উন্নত। আর উদ্দীপকের সফিক তাঁর দ্বারাই অনুপ্রাণিত হয়েছেন। উদ্দীপকে সফিক ডাক্তারি পড়াশোনা করে ভবিষ্যতে একজন শল্যচিকিৎসক হতে চায়। সে শল্যচিকিৎসা বিষয়ক একজন মুসলিম বিজ্ঞানী দ্বারা অনুপ্রাণিত। আর তিনি হলেন বিখ্যাত চিকিৎসা বিজ্ঞানী আবু বকর মুহাম্মদ ইবনে যাকারিয়া আল-রাযি। তিনি চিকিৎসা বিষয়ক শতাধিক গ্রন্থ রচনা করেন। বসন্ত ও হাম রোগের উপর তাঁর 'আল্ জুদাইরি ওয়াল হাসবাহ' গ্রন্থের মৌলিকত্ব দেখে চিকিৎসা বিজ্ঞানের লোকেরা খুব আশ্চর্যান্বিত হয়েছিলেন। তাঁর আরেকটি বিখ্যাত গ্রন্থ 'আল মানসুরি'। এটি ১০ খণ্ডে রচিত। এ গ্রন্থ দুটি আল-রাযিকে চিকিৎসাশাস্ত্রে অমর করে রেখেছে। সুতরাং বলা যায়, সফিক চিকিৎসা বিজ্ঞানী আবু বকর মুহাম্মদ ইবনে যাকারিয়া আল-রাযি দ্বারা অনুপ্রাণিত হয়েছে।"
        },
        {
          "label": "ঘ",
          "question": "'ইলমের একটি বিশেষ শাখায় তার অবদান অতুলনীয়'- উদ্দীপকে উল্লিখিত এই কথাটি মূল্যায়ন করো।",
          "explanation": "ইলমের একটি বিশেষ শাখা হাদিস শাস্ত্রে ইমাম বুখারি (র)-এর অবদান অতুলনীয়। ইমাম বুখারি (র) ছিলেন অসাধারণ মেধার অধিকারী। তিনি ছয় বছর বয়সে কুরআন হিফজ করেন এবং দশ বছর বয়স থেকে হাদিস শাস্ত্র মুখস্থ করা শুরু করেন। শাফিনও উক্ত মুসলিম মনীষী দ্বারা অনুপ্রাণিত। উদ্দীপকে শাফিন এমন একজন মুসলিম মনীষী দ্বারা অনুপ্রাণিত যিনি মাত্র ছয় বছর বয়সে পবিত্র কুরআন হিফজ সম্পন্ন করেন। তিনি তৎকালীন শাসকের সাথে বিরোধের জেরে নিজ শহর ত্যাগ করে সমরকন্দে চলে যান। ইলমের একটি বিশেষ শাখায় তাঁর অবদান অতুলনীয়। তিনি হলেন ইমাম বুখারি (র)। তিনি ছয় বছর বয়সে কুরআন হিফজ করেন। তিনি একাধারে ছয় বছর হাদিস বিষয়ে জ্ঞান লাভ করার পর হাদিস সংগ্রহ করার জন্য কুফা, বাগদাদ, বসরা ইত্যাদি স্থানে যান। এভাবে দীর্ঘ ষোলো বছর জ্ঞান সাধনায় ৬ লক্ষ হাদিস থেকে পরীক্ষা-নিরীক্ষা করে ৭২৭৫টি হাদিস বুখারি শরিফে লিপিবদ্ধ করেন। স্বাধীনচেতা ও আত্মসম্মানবোধসম্পন্ন ব্যক্তি ছিলেন বলে তিনি কোনো রাজা-বাদশার দরবারে যেতেন না। ফলে একসময় বুখারার বাদশাহ খালিদ ইবনে আহমেদের সাথে বিরোধের জেরে তিনি বুখারা ত্যাগ করে সমরকন্দে চলে যেতে বাধ্য হন। উপরের আলোচনা থেকে প্রমাণিত হয়, ইলমের একটি বিশেষ শাখা তথা হাদিসশাস্ত্রে ইমাম বুখারি (র)-এর অবদান অতুলনীয়। তাই যারা ইলম অর্জনের মাধ্যমে শ্রেষ্ঠত্ব অর্জন করতে চান, তাদের জন্য ইমাম বুখারি (র) এক অনুসরণীয় আদর্শ।"
        }
      ]
    },
    {
      "number": "11",
      "uddipok": "জনাব জসিম একজন শিক্ষক। তিনি একদিন শ্রেণিকক্ষে বললেন, মুসলিম খলিফাদের মধ্যে এমন একজন ছিলেন, যিনি বয়স্ক পুরুষদের মধ্যে প্রথম ইসলাম গ্রহণ করেন এবং তাবুকের যুদ্ধে তিনি তাঁর সমুদয় সম্পত্তি আল্লাহর রাস্তায় ব্যয় করেন। অপর দিকে তার বন্ধু জনাব কবির বললেন, সদর উপজেলা চেয়ারম্যান বিচারের ক্ষেত্রে আপন-পর কোনো ভেদাভেদ করেন না। সামাজিক বিচারে দোষী সাব্যস্ত হলে নিজের ছেলেকেও তিনি শাস্তি দিয়েছিলেন।",
      "tag": "BB 24",
      "sub_questions": [
        {
          "label": "ক",
          "question": "হিলফুল ফুযুল কী?",
          "explanation": "শান্তি প্রতিষ্ঠার উদ্দেশ্যে মক্কার শান্তিকামী যুবকদের নিয়ে মহানবি (স)-এর গঠিত সংঘের নাম হিলফুল ফুযুল।"
        },
        {
          "label": "খ",
          "question": "ইমাম আবু হানিফা বিখ্যাত কেন?",
          "explanation": "ফিকাহশাস্ত্রে অবদানের কারণে ইমাম আবু হানিফা (র) বিখ্যাত। ইমাম আবু হানিফা (র) ফিকাহশাস্ত্রের উদ্ভাবক ছিলেন। তিনি তার চল্লিশজন ছাত্রের সমন্বয়ে 'ফিকাহ সম্পাদনা বোর্ড' গঠন করেন। এই বোর্ড দীর্ঘ বাইশ বছর কঠোর সাধনা করে ফিকাহকে একটি পূর্ণাঙ্গ শাস্ত্র হিসেবে রূপ দান করেন। পরবর্তী সময়ে তিনি বোর্ডের চল্লিশজন সদস্য থেকে দশজনকে নিয়ে একটি বিশেষ বোর্ড গঠন করেন। ফিকাহশাস্ত্র প্রচার ও প্রসারের ক্ষেত্রে এই বোর্ডের অবদান সবচেয়ে বেশি। কোনো মাসআলা (সমস্যা) এলেই এই বোর্ড তা নিয়ে গবেষণা করত এবং কুরআন ও হাদিসের আলোকে গবেষণা করে ফতোয়া (সমাধান) দিতো। এভাবে 'কুতুরে হানাফিয়্যাতে (হানাফি মাযহাবের কিতাবসমূহ) ৮৩ হাজার মাসআলা ও 'সমাধান লিপিবদ্ধ করা হয়। ফিকাহশাস্ত্রে এ অসামান্য অবদানের কারণেই ইমাম আবু হানিফা বিখ্যাত।"
        },
        {
          "label": "গ",
          "question": "সদর উপজেলা চেয়ারম্যান কোন খলিফার জীবনাদর্শ অনুসরণ করেছেন? ব্যাখ্যা করো।",
          "explanation": "সদর উপজেলার চেয়ারম্যান হযরত উমর (রা)-এর জীবনাদর্শ অনুসরণ করেছেন। ইসলামের দ্বিতীয় খলিফা হযরত উমর (রা) ছিলেন ন্যায় এবং ইনসাফের মূর্ত প্রতীক। ন্যায়বিচার প্রতিষ্ঠার ক্ষেত্রে তিনি আপন-পর কোনো ভেদাভেদ করতেন না। তার চরিত্রে কঠোরতা ও কোমলতার অপূর্ব সংমিশ্রণ ঘটেছিল। সত্য ও ন্যায়ের জন্য তিনি যেমন কঠোরতা অবলম্বন করতেন, তেমনি মানুষের দুঃখ-কষ্টের জন্য তিনি কষ্ট অনুভব করতেন। তাই তাদের দুঃখ মোচনে তিনি সর্বাত্মক চেষ্টা চালাতেন। এমনকি তিনি মদ পানের অপরাধে নিজের ছেলেকেও শাস্তি দিয়েছিলেন। সদর উপজেলা চেয়ারম্যানের ক্ষেত্রেও এমন জীবনাদর্শ লক্ষ করা যায়। উদ্দীপকে আমরা দেখতে পাই, সদর উপজেলা চেয়ারম্যান বিচারের ক্ষেত্রে আপন-পর কোনো ভেদাভেদ করেন না। সামাজিক বিচারে দোষী সাব্যস্ত হলে নিজের ছেলেকেও তিনি শাস্তি দিয়েছিলেন। তার এই কাজটির সাথে ইসলামের দ্বিতীয় খলিফা উমর (রা)-এর কাজের মিল রয়েছে। মদপানের দায়ে অভিযুক্ত হলে নিজ পুত্রকেও তিনি শাস্তি থেকে রেহায় দেননি। হযরত উমর (রা) ছিলেন ন্যায়বিচার, সাম্য ও মানবতাবোধের এক মহান আদর্শ। তাই বলা যায়, সদর উপজেলা চেয়ারম্যান হযরত উমর (রা)-এর জীবনাদর্শ অনুসরণ করে দায়িত্ব পালন করছেন।"
        },
        {
          "label": "ঘ",
          "question": "জনাব জসিম শ্রেণিকক্ষে যে খলিফার প্রতি ইঙ্গিত করেছেন ইসলামে তাঁর অবদান মূল্যায়ন করো।",
          "explanation": "জনাব জসিম শ্রেণিকক্ষে ইসলামের প্রথম খলিফা হযরত আবু বকর (রা)-এর প্রতি ইঙ্গিত করেছেন। হযরত আবু বকর (রা) ছিলেন ইসলামের প্রথম খলিফা। তাঁর শাসনকার্য সর্বকালের শাসকদের জন্য অনুসরণীয় আদর্শ। ইসলামে খলিফাদের মধ্যে এমন একজন ছিলেন যিনি বয়স্ক পুরুষদের মধ্যে প্রথম ইসলাম গ্রহণ করেন এবং তাবুক যুদ্ধে তিনি তাঁর সব সম্পত্তি আল্লাহর রাস্তায় ব্যয় করেন। উদ্দীপকে শিক্ষক জনাব জসিম একদিন শ্রেণিকক্ষে বললেন, ইসলামে খলিফাদের মধ্যে এমন একজন ছিলেন যিনি বয়স্ক পুরুষদের মধ্যে প্রথম ইসলাম গ্রহণ করেন এবং তাবুক যুদ্ধে তিনি তাঁর সমুদয় সম্পত্তি আল্লাহর রাস্তায় ব্যয় করেন। তিনি হযরত আবু বকর (রা)-এর কথা বলেছেন। ইসলামের দুর্দিনে তিনি শক্ত হাতে এবং বিচক্ষণতার সাথে রাষ্ট্রের সকল বিশৃঙ্খলা মোকাবিলা করেন। তাছাড়া দানশীলতার জন্যেও তিনি প্রসিদ্ধ ছিলেন। তাবুক যুদ্ধে তিনি তাঁর সব সম্পদ দান করেছিলেন। রাসুল (স)- এর ইন্তিকালের পর হযরত আবু বকর (রা) অত্যন্ত দক্ষতার সাথে মুরতাদ (ইসলামচ্যূত) ও যাকাত অস্বীকারকারীদের দমন করেন ও পবিত্র কুরআনকে গ্রন্থাকারে লিপিবদ্ধ করার ব্যবস্থা করেন। পরিশেষে বলা যায়, হযরত আবু বকর (রা) ছিলেন ইসলামের ত্রাণকর্তা। তাঁর মতো শাসক সকল রাজা-বাদশাহ ও রাষ্ট্র প্রধানদের জন্য অনুসরণীয়। সুতরাং আমাদেরও উচিত হযরত আবু বকর (রা)-এর মতো অত্যন্ত দৃঢ়তা ও বিচক্ষণতার সাথে শাসনকার্য পরিচালনা করা এবং দেশ ও জাতির কল্যাণে কাজ করা।"
        }
      ]
    }
  ]
}