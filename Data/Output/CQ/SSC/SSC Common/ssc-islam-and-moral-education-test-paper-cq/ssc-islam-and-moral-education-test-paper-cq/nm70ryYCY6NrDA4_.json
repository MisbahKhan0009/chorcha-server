{
  "title": "যশোর বোর্ড ২০২৪",
  "subtitle": "ইসলাম ও নৈতিক শিক্ষা (11)",
  "questions": [
    {
      "number": "1",
      "uddipok": "জনাব হাফিজ একজন শিল্পপতি। তিনি বছর শেষে তার সকল অর্থ-সম্পদ হিসাব করেন। অতপর তার একটি নির্দিষ্ট পরিমাণ অর্থ গ্রামের গরিব-অসহায়দের মাঝে বিতরণ করেন। অপরদিকে তার বড় ভাই জনাব আনোয়ার একটি ফরজ ইবাদত পালনের উদ্দেশ্যে সৌদি আরবে যান। সেখানে নির্দিষ্ট কতগুলো অনুষ্ঠান পালন শেষে দেশে ফিরে আসেন।",
      "tag": "JB 24",
      "sub_questions": [
        {
          "label": "ক",
          "question": "হাক্কুল ইবাদ কী?",
          "explanation": "মানুষের প্রতি মানুষের দায়িত্ব ও কর্তব্যকে হাক্কুল ইবাদ বলে।"
        },
        {
          "label": "খ",
          "question": "সাওমের নৈতিক শিক্ষা ব্যাখ্যা করো।",
          "explanation": "সাওমের নৈতিক শিক্ষা অপরিসীম। সাওমের ধর্মীয় ও সামাজিক শিক্ষার পাশাপাশি নৈতিক শিক্ষাও রয়েছে। সাওমের মাধ্যমে মানুষের মনে তাকওয়া ও আল্লাহর প্রতি ভালোবাসা সৃষ্টি হয়। ক্ষুধা ও তৃষ্ণায় কাতর হয়েও মানুষ মহান আল্লাহর ভালোবাসা ও ভয়ে কিছুই পানাহার করে না ও ইন্দ্রিয় তৃপ্তি লাভ করে না। সাওম মানুষকে লোভ-লালসা, হিংসা-বিদ্বেষ, ক্রোধ-ক্ষোভ ও কামভাব থেকে মুক্ত থাকতে শেখায়। তাই সাওমের নৈতিক শিক্ষা অতুলনীয়।"
        },
        {
          "label": "গ",
          "question": "জনাব হাফিজ কোন ইবাদত পালন করেন? ব্যাখ্যা করো।",
          "explanation": "নিম্নের অনুরূপঃ মিসেস ফারিহা যে ইবাদত পালন করেছেন সেটি হলো যাকাত। যাকাত ইসলামের একটি ফরজ ইবাদত। ধনী ও গরিবের মাঝে আর্থিক সমন্বয় সাধন করতে মহান আল্লাহ যাকাতের বিধান দিয়েছেন। এটি ইসলামের পঞ্চস্তম্ভের একটি। মিসেস ফারিহার কাজে ইসলামের এ গুরুত্বপূর্ণ ইবাদতটি পালনের দৃষ্টান্ত ফুটে উঠেছে। উদ্দীপকের মিসেস ফারিহা বছরান্তে দশ ভরি স্বর্ণের গহনার বাজার মূল্য দশ লক্ষ টাকা থেকে নির্দিষ্ট ইবাদত পালন বাবদ ২.৫০% হারে দুস্থ, বিধবাদের মধ্যে পুনর্বাসনের জন্য বিতরণ করেন। তার পালনকৃত এই ইবাদতটি হলো যাকাত। কারণ, ইসলামি শরিয়তের দৃষ্টিতে কোনো মুসলিম নিসাব পরিমাণ সম্পদের মালিক হলে বছরান্তে তার সম্পদের শতকরা ২.৫০ হারে নির্দিষ্ট খাতে ব্যয় করাকে যাকাত বলে। আর ইসলামে যাকাতের গুরুত্ব অনেক বেশি। আল্লাহ তায়ালা পবিত্র কুরআনের অনেক স্থানে সালাতের সাথে যাকাতের কথাও বলেছেন। রুকনের পর্যায়ক্রমিক ধারায় এটি হলো তৃতীয়। যাকাত সমাজ থেকে অস্থিতিশীলতা ও বিশৃঙ্খলা দূর করে পারস্পরিক সৌহার্দ স্থাপন করে। সামাজিক নিরাপত্তা দানের পাশাপাশি সমাজের মানুষের মধ্যকার সম্পদের বৈষম্য দূর করে। আল্লাহ তায়ালা বলেন, 'আপনি তাদের ধন-সম্পদ থেকে সাদকাহ (যাকাত) গ্রহণ করুন। এর মাধ্যমে আপনি তাদের পবিত্র এবং পরিশোধিত করবেন।' (সূরা আত-তাওবা, আয়াত ১০৩) অর্থাৎ যাকাত আদায়ের মাধ্যমে সম্পদ পবিত্র হয়। যাকাত ব্যবস্থা রাষ্ট্রের অর্থনৈতিক ভিত মজবুত ও শক্তিশালী করে। রাষ্ট্রের অর্থনৈতিক ভারসাম্য প্রতিষ্ঠিত হয়। এছাড়া যাকাত আদায় না করলে পরকালে কঠিন শাস্তি পেতে হবে। সুতরাং বলা যায়, মিসেস ফারিহা যে ইবাদত পালন করেছেন সেটি হলো যাকাত।"
        },
        {
          "label": "ঘ",
          "question": "জনাব আনোয়ারের পালনকৃত ইবাদতটি চিহ্নিত করে তার ফজিলত বিশ্লেষণ করো।",
          "explanation": "জনাব আনোয়ারের পালনকৃত ইবাদতটি হলো হজ। হজ ইসলামের পঞ্চম ভিত্তি। হজ শব্দের অর্থ সংকল্প করা, ইচ্ছা করা। আল্লাহর সন্তুষ্টি অর্জনের জন্য জিলহজ মাসের নির্ধারিত দিনসমূহে নির্ধারিত পদ্ধতিতে বাইতুল্লাহ ও সংশ্লিষ্ট স্থানসমূহ যিয়ারত করাকে হজ বলে। আর্থিক ও শারীরিকভাবে সামর্থ্যবান মুসলমানদের ওপর জীবনে একবার হজ পালন করা ফরজ। জনাব আনোয়ার এ ইবাদতটি পালন করেছেন। উদ্দীপকে জনাব আনোয়ার একটি ফরজ ইবাদত পালনের উদ্দেশ্যে সৌদি আরব যান। সেখানে নির্দিষ্ট কতগুলো অনুষ্ঠান পালন শেষে দেশে ফিরে আসেন। যা হজকেই নির্দেশ করে। কেননা আল্লাহর সন্তুষ্টি লাভের উদ্দেশ্যে জিলহজ মাসে মধ্যপ্রাচ্যের সৌদি আরবে অবস্থিত বায়তুল্লাহ (আল্লাহর ঘর) ও সংশ্লিষ্ট স্থানসমূহ যিয়ারত করা হলো হজ। ইসলামে হজের গুরুত্ব অপরিসীম। হজের প্রতি গুরুত্বারোপ করতে আল্লাহ তায়ালা পবিত্র কুরআনের একটি সূরার নামকরণ করেছেন হজ নামে। হজের ধর্মীয় গুরুত্ব কতটুকু তা রাসুল (স)-এর হাদিস থেকে বোঝা যায়। রাসুল (স) বলেন, 'মাকবুল (কবুলকৃত) হজের বিনিময় জান্নাত ছাড়া আর কিছুই নেই।' (বুখারি ও মুসলিম) রাসুল (স) অন্যত্র বলেছেন, 'যে ব্যক্তি হজ করে সে যেন নবজাতক শিশুর মতো নিষ্পাপ হয়ে যায়।' (ইবনে মাজাহ) আল্লাহ তায়ালা বলেন, 'মানুষের মধ্যে যার আল্লাহর ঘর পর্যন্ত পৌছার সামর্থ্য আছে তার ওপর আল্লাহর উদ্দেশ্যে ঐ ঘরের হজ করা অবশ্য কর্তব্য।' (সূরা আলে ইমরান, আয়াত ৯৭) উপরের আলোচনা থেকে বোঝা যায়, জনাব আনোয়ার এর পালনকৃত ইবাদতটি হজ, যার ফজিলত অসামান্য।"
        }
      ]
    },
    {
      "number": "2",
      "uddipok": "জনাব তুহিন একজন সমাজসেবক। তিনি যুবসমাজের ব্যাপারে যথেষ্ট সচেতন। যুবকদের মধ্যে কেহ ভালো কাজ করলে তাকে অনুপ্রেরণা দেবার জন্য পুরস্কৃত করেন। আর কেহ অন্যায় কাজ করলে যেকোনোভাবেই হোক তা বন্ধ করার পাশাপাশি সঠিক কাজ করার পরামর্শ দেন। জনাব তুহিনের ছোট ভাই 'ক'-এর বন্ধু তালিব এ বছর ঢাকা বিশ্ববিদ্যালয়ে ভর্তির সুযোগ পায়। তার ভর্তিতে 'ক' মন খারাপ করে এবং ব্যাপারটি সহজভাবে মেনে নিতে পারেনি। তাই সে তালিবকে এড়িয়ে চলার চেষ্টা করে। 'ক'-এর আচরণ বুঝতে পেরে তার বাবা জনাব আ. সালাম বলেন, \"এমন আচরণ মানুষের ভালো কাজকে ধ্বংস করে দেয়।\"",
      "tag": "JB 24",
      "sub_questions": [
        {
          "label": "ক",
          "question": "আত্মশুদ্ধি কী?",
          "explanation": "সর্বপ্রকার অনৈসলামিক কথা ও কাজ থেকে নিজ অন্তরকে মুক্ত ও নির্মল রাখাকে আত্মশুদ্ধি বলে।"
        },
        {
          "label": "খ",
          "question": "\"ব্যয় করার ক্ষেত্রে মধ্যমপন্থা অবলম্বন করা ব্যক্তির বুদ্ধিমত্তার লক্ষণ\"- ব্যাখ্যা করো।",
          "explanation": "মিতব্যয়িতা মানুষকে অপচয় ও কৃপণতার কুফল থেকে রক্ষা করে। তাই ব্যয় করার ক্ষেত্রে মিতব্যয়িতা বা মধ্যমপন্থা অবলম্বন করা উচিত। মিতব্যয়ী ব্যক্তি আল্লাহ তায়ালার নিয়ামতের যথাযথ ব্যবহার করেন। ফলে সমাজে শান্তি ও সমৃদ্ধি বয়ে আনে। পক্ষান্তরে কৃপণতা ও অপচয় সমাজে নানা অশান্তি সৃষ্টি করে। অপচয়কারীর সম্পদ দ্রুত শেষ হয়ে যায়। ফলে সে নানা অভাব-অনটন, দুঃখ-কষ্টে দিনযাপন করে। অন্যদিকে কৃপণতা মানুষের মধ্যে মনোমালিন্য ও শত্রুতার জন্ম দেয়। তাই ব্যয়ের ক্ষেত্রে মধ্যপন্থা অবলম্বন করাই যুক্তিসঙ্গত।"
        },
        {
          "label": "গ",
          "question": "জনাব তুহিনের আচরণে আখলাকে হামিদার কোন দিকটি ফুটে উঠেছে? ব্যাখ্যা করো।",
          "explanation": "জনাব তুহিনের আচরণে আখলাকে হামিদার সৎ কাজের আদেশ ও অসৎ কাজে নিষেধ প্রদানের দিকটি ফুটে উঠেছে। আমর বিল মারুফ বা সৎ কাজের নির্দেশ বলতে কাউকে ন্যায় ও ভালো কাজের নির্দেশে দান করাকে বোঝায়। আর নাহি আনিল মুনকার বা অসৎ কাজে নিষেধ বলতে যাবতীয় মন্দ, খারাপ ও অশ্লীল কাজ থেকে কাউকে বিরত রাখাকে বোঝায়। সমাজে সৎ কাজের আদেশ দান ও অসৎ কাজের নিষেধ করার জন্য সবসময়ই কিছু সংখ্যক লোক থাকতে হয়। জনাব তুহিনের আচরণে এ দিকটিই প্রকাশ পেয়েছে। জনাব তুহিন একজন সমাজসেবক। যুবকদের মধ্যে কেউ ভালো কাজ করলে তাকে, অনুপ্রেরণা দেন। আবার কেউ অন্যায় করলে সঠিক পরামর্শ দেন। যা সৎ কাজের আদেশ ও অসৎ কাজের নিষেধকে নির্দেশ করে। কারণ বর্তমান সমাজে নানা অন্যায়-অত্যাচার ও অসংগতি বেড়ে গেছে, যা সামাজিক বিপর্যয় সৃষ্টি করছে। এ অবস্থায় মানুষকে সৎপথে ফিরিয়ে আনা জরুরি হয়ে দাঁড়িয়েছে। সৎ কাজের আদেশ সমাজে সৎ ও ন্যায় কার্যাবলির প্রসার ঘটায়। আর অসৎ কাজের নিষেধ সমাজ থেকে অন্যায়, অশ্লীলতা ও নির্যাতনের মূলোৎপাটন করে। মানুষ এর মাধ্যমে ন্যায়-অন্যায়, ভালো-মন্দ বুঝতে শিখে ধীরে ধীরে সত্য ও ন্যায়ের পথ অনুসরণ করে। সুতরাং জনাব তুহিনের আচরণে সৎ কাজের আদেশ ও অসৎ কাজের নিষেধ প্রদানের দিকটি ফুটে উঠেছে।"
        },
        {
          "label": "ঘ",
          "question": "'ক' এর আচরণ চিহ্নিতপূর্বক জনাব আ. সালামের মন্তব্যের মূল্যায়ন করো।",
          "explanation": "'ক'-এর আচরণে আখলাকে যামিমার হিংসার দিকটি ফুটে উঠেছে। এ ধরনের অভ্যাস মানবচরিত্রকে ধ্বংস করে দেয়। হিংসা আখলাকে যামিমার অন্যতম নিকৃষ্ট দিক। হিংসা-বিদ্বেষ হচ্ছে অন্যের প্রতি বিরূপ মনোভাব পোষণ করা, নিজেকে বড় মনে করা, অন্যকে ঘৃণা, শত্রুতাবশত অন্যের ক্ষতি কামনা করা, অন্যের উন্নতি, সুখ সহ্য করতে না পারা ইত্যাদি। 'ক'-এর আচরণেও হিংসার প্রতিফলন লক্ষ করা যায়। উদ্দীপকে 'ক'-এর বন্ধু তালিব ঢাকা বিশ্ববিদ্যালয়ে ভর্তির সুযোগ পায় বলে 'ক' মন খারাপ করে এবং ব্যাপারটি সহজভাবে মেনে নিতে পারেনি, যা হিংসাকে নির্দেশ করে। এ ধরনের অভ্যাস মানবচরিত্রকে ধ্বংস করে দেয়। সামাজিক শান্তির জন্য প্রয়োজন সাম্য, মৈত্রী, ভালোবাসা, ভ্রাতৃত্ব, পরস্পর সহযোগিতা ও সহমর্মিতা। হিংসা এসব সৎগুণ ধ্বংস করে দেয়। হিংসুক ব্যক্তি নিজেকে বড় মনে করে এবং নিজের স্বার্থকে সবচেয়ে বড় করে দেখে। সে অন্যকে ঘৃণা করে। অন্যের প্রতি শত্রুতা পোষণ করে, অন্যের অনিষ্ট কামনা করে। এতে মানবসমাজে ঐক্য, সংহতি বিনষ্ট হয় এবং শান্তি-শৃঙ্খলা থাকে না। হিংসুক ব্যক্তির চরিত্র ধীরে ধীরে বিভিন্ন অসৎ বৈশিষ্ট্যে আচ্ছন্ন হয়ে পড়ে, যা তার সামগ্রিক চরিত্রে প্রভাব ফেলে। পরিশেষে বলা যায়, হিংসা মানুষের নেক আমল ও সচ্চরিত্রকে ধ্বংস করে দেয়। তাই ব্যক্তিগত সাফল্য ও জাতীয় উন্নতির জন্য সবার হিংসা- বিদ্বেষ ত্যাগ করা উচিত।"
        }
      ]
    },
    {
      "number": "3",
      "uddipok": "জনাব 'ক' তার বন্ধু তারিকের কাছ থেকে এক হাজার টাকা ধার নেন। সাত দিনের মধ্যেই তা ফেরত দিবেন বলে তাকে কথা দেন। সাতদিন পরে তারিক টাকা ফেরত, চাইলে জনাব 'ক' তা দিতে অস্বীকৃতি জানায়। জনাব 'ক'-এর বন্ধু সাগর একজন শিক্ষক। তিনি সব সময় নিজেকে পরিপাটি রাখেন এবং পরিচ্ছন্ন পোশাক পরিধান করেন। তার এমন আচরণ দেখে তার বাবা জনাব আ. রহিম বলেন, “তোমার এমন আচরণের ফলে তুমি আল্লাহর রহমত প্রাপ্ত হবে।\"",
      "tag": "JB 24",
      "sub_questions": [
        {
          "label": "ক",
          "question": "শালীনতা কাকে বলে?",
          "explanation": "কথা-বার্তা, আচার-আচরণ ও চলাফেরায় ভদ্র, সভ্য ও মর্জিত হওয়াকে শালীনতা বলে।"
        },
        {
          "label": "খ",
          "question": "আমানত রক্ষা করা জরুরি কেন? ব্যাখ্যা করো।",
          "explanation": "আমানত রক্ষা করা ইমানের অঙ্গস্বরূপ। কারও নিকট অর্থ-সম্পদ, কথা গচ্ছিত রাখাকে আমানত বলে। মুমিন ব্যক্তি কোনো অবস্থাতেই আমানতের খিয়ানত করতে পারে না। মহানবি (স) বলেছেন, 'যার মধ্যে আমানতদারি নেই, তার ইমান নেই।' খিয়ানতকারীকে আল্লাহ পছন্দ করেন না। খিয়ানত প্রকৃতপক্ষে দারিদ্র্য ডেকে আনে। তাই একজন মুমিনের জন্য আমানত রক্ষা করা অত্যাবশ্যক।"
        },
        {
          "label": "গ",
          "question": "জনাব 'ক' এর আচরণের আখলাকে হামিদার কোন গুণটি অনুপস্থিত? ব্যাখ্যা করো।",
          "explanation": "নিম্নের অনুরূপঃ সুজনের আচরণে ওয়াদা পালনের অভাব পরিলক্ষিত হয়। কাউকে কোনো কথা দিয়ে বা কারও সাথে প্রতিজ্ঞা করে তা রক্ষা করাকে ওয়াদা পালন বলা হয়। এটি আখলাকে হামিদার (সচ্চরিত্র) অন্যতম গুণ। স্বয়ং আল্লাহ তায়ালা মানুষকে ওয়াদা পালনের নির্দেশ দিয়ে বলেছেন, 'হে ইমানদারগণ! তোমরা অঙ্গীকারসমূহ পূর্ণ করো।' (সূরা মায়িদা, আয়াত-১) কিন্তু সুজনের আচরণে ওয়াদা পালনের এ বিষয়টিই লঙ্ঘিত হয়েছে।উদ্দীপকের জনাব সাগরের প্রতিমাসের দুই তারিখে তার কর্মচারীদের বেতন দেবেন বলে ঘোষণা দেন। কিন্তু মাসের দশ তারিখে পেরিয়ে গেলেও তিনি বেতন দেন না। তার এ কাজে আখলাকে হামিদার অন্যতম গুণ ওয়াদা পালনের বিষয়টি লঙ্ঘিত হয়েছে। ওয়াদা পালন করা মুমিনের অন্যতম বৈশিষ্ট্য। মহানবি (স) বলেছেন, 'যে ব্যক্তি ওয়াদা পালন করে না, তার দীন (ধর্ম) নেই।' (মুসনাদে আহমদ) মহান আল্লাহ বলেছেন, 'তোমরা প্রতিশ্রুতি পূর্ণ করো। নিশ্চয়ই এ সম্পর্কে জিজ্ঞাসা করা হবে।' (সূরা বনি ইসরাইল, আয়াত ৩৪) তাছাড়া ওয়াদা পালন না করা মুনাফিকের বৈশিষ্ট্য, আর মুনাফিকরা পরকালে জাহান্নামের সর্বনিম্ন স্তরে অবস্থান করবে। তাই মহান আল্লাহ মুমিনদের ওয়াদা ভঙ্গ না করার নির্দেশ দিয়েছেন। তিনি বলেন, 'হে মুমিনগণ! তোমরা যা পালন করো না, এমন কথা বলো কেন?' (সূরা আস- সফ, আয়াত ১৩) তাই বলা যায়, ওয়াদা পালন মানব চরিত্রের অন্যতম একটি গুণ। সুজনের আচরণে এ বিষয়টি লঙ্ঘিত হয়েছে।"
        },
        {
          "label": "ঘ",
          "question": "জনাব সাগরের আচরণে আখলাকে হামিদার যে গুণটি পরিলক্ষিত হয় তা চিহ্নিতপূর্বক জনাব আ. রহিমের মতামতের মূল্যায়ন করো।",
          "explanation": "জনাব সাগরের আচরণে আখলাকে হামিদার পরিচ্ছন্নতার গুণটি পরিলক্ষিত হয়েছে। পরিষ্কার, সুন্দর ও পরিপাটি অবস্থাকে পরিচ্ছন্নতা বলে। শরীর, মন ও অন্যান্য ব্যবহার্য বস্তু সুন্দর ও পবিত্র রাখা, ময়লা-আবর্জনা ও বিশৃঙ্খল অবস্থা থেকে মুক্ত রাখাকে পরিচ্ছন্নতা বলা হয়। জনাব সাগরের মধ্যে এ গুণটিই লক্ষণীয়। উদ্দীপকে জনাব সাগর একজন শিক্ষক। তিনি সবসময় নিজেকে পরিপাটি রাখেন এবং পরিচ্ছন্ন পোশাক পরিধান করেন। তার এ আচরণে আখলাকে হামিদার পরিচ্ছন্নতার গুণটি প্রকাশ পায়। পরিচ্ছন্ন ব্যক্তি আল্লাহ তায়ালার বিশেষ রহমত লাভ করে। ইসলামে পরিষ্কার-পরিচ্ছন্নতার ওপর গুরুত্ব দেওয়া হয়েছে। নোংরা, ময়লা ও দুর্গন্ধযুক্ত থাকা ইমানদারদের স্বভাব নয়। বরং মুমিনগণ সর্বদা পরিষ্কার ও পবিত্র থাকেন। রাসুল (স) বলেন, 'পবিত্রতা ইমানের অর্ধেক।' (মুসলিম) প্রকৃত ইমানদার হওয়ার জন্য পবিত্র থাকা অপরিহার্য। কারণ পবিত্রতা ছাড়া কোনো ইবাদত কবুল হয় না। সালাত আদায়ের জন্য মানুষের শরীর, পোশাক ও সালাতের স্থান পরিষ্কার ও পবিত্র হতে হয়। এগুলো নাপাক থাকলে সালাত শুদ্ধ হয় না। তেমনি আল-কুরআন তিলাওয়াতের জন্যও পাক-পবিত্র হতে হয়। অপবিত্র অবস্থায় আল-কুরআন স্পর্শ করাও নিষিদ্ধ। আল্লাহ তায়ালা বলেছেন, 'আর এটা (আল-কুরআন) পবিত্রগণ ছাড়া আর কেউ স্পর্শ করবে না।' (সূরা আল-ওয়াকিয়া, আয়াত ৭৯) পরিষ্কার, ও পরিচ্ছন্ন ব্যক্তিদের সবাই ভালোবাসে। আল্লাহ তায়ালাও তাদের ভালোবাসেন, পছন্দ করেন। আল্লাহ তায়ালা বলেছেন, 'নিশ্চয়ই আল্লাহ তওবাকারীদের ভালোবাসেন এবং যারা পবিত্র থাকে তাদেরও ভালোবাসেন। উপরের আলোচনা থেকে বোঝা যায়, জনাব সাগরের আচরণে আখলাকে হামিদার পরিচ্ছন্নতা গুণটি প্রকাশ পেয়েছে। আমাদের সকলের উচিত পরিষ্কার-পরিচ্ছন্ন হয়ে জীবন পরিচালনা করা।"
        }
      ]
    },
    {
      "number": "4",
      "uddipok": "জনাব মহসিন একজন সমাজসেবক। তিনি নিজ গ্রামের অনাহারি মানুষদের খাবারের ব্যবস্থা করেন। যাদের কাপড়ের অভাব তাদেরকে লুঙ্গি, শাড়ি ইত্যাদি কিনে দিয়ে সাহায্য করেন। অপরদিকে তার ভাই জনাব 'ক' একজন ব্যবসায়ী। তিনি দোকানের ভালো মানের দ্রব্যের সাথে নিম্নমানের দ্রব্যাদি মিশিয়ে ক্রেতাদের কাছে বিক্রয় করেন। বিষয়টি এলাকার শিক্ষক জনাব আরিফের নজরে আসলে তিনি বলেন, ইসলামের দৃষ্টিতে মানুষকে ধোকা দেওয়া সম্পূর্ণ নিষিদ্ধ।",
      "tag": "JB 24",
      "sub_questions": [
        {
          "label": "ক",
          "question": "সত্যবাদিতা কী?",
          "explanation": "বাস্তব ও প্রকৃত ঘটনা বা বিষয় প্রকাশ করাকে সত্যবাদিতা বলে।"
        },
        {
          "label": "খ",
          "question": "\"দেশপ্রেম ইমানের অঙ্গ\"- ব্যাখ্যা করো।",
          "explanation": "স্বদেশের প্রতি ভালোবাসা ইমানের অঙ্গ। প্রকৃত মুমিন ব্যক্তি নিজ জন্মভূমিকে ভালোবাসেন। দেশের স্বার্থরক্ষায় কাজ করেন। অপরদিকে যারা দেশকে ভালোবাসে না, তারা চরম অকৃতজ্ঞ। তারা দেশদ্রোহী ও জঘন্য চরিত্রের অধিকারী। আর এরূপ ব্যক্তিরা কখনো প্রকৃত ধার্মিক ও মুমিন হতে পারে না। একারণেই বলা হয়েছে- দেশপ্রেম ইমানের অঙ্গ।"
        },
        {
          "label": "গ",
          "question": "জনাব মহসিনের কর্মকাণ্ডে আখলাকে হামিদার কোন বিষয়টি ফুটে উঠেছে? ব্যাখ্যা করো।",
          "explanation": "নিম্নের অনুরূপঃ ভ্যানচালক নোমান সাহেবের কাজে আখলাকে হামিদার অন্যতম গুণ মানবসেবা প্রকাশ পেয়েছে। মানবসেবা বলতে মানুষের সেবা করা, পরিচর্যা করা, যত্ন নেওয়া, সাহায্য- সহযোগিতা করা ইত্যাদি বোঝায়। জাতি, ধর্ম, বর্ণ নির্বিশেষে সকল মানুষের সেবা করা মানবসেবার আওতাভুক্ত। নানাভাবে মানবসেবা করা যায়। যেমন- ক্ষুধার্তকে অন্নদান, বস্ত্রহীনকে বস্ত্রদান, রোগীর সেবা করা, নিঃস্ব ও দুস্থদের আর্থিক সাহায্য করা ইত্যাদি, যা নোমান সাহেবের কর্মকাণ্ডেও ফুটে উঠেছে। উদ্দীপকের নোমান সাহেব অসুস্থ ব্যক্তিকে ভ্যানে করে হাসপাতালে নিয়ে যান। তার এ কাজটি মানবসেবাকে নির্দেশ করে। মানবসেবা করা মুমিনের অন্যতম গুণ। মুমিন ব্যক্তি সর্বদাই অন্য মানুষের খেদমতে নিয়োজিত থাকেন। মহানবি (স) এ সম্পর্কে নির্দেশ দিয়ে বলেছেন, 'তোমরা ক্ষুধার্তকে খাদ্য দাও, রুগ্ন ব্যক্তির সেবা করো, বন্দিকে মুক্ত করো এবং ঋণগ্রস্তকে ঋণমুক্ত করো।' (বুখারি) সুতরাং বলা যায়, নোমান সাহেব মানবসেবা করে প্রশংসনীয় ও পুণ্যের কাজ করেছেন।"
        },
        {
          "label": "ঘ",
          "question": "জনাব 'ক'-এর কর্মকাণ্ড চিহ্নিতপূর্বক আরিফ সাহেবের মন্তব্যের মূল্যায়ন করো।",
          "explanation": "জনাব 'ক'-এর কর্মকাণ্ড প্রতারণার শামিল। ইসলামের দৃষ্টিতে এটি সম্পূর্ণ নিষিদ্ধ। প্রতারণা মিথ্যাচারের একটি বিশেষ রূপ। প্রকৃত অবস্থা গোপন রেখে ফাঁকি বা ধোঁকার ওপর ভিত্তি করে নিজ স্বার্থ হাসিল করাকে প্রতারণা বলা হয়। প্রতারণার মাধ্যমে অন্যকে ভুল বুঝিয়ে বা ধোঁকা দিয়ে ঠকানো হয়। জনাব 'ক'-এর কর্মকাণ্ডে এ বৈশিষ্ট্য দেখা যায়। জনাব 'ক' একজন ব্যবসায়ী। তিনি দোকানের ভালো মানের দ্রব্যের সাথে নিম্নমানের দ্রব্যাদি মিশিয়ে ক্রেতাদের কাছে বিক্রয় করেন, যা প্রতারণার শামিল। ইসলামি শরিয়তে প্রতারণা সম্পূর্ণ হারাম। ব্যবসা-বাণিজ্য, লেনদেন, আচার-ব্যবহার ও আর্থ-সামাজিক নানাক্ষেত্রে প্রতারণার বিষ ছড়িয়ে আছে। এ জঘন্য কাজটি ব্যক্তি, পরিবার, সমাজ ও রাষ্ট্রে চরম অসঙ্গতি সৃষ্টি করে। তাই এটি একটি সমাজদ্রোহী অপরাধ। রাসুল (স) বলেছেন, 'যে ব্যক্তি দোষযুক্ত পণ্য বিক্রি করে এবং ক্রেতাকে দোষের কথা জানায় না, এমন ব্যক্তি আল্লাহর কাছে ঘৃণিত। ফেরেশতাগণ সর্বদা তাকে অভিশাপ দিতে থাকেন।' (ইবনে মাজাহ) পরিশেষে বলা যায়, জনাব 'ক'-এর কর্মকাণ্ডে প্রতারণার বিষয়টি ফুটে উঠেছে। এর পরিণাম দুনিয়াতে ঘৃণার পাত্র হওয়া আর আখিরাতে ধ্বংস।"
        }
      ]
    },
    {
      "number": "5",
      "uddipok": "১০ম শ্রেণির ইসলাম শিক্ষা বিষয়ের শিক্ষক জনাব আবুল কালাম শ্রেণিতে পাঠদানের সময় বলেন, ইসলামের এমন একটি ইবাদত আছে- যার দ্বারা আত্মা পরিশুদ্ধ হয়, ইমান মজবুত হয় এবং স্বাস্থ্যের জন্য উপকারী। কালাম সাহেবের বন্ধু রফিক একজন শিল্পপতি। তিনি যথাসময়ে কর্মীদের বেতন-ভাতাদি পরিশোধ করেন। তার কার্যক্রম দেখে এলাকার মসজিদের ইমাম সাহেব বলেন- রফিক সাহেবের নীতিটি মহানবি (স)-এর একটি আদর্শ।",
      "tag": "JB 24",
      "sub_questions": [
        {
          "label": "ক",
          "question": "ইসলাম কী?",
          "explanation": "আল্লাহ তায়ালা এবং হযরত মুহাম্মদ (স)-এর আনুগত্য করাকে ইসলাম বলে।"
        },
        {
          "label": "খ",
          "question": "'ছাত্র-শিক্ষক সম্পর্ক হলো আত্মার সম্পর্ক'- ব্যাখ্যা করো।",
          "explanation": "ছাত্র-শিক্ষক সম্পর্ক হলো আত্মার সম্পর্ক- উক্তিটি যথার্থ। ছাত্র-শিক্ষক সম্পর্ক হলো পিতা-পুত্রের সম্পর্কের মতো। পিতা যেমন সর্বদা পুত্রের কল্যাণ কামনা করেন ও তাকে কল্যাণের পথে চলতে উদ্বুদ্ধ করেন, শিক্ষকও তেমনি ছাত্রের কল্যাণ কামনা করেন ও তাকে সৎপথ দেখান। পুত্র তার পিতা থেকে সম্পদের উত্তরাধিকারী হয়, অন্যদিকে ছাত্রও তার শিক্ষক থেকে জ্ঞানের উত্তরাধিকারী হয়। পুত্র যেমন পিতা থেকে প্রাপ্ত সম্পদের পরিচর্যা করে সম্পদশালী হতে পারে, শিক্ষার্থীও তেমনি শিক্ষক থেকে প্রাপ্ত জ্ঞান সমৃদ্ধ করে জ্ঞানী হতে পারে। তাই বলা যায়, ছাত্র-শিক্ষক সম্পর্ক হলো আত্মার সম্পর্ক।"
        },
        {
          "label": "গ",
          "question": "কালাম সাহেব কোন ইবাদতের কথা বলেছেন? ব্যাখ্যা করো।",
          "explanation": "কালাম সাহেব ইসলামের অন্যতম ইবাদত সালাতের কথা বলেছেন।সালাত ইসলামের দ্বিতীয় স্তম্ভ। প্রত্যেক মুসলমানদের জন্য দৈনিক পাঁচবার সালাত আদায় করা ফরজ। এটি আদায়ের মাধ্যমে আত্মা পরিশুদ্ধ হয়, ইমান মজবুত হয় এবং এটি স্বাস্থ্যের জন্য উপকারী। কালাম সাহেব এমন ইবাদতই পালন করেছেন। কালাম সাহেব শ্রেণিতে ইসলামের এমন একটি ইবাদতের কথা বলেছেন, যার দ্বারা আত্মা পরিশুদ্ধ হয়, ইমান মজবুত হয়। এটি সালাতকেই নির্দেশ করে। ইসলামে সালাতের গুরুত্ব অপরিসীম। এছাড়াও সালাতের মাধ্যমে আল্লাহর নৈকট্য লাভ করা যায়। রাসুল (স) বলেন, যে ব্যক্তি মনোযোগসহ সালাত আদায় করে, কিয়ামতের দিন ঐ সালাত তার জন্য নুর হবে। (তাবারানি) প্রকৃতপক্ষে একজন মানুষ তার সালাতের মধ্যেই সবচেয়ে বেশি আল্লাহ তায়ালাকে স্মরণ করে থাকে এবং তার গুনাহসমূহ বেশি বেশি মনে পড়ে। তাই নিয়মিত নামাজ আদায় করলে একজন ব্যক্তি অশ্লীল ও খারাপ কাজ থেকে বিরত থাকে। সুতরাং কালাম সাহেব সালাতের কথা বলেছেন।"
        },
        {
          "label": "ঘ",
          "question": "রফিক সাহেবের কর্মটি শনাক্তপূর্বক ইমাম সাহেবের মন্তব্যের যথার্থতা নিরূপণ করো।",
          "explanation": "রফিক সাহেবের কাজে শ্রমিকের প্রতি উত্তম ব্যবহারের দৃষ্টান্ত ফুটে উঠেছে। এ সম্পর্কে ইমাম সাহেবের মন্তব্য যথার্থ। সমাজে কাজের সম্পর্কের কারণে কেউ মালিক হয় আবার কেউ হয় শ্রমিক। মালিক শ্রেণি যেমন শ্রমিক শ্রেণির সাহায্য ছাড়া চলতে পারে না, তেমনিভাবে শ্রমিক শ্রেণির দৈনন্দিন জীবন মালিক শ্রেণির বেতন ভাতার ওপর অনেকটাই নির্ভরশীল। তাই ইসলাম শ্রমিক বা অধীনস্তদের সাথে উত্তম ব্যবহারের নির্দেশ দিয়েছেন। রফিক সাহেব এ নির্দেশ সঠিকভাবে বাস্তবায়ন করেছেন। উদ্দীপকে রফিক একজন শিল্পপতি। তিনি যথাসময়ে কর্মীদের বেতন- ভাতাদি পরিশোধ করেন। ইসলামে শ্রমিকদের সাথে এমন আচরণেরই নির্দেশ দেওয়া হয়েছে। কেননা রাসুল (স) বলেছেন, \"শ্রমিকের গায়ের ঘাম শুকানোর পূর্বেই তার পারিশ্রমিক দিয়ে দাও।\" (ইবনে মাজাহ) রফিক সাহেবের অনুসৃত নীতিটি মহানবি (স)-এর একটি আদর্শ। পারিশ্রমিক দিতে অকারণে বিলম্ব করা সমীচীন নয়। শ্রমিক যাতে তার শ্রমের সঠিক মূল্য পায় সে ব্যাপারে রাসুল (স) বলেছেন, \"মজুরের পারিশ্রমিক নির্ধারণ না করে তাকে কাজে নিয়োগ করো না।\" তিনি আরও বলেন, \"গোলাম (শ্রমিক) যখন তার মালিকের কাজ সুচারুরূপে করে এবং সুষ্ঠুভাবে আল্লাহর ইবাদত করে, তখন সে দ্বিগুণ প্রতিদান পায়।\" (বুখারি ও মুসলিম)। উপরের আলোচনা থেকে বোঝা যায়, রফিক সাহেব শ্রমিকের প্রতি উত্তম ব্যবহার করেছেন। মালিক-শ্রমিক যদি ইসলাম স্বীকৃত পন্থায় তাদের সম্পর্ক তৈরি করতে পারে, তাহলে শ্রমিক তার ন্যায্য পারিশ্রমিক পাবে আর মালিকও তার সঠিক শ্রম পাবে।"
        }
      ]
    },
    {
      "number": "6",
      "uddipok": "জনাব আ. রহিম তার একটি ক্লাসে আলোচনা করতে গিয়ে বলেন, মহান আল্লাহপাক যুগে যুগে কিছু মহামানব পাঠিয়েছিলেন, যারা পথভোলা মানুষদেরকে সঠিক পথ দেখাতেন। অপরদিকে জনাব রিফাত তার ছাত্র-ছাত্রীদেরকে বলেন, পরকালীন জীবনে একটি স্তর আছে, যেখানে সকল মানুষ একত্রিত হয়ে আল্লাহর বিচারের অপেক্ষা করবে। এমতাবস্থায় একমাত্র মহানবি (স) সকলের পক্ষে আল্লাহর নিকট অনুরোধ করার মাধ্যমে বিচার কাজ শুরু হবে। ঐ ক্লাসের এক ছাত্র তমাল বললো, \"সেই দিনে মহানবি (স)-এর অনুরোধ মুসলিম ও মুমিনদের জন্য এক বিশেষ নিয়ামত।\"",
      "tag": "JB 24",
      "sub_questions": [
        {
          "label": "ক",
          "question": "সিরাত কী?",
          "explanation": "সিরাত হলো হাশরের ময়দান থেকে জান্নাত পর্যন্ত জাহান্নামের ওপর দিয়ে চলমান একটি উড়াল সেতু।"
        },
        {
          "label": "খ",
          "question": "আল কুরআনকে 'আন-নূর' বলার কারণ কী? ব্যাখ্যা করো।",
          "explanation": "মানুষকে সঠিক পথ দেখানোর জন্য আল-কুরআন জ্যোতিস্বরূপ হওয়ায় একে আন-নূর বলে। আন-নূর অর্থ জ্যোতি। সঠিক পথে চলার জন্য আল-কুরআন আল্লাহ প্রদত্ত জ্যোতি। এ সম্পর্কে আল্লাহ তায়ালা বলেন, “এবং যারা তাঁর সাথে যে নুর নাজিল হয়েছে তা অনুসরণ করে, তারাই সফলকাম।” (সূরা বনি-ইসরাইল, আয়াত ৮১)"
        },
        {
          "label": "গ",
          "question": "জনাব আ. রহিমের আলোচনায় আকাইদের কোন বিষয়টি ফুটে উঠেছে? ব্যাখ্যা করো।",
          "explanation": "জনাব আ. রহিমের আলোচনায় আকাইদের অন্যতম বিষয়, রিসালাতের পরিচয় ফুটে উঠেছে। রিসালাত অর্থ বার্তা, চিঠি ইত্যাদি। মহান আল্লাহ তায়ালার পবিত্র বাণী মানুষের নিকট পৌঁছে দেওয়ার দায়িত্বকে রিসালাত বলে। যিনি রিসালাতের দায়িত্ব পালন করেন তাকে রাসুল বলা হয়। আল্লাহ তায়ালা যুগে যুগে বহু নবি-রাসুল পৃথিবীতে পাঠিয়েছেন। তারা মানুষকে সত্য ও সুন্দর পথের দিকে আহ্বান করতেন, যা জনাব আ. রহিমের আলোচনায়ও প্রকাশ পেয়েছে। উদ্দীপকে আ. রহিম তার শ্রেণিতে আলোচনা করতে গিয়ে বলেন, আল্লাহ তায়ালা যুগে যুগে কিছু মহামানব' পাঠিয়েছিলেন, যারা পথভোলা মানুষদেরকে সঠিক পথ দেখাতেন। তার এ বক্তব্যে রিসালাতের পরিচয় পাওয়া যায়। রিসালাতের দায়িত্ব পালন করতে গিয়ে নবি-রাসুলগণ মানুষকে আল্লাহ তায়ালার ইবাদতের প্রতি আহ্বান করতেন। তাদেরকে সত্য ও সুন্দর পথে ডাকতেন। পৃথিবীতে আল্লাহ তায়ালার বিধান বাস্তবায়নের জন্য তারা পথভোলা মানুষকে সঠিক পথের সন্ধান দিতেন। সুতরাং বলা যায়, জনাব আ. রহিমের আলোচনায় রিসালাতের পরিচয় ফুটে উঠেছে।"
        },
        {
          "label": "ঘ",
          "question": "জনাব রিফাতের আলোচনার বিষয়টি চিহ্নিতপূর্বক তমালের মতামতের মূল্যায়ন করো।",
          "explanation": "জনাব রিফাতের আলোচনায় হাশর এবং তমালের মন্তব্যে শাফাআতের পরিচয় পাওয়া যায়। হাশর হলো মহাসমাবেশ। একদিন পৃথিবীর প্রথম থেকে শেষ পর্যন্ত সকল মানুষ একই জায়গায় সমবেত হবে। মানুষের এ মহাসমাবেশকেই হাশর বলে। হাশরের ময়দানে মানুষের সকল কাজ-কর্মের হিসাব নেওয়া হবে, যা জনাব রিফাতের আলোচনায় লক্ষণীয়। উদ্দীপকের জনাব রিফাত শ্রেণিকক্ষে পরকালীন জীবনের একটি স্তরের বর্ণনা দেন, যেখানে সকল মানুষ একত্রিত হয়ে আল্লাহর বিচারের অপেক্ষা করবে। তার এ বক্তব্য হাশরকে নির্দেশ করে। অপরদিকে ঐ শ্রেণির ছাত্র তমাল বলে, সেই দিনে মহানবি (স)-এর অনুরোধ মুসলিম ও মুমিনদের জন্য এক বিশেষ নিয়ামত। তমালের এ বক্তব্যে শাফাআতের পরিচয় পাওয়া যায়। কেননা হাশরের ময়দানে মহানবি (স)-এর শাফাআত ছাড়া বড় নিয়ামত আর কী হতে পারে। সেদিন মহানবি (স)-এর শাফাআত ছাড়া কেউ জান্নাতে যেতে পারবে না। রাসুল (স) বলেন, \"আমাকে শাফাআত করার অধিকার দেওয়া হয়েছে।” (বুখারি ও মুসলিম) পরিশেষে বলা যায়, হাশরের ময়দান ভীষণ কষ্টের একটি জায়গা। যেদিন রাসুল (স)-এর শাফাআত প্রাপ্তিই হবে সবচেয়ে বড় সফলতা। তাই পরকালে শাফাআত লাভের জন্য নেক আমল করা সবার জন্য অপরিহার্য।"
        }
      ]
    },
    {
      "number": "7",
      "uddipok": "জনাব 'ক' কম দামে মানসম্মত স্বর্ণ কেনার উদ্দেশ্যে হাজী সাহেবদের সাথে মক্কায় হজ করতে যান। তার ছেলে সুমন গতমাসে সরকারি চাকুরিতে যোগদান করে। তাই সে খুশি হয়ে ইয়াতীম ও অসহায়দের খাবারের ব্যবস্থা করে। সুমনের বন্ধু জনাব 'খ' বিরূপ মন্তব্য করে বললো, নিজ যোগ্যতায় চাকুরি পেয়ে অন্যদেরকে খাওয়ানোর কি দরকার ছিল?",
      "tag": "JB 24,RCC 24",
      "sub_questions": [
        {
          "label": "ক",
          "question": "সুন্নতে যায়িদাহ কী?",
          "explanation": "যে সব কাজ মহানবি (স) সবসময় পালন না করে মাঝে মাঝে পালন করতেন তাকে সুন্নতে যায়িদাহ বলে।"
        },
        {
          "label": "খ",
          "question": "ইজমার প্রয়োজনীয়তা ব্যাখ্যা করো।",
          "explanation": "ইসলামি শরিয়তে ইজমার গুরুত্ব ও প্রয়োজনীয়তা অপরিসীম। ইজমার প্রচলন রাসুল (স)-এর সময় থেকেই লক্ষ করা যায়। রাসুলুল্লাহ (স) স্বয়ং বিভিন্ন বিষয়ে সাহাবিদের পরামর্শ নিতেন। অতঃপর তাঁদের মতামতের আলোকে সর্বসম্মত সিদ্ধান্ত গ্রহণ করতেন। আল্লাহ তায়ালা বলেন, 'তাদের কাজকর্ম সম্পাদিত হয় পারস্পরিক, পরামর্শের ভিত্তিতে' (সূরা আশ্ শুরা, আয়াত ৩৮) এভাবেই রাসুল (স) ইজমার বৈধতা, দৃষ্টান্ত ও আদর্শ স্থাপন করেন। কুরআন ও হাদিসে কোনো বিষয়ের সুষ্ঠু সমাধান না পাওয়া গেলে মুসলিম উম্মাহর মুজতাহিদদের সম্মিলিত সিদ্ধান্ত গ্রহণের জন্য কিয়ামত পর্যন্ত ইজমার প্রয়োজনীয়তা অপরিহার্য।"
        },
        {
          "label": "গ",
          "question": "জনাব 'ক'-এর কর্মকান্ড কোন হাদিসের শিক্ষার পরিপন্থি? ব্যাখ্যা করো।",
          "explanation": "জনাব 'ক'-এর কর্মকাণ্ড নিয়ত সম্পর্কিত হাদিসের শিক্ষার পরিপন্থি। কাজের উদ্দেশ্য বা লক্ষ্যকে নিয়ত বলা হয়। মানুষ তার কর্মফল নিয়ত অনুযায়ীই পাবে। নিয়ত সম্পর্কিত হাদিসে রাসুল (স) বলেন, \"নিশ্চয়ই সকল কাজ নিয়তের উপর নির্ভরশীল।\" (বুখারি) জনাব 'ক'-এর কর্মকান্ডে এ. হাদিসের শিক্ষার বৈপরীত্য দেখা, যায়। উদ্দীপকের জনাব 'ক' হজ করতে যান ঠিকই, কিন্তু তার উদ্দেশ্য কমদামে ভালো স্বর্ণ কেনা। জনাব 'ক'-এর এমন কর্মকান্ডে তিনি কখনোই সওয়াব পাবেন না। কারণ তার নিয়ত ঠিক নেই। নিয়ত সম্পর্কিত হাদিসের শিক্ষা হলো- আল্লাহ তায়ালা মানুষের বাহ্যিক আমলের পাশাপাশি অন্তরের অবস্থাও লক্ষ করেন। তাই কেউ যদি খারাপ উদ্দেশ্যে ভালো কাজও করে, তবুও সে তাতে সওয়াব পাবে না। তাই কোনো কাজের পূর্বশর্ত হলো নিয়তের বিশুদ্ধতা'। কিন্তু জনাব 'ক'-এর কাজে এটি অনুপস্থিত। তাই তার কাজটি নিয়ত সম্পর্কিত হাদিসের শিক্ষার পরিপন্থি।"
        },
        {
          "label": "ঘ",
          "question": "জনাব 'খ'-এর মন্তব্যটি কোন সূরার শিক্ষার পরিপন্থি তা চিহ্নিতপূর্বক সুমনের কাজের মূল্যায়ন করো।",
          "explanation": "জনাব 'খ'-এর মন্তব্যটি সূরা আল-মাউনের শিক্ষার পরিপন্থি। সূরা আল-মাউন আল-কুরআনের ১০৭তম সূরা। এ সূরার তিন নম্বর আয়াতে আল্লাহ তায়ালা মুনাফিকের বৈশিষ্ট্য তুলে ধরে বলেন, \"আর যে অভাবগ্রস্তকে খাদ্যদানে উৎসাহ দেয়, না।\" এ আয়াতের মাধ্যমে আল্লাহ তায়ালা আমাদের নিফাকের ব্যাপারে সতর্ক করেছেন এবং এ বৈশিষ্ট্য থেকে বিরত থাকার নির্দেশ দিয়েছেন। কিন্তু জনাব 'খ'-এর মন্তব্যে এর বিপরীত দিক প্রকাশ পায়। উদ্দীপকে 'খ'-এর বন্ধু সুমন সরকারি চাকরির সুবাদে ইয়াতীম ও মিসকিনদের আহার করান। এতে 'খ' বিরূপ মন্তব্য করে বলে, নিজ যোগ্যতায় চাকরি পেয়ে অন্যদের খাওয়ানোর কি দরকার? 'খ'-এর এমন মন্তব্য মোটেই গ্রহণযোগ্য নয়। কারণ ইয়াতীম ও মিসকিনদের আহার করানোর ব্যাপারে আল্লাহ তায়ালা নির্দেশনা দিয়েছেন। আর যার সামর্থ্য থাকার পরও ইয়াতীম ও অসহায়দের সাহায্য করে না এবং এ ব্যাপারে অন্যদের নিরুৎসাহিত করে, সে মুনাফিক হিসেবে গণ্য হবে। অপরদিকে, ইয়াতীম ও অসহায়দের খাবারের ব্যবস্থা করে সুমন ইমানি দায়িত্ব পালন করেছেন। উপরের আলোচনা থেকে বলা যায়, ইয়াতীম ও অসহায়দের সহায়তাকে নিরুৎসাহিত করায় জনাব 'খ' একজন মুনাফিক। আর এজন্য পরকালে তাকে শাস্তি পেতে হবে।"
        }
      ]
    },
    {
      "number": "8",
      "uddipok": "মেয়র নোমান নির্বাচনে বিজয়ী হয়ে প্রথম সভায় বললেন, আমার পৌর এলাকার বর্ণ- গোত্র, সম্প্রদায় নির্বিশেষে তোমরা সকলেই সমান। তোমরা ধর্ম নিয়ে বাড়াবাড়ি করবে না। তার বন্ধু জনাব কামাল ইউপি চেয়ারম্যান নির্বাচিত হওয়ার পর বললেন, ততদিন তোমরা আমাকে অনুসরণ করবে, যতদিন আমি আল্লাহ ও তাঁর রাসুল (স)-কে অনুসরণ করব।",
      "tag": "JB 24",
      "sub_questions": [
        {
          "label": "ক",
          "question": "মদিনা সনদ কী?",
          "explanation": "মদিনায় হিজরতের পর মহানবি (স) সেখানকার সকল গোত্রের নেতাদের সাথে বৈঠক করে যে সনদ প্রণয়ন করেন তাকে মদিনা সনদ বলে।"
        },
        {
          "label": "খ",
          "question": "ইসলামের খেদমতে হযরত উসমান (রা)-এর অবদান ব্যাখ্যা করো।",
          "explanation": "ইসলামের খেদমতে হযরত উসমান (রা)-এর অবদান অপরিসীম। ইসলামের খেদমতে উসমান (রা) অঢেল সম্পত্তি দান ও ত্যাগ স্বীকার করেছেন। মদিনাবাসীর পানির অভাব দূর করতে তিনি সে সময়ে আঠারো হাজার দিনার ব্যয় করে একটি কূপের ব্যবস্থা করেন। দুর্ভিক্ষের সময় তিনি খাবারের ব্যবস্থা করেন। নিজ খরচে মসজিদ সম্প্রসারণ করেন। এছাড়াও তাবুক যুদ্ধ, রোমান বাহিনীর বিরুদ্ধে যুদ্ধসহ বিভিন্ন সময়ে তিনি প্রচুর অর্থ প্রদান করেন।"
        },
        {
          "label": "গ",
          "question": "মেয়র নোমান সাহেবের বক্তব্য কোন মহামানবের বক্তব্যের সাথে সাদৃশ্যপূর্ণ? ব্যাখ্যা করো।",
          "explanation": "মেয়র নোমান সাহেবের বক্তব্য মহানবি (স)-এর বিদায় হজের ভাষণের সাথে সাদৃশ্যপূর্ণ। দশম হিজরির জিলহজ মাসের নয় তারিখে (৬৩২ খ্রিষ্টাব্দে) মহানবি (স) বিশ্বমানবতার জীবন পরিচালনার সার্বিক নির্দেশনাস্বরূপ মক্কার আরাফাতের ময়দানে এক ঐতিহাসিক ভাষণ দেন। মহানবি (স)-এর জীবনের শেষ হজ বলে তা 'বিদায় হজের ভাষণ' নামে খ্যাত। এ ভাষণে তিনি মুসলিমদের তথা মানবজাতিকে সঠিক পথে পরিচালিত হওয়ার সার্বিক উপদেশ প্রদান করেন। বর্ণ-গোত্র নির্বিশেষে সাম্য প্রতিষ্ঠা, ধর্ম নিয়ে বাড়াবাড়ি না করা, স্ত্রীদের প্রতি সদয় আচরণ ছিল এ ভাষণের অন্যতম কিছু গুরুত্বপূর্ণ উপদেশ। মেয়র নোমান সাহেবের বক্তব্য এ বিষয়েরই প্রতিনিধিত্ব করে। উদ্দীপকের মেয়র তার বক্তব্যে বলেন, বর্ণ-গোত্র নির্বিশেষে সকলে সমান। আর তোমরা ধর্ম নিয়ে বাড়াবাড়ি করবে না। তার এ ধরনের বক্তব্য মহানবি (স)-এর বিদায় হজের ভাষণের আদর্শের প্রতিফলন। এ ভাষণে মহানবি (স) বলেছেন, 'মনে রেখো। দেশ, বর্ণ-গোত্র, সম্প্রদায় নির্বিশেষে সকল মুসলমান সমান। আজ থেকে বংশগত শ্রেষ্ঠত্ব বিলুপ্ত হলো। সব মুসলিম একে অন্যের ভাই এবং তোমরা একই ভ্রাতৃত্বের বন্ধনে আবদ্ধ।' তিনি আরো বলেন, \"তোমরা ধর্ম নিয়ে বাড়াবাড়ি করবে না; পূর্বের অনেক জাতি এ কারণেই ধ্বংস হয়েছে।\" সুতরাং বলা যায়, মেয়র নোমান সাহেবের বক্তব্য মহানবি (স)-এর বিদায় হজের ভাষণেরই আদর্শ।"
        },
        {
          "label": "ঘ",
          "question": "জনাব কামালের বক্তব্য যে খলিফার বক্তব্যের সাথে সাদৃশ্যপূর্ণ তা চিহ্নিতপূর্বক ইসলামে তার অবদান মূল্যায়ন করো।",
          "explanation": "জনাব কামালের বক্তব্য ইসলামের প্রথম খলিফা হযরত আবু বকর (রা)-এর বক্তব্যের সাথে সাদৃশ্যপূর্ণ, ইসলামের খেদমতে যার অবদান অপরিসীম। গণতান্ত্রিক চিন্তা-চেতনার অধিকারী হযরত আবু বকর (রা) মুসলিম জাহানের খলিফা নির্বাচিত হওয়ার পর জনতার উদ্দেশ্যে বলেছিলেন, \"যতদিন আমি আল্লাহ ও তার রাসুল (স)-এর অনুসরণ করি, ততদিন তোমরা আমায় অনুসরণ করবে এবং আমাকে সাহায্য করবে। আর ভুল পথে চললে তোমরা আমাকে সাথে সাথে সংশোধন করে দেবে\"। জনাব কামালের বক্তব্যেও এরূপ আদর্শের পরিচয় পাওয়া যায়। উদ্দীপকের জনাব, কামাল বলেন, ততদিন তোমরা আমাকে অনুসরণ করবে, যতদিন আমি আল্লাহ ও রাসুল (স)-কে অনুসরণ করবো। তার এ বক্তব্যে আবু বকর (রা)-এর ভাষণের প্রতিচ্ছবি ফুটে উঠেছে। ইসলামের সেবায় আবু বকর (রা)-এর অবদান অপরিসীম। আবু বকর (রা) বয়স্ক পুরুষদের মধ্যে সর্বপ্রথম ইসলাম গ্রহণ করেন। তাবুক যুদ্ধের সময় তিনি তার সমুদয় সম্পত্তি দান করেন। খলিফা নির্বাচিত হয়ে তিনি জনগণের উদ্দেশ্যে ভাষণ দিয়ে আল্লাহর একত্ববাদ, গণতন্ত্র ও জবাবদিহিতামূলক শাসনব্যবস্থা কায়েম করেন। তিনি ভন্ড নবি দমন ও যাকাত অস্বীকারকারীদের প্রতিহত করে ইসলাম ও মুসলমানদেরকে বিশৃঙ্খলা থেকে রক্ষা করেন। উপরের আলোচনা থেকে বলা যায়, আবু বকর (রা) ছিলেন ইসলামের জন্য নিবেদিত প্রাণ। আমাদের উচিত তাঁর আদর্শে অনুপ্রাণিত হয়ে ইসলাম ও দেশের সেবায় আত্মনিয়োগ করা।"
        }
      ]
    },
    {
      "number": "9",
      "uddipok": "চেয়ারম্যান মকবুল সাহেব অসহায় শিশুদের কান্নার আওয়াজ শুনে রাতের অন্ধকারে ইউনিয়নের তহবিল থেকে আটার বস্তা নিয়ে তাদের মধ্যে বিতরণ করেন। এমনকি অসহায় গর্ভবতী মহিলাদের প্রসব বেদনায় সাহায্য করার জন্য তার স্ত্রীকে সেখানে নিয়ে যান। চেয়ারম্যানের বোন আবেদা মনে করে ইসলামি জ্ঞানের পাশাপাশি মুসলমানরা চিকিৎসা ক্ষেত্রে যথেষ্ট অবদান রেখেছেন, যাদের কাছে বর্তমান চিকিৎসা বিজ্ঞান অনেকাংশেই ঋণী।",
      "tag": "JB 24",
      "sub_questions": [
        {
          "label": "ক",
          "question": "হিলফুল ফুজুল কী?",
          "explanation": "শান্তি প্রতিষ্ঠার উদ্দেশ্যে মক্কার শান্তিকামী যুবকদের নিয়ে মহানবি (স)-এর গঠিত সংঘের নাম হিলফুল ফুযুল।"
        },
        {
          "label": "খ",
          "question": "প্রাক-ইসলামি যুগে নারীদের অবস্থা কেমন ছিল? ব্যাখ্যা করো।",
          "explanation": "প্রাক-ইসলামি যুগে নারীদের অবস্থা ছিল অত্যন্ত শোচনীয়। জাহেলি বা অন্ধকার যুগে নারীদের কোনো মর্যাদা ছিল না। তাদেরকে সামাজিক জীব হিসেবে মনে করা হতো না। দাসী এবং পণ্য হিসেবে নারীদের বাজারে বিক্রি করা হতো। নারীদের মনে করা হতো ভোগ্যপণ্য। কন্যাসন্তান জন্মদানকে অশুভ মনে করে তাদেরকে জীবন্ত কবর দেওয়া হতো। ইসলাম সর্বপ্রথম নারীদেরকে এ অবস্থা থেকে মুক্ত করে তাদেরকে মা, বোন, স্ত্রী হিসেবে মর্যাদা দিয়েছে।"
        },
        {
          "label": "গ",
          "question": "মকবুল সাহেবের কর্মকাণ্ড ইসলামের কোন খলিফার সাথে সাদৃশ্যপূর্ণ? ব্যাখ্যা করো।",
          "explanation": "মকবুল সাহেবের কর্মকাণ্ড হযরত উমর (রা)-এর সাথে সাদৃশ্যপূর্ণ। হযরত উমর (রা) ছিলেন ন্যায় এবং ইনসাফের মূর্ত প্রতীক। তার চরিত্রে কঠোরতা ও কোমলতার অপূর্ব সংমিশ্রণ ঘটেছিল। সত্য ও ন্যায়ের জন্য তিনি যেমন কঠোরতা অবলম্বন করতেন, তেমনি মানবতার জন্য তিনি কষ্ট অনুভব করতেন। মানুষের দুঃখ-কষ্ট তাকে পীড়া দিতো। তাই তাদের দুঃখ মোচনে তিনি সর্বাত্মক চেষ্টা চালাতেন, যা মকবুল সাহেবের কর্মকাণ্ডেও লক্ষণীয়। উদ্দীপকের মকবুল সাহেব অসহায় শিশুদের কান্নার আওয়াজ শুনে তাদের খাবারের ব্যবস্থা করেন। অসহায় গর্ভবতী মহিলাদের সহযোগিতার জন্য তার স্ত্রীকে পাঠিয়ে দেন। তার এ কাজে উমর (রা)-এর আদর্শ প্রতিফলিত হয়। উমর (রা) ক্ষুধার্ত শিশুর কান্নার আওয়াজ শুনে নিজ কাঁধে করে আটার বস্তা তাদের ঘরে পৌঁছে দিয়ে আসেন। তিনি নিজ স্ত্রীকে নিয়ে যান প্রসব বেদনায় কাতর বেদুইন নারীকে সাহায্য করার জন্য। প্রকৃতপক্ষে উমর (রা) ছিলেন মানবতাবোধের মহান আদর্শ। ন্যায়, জবাবদিহিতামূলক শাসন প্রতিষ্ঠা ও প্রজাকল্যাণ সাধন করে তিনি আদর্শ শাসক হিসেবে ইতিহাসে অনুকরণীয় হয়ে আছেন। মকবুল সাহেবের কর্মকাণ্ডে খলিফার এ আদর্শেরই প্রতিফলন ঘটেছে।"
        },
        {
          "label": "ঘ",
          "question": "আবেদার মন্তব্যের সাথে তুমি কি একমত? তোমার মতামতের পক্ষে যুক্তি দাও।",
          "explanation": "আবেদার মন্তব্যে চিকিৎসাশাস্ত্রে মুসলিম মনীষীদের অবদানের কথা ফুটে উঠেছে বিধায় তার সাথে আমি, একমত। চিকিৎসাশাস্ত্রে মুসলমানদের অবদান অবিস্মণীয়। আধুনিক চিকিৎসা বিজ্ঞানের উন্নতির মূলে রয়েছে মুসলমানদের অবদান। যাদের অবদানের কারণে চিকিৎসাশাস্ত্র উন্নতির শিখরে পৌঁছেছে তাদের মধ্যে উল্লেখযোগ্য হলেন- আবু বকর আল-রাযি, আল-বিরুনি, ইবনে সিনা, 'ইবনে রুশদ প্রমুখ। আবেদার বক্তব্যে এ বিষয়টিই লক্ষণীয়। উদ্দীপকের আবেদার মন্তব্য হলো চিকিৎসা ক্ষেত্রে মুসলমানরা যথেষ্ট অবদান রেখেছেন। তাদের কাছে বর্তমান চিকিৎসা বিজ্ঞান অনেকাংশে ঋণী। তার এ বক্তব্যে চিকিৎসা ক্ষেত্রে মুসলমানদের অবদান ফুটে উঠেছে। প্রকৃতপক্ষে চিকিৎসার বিভিন্ন ক্ষেত্রে মুসলমানরা চিরস্মরণীয় হয়ে আছে। আল-রাযি ছিলেন সর্বশ্রেষ্ঠ চিকিৎসাবিদ ও তাঁর সময়ের শ্রেষ্ঠ, চিকিৎসাবিদ। তিনি হাম, নিউরোসাইট্রিক ইত্যাদি চিকিৎসার নতুন মতবাদ প্রবর্তন করেন। চিকিৎসা বিজ্ঞানে উল্লেখযোগ্য আরেকটি নাম ইবনে সিনা। তিনি আধুনিক চিকিৎসাশাস্ত্র ও শল্যচিকিৎসার দিশারি হিসেবে খ্যাত। তাঁর রচিত 'আল-কানুন ফিত-তিব্ব' চিকিৎসাশাস্ত্রের বাইবেল।"
        }
      ]
    },
    {
      "number": "10",
      "uddipok": "জনাব 'ক' পরীক্ষার আগে একটি মাজারে গিয়ে পীরের নামে একটি ছাগল কুরবানি করে এবং তার পরীক্ষার ভালো ফলাফল কামনা করে। তার বন্ধু 'খ' ইউরোপে পড়াশুনা করতে গিয়ে মাদকাসক্ত হয়ে পড়ে। দেশে ফেরার পর কোনো এক রাতে মদ পান করতে দেখলে তার মা তাকে বললেন, তোমার কাজটি সঠিক নয়। উত্তরে 'খ' বলল, আমার মনে হয় এতে দোষের কিছু নেই।",
      "tag": "JB 24",
      "sub_questions": [
        {
          "label": "ক",
          "question": "নিফাক কী?",
          "explanation": "অন্তরে বিরোধিতা গোপন রেখে বাইরে আনুগত্য প্রদর্শন করার নামই নিফাক।"
        },
        {
          "label": "খ",
          "question": "আখিরাতে বিশ্বাস করতে হবে কেন? ব্যাখ্যা করো।",
          "explanation": "ইমানের মৌলিক বিষয় হওয়ায় আখিরাতে বিশ্বাস অপরিহার্য। মানুষের মৃত্যুর পরবর্তী জীবনকে বলা হয় আখিরাত। আখিরাতে মানুষকে তার দুনিয়ার জীবনের প্রতিটি কাজের জন্য জবাবদিহি করতে হবে। তাই আখিরাতে বিশ্বাস মানুষকে পাপকাজ থেকে বিরত রাখে এবং পুণ্যকাজে উৎসাহ যোগায়। এছাড়া আখিরাতে বিশ্বাস ছাড়া কেউ প্রকৃত ইমানদার হতে পারে না। এসব কারণে একজন মুসলিমের জন্য আখিরাতে বিশ্বাস করা অপরিহার্য।"
        },
        {
          "label": "গ",
          "question": "জনাব 'ক'-এর কর্মকান্ডে কোন বিষয়টি ফুটে উঠেছে? ব্যাখ্যা করো।",
          "explanation": "নিম্নের অনুরূপঃ জনাব সাহেদের কর্মকাণ্ডে শিরক ফুটে উঠেছে। শিরক শব্দের অর্থ হলো অংশীদার সাব্যস্ত করা, একাধিক স্রষ্টা বা উপাস্যে বিশ্বাস করা। মূলত আল্লাহর সাথে কোনো ব্যক্তি বা বস্তুকে শরিক করা কিংবা তাঁর সমতুল্য মনে করাকে শিরক বলা হয়। সাহেদের কর্মকাণ্ডেও অনুরূপ দৃষ্টান্ত দেখা যায়। উদ্দীপকে জনাব 'ক'সন্তানের সুস্থতার আশায় তার পিরের নামে একটি গরু জবাই করেন। ইসলামের দৃষ্টিতে তার এ কাজটি শিরকের অন্তর্ভুক্ত। কারণ অসুস্থতা থেকে সুস্থতা দানের একমাত্র মালিক মহান আল্লাহ। এ ক্ষেত্রে পিরের সুস্থতা দানের কোনো ক্ষমতা নেই। তাই পিরের কাছে সুস্থতা প্রার্থনা করার অর্থ হলো তাকে মহান আল্লাহর সমকক্ষ মনে করা, যা সুস্পষ্টভাবে শিরকের পর্যায়ভুক্ত। আল্লাহ তায়ালা নিজেই শিরকের ধারণা খণ্ডন করেছেন। তিনি বলেন, “বলুন (হে নবি) তিনি আল্লাহ এক ও অদ্বিতীয়।” (সূরা আল-ইখলাস, আয়াত ১) অন্যত্র আল্লাহ তায়ালা বলেন, “কোনো কিছুই তাঁর সদৃশ নয়।” (সূরা আশ-শুরা, আয়াত ১১), আল্লাহর সাথে কাউকে শরিক করা ইসলামে চরম জুলুম হিসেবে গণ্য। কিন্তু জনাব 'ক' পিরের নামে গরু জবাই করে সন্তানের সুস্থতা কামনা করে আল্লাহকে একমাত্র সত্তা হিসেবে মেনে নেওয়ার ধারণা থেকে বিচ্যুত হয়েছেন, যা শিরকের সমতুল্য।"
        },
        {
          "label": "ঘ",
          "question": "জনাব 'খ'-এর কর্মকাণ্ড চিহ্নিতপূর্বক তার পরিণতি বিশ্লেষণ করো।",
          "explanation": "নিম্নের অনুরূপঃ ফারহান সাহেবের কর্মে কুফর ফুটে উঠেছে, মানবজীবনে যার কুফল ও পরিণতি অত্যন্ত ভয়াবহ। কুফর শব্দের অর্থ হলো অস্বীকার করা, অবিশ্বাস করা, ঢেকে রাখা, গোপন করা, অকৃতজ্ঞতা প্রকাশ করা, অবাধ্য হওয়া ইত্যাদি। কুফর হলো ইমানের বিপরীত দিক। আর ফারহান সাহেবের মধ্যে এ দিকটি বিদ্যমান। উদ্দীপকের ফারহান সাহেব নাইট ক্লাব চালু করে মদ ও জুয়ার আসর বসিয়ে টাকা উপার্জনকে অবৈধ মনে করে না। তার এ মানসিকতা কুফরের নামান্তর। কারণ আল্লাহ তায়ালার মনোনীত দীন ইসলামের মৌলিক বিষয়গুলোর কোনো একটিরও প্রতি অবিশ্বাস করাকে কুফর বলা হয়। যেমন- হারামকে হালাল মনে করা। আমরা জানি নেশাজাতীয় দ্রব্য গ্রহণ এবং এর ব্যবসা সম্পূর্ণ হারাম। কিন্তু ফারহান সাহেব একে হালাল হিসেবে গ্রহণ করে কুফরি করেছে। এ ধরনের কাজ মানুষের মধ্যে অবাধ্যতা ও অকৃতজ্ঞতার জন্ম দেয়। কাফির ব্যক্তি আল্লাহর নিয়ামত অস্বীকার করার কারণে নির্দ্বিধায় তাঁর বিধি-নিষেধও অমান্য করতে পারে। পরকালে অবিশ্বাস করার কারণে কাফির ব্যক্তি সব ধরনের পাপাচারে লিপ্ত হয়ে পড়ে। ফলে সমাজে পাপকাজ বৃদ্ধি পায়। সমাজ অনৈতিকতায় ভরে যায়। এতে মহান আল্লাহ অসন্তুষ্ট হন। আল্লাহ তায়ালা বলেন, \"যারা কুফরি করবে এবং আমার নিদর্শনগুলো অস্বীকার করবে তারাই জাহান্নামের অধিবাসী, সেখানে তারা চিরকাল থাকবে।” (সূরা আল-বাকারা, আয়াত ৩৯) উপরের আলোচনা থেকে বোঝা যায়, ফারহান সাহেবের কাজটি কুফরির পর্যায়ভুক্ত। আর এর পরকালীন শাস্তি চিরস্থায়ী জাহান্নাম। ইহকালীন জীবনেও রয়েছে এর নানা কুপ্রভাব।"
        }
      ]
    },
    {
      "number": "11",
      "uddipok": "হাসান মেম্বার তার নির্বাচনি এলাকায় অনেক জনকল্যাণমূলক কাজ করেন। সড়কের দুই ধারে রকমারী ফলের গাছ লাগান। পক্ষান্তরে তার বন্ধু একজন ধনী লোক। তিনি আত্মীয়-স্বজনের হক আদায় করেন না। এমনকি তার বাসায় কোনো ভিক্ষুক গেলে তাকে ধমক দিয়ে বের করে দেন।",
      "tag": "JB 24",
      "sub_questions": [
        {
          "label": "ক",
          "question": "মারফু হাদিস কী?",
          "explanation": "যে হাদিসের সনদ রাসুল (স) পর্যন্ত পৌঁছেছে তাকে মারফু হাদিস বলে।"
        },
        {
          "label": "খ",
          "question": "'নিশ্চয়ই আমি মানুষকে সুন্দরতম গঠনে সৃষ্টি করেছি।'- ব্যাখ্যা করো।",
          "explanation": "'আমি মানুষকে সুন্দরতম গঠনে সৃষ্টি করেছি'- এটি পবিত কুরআনের সূরা আত-তীনের ৪ নম্বর আয়াতের অর্থ। এ আয়াতে আল্লাহ মানুষের আকৃতি ও প্রকৃতি সম্পর্কে বর্ণনা করেছেন। আল্লাহ মানুষকে সুন্দর গঠনে সৃষ্টি করে সৃষ্টির সেরা জীব হিসেনে ঘোষণা করেছেন। সৃষ্টিজগতে মানুষের আকৃতিই সবচেয়ে সুন্দর। তাই মানুষের কাজকর্ম সর্বোত্তম হওয়া উচিত। কিন্তু তারা যদি অসৎ কাজ করে তাহলে আল্লাহ তাদেরকে দুনিয়া ও আখিরাতে অপমানিত করবেন এবং শাস্তি দেবেন।"
        },
        {
          "label": "গ",
          "question": "হাসান মেম্বারের কর্মে কোন হাদিসের শিক্ষা প্রতিফলিত হয়েছে? ব্যাখ্যা করো।",
          "explanation": "হাসান মেম্বারের কাজে বৃক্ষরোপণ সম্পর্কিত হাদিসের শিক্ষা প্রতিফলিত হয়েছে। বৃক্ষরোপণ অত্যন্ত পুণ্যের কাজ। এর মাধ্যমে মানুষ পার্থিব কল্যাণের পাশাপাশি পরকালীন কল্যাণও লাভ করে। বৃক্ষরোপণের প্রতি উৎসাহ প্রদান করে মহানবি (স) বলেন, 'কোনো মুসলমান যদি বৃক্ষরোপণ করে কিংবা কোনো ফসল আবাদ করে, এরপর তা থেকে কোনো পাখি, মানুষ বা চতুষ্পদ জন্তু কিছু ভক্ষণ করে তবে তা তার জন্য সদকা হিসেবে গণ হবে'। (বুখারি ও মুসলিম) হাসান মেম্বারের কাজে এ হাদিসের শিক্ষার প্রতিফলন ঘটেছে। উদ্দীপকে হাসান মেম্বার তার নির্বাচনি এলাকায় সড়কের দুই ধারে রকমারি ফলের গাছ লাগান। তার এ কাজে বৃক্ষরোপণ সম্পর্কিত হাদিসের শিক্ষার প্রভাব রয়েছে। কারণ উক্ত হাদিস দ্বারা বৃক্ষরোপণকে সদকা হিসেবে গণ্য করা হয়েছে। বৃক্ষরোপণকারী বা ফসল আবাদকারী ঐ ফল বা ফসল দান করে দিলে যে সাওয়াব হতো, পশুপাখি ও মানুষের খাওয়ার ফলে আল্লাহ তায়ালা তার আমলনামায় সে পরিমাণ সাওয়াব লিখে দেন। ফলে বৃক্ষরোপণকারী নিজের অজান্তেই অনেক সাওয়াবের অধিকারী হয়ে যায়। আর এ শিক্ষা থেকেই হাসান মেম্বার বৃক্ষরোপণে উৎসাহিত হয়েছেন।"
        },
        {
          "label": "ঘ",
          "question": "হাসান সাহেবের বন্ধুর কর্মকান্ড পবিত্র কুরআনের যে সূরার শিক্ষার পরিপন্থি তা চিহ্নিতপূর্বক বিশ্লেষণ করো।",
          "explanation": "হাসান সাহেবের, বন্ধুর কর্মকাণ্ড সূরা আদ-দুহার শিক্ষার পরিপন্থি। সূরা আদ-দুহার শিক্ষার অন্যতম বিষয় হলো- ধনী ও সচ্ছল ব্যক্তিদের উচিত গরিব, দুঃখী, ইয়াতীম ও ভিক্ষুকদের কল্যাণ করা। অভাবী, সাহায্যপ্রার্থী ও ইয়াতীমদের প্রতি কঠোর না হওয়া। তাদের গালমন্দ কিংবা প্রহার করা, যাবে না এবং তাদের ধমকও দেওয়া যাবে না, বরং তাদের সাথে সদাচরণ করতে হবে। কিন্তু হাসান সাহেবের বন্ধুর কাজে এর বিপরীত চিত্র প্রকাশ পায়। উদ্দীপকে হাসান সাহেবের বন্ধু আত্মীয়দের হক আদায় করেন না। গরিব ও অসহায়দের সাহায্য করেন না। এমনকি ভিক্ষুকদেরকে ধমক দিয়ে তাড়িয়ে দেন। অথচ সূরা আদ-দুহায় বলা হয়েছে, আল্লাহ তাঁর প্রিয় বান্দাদের বিপদাপদ থেকে রক্ষা করেন, তাদের কল্যাণময় জীবন দান করেন। এছাড়াও বহু নিয়ামত দান করেন। তাই নিয়ামতের কৃতজ্ঞতাস্বরূপ ধনী ও সচ্ছল ব্যক্তিদের উচিত গরিব, দুঃখী, ইয়াতীম ও ভিক্ষুকদের কল্যাণ করা। অভাবী, সাহায্যপ্রার্থী ইয়াতীমদের প্রতি কঠোর না হওয়া, তাদের গালমন্দ কিংবা মারধর না করা এবং তাদের ধমকও না দেওয়া। বরং তাদের সাথে সদাচরণ করতে হবে। পরিশেষে বলা যায়, সূরা আদ-দুহা আমাদেরকে অসহায়দের প্রতি উদার ও নমনীয় হতে শিক্ষা দেয়। পাশাপাশি তাদের প্রতি কঠোরতা বর্জনের নির্দেশ দেয়। তাই সবার উচিত এ সূরার শিক্ষা বাস্তব জীবনে প্রয়োগ করা।"
        }
      ]
    }
  ]
}